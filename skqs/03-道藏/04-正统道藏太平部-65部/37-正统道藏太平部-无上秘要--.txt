無上祕要
　　經名：無上祕要。唐，不著撰人。原一百卷，今存六十八卷。底本出處：《正統道藏》太平部。參校版本：敦煌寫本P.2861、DX169a+169a、DX2632a、S.80、P.2632、S.5382、P.2371、P.3327、P.3141、P.3773及《佚籍叢殘》珍字二O所收羅振玉校錄敦煌唐寫本《無上秘要》卷五十二殘本。
　　卷一卷二原缺
　　無上祕要卷之三
　　日品
　　南極上元君曰：日縱廣二千四十里，金分。水精暉於內，流光照於外。其中城郭人民七寶，浴池生於四種青紅黃白蓮花。人長二丈四尺，衣朱衣，與四種花同衰同盛，故有春秋冬夏四時行焉。日行有五氣，一時風，二徑風，三勁風，四轉風，五行風。是故制御日月星宿，遊行虛無，初不休息，皆風之梵其綱。
　　日月運度虧盈者，皆四時之會，藏伏冠帶故也。金門之上，日行通門。金門之內，有金精冶鍊之池，在西關之分。故立春之日，日受鍊魂於金門之內，曜其光明於金門之外。當此之時，則光景柔鮮，普天氣溫。其年中一過如此經四十五日乃止。
　　順行至洞陽宮。洞陽宮是日之上館，一名離羅，在浮黎之分，以立夏之日，日於洞陽宮，吐金冷之精，以灌洞陽之宮，更鍊八芒於流火之庭。當此之時，則日光昏盛，陽氣溢散，普天大暑。其年中一過，如此經四十五日乃止。
　　順行至東井之上。東井是月通暉之徑，在于逮之分，以立秋日日於東井之中，沐浴於景暈，收八素之氣，歸於廣寒之宮。當此之時，則天景高澄，普天氣涼。其年中一過，如此經四十五日乃止。
　　順行至廣寒宮。廣寒是月宮之上館，七星之華蓋，在鬱單之界，以立冬之日，日伏精於廣寒之宮，更冠帶胎養。當之時，日景陰翳，普天大寒。其年中一過，如此經四十五日乃止。
　　一年日運周度，冠帶四鄉，合一百八十日。是日所經之分，餘一百八十日屬月之度。二景離合，陰陽虧盈，名分度之限也。
　　右出《洞真黃氣陽精經》
　　日中青帝，諱圓常无，字照龍韜。
　　日中赤帝，諱丹靈峙，字緑紅映。
　　中白帝，諱皓鬱將，字迴金霞。
　　日中黑帝，諱澄漕渟，字玄緑炎。
　　日中黃帝，諱壽逸阜，字飈暉象。
　　右出《 洞真太上玉晨鬱儀奔月經》
　　三天真人呼日為圓光蔚。
　　九天真人呼日為濯耀羅。
　　玉賢天中呼日為微玄。
　　太素天中日為眇景。
　　太清天中諸仙呼日為大明。
　　皇上真人呼日為九曜生。
　　太極真人呼日為圓明。
　　東華真人呼日為紫曜明，或復呼為圓珠皇。初紫元之天中，常有暉暉之光，鬱如薄霧，乃九日之所出，有如一日之照。
　　始暉者，日出之鄉。右出《大洞正經注》紫微夫人說阿母言曰：日圓形而方景，月方精而圓象。景藏形內，精隱象中景赤象黃，是為日月之魂。
　　右出《洞真太丹隱書經》
　　月品
　　月縱廣千九百里，月暈圍七千八百四十里，白銀璃璃水晶映其內，炎光明照於其外。其中城郭人民亦有七寶，浴池八騫之林生于其內，月中人長一丈六尺，悉衣青色之衣，月中人常以月一日至十六日採白銀琉璃，鍊於炎光之冶，故月度盈則光明鮮。太素以十七日至二十九日於騫林之下採三氣之花，拂日月之光，故月度虧，其光微。玄景運行，亦五風梵其綱也。故制日月星宿，遊行虛无，初不休息。
　　春分之日，月宿金門之上。金門之上則有通靈之門，以其時月於金精冶鍊之池，受鍊於石景水母，瑩飾於華光。當此之日，灌陽精於金門，納黃氣於玉泉。皇上真人諸天人，皆以其日採騫樹之華，以拂月月之光。月以黃氣灌天人之容。故春分之日萬氣溫，神景皆和，黃氣陽精降接之時。
　　夏至之日，月伏洞陽宮。洞陽宮是日之上館，以其時月於流火之庭，冶鍊於八芒，鮮明於月魂。當此之日，灌黃氣於洞陽，納陽精於火宮。諸天人皆以其日採空青之林，以拂日月之光，以陽精灌天人之容。故夏至之日，景氣激，陽氣降，陰納靈，二景接暉之時。
　　秋分之日，月宿東井廣靈之堂，沐浴東井之池，以鍊月魂，明八朗之芒。當此之日，月受鍊陽精於日暉，吐黃氣於玉池。諸天人皆以其日悉採環樹之花，以拂日月之光。月以黃氣灌天人之容。故秋分是天大會之日，黃氣陽精交降之時。
　　冬至之日，月伏廣寒之宮。廣寒之宮則月之上館，以其時育養月魂於廣寒之也。當此之日，納黃氣於寒池。諸天人悉以其日採青花之林，以拂日月之光。月以陽精灌天人之容。故冬至之日，運道履長黃氣陽精納暉之時。月度周流四鄉，故有朔望之期。日道陽，月道陰，雖同運而轉至於冠帶，各居四節，故日分一百八十日陽，月分一百八十日陰，數經三千六百度，與日合則陽氣激陰氣石。
　　右出《洞真黃氣陽精經》
　　太上曰月中青帝夫人，諱娥隱珠，字芬豔嬰。
　　月中赤帝夫人，諱翳逸寥，字婉筵虛。
　　月中白帝夫人，諱靈素蘭，字鬱連華。
　　月中黑帝夫人，諱結連翹，字渟屬金。
　　月中黃帝夫人，諱清營襟，字炅容。
　　右出《洞真結璘奔月經》
　　星品
　　太上曰：夫五星者，是日月之靈根，天胎之五藏。是以天精結纏以成五星，天地賴以綜氣，日月繫之而明。若天氣不育，則三合虧盈；地氣不育，則萬物枯滯。虧盈則天震地動。列宿不守，則日月薄蝕；五星亂度，則二象失光。天地交泰，則五星映清，天精合則五星光明。上照太虛，下朗萬兆。兆有得失，則五度錯逆；兆有和吉，則流行順道。映洞禍福，毫杪必彰，玄照纖末，幽存功過者也。五帝上言於星中真皇，真皇奏於太上玉君，於是以辰光轉燭以示萬生，傍行越位以告災祥。地建五嶽之山，以象五行之星；人立五藏之神，以擬於五位之用。三氣迴合，是以天地列備矣。星之為精，上通眾精，下共光津，吐納三華，漱澤萬靈也。五歲星圓鏡木精，玄朗東陽之陝星，中有九門，門中出九鋒芒，鋒芒光垂九百萬丈，一門輒有青帝，凡九青帝，備門奉衛於中央青皇真君。
　　火星圓鏡丹精，映觀南軒星，中有三門，門中出三鋒芒，鋒芒光垂三百萬丈，一門內輒有一赤帝，凡三赤帝，備門奉衛於南真上皇真君。
　　太白星圓鏡金精，煥曜西辰太白星，中有七門，門中出七鋒芒，鋒芒光垂七百萬丈，一門內各有一白帝，凡七白帝，備門奉衛於西真上皇道君。
　　五辰星圓鏡水精，洞映北冥辰星，中有五門，門出五鋒芒，鋒芒光垂五百萬丈，一門各有一黑帝，凡五黑帝，備門奉衛於北真上皇君。
　　鎮星圓鏡土精，鎮蔭黃道，鎮星中有四門，門中有四鋒芒，鋒芒光垂四百萬丈，一門各有一黃帝，凡四黃帝，備門奉衛於鎮元黃真君。
　　右出《洞真八素真經》
　　七星去#1地四十萬里，圍七百二十里，皆金精琉璃為其郭，七曜紫暉開其光，其內則諸天人眾真之遊館，廣寒則其華蓋，其一晝一夜則運轉周天一度，亦如日月之輪，其內亦生七寶珠林，如是戌亥之後，生氣之初，七星受鍊於廣寒之宮，明鮮紫景於七曜。煥落流精，竟天紫景，吐津以灌諸天，於是眾真帝仙皆以其時莫不採七曜之暉、紫景之蘭。
　　右出《洞真黃氣陽精經》
　　第一天樞星，則陽明星之魂神。天樞星滅而不曜，光而不照，潛洞太虛，圍九百二十里，對陽明星之西北門
　　第二天璇星，則陰精星之魂神。天璇星景而遠映，照而不煥，潛洞太虛，圍五百五十里，對陰精星之西門。
　　第三天機星，則真人星之魂精。天璣星猛而不顯，煥而不輝，潜洞太虛，圍七百七十里，對真人星之東南門。
　　第四天權星，則玄冥星之魄精也。天權星微而隱，隱而洞映，潜洞太虛，圍八百里，對玄冥星之東門。
　　第五玉衡星，則丹元星之魂靈也。玉衡星大而默，踊而不煥，潛洞太虛，圍七百二十里，對丹元星東北門。
　　第六闓陽星，則北極星之魄靈也。闓陽星明而潛照，暉而不煥，洞徹太虛，圍七百七十里，對北極之下關北洞之門。
　　第七搖光星，則天關星之魂。大明搖光星則光轉空洞，迴機天關，潛煥太虛，圍九百里，上對天關星之南門，下對北極星。
　　第八洞明星，則輔星之魂精。陽明洞明星，則光迴諸天，總輪上宿，流陽太虛，圍九百九十里，上對輪星西南門，在天關之上梁，北極之陽芒。
　　第九隱元星，則弼星之魄。明空靈隱，元星則隱，息華蓋之下，潛光曜於空洞之中，圍九百九十里，上對弼星之東南門。
　　右出《 洞真飛行九晨玉經》
　　太上大道君北極真公曰：吾昔遊於北天，策駕廣寒，足踐華蓋，手排九元，逸景雲宮，遨戲北玄，逍遙羽陰之館，息于洞臺之門，眄遊機以召運，促劫會以舞輪，歎萬物而雕衰，俯天地而長存，乃悟九星之奇妙，悟十魂之至靈。夫九星者，皇九天之靈根，日月之明梁，萬品之淵宗。故天有九氣，則以九星為其靈紐；地有九州，則以九星為其主；人有九孔，則以九星為命府；陰陽九宮，則以九星為其門戶；五嶽四海，則以九星為淵府。故五九叅為，綱維无窮，制御天宿，迴轉三辰，調理四氣，致天地長存，萬品之所宗，神仙之所憑。夫天無九星則無以高清，地無九星則無以為至靈，人無九星則九孔不明。上帝兼之以通真，神仙憑之以得成，五行乘之以致度，萬物禀之以得生。天清地靜，九星煥明；天激地否，財九星翳昏。
　　右出《洞真迴元九道飛行羽經》
　　#1原底本不清，疑為『去』字。
　　卷四三界品九地品靈山品林樹品山洞品洞天品神水品
　　無上祕要卷之四
　　三界品
　　太極真人曰：夫修飛行三界之道，當使為無不無，無有不有，能悟有無之間，緬然於其際而無際，自然得超三界，遊宴玉京，飛行十方。
　　太黃皇曾天，太明玉完天，清明何童天，玄胎平育天，元明文舉天，七曜摩夷天。
　　右六天，欲界，陰陽胎生，年積萬歲。
　　虛无越衡天，太極濛翳天，赤明和陽天，玄明恭華天，曜明宗飄天，竺落皇笳天，虛明堂曜天，觀明端靖天，玄明恭慶天，太煥極瑤天，元載孔昇天，太安皇崖天，顯定極風天，始皇孝芒天，太皇翁重天，无思江由天，上揲阮樂天，無極曇誓天。
　　右十八天，色界，陰陽有色，與欲界同，不相交接，人皆化生，年積億歲，不夭不傷。
　　皓庭霄度天，淵通元洞天，翰寵妙成天，秀樂禁上天。
　　右四天，無色界，陰陽有形，身長數百里，不以為累，能隱形入微，无復色欲，唯真相知年歲積劫，雖不事學而能行善，福報所畢。至于魔王學道未極，亦遊此天，不得超三界，未免洪災火運，交周二十八天，一時混淆如馘，其中學真堪為種人，王母迎之，登常融玉隆梵度賈奕四天之上，其學聖真仙三界者，退還人道，經歷三塗，能超進者當依功遷轉。
　　諸天之上，各有生門，中有空洞謠歌之章，魔王靈篇，辭叅高真。
　　第一欲界飛空之音
　　人道渺渺，仙道莽莽。鬼道樂兮，當人生門。天道貴生，鬼道貴終。
　　仙道常自吉，鬼道常自凶。高上清靈爽，悲歌朗太空。
　　惟願仙道成，不欲人道窮。北都泉曲府，中有萬鬼群。
　　但欲遏人算，斷絕人命門。阿人歌洞章，以攝北羅酆。
　　束送妖魔精，斬馘六鬼鋒。諸天炁蕩蕩，我道日興隆。
　　第二色界魔王之章
　　落落高張，明氣四騫。梵行諸天，周迴十方。
　　无量大神，皆由我身。我有洞章，萬遍成仙。
　　仙道貴度，鬼道相連。天地渺莽，穢炁氛氛。
　　三界樂兮，過之長存。身度我界，體入自然。
　　此時樂兮，薄由我恩。龍漢蕩蕩，何能別真？
　　我界難度，故作洞文。變化飛空，以試爾身。
　　成敗懈退，度者幾人？笑爾不度，故為歌音。
　　第三無色界魔王歌曰
　　三界之上，渺渺大羅。上无色根，雲層峨峨。
　　惟有元始，浩劫之家，部制我界，統承玄都。
　　有過我界，身入玉虛。我位上王，匡御眾魔。
　　空中萬變，穢氣紛葩。保真者少，迷惑者多。
　　仙道難固，鬼道易邪。人道者心諒，不由他仙。
　　道貴實人，道貴華爾。不樂仙道，三界那得過？
　　其欲轉五道，我當復柰何□
　　右出《洞玄度人經》
　　九地品
　　道運御世，開辟玄通。三色混沌，乍存乍亡。
　　運推數極，三氣開光。氣清高澄，積陽成天。
　　氣結凝滓，積滯成地。
　　右出《洞玄九天經》
　　第一壘名色潤地，
　　第二壘名剛色地，
　　第三壘名石脂色澤地，
　　第四壘名潤澤地，
　　第五壘名金粟澤地，
　　第六壘名金剛鐵澤地，
　　第七壘名水制譯地，
　　第八壘名大風澤地，
　　第九壘名洞淵無色綱維地。
　　右九壘之地，地各有四色土皇：正音土皇，行音土皇，遊音土皇，梵音土皇。極下洞淵洞源，綱維天下，制使不落，下則无窮无境，无邊无際，皆綱維之元。九地九壘，直下九重，各三十六音、三十六土皇，上應三十六天，中應三十六國，如是土皇位齊玉皇之號，但分氣各治，上下之別名耳。
　　九地相去里數
　　第一地，去天九十億萬里。第二地，去第一壘地八十億萬里。第三地，去第二壘地一百二十億萬里。
　　第四地，去第三壘地二十億萬里。
　　第五地，去第四壘地二十億萬里。
　　第六地，去第五壘地二十億萬里。
　　第七地，去第六壘地二十億萬里。
　　第八地，去第七壘地八十億萬里。
　　第九地，去第八壘地八十億萬里。
　　右九壘之下，洞淵洞源，綱維天下，制使不落，上則去第一壘地五百二十億萬里。
　　右出《洞真外國放品經》
　　靈山品
　　酆都山，在北方癸地，故東北為鬼戶死氣之根，山高二千六百里，周迴三萬里。
　　右出《洞真天關三圖七星移度經》南方伊沙陀國，外有長洲，一名青丘，其左右有風山，其山恆震聲。又有炎洲，有火林山，山中有光獸。
　　右出《洞真外國放品經》
　　玄壟山，在崑崙山之東北。
　　鍾山，所處在弱水之北一萬九千里，山高萬二千里，其上方七千里，周迴三萬里，日月所不及照，光耀晝夜，朗然明十萬里外，皆星漢所不及。聖人言天缺西北，是鍾山照九陰之下。
　　崑崙山高，平地三萬六千里，上有三隅，面方萬里，形似偃盆。其一隅正北，主于辰星之精，名曰閬風臺；一隅正西，名曰玄圃臺；一隅正東，名曰崑崙臺。又有北戶山、承淵山，並是其枝幹，上通璇璣九天之澳，萬仙之宗根，天地纏度之柄。
　　右出《洞真太霄隱書》
　　東華有雲波山，青童君時御圓珠之氣，登雲波之山，入束華之宫。
　　扶桑際有九老京山，九老仙皇太帝君，二道君時會九老之京，出靈戶之符，召太真王萬仙受事。
　　太清天中有浮絕空山，三天神王所治，大道真氣之所結。
　　太極天中有秀華山，山下有玉堂，五靈真君之所處。此天中有寒童靈山，仙真之賓常登此嶽。
　　太微天中有玉壽山，黃老之所治，萬神之所會。
　　內景天中有紫空山，青精君常乘羽逸之車，携玄景之童，時登此山。
　　上清天中有虹映山，乃九日之所出，月帝之所司，光氣之所散。又有金華便山，其巔有大老寢堂，八黃老君時登此山。
　　玉虛天中有飛霞山，能行大洞經，可入飛霞山。
　　太一上元天中有金華山，太一元禁君所處。
　　七晨天中有三寶山，有反生之香反衝於此，山上皇真人所處。
　　元晨天中有三秀山，而元晨天中有黃景之氣，氣之所出起於此山。
　　太極天中有太上日空无景之山，其山太霞之中有彭室，太虛元君所處。
　　太玄天中有空峰山，乃神光之所秀出。
　　玉真天中有高元山，萬華先生時登此山，寢宴萬華之宮。
　　玉清天中有玉根山，五老上真所處。
　　又有黃霞山，是五帝之所處，上皇之所遊。九天上有蕩滯神仙，九氣丈人時登此山。太无之庭有太霞之嶽，名曰五間之山，太无晨中君所處。
　　太无天中有峨媚山，上有洞宫玉戶，諸得真仙道者，名刊於其上。
　　右出《玉真太洞玉經》
　　靈寶玄都玉京山，處於上天之中心。
　　右出《洞玄玉訣經》
　　錄那羅衛之國須彌靈飛人烏山，元始天王所別治，西王母初學道亦登此山。
　　右出《洞玄隱注經》
　　西極西那王國有鬱察山，浮羅之嶽。
　　右出《洞玄靈書度命經》
　　太上曰：人烏山是天地之生根，元氣之所因，人求其域靈，仙仰其神，於是朝致五嶽，使役海神。
　　右出《洞玄五符經》
　　太上曰：太玄都玉京山，冠八方諸羅天。諸天仙人謂此山有十名：
　　一曰蓋天首山，
　　二曰彌玄上山，
　　三曰羅玄洞虛山，
　　四曰高上真元山，
　　五曰眾寶幽結劫刃山，
　　六曰無色大覺山，
　　七曰周觀洞玄山，
　　八曰景華太真山，
　　九曰不思議山，
　　十曰太玄都玉京太上山。
　　右出《 洞玄玉京山經》
　　句曲山胇間有金陵之地，方三十八頃，是金壇之地，地肥土良，而并水認甘，居胇地必度世，見太平。
　　《河圖內元經》曰：乃有地肥土良水清句曲之山、金壇之後可以度世，上昇曲成。
　　《河圖中篇》曰：句金之山，其間既有陵，兵病不往，洪波不登，此之請也。金陵，古名之為伏龍之地。《福地誌》曰：伏龍之地，在柳谷之西，金壇之右，可以高栖，正金陵之福地也。句曲山又名為句金之壇，以洞天內有金壇百丈，因以致名。
　　又有積金山，亦有金積以號壇矣。又名其源澤為曲句之穴，按山形曲折，後人合名為句曲之山，後有三茅君來治其上，時父老人傳為茅君之山。
　　三茅山隱峰相屬，皆句曲山一名耳。時人因事而喻今，故有支條數十作別名，此山為岡山也。《孔丘福地》云：岡山之間有伏龍鄉，可以避水避病。
　　東方有三蓋山、三霍山、三台山、二金山，並名山句曲，即金壇之一山。茅山北垂洞口，一山名良常山，本亦句曲相連，都一名耳。
　　西去者是葛衍山之別名，葛衍有山相連，西為玄西山，東為鬱絕根山，中央為葛山，三山纏固，方三千里，高二千七百里，去崑崙七萬里，其間有高暉山，上有洞光如日，照葛衍、西玄、鬱絕根三山。
　　右出《道迹經》
　　紫微夫人曰：方諸山，正四方，故謂之方諸。一面長一千三百里，四面合五千二百里，上高九千萬丈。又有長明大山，夜月高丘，各周迴百里，又有玄寒山。
　　方諸東西南面又各有小方諸山，去大方諸山三千里。小方諸亦方面各三百里，大方諸對會稽之南，看去會稽岸七萬里，東北看則有暘谷鄉，又去方諸六萬里。
　　右出《真迹經》
　　林樹品
　　東極蒼帝君曰：大浮黎國土有青林之樹，樹葉生自然紫書，風吹樹動，其樹聲音皆作洞章靈音，燦爛朗徹太
　　空，其上恒有九色鳳鳥，有得其羽，皆即飛行。
　　西極西那玉國有七寶騫樹，樹生赤實白環，上有鳳凰、孔雀、金翅之烏，晝夜六時吐其雅音。
　　右出《洞玄靈書》
　　太上曰玉京山，自然生七寶之樹，一株彌覆一天，八樹彌覆八方羅天。
　　右出《洞玄玉京山經》
　　東方呵羅提國，外有扶桑在碧海之中，生林如桑，皆數千丈，大者三千圍，兩兩同根而生、有實赤如桑椹，仙人所啖食，體作金色，其實皆九千歲一熟。南方伊沙池之國，國外有青丘地，生大樹長三千丈，大者二千圍。
　　崑崙山上生金根之樹，瓊柯丹實之林，玉清以為實，其樹悉刻題三十六國音，上栖紫幫、鳳鸞、白雀、鶚鷗、鸚鵠、赤烏、青鵲。
　　右出《洞真外國放品經》
　　方諸青宮內，有玉樹數百株，上有關雞鳳凰九色之鳥，下有芝草，玉井有自然生泉，服之壽同三光。
　　右出《洞真青要紫書金根經》
　　日上館洞陽宮之內，有空青之林，得食其華，身生金光之色。
　　月通暉之徑東井之內，有廣靈之宮，中生三華高環之樹，一劫則生自然三炁之華，似芙蓉之暉，得食一華，年同一劫。
　　月宮之上館廣寒之宮中，生青華之樹，樹高四千丈，其葉似竹而赤，其華似鏡而明，其子似李而無核，所謂絳　樹丹實。得食其葉，壽長年；得食其華，與月同靈；得食其實，遊宴玉清。
　　右出《洞真黃氣陽精經》
　　老子西過大龜之山，見太真王母食玉文之棗，其實如鉼，又食碧桃紫梨。
　　復北登空洞之嶺，見北華真公、四華仙人食空洞靈瓜，其瓜四劫一熟。
　　安期生謂太真夫人曰：昔與女郎遊於息安西海際，食棗異美，此間棗永不及，憶此未久，說已三千年矣。神女云，吾昔與君共食一枚乃不盡，此小棗那得相比。
　　右出《仙果道迹經》
　　右英夫人曰：交梨火棗，此即騰飛之藥，不比於金丹。
　　右出《真迹經》
　　山洞品
　　五嶽及名山皆有洞室。
　　王屋山洞周迴萬里。
　　委羽山洞周迴萬里。
　　西城玉山洞周迴三千里。
　　青城山洞周迴二千里。
　　西玄三山洞周迴千里。
　　羅浮山洞周迴五百里。
　　赤城丹山洞周迴三百里。
　　林屋山洞周迴四百里。
　　句曲山洞周迴一百里。
　　括蒼山洞周迴三百里。
　　右出《道迹經》
　　洞天品
　　小有清虛天，大有空明天，
　　太玄總真天，三玄極真天，
　　寶仙九室天，上玉清平天，
　　朱明耀真天，金壇華陽天，
　　左神幽虛天，成德隱玄天。
　　右出《道迹經》
　　右大天之內地中洞天
　　神水品
　　玉清天中有萬津之海，其水波汹湧而連嶽。太初天中有慶元之河、號為士陣人之津。
　　又有流汨之池，中有玉樹，周圍蓮花十丈，池廣千里，水乃香美。金華仙人恆處蓮花之中，飲此流汨之水。
　　玄洲有三弱之律，非仙人而莫度越。
　　太元之庭有玉簡山，山有清淵之池，方圓千里。又有帝川池，在玄洲北，玉靈仙母、金華仙女，常所經遊。
　　右出《洞真大洞經》
　　元始天尊於大福棄賢世界鬱單國，國土皆凝水精，琉璃灌地而行，國有專池縱橫五百里，池有玉芝，一國男女飲食池水，面如玉脂，初无疾病，无有憂愁，壽三萬歲，无有中夭，命終之後，骸骨不灰，萬年亦无臭爛之氣。
　　右出《洞玄靈書》
　　無上祕要卷之四竟
　　無上祕要卷之五
　　人品
　　九天丈人告於三天玉童曰：夫天地交運，二象合真，陰陽降炁，上應於九天。流丹九轉，結氣為精，精化成神，神變成人。故人象天地，炁法自然。自然之炁，皆是九天之精，化為人身，含胎育養，九月炁盈，九天氣普，十月乃生。其結胎受化，有吉有凶，有壽有夭，有短有長，皆禀宿根。結炁不純，藏胃積滯，六府敗傷，形神不固，體不受靈，死炁入孔，何由得存？陽炁赤名曰玄丹，陰氣黃名曰黃精。陰陽既交，二炁降精，化神結胎，上應於九天。九天之炁，則下布丹田，與精合凝，結會命門，要須九過，是為丹田，上化下凝，以成於人。一月受炁，二月受靈，三月合變，四月凝精，五月首體具，六月化成形，七月神位布，八月九孔明，九月九天炁普，乃有音聲，十月司命勒籍，受命而生。故人皆禀九天之炁。陽降陰之精，名曰九丹，合成人身。凡人受生結炁，九丹上化於胞胎之中，而法九天之炁。炁滿神具於胎囊之內，而自識其宿命，知有本根，轉輪因緣。九天之炁化成其身,既睹陽道,開曠三光，而自忘其所生所由之因爾者，皆由胞根結滯，盤固三關，五府不理，死炁塞門，致靈關不發而忘其因緣。若靈真九炁，含鍊瓊胎，暫經紫戶，運履人道，挺秀自然，耀景睹靈，便騰身於九天，非復結精受炁而為人也。
　　凡人生皆禀九天之炁，炁凝為精，精化成丹，丹變成人。結胎含秀，法則自然，假令七月生則十月胎受波梨荅惒天之炁，十一月生則受梵摩迦夷天之炁，十二月生則受梵寶天之炁，正月生則受化應聲天之炁，二月生則受不驕樂天之炁，三月生則受寂然天之炁，四月生則受須延天之炁，五月生則受上上禪善无量壽天之炁，六月生則受鬱單无量天之炁。
　　凡人從十月結胎至於六月，則受九天之炁，已滿至七月，合十月則天地炁盈，受太陽之運而生。
　　右出《洞真九丹上化胎精中記經》
　　太上曰：夫人受生，結精積炁，受胎歛血，黃白幽凝，丹紫合煙，所以凝骨吐津，散布流液，四度會化，九宫一結，五神命其形體，太一定其符籍，忽爾而立，恍爾而成，罔爾而具，脫爾而生。
　　於是乃九神來入，安在其宮，五藏玄生，五神主焉。父母唯知生育之始我也，而不悟帝君五神來適於其間。人體有尊神，其居无常，出入六虛。
　　上下三田，迴易陰陽，去故納新展轉榮輸，流注元津，太神虛生，內結以成一身，濯質化鍊，變景光明。
　　右出《 洞真九真中經》
　　夫人受生於天魂，結成於元靈，轉輪於九炁。挺命太一，關開三道，積神幽宮，所以玄液七纏，流津敷澤，日月映其六虛，口耳運其神器，雲行雨施，德擬天地，胞胎內帀，五因來具，立人之道其如此也。故五因者，是五神也；故三道者，是三真也。
　　夫五神者天之魂，三真者天之道，九炁者天之胎，太一者天之源，日月者天之眼，玄液者天之淵，六虛者天之光，幽宮者天之府，神器者天之化，元靈者帝之變。凡此言九天者，乃混合帝君之變，變而化九，是謂九宮，九宮混變而同一矣。夫兆所欲修己求生，當從所生之宗。所生之宗，謂元父玄母也。元父主氣，化理帝先；玄母主精，變結胞胎。精炁相成，而陰陽相生，雲行兆巳，道合無名，數起三五，兆始禀形，七九既帀，兆體乃成，和合三五，七九洞冥，象帝之先，當須帝營，天皇之功，九變為靈，功成人體，體與神并，神去則死，神守則生。是以三元為道之始，帝君為道之根，太一為道之變，九天為道之神，九宮為道之宅，玄液為道之津，以熙三田，以致神仙，朝適六合，夕守泥丸，堅執胎精，心中常歡。學道之子須此為緣，見是經者，始可與言，九炁陶注，太一運神。
　　右出《洞真太丹隱書》
　　天尊言曰：炁炁相續，種種生緣，角善惡禍福，各有命根。非天，非地，亦又非人，正由心也。心則神也。形非我有，我所以得生者，從虛无自然中來，因緣寄胎，受化而生。我受胎父母，亦非我始生父母也，真父母不在此。父母貴重，尊高无上，今所生父母，是我寄備因緣，禀受育養之恩，故以禮報而稱為父母焉。故我受形亦非我形也，寄之為屋宅，因之為營室，舍我也。附之以為形，示之以有无，故得道者无復有形也。及我无身，我有何患？我所以有患者，為我有身。有身則百惡生，无身則入自然。立行合道，則身神一也。身神並一，則為真身，歸於始生父母而成道也。
　　右出《洞玄諸天內音經》
　　人之受生於胞胎之中，三元育養，九炁結形。故九且神布，炁滿能聲，聲尚神具，九天稱慶，太一執符，帝君品命，主錄軌籍，司命定算，五帝監生，聖母衛房、天神地衹，三界備守，九天司馬在庭，東向讀《九天生神章》九過，男則萬神唱恭，女則萬神唱奉，男則司命敬諾，女則司命敬順，於是而生九天司馬不下命章，萬神不唱恭諾，終不生也。
　　夫人得還生於人道，擢形太陽，驚天駭地，貴亦難稱。天真地神，三界齊臨，亦不輕也。當生之時，亦不為陋也。所以能愛其形，保其神，貴其炁，固其根者，終不死壞，而得神仙，骨肉同飛，上登三清，是炁與三炁合德，九炁齊并也。但人得生而不自能尊其炁，貴其形，寶其命，愛其神，自取死壞，離其本真？
　　右出《洞玄九天生神章經》
　　道曰：一切萬物，人最為貴。能使形无事，神无體，以清靜致无為之意，即與道合。
　　右出《妙真經》
　　老子曰：神生形，形成神，形不得神，而不能自生神，不得形而不能自成。故形神合同，更相生，更相成。
　　右出《 西昇經》
　　夫人是有生最靈者也，但人不能自知而不守神，以卻眾惡耳。知之者，則不求祐於天神，止於其身則足矣。故云：一人之身，一國之象。胸腹之位猶宮室也，四肢之列猶郊境也，骨節之分猶百官也，神猶君也，血猶臣也，炁猶民也。故知治身者，則知治國矣。夫愛其民，所以安其國；吝其炁者，所以全其身。民散則國亡，炁竭則身死。亡者不可生。是人至人消未起之患，治未病之疾。堅之於无事之前，不追於既逝之後。民之難養而易濁，故審其威德，所以保其治，割嗜欲所以固血氣，然後真一存焉。
　　右出《皇人經》
　　天老曰：人生於陰陽，長於元炁，未必盡備感五常之性，得之者十未有一也。感其火者明，感其金者剛，感其水者清，感其木者王，感其土者仁，不感者亡。故天地五行，五五二十五行。人生感得其一者，可壽一百年；感得二者，可壽一百二十年；感得其三者，
　　可壽一百三十年；感得其四者，可修術，壽一百四十年；感得其五者，可為小道，可壽二百年；感得其六者，可為大道，壽无訾；感得其七者，可知鬼靈之心；感得其八者，通明神意；感得其九者，通神祇；感得其十者，知聰明；感得十一者，終身無患；感得十二者，應其天心；感得十三者，五嶽來朝；感得十四者，得二十八宿護己；感得十五者，致得玉女；感得十六者，得為聖人；感得十七者，致得西王母；感得十八者，致得東王父；感得十九者，召得太一；感得二十者，召得北君；感得二十一者，召得仙人；感得二十二者，身與天地俱；感得二十三者，神女來配；感得二十四者，與天帝交；感得二十五者，與上皇為友。
　　右出《 洞神監乾經》
　　身神品
　　腦神名覺元，字道都。
　　髮神名玄文華，字道行。
　　皮膚神名通眾，字道連。
　　目神名虛監生，字道童。
　　項神名靈謨蓋，字道周。
　　脊神名蓋歷輔，字道柱。
　　鼻神名沖龍玉，字道微。
　　神名始梁峙，字道岐。
　　右上部八神君
　　喉神名百流放，字道通。
　　肺神名素靈生，字道平。
　　心神名煥陽昌，字道明。
　　肝神名開君章，字道青。
　　膽神名龍德拘，字道放。
　　左腎神名春元直，字道卿。
　　右腎神名象他元，字道主。
　　脾神名寶元全，字道騫。
　　右為中部八神君
　　胃神名同未育，字道展。
　　窮腸神名兆滕康，字道還。
　　大小腸神名逢送留，字道厨。
　　胴神名受辱，字道虛。
　　胸鬲神名廣瑛宅，字道神。
　　兩脇神名辟假馬，字道成。
　　左陰左陽神名扶流起，字道圭。
　　右陰右陽神名色表明，字道生。
　　右為下部八神君
　　右出《洞真造形紫元二十四神經》
　　正月本命日及甲子、甲戌日平旦之時，帝君太一五神共混合變化為一大神#1，在人心之內，號曰天精君。
　　三月本命日及甲申日辰時，帝君太一合會五神，混化內變為一大神，分形散炁，盡布在諸骨中，號曰堅玉君。
　　四月本命日及甲午、丁卯之日巳時#2，帝君太一五神混合化生大神，大神又欻爾分形，而為黃炁#3，鬱鬱然盡流入諸精血中#4號曰元生君。
　　六月甲辰日本命日、戊寅日午時，帝君太一五神變化為一大神#5，來入在人肝中#6號曰青明君。
　　七月三日及本命日、庚午日已時，帝君太一五神混合變化為一大神#7，在於脾中，號曰養光君。
　　八月十五日及本命日、庚申日申時，帝君太一五神混合變化為一大神#8，在人肺中#9，號曰上元素玉君。
　　九月十九日及本命日、戊戌日酉時，帝君太一五神混合變化為一大神#10，大神忽爾又因分形為二神，分坐散形，在人兩腎中，號曰玄陽君。
　　十月二十日及本命日、辛巳日午時，帝君太一五神混合變化為一大神，在人膽中#11，號曰合景君。
　　十一月二十八日、本命日、丙子日巳時，帝君太一五神混合變化為一大神#12，在泥丸紫房之中，號曰昌上皇君。
　　右出《洞真九真中經》
　　兩眉間直上卻入三分為守寸雙田宮#13，卻入一寸為明堂宮#14，卻入二寸為洞房宮，卻入三寸為丹田宮，卻入四寸為流珠宮，卻入五寸為玉帝宮，明堂上一寸為天庭宮，洞房上一寸為極真宫，丹田上一寸為玄丹宮，流珠上一寸為太皇宫。
　　一頭中有九宫：
　　玉帝宫，玉清神母居之；
　　天庭宫，上清真女居之；
　　極真宫，太極帝妃居之；
　　太皇宫，太上君后居之；
　　明堂宮，明竟神君、明童君、明女真君，三君共居之；
　　洞房宮，左无英子、右白元君、中黃老魂，三人居之；
　　丹田宮，上元真一帝君、帝君之鄉，二人居之：
　　玄丹宮，泥丸太一真君居之；
　　流珠宫，流珠真神司命君之所行。
　　右出《洞真太上素靈大有妙經》
　　赤子居上丹田宮，真人居中丹田宮，嬰兒居下丹田宮。
　　右出《洞真四宮雌一寶名玉訣經》
　　凡人身中亦有三宮六府，一百二十關節，三萬六千神。人身行惡，身神亦奏之三宮，人身行善，則慶其仙名。
　　生死罪福，莫不先由身神影響，相應在于自然。人禀炁而生，炁結成神，人能養炁，神則長存，內思守真，真不離身。
　　右出《洞真三元品誡經》
　　頭髮神，字尋之。
　　兩目神字英明。
　　項上神字東王父。
　　額戶神字泥丸君。
　　眉間神字元光。
　　兩耳神字嬌女。
　　人中神字太一。
　　鼻孔神字通廬。
　　口中神字丹珠。
　　兩手神字魂陰#15。
　　上元神字威成。
　　中元神字黃子。
　　下元神字命光子。
　　肩背神字朱雀。
　　兩脾神字隱。
　　陰神字窮史#16。
　　女子字丹成#17。
　　兩膝神字樞公。
　　兩經神字隨孔子。
　　兩足神字戴天柱。
　　右一十九神，兆姓為姓名，名即字#18，字即名也。
　　肝老子君。
　　肺太和君。
　　心太尉公。
　　脾子丹母。
　　腎司徒司空司命司錄司隸廷尉。
　　膽太上道君。
　　胃諫議大夫。
　　臍太一。
　　大小腸元梁使者。
　　玄谷大將軍。
　　三焦，左社右稷，風伯雨師，雷公霹靂。
　　右一十條領一萬八千神，人存之則一萬八千神不散。不散者，天降一萬八千神附身中，合三萬六千，俱舉一身，土昇三天，則成神仙，變化無窮矣。人法地，則天外形，而神住則形成，神去則形壞。
　　凡人不知存神，動止任意，意愚事僻，神散形枯。仙真聖人，守神无替，常存自在名在左契。志學之士，當知人身之中自有三萬六千神，左三魂，右七魄，陰陽配合，共輔護識神，五行王相之君，周衛體內一千二百形影，一二千精光，備守體外，日日存之，時時相續，念念不忘，長生不死。不能長存，八節勿替，能念身神，康強无病。病三呼之妒。常衛子身。欲臥之時，左手撫心，一右手撫臍，各二七，陰咒曰：
　　欲具身神從頭起，經歷四肢至踝子。
　　咒竟，存之，委悉乃眠，必得吉夢，髣髴見神。若有罪過，應致災厄，神來語人，或示形象，倚託物類，使人思惟，自解意趣，士口凶善惡，了然知之，避禍就福，所向諧也。
　　三魂：
　　第一胎光，第二爽靈，第三幽精。
　　七魄：
　　第一尸狗，第二伏矢，第三雀陰，
　　第四吞賊，第五蜚毒，第六除穢，第七見肺。
　　右出《洞神經》
　　人壽品
　　鬱單无量天，其天上人壽九百萬歲。
　　上上禪善无量壽天，其天上人壽三千六百歲。
　　上監天，一名須延天，其天上人壽一億五千二百歲。
　　兜術天，一名寂然天，其天上人壽六億八百萬歲。
　　不驕樂天，一名波尼密天，其天上人壽二十三億四千萬歲。
　　化應聲天，一名他化自在天，其天上人壽九十二億一千六百萬歲。
　　梵寶天，一名波羅尼耶拔天，其天上人壽命七劫。
　　梵摩迦夷天，一名梵眾天，其天上人壽命二劫。
　　波利答惒天，一名大梵天，其天上人壽命四劫。
　　右出《洞真太霄琅書經》
　　東方極豪林之墟，其國音名呵羅提之國，人形長二丈，壽四百歲。
　　南方極洞陽之野，其國人皆形長二丈四尺，壽三百六十歲。
　　西方之外極，浩素之壟，其國人形長一丈六尺，壽六百歲。
　　北方之外極，朔陰之庭，其國音則名旬羅之國，其國人形長一丈二尺，壽三百歲。
　　上方九方上清陽灰空之內，无色无象，无形无影，空洞之銘，元精青純，自然之國，其國人則高上玉皇萬聖帝真受生之根，无壽无量，惟劫為年。
　　中國直下極大風澤，去地五百二十億萬里，中國音則名大和寶真无量之國，其國人形長九尺，壽一千二百歲。
　　　右出《洞真外國放品經》
　　大福堂國太上道君曰：此土男女，自眼所照以來七百五十萬劫，不覺國中之人形有衰老。
　　大浮黎國九炁天君曰：自入此境以來，經九百九十萬劫，初無學仙之人，人皆自然不死。
　　赤明國中三炁天君曰：自住是境已來，經三百十萬劫，未聞是土有悲哀之聲，但見不老之人。
　　西那玉國白帝天君曰：自入是境以來，經七百萬劫，不聞國人有悲慼之聲。
　　鬱單无量五炁天君曰：自入是境以來，經五百萬劫，此土男女唯知受生，不知所從而來。
　　無上祕要卷之五竟
　　#1：敦煌寫本無。
　　#2之：敦煌寫本無。
　　#3而：敦煌寫本無。
　　#4然：敦煌寫本無。
　　#5化：敦煌寫本無。
　　#6人：敦煌寫本無。
　　#7變：敦煌寫本無。
　　#8變：敦煌寫本無。
　　#9人：敦煌寫本無。肺：敦煌寫本作『佛』。
　　#10 變：敦煌寫本無。
　　#11人：敦煌寫本無。
　　#12變化：敦煌寫本作『化變』。
　　#13直：敦煌寫本無。宮：敦煌寫本無。
　　#14 明堂宮：此上敦煌寫本有『嬰』字。
　　#15 兩手神字魂陰：原無，據敦煌寫本補。
　　#16史：敦煌寫本作『央』。
　　#17字：敦煌寫本無。
　　#18名：敦煌寫本脫。
　　無上祕要卷之六
　　劫運品
　　天尊言：龍漢之後，天地破壞，其中渺渺，億劫元光，上无復色，下元復淵，風澤洞虛，幽幽冥冥，无形无影，无極无窮，混沌无期，號為延康，逮至赤明開光，天地復位。
　　一劫之周，天地又壞，復无光明，五劫之中，幽幽冥冥，三炁混沌，乘運而生，逮至開皇天地復位。
　　太上道君在大福堂國長樂舍七百五十萬劫。
　　蒼帝天君在東極碧落空歌大浮黎國九百九十萬劫。
　　赤帝天君在南極禪黎世界赤明國三十萬劫。
　　白帝天君在西極衛羅大堂世界極樂國七百萬劫。
　　黑帝天君在元福棄賢世界鬱單國五百萬劫。
　　右出《洞玄靈書經》
　　天真皇人上皇天尊，自受日月，隨運流遷，去來轉特，一光一冥，一滅一度，一死一生，身受破壞，一敗一成，經履天地，改易光明，幽幽眇邈，非可思議，自龍漢以來，已九萬九千九百萬重劫。
　　右出《洞玄諸天內音經》
　　十方飛天神人告太上道君曰：自周三界之中歷行三十二天，累經大運，交周天地，成敗隨運，生死非復一反，至今赤明開圖，已經九千七百億萬劫。
　　右出《洞玄空洞靈章經》
　　道曰：天關在天西北之角，與斗星相御。北斗七星則天關之綱柄，玉宸之華蓋，梵行九天十二辰之氣，斗綱運關，則九天並轉。天有四候之門，九天合三十六候，一晝一夜則斗綱運關，經一候之門，晝夜三十六日，則經三十六候都竟，三十六候竟，則是九天，一轉三百六十輪，為九天一周。
　　九天一周，則六天之氣皆還上上三天，三天改運，促會以催其度，三千六百周則為小劫交。
　　小劫交則九氣改正，萬帝易位，民亡鬼滅，善存清治，六合寧一，九千九百周為大劫終。
　　大劫終則九天數盡，六天運窮。六天欲窮則氣激於三五，羣妖凶橫，因時而行，放毒威民。此皆運窮數極，乘機而鼓，以致於此。地機在東南之分，九泉之下則九河之口吐嗡之。靈機上通天源之淘注，旁吞九洞之淵奧。十二時紀，推四會之水東迴，一晝一夜則氣盈，氣盈並湊九河之機，晝夜三十三日機轉，西北迴，東北張，西南嗡，張則溢，嗡則虧，周於四會，天源下流，九泉涌波，是為一輪。三百三十輪為一度，一度恥水母促會於龍王，河侯受對於三天。三千三百度謂之陰否，陰否則蝕陰蝕水涌，水涌河決，山淪地沒，九千三百度為大劫之終，陰運之極。當此之時，九泉涌於洪波，水母鼓行，山海冥一，六合坦然。此陰運之充，地氣之激也。
　　天圓十二綱，地方十二紀。天綱運關三百六十輪為一周，地紀推機三百三十轉為一度。天運三千六百周為陽勃，地轉三千三百度為陰蝕。天氣極於太陰，地氣窮于太陽。陽激則勃，陰否則蝕。陰陽勃蝕，天地氣反。天地氣反，謂之小劫交。小劫交則萬帝易位，九氣改度，日月縮運，陸地涌於九泉，水母决於五河，大烏屯於龍門，五帝受會於玄都。當此之時，凶穢滅種，善民存焉。
　　天運九千九百周為陽蝕，地轉九千三百度為陰勃。天蝕則氣窮於太陽，地勃則氣謀於太陰。故陽否則蝕，陰激則勃，陰陽蝕勃則天地改易，謂之大劫交。大劫交天翻地覆，海涌河決，人淪山沒，金玉化消，六合冥一。
　　右出《洞真三天正法經》
　　天地大劫之欲交，諸天至真尊神妙行真人下遊五嶽，遙觀天下至學之人，洪流彌天，皆以五龍迎之登福地，令得與元始同沒同生也。
　　右出《洞玄玉訣經》
　　太上靈寶治玄都玉京山七寶玄臺，十方至真妙行真人，飛仙大聖，眾皆浮空燒香散花，遊行一日三周，手把十絕華旛，口誦洞章，日月交迴，七星運關。三百三十日則天關迴山一度，三百三十度則九氣交，三千三百度天地氣交，天地氣交為小劫交，九千九百度則大劫周。此時則天淪地沒，九海溟一，金玉化消，毫末無遺。
　　帝王品
　　黃帝曰：三皇者，則三洞之尊神，大有之祖氣也。
　　天寶君者，是大洞太元玉玄之首元。
　　靈寶君者，是洞玄太素混成之始元。
　　神寶君者，是洞．神皓靈太虛之妙氣，故三元凝變，號曰三洞。氣洞高虛，在於大羅之分。故大洞處于玉清之上，洞玄則在千上清之域，洞神總號則在于太極。大洞之氣則天皇是矣洞玄之氣則地皇是矣，洞神之氣則人皇是矣。
　　天皇主氣，地皇主神，人皇主生，三合成德，萬物化焉。故天皇起於甲子元建之始，治於太元三玄空天；地皇起於甲申太靈之始，治於三元素虛玉天；人皇起於甲寅虛成之始，治於七微浩鬱虛玉天。
　　天皇之神，先天而生，後改化治世各一萬八千歲而昇，又有八帝，次其治即女媧伏羲之前也，所受靈書妙術，佐聖輔治，凡有帝王之君，必應以濟世立教，其道行焉。
　　天皇之治，料理更始，開受皇文，以定後化，記盡開立之事，三千六百年畢竟，天皇化去，地皇受紀，追攝政事，後上啟太極，後受地皇文，以定天地更始之化，所受大有之紀，以枝新化之物，一以平焉。
　　天皇受大有勑玄妙圖書皇文十四篇，召天地之神，九天高上推校天地更紀，萬物更化之始始之。
　　地皇修續其後，復上受皇文，又召會羣神，以大有玄中玄妙圖書推校，今之鬼神天地新化之種類方面，屬類數之政定，又天地有福，地化而不流，物迫而不死，得在七百二十門中，化而不改容，因而易類而心不移，宿命存者，正定天皇、地皇，各三千六百年畢竟，各能化形為神。
　　人皇復起攝而行之，復上受大有之祕文，追召天地之神，九天高上諸神之父母，更以正定所有所無，復更正定七百二十門中之所化，天下萬品之取正焉。
　　三皇曰：天道廣大，賢愚混同。彊者在西，弱者在東。九天定橫，九地合縱。下成君臣，以立國邦。順天者吉，不順者凶。
　　右出《三皇經》
　　道者，萬物之奧，善人之寶，不善人所保。美言可以市，尊行可以加人。人之不善，何棄之有？故立天子置三今。雖有拱璧以先駟馬，不如坐進此道。古之所貴此道者，何不日求以得，有罪以免邪？故為天下貴。
　　右出《老子德經》
　　洲國品
　　東方去中國九萬里外，名為呵羅提之國。國外有扶桑，在碧海之中，一面方萬里，上有大真王之別治。
　　又有生洲在扶桑外，西接蓬萊，地面方二千五百里，去岸二十三萬里，上有仙家數萬人，地無寒暑，時節溫和，多生神仙之草，食之飛空而行。
　　扶桑束有祖洲，在東海之中，地方五百里，去岸七萬里，上有不死之草。
　　南方有伊沙陀國，去中國八萬一千里，名浮黎之國，外極洞陽之野，一名火庭之國，國外有長洲，一名青丘南海，地方五千里。又有炎洲，在南海中央，地方二千里。
　　西方尼維羅緑那之國，去中國六萬里外，極浩素之壟，寒穴之野，國名尼維羅緑那國，國外則有流洲，在西海之南，地方三千里，去東岸十九萬里。
　　　 鳳麟洲在海中央，地方一千五百里。
　　北方旬陀羅之國，去中國五萬里外，極朔陰鈎陳之庭國，國名天鏡之國，外則有玄洲，方七千二百里，四面是海，去岸三十六萬里。上有太玄都，仙伯真公所治。
　　又有元洲，地方三千里，去南岸十萬里。上方元精清純自然之國，九天之上无色无象，无形无影，四覆諸天，唯有玉虛紫館，結空洞之煙，而虛玄清純之內。
　　右出《洞真外國放品經》
　　元始天尊告五方道君曰：此真文以龍漢之年出於此土時，與高上大聖玉帝撰十部妙經，出法度人，因名此土為大福堂國長樂之舍，其國土皆以融金灌地，四邊階道並是碧玉琉璃寶飾，光明映徹，是故此土男女長壽，無有中夭，不履諸苦，不經八難。東極碧落空歌大浮黎國，其地皆是碧玉，四邊階道皆以金銀寶飾，嚴整光明。是國男女無有衰老，無有哀憂，不履苦毒，不履愁惱，唯樂為主。
　　南極禪黎世界赤明國，其國土皆如丹脂，恆生赤氣，似如絳雲，四邊階道並是琉璃，光明煥赫，洞映一國。是土無有悲哀之聲，但見不老之人。
　　西極衛羅大堂世界西那玉國，皆以白玉薦地，黃金為階，四面珍寶，光明赫赫，洞朗一國。是境唯聞雅樂之音，不聞國人有悲感之聲，一土男女皆面有金容。
　　北極元福棄賢世界鬱單之國，皆凝水精琉璃灌地而行，國有寒池，縱廣五百里。一國男女飲食池冰，面如玉脂，初無疾病，無有憂惱，壽三萬歲，無有中殘，命終之後，骸骨不灰。國無禮樂，唯知直心。又名此土為無患之國。
　　右出《洞玄靈寶經》
　　論意品
　　以大居小，以富居貧，處盛卑之谷，遊大賤之淵。微為之本，寡為之根，恐懼為之宇，憂畏為之門。福者禍之先，利者害之源，治者亂之本，存者亡之根。上德之君質而無文，不視不聽，而抱其玄，無心意若未生根，執守虛无而因自然。混沌為一，歸於本根。
　　上意正於无形，理於无聲，起福於未有，絕禍於未生，故莫知其名。下德則不然，高尊富貴，顯榮好美，善樂功名，生禍而憂之，寇害而伐之，身辱而報之。生長有其力，布施有其福。事為其方，曲為其法。賞善罰惡則偽善詐忠，如此乃自謂功名見與道反。
　　右出《妙真經》
　　王政品
　　制殺生者天，順性命者人也。非逆天者勿伐，非逆人者勿殺。故王法當殺不殺縱天賊，當活不活殺天德。為政如此，使後世條長禁苛，興剋德之本，德莫大於活也。
　　天之道利而不害，聖人之道為而不爭。故與時爭者昌，與人爭者凶。是以有甲兵無所陳之，以其不爭。夫不祥者，人之所不爭；垢辱者，人所不欲。能受人所不欲則足矣，得人所不爭則寧矣。
　　勇於敢者多權善決，安靜樂能，傳國利民，不避彊大，威震百僚，摧傾境外。為政如此，得善之半。
　　柔於不敢者柔弱損退，恐懼慎言，深思遠慮，臨事計患，務長寬和博施。為政如此，亦得善之半。
　　敢者奉天順地，莫神於至誠。仁以好施，義以制斷，禮以凱敬，智以除害，信以立事，德以無大，赦人如赦於己，法人如法其子。為政如此，亦得善之善者也。
　　右出《妙真經》
　　不尚賢，使民不爭；不貴難得之貨，使民不盜；不見可欲，使心不亂。聖人之治，虛其心，實其腹，弱其智，彊其骨，常使民無知無欲，使夫知者不敢為，則無不治。
　　右出《 老子道經》
　　治大國若烹小鮮，以道蒞天下其鬼不神。非其鬼不神，其神不傷人。聖人亦不傷人。夫兩不相傷，故德交歸焉。
　　小國寡民，使民有什伯之器而不用，使民重死而不遠徙，雖有舟輿無所乘之，雖有甲兵無所陳之，使民復結繩而用之。甘其食，美其服，安其處，樂其俗。鄰國相望，鷄狗之聲相聞，使民至老不相往來。
　　江海所以為百谷王者，以其善下之，故能為百谷王。是以聖人欲上民以其言下之，欲先民以其身後之。是以處上而民不重，處前而民不害。是以天下樂推而不厭。以其無爭，故天下莫能與之爭。
　　右出《老子德經》
　　無上祕要卷之六竟
　　無上祕要卷之七
　　修真養生品
　　老子曰：天地構精，陰陽自化，災咎欲萌。淫於五色之變，視不見禍福之形；失於五音之變，聽不聞吉凶之聲；失於五味之變，言不中是非之情；貪於財貨之變，慮不見邪正之傾。夫五色重而天下盲矣，五音調而天下聾矣，五味和而天下爽矣，珠玉貴而天下勞矣，幣帛通而天下傾矣。是故五色者陷目之錐，五音者塞耳之槌，五味者截舌之斧，財貨者射身之矢。凡此數者，變而相生，不可窮極，難明易滅，難得易失。此殃禍之宮，患害之室。是以聖人服無色之色，聽無聲之聲，味無味之味。名者身之害也，利者行之穢也。是以動為身稅，為榮而得小，為善而得少。故有名之名喪我之橐，無名之名養我之宅。
　　視過其目明不居，聽過其耳精泄漏，愛過其心神出去。牽於欲，事汲汲，遽為於利動惕惕。懼結連黨，友以自助。此非真也。雖非道意，雖得之天不祐也。
　　夫非其人而任之則廢，非其事而事之則廢，故代司殺者必受其咎，代大匠者必傷其手。有為者效情縱欲，快心極意。志賤強求貴，居貧強求富。離本向末，殃禍不救。
　　罪莫大於淫，禍莫大於貪，咎莫大於僭。此三者，禍之車也。小則亡身，大則殘家。
　　右出《妙真經》
　　五色令人目盲，五音令人耳聾，五味令人口爽，馳騁畋獵令人心發狂，難得之貨令人行妨。是以聖人為腹不為目，故去彼取此。
　　右出《老子德經》
　　名與身孰親？身與貨孰多？得與亡孰病？甚愛必大費，多藏必厚亡。知足不辱，知止不殆，可以長久。
　　右出《老子德經》
　　夫人之為體，假合而成，本有神識。神識有氣，無始無終，自然而有，有精有粗。死生苦樂，修之習善，生樂常存；運之好惡，死苦屢滅。滅亡苦極，極則又生，生不習善，暫樂不久。是以上士懃精勇猛，積善捨惡。
　　右出《洞真玉霞紫映內觀隱書》
　　動么。天心，靜得地意。無言而不從，謂之善也。善者，君子之所本，百行之所長，吉陽之所舍，萬福之所往來，流而不滯，用而不絕，百王所不變異俗人之所不易，上以順天，下以順人，成萬物，覆載羣生者，善也。
　　不識元首，不睹本根，詐天輕地，罔鬼欺神，屬辭變意，抱嫌履疑，謂之不善。不善者，動與天逆，靜與地反，
　　言傷人物，默而害鬼。
　　夫欺天罔地，輕侮鬼神，專己自是，動非聖人。當時雖善，惡氣歸流，事有邪偽而象真也，景煙類雲而電不為之動。故天道不私人，人反行非天也，而自誤耳！
　　右出《妙真經》
　　天下皆知美之為美，斯惡已；皆知善之為善，斯不善已。故有無之相生，難易之相成，長短之相形，高下之相傾，音聲之相和，先後之相隨。是以聖人處無為之事，行不言之教，萬物作而不辭，生而不有，為而不恃，長而不宰，功成不居。夫唯不居，是以不去。
　　右出《老子道經》
　　道言：此吉凶禍福窈冥中來，禍災非富貴者所求請而可避，非貧賤者所不欲而可去。修善福應，為惡禍來。
　　右出《昇元經》
　　老子曰：百姓行善者我不知，行惡者我不知，行忠信者我不知。是以積善善氣至，積惡惡氣至。是故聖人言：我懷天下之始，復守天下之母，而萬物益宗以活身。吾意尚不知，安能知彼行善惡焉？積善神明輔，天道猶祐於善人。
　　右出《西昇經》
　　紫微夫人說王母言曰：聞道難也，非聞道之難。行道難也，非行道難而終道難也。
　　右出《洞真太丹隱書》
　　凡生人道難，得為男子難，生中國難，生王侯國師道士儒林家難，美容明才難，信道難，行道難，得道難。
　　右出《道迹經》
　　道言：王侯道士民人得生為人，捨女作男難。既得為男，才智明達，六情完具，形容端偉，聲有玉音，氣若名香，眼有日光，眾觀欣欣，恆如不足難。
　　諸善已備，得生有道之國，君父賢明，篤尚道德難。
　　貧窮而好道，常念施惠不懈難。
　　富貴而信尚道事，尊奉經書不怠難。
　　能受人之惡而不與計，得制身命使不死壞，得度世仙道難。
　　得見洞真洞玄洞神太上三洞寶經，宗奉諷讀，供養燒香難。
　　得值見仙聖真人，說法教化同相遇難。
　　是為八難矣。自非前世勤修道
　　德，積善累功具足者，何緣得離愚癡三惡之道，而斯靈會乎？
　　右出《洞玄自然經訣》
　　真人周君曰：道可學也，思微實難；仙可求也，精至為難；真人可見也，養志性為難；玉女可使也，修清潔淑為難。
　　右出《洞真洞房內經》
　　紫元大夫曰：天下有五難：貧窮惠施難，豪富學道難，得制命不死難，得見洞經難，生值聖世難。
　　右出《真迹經》
　　君曰：然則學道者有九患，皆人之大病。若審患病，則仙不遠。患人有志無時，有時無友，有友無志，有志不遇其師，遇師不悟，悟師不勤，勤不守道，惑志不固，固不能久，皆人之九患也。人少而好道，守固一心，水火不能懼其心，榮華不能或其志。修真抱素，久則遇師，不患無也。如此則不須友而成，亦不須感而動。此學仙之廣要。
　　右出《洞真太極寶籤上經》
　　真人曰：患人得生人道也而不修德養性，以全於命。
　　患聞經也而不信。
　　患信經也貪財而不受。
　　患受經也而不講誦。
　　患講誦也而不修其事。
　　患修其事也而不恆其道。
　　患奉師也而不終其身。
　　患服藥也而未應中殆。
　　患道行不備也而誇求昇騰。
　　患靜齋讀經也處幽山而不堪其憂。
　　此十患在人之身也，若不戒之，身無濟理。所以云：有大患者，及我有身也，斯之謂矣。可不思與？可不思與？
　　右出《洞玄消魔經》
　　貴堅剛強，輕忽喜怒。福善出於門，妖孽入於戶。故舌耳為患，齒角不定。口舌者，患禍之宮，危亡之府。言語者，大命之所屬，刑禍之所部。言出患入，言失身亡。故聖人當言而懼，發言而憂，常如臨危履冰。
　　右出《妙真經》
　　道陵曰：末世人民有三可畏，善詳焉：一者，道義嫉妬可畏；二者，誹謗可畏；三者，貪慾可畏。道義嫉妬則經法不行，誹謗法師則使人信道不濃，貪慾財色人所棄薄。此三者，二在外一在內，無此三患，乃可傳道，當勤奉學。
　　右出《昇元經》
　　寵辱若驚，貴大患若身。何謂寵辱？寵為下得之若驚，失之若驚，是謂寵辱若驚。何謂貴大患若身？吾所以有大患者，為吾有身，及吾無身，吾有何患？
　　右出《老子道經》
　　東方九氣青天，天有九元，九元運關，周迴三十三覆，晝夜三十日，天氣一交，一十二交為一度，三百三十度謂天氣王於木，青帝用事，三千三百度青氣勃，黃氣否，陽數之九。九者，天之極，謂小陽九。六天氣上，百官受會，謂小百六。九千九百度，青氣激，黃氣蝕，陽數九。九謂大陽九，六天氣反，百官收氣，謂大百六。南方三氣丹天，運關三百三十度，謂天氣王於火，赤帝用事。三千三百度，赤氣勃，白氣否。此財赤帝小陽九，小百六。天氣勃於土宮辰戌丑未之年，四氣驅除，兵災流行，土中生火，金玉自然，天下焦枯。
　　九千九百度，赤氣激，白氣蝕。此赤帝大陽九大百六。氣激於水宮亥子之年，火情絕滅，萬里無煙，洪災彌天，人獸得過，萬中遺一。
　　中央一氣黃天，運關三百三十度，謂天氣王於土，黃帝用事，三千三百度，黃氣勃，黑氣否，此則黃帝小陽九，小百六。
　　九千九百度，黃氣激，黑氣蝕，此黃帝大陽九、大百六。天氣激於木宮寅卯之年，九土崩陷，民無立種，萬疫驅除，萬無遺一。
　　西方七氣素天，運關三百三十度，謂天氣王於金，白帝用事，申酉之年白帝真人下世教化，三千三百度，白氣勃，青氣否，此則白帝小陽九、小百六，天氣勃於水宮亥子之年，金玉化消，橫尸填於江海，人民相啖，海成血川。九千九百度，白氣激於火宮巳午之年，金石自消，兵災驅除，人獸滅種。
　　北方五氣玄天，運關三百三十度，謂天氣王於水，黑帝用事，三千三百度，黑氣勃，赤氣否，此則黑帝小陽九、小百六，天氣勃於水宮寅卯之年，禾稼傷死，林木大潰，水涌河決，供流彌天，人民漂尸，骨血分離。
　　九千九百度，黑氣激，赤氣蝕，此黑帝大陽九、大百六，天氣激於土宮辰戌丑未之年，江海枯竭，海底生塵，人民烏獸，焦死無遺。
　　五方運關三十二覆九千九百度周，五方之氣皆上運元始，青陽之氣迥轉靈寶玄都玉京山中關，周迥諸天，日月星宿，十空之外，九億九萬九千九百九十九度，氣反一劫之交，天地萬生，山江海，金石人民，一時化消。又陽氣則轉天關，陰氣則轉地機，九河之口，水之盈縮皆應天分，度會亦如之。故陽數之九，謂之陽九，陰數之八，謂之八災。天地運度。人亦同然。
　　右出《洞玄玉訣經》
　　道言：靈寶自然運度有大陽九、大百六、小陽九、小百六。三千三百年為小陽九、小百六，九千九百年為大陽九、大百六。夫天厄謂之陽九，地虧謂之百六。
　　右出《洞玄運度經》
　　安期先生謂太真王夫人曰：下官先日往九河口，見司陽君與西漢夫人，共遊見，問以陽九百六之期，下官荅以年稚不識運厄之紀，今既賜坐，請問此數。夫人曰：期運漫汗，非君所能卒知，而天地有大陽九、大百六、小陽九、
　　小百六。天厄謂之陽九，地虧謂之百六。此二災，是天地之否泰，陰陽之勃蝕，大期九千九百年，小期三千三百年，而此運所鍾，聖主不能禳，至於滅凶遺吉，自後快耳。夫陽九者，天早海涌而陸焦。百六者，海竭而陵淵。
　　右出《道迹經》
　　無上祕要卷之七竟
　　無上祕要卷之九
　　第八卷重出不錄今備見八十七卷
　　靈官昇降品
　　高上玉清太真帝皇有犯明科之目，退編皇之錄，降道散真，皇治太清中宮，百年隨格進號。
　　上清真人不勤仙事，在局替慢，虧廢真任，漏泄寶訣，降授非真，皆退上真之錄、充五嶽都校之主，千年隨格進號。
　　受上元夫人之位、元君之號，不勤帝局，虧替正事，降適過禮，朝晏失節，輕泄天寶，降授不真，皆削真皇之錄，退紫虛之位，置於中玄清微遊散靈官，七百年隨勤進號。
　　受太清仙人之號，不勤典局，稽替仙事，虧廢真任，或泄露天科，傳降非所，削真仙之錄，退充五嶽都校主者，二千四百年隨勤進號。
　　受五嶽飛仙之號，不任政事，虧替仙局，輕慢道文，退正仙之錄，充補三官都校之主，二千四百年隨勤進號。
　　諸受五帝四司三官都校之位，不任正局，稽怠虧略，替忽天典，廢闕政事，紏罰不當，皆削正真之爵，退補都統書吏，三千六百年有勤進號。
　　諸受上真玉札，所掌門監玉郎羽仙侍郎上宮典格都統正真領仙侍郎主禁大夫典仙羽章都官司正，各不任其局，稽廢正事，虧略天科，皆削上真之札，責補三官書吏統領鬼爽，七千年有勤者，隨善進號。
　　右出《四極明科》
　　眾聖會議品
　　高聖帝君曰：正月日、三月三日、五月五日、七月七日、九月九日、十一月十一日，此一年六日是天德值合之時，七聖定簡，五帝記名，西龜勒錄，東華結篇。當此之日，天元合慶，四司羅兵，高上顯蓋，玉虛迴軿，九帝東帶，七聖齊靈，億真萬仙皆浮位金庭，三晨翼軒，七元煥明，天地潔落，十界肅清，九天帝王遣監真使者，高上七聖遣定錄左仙西龜王母命五老仙伯四皓中真東華青童遣領仙玉郎，各部飛仙，挺輪羽騎，周行十天，五嶽名山，陰察洞元已得道者，遊散仙官及後之學人，名參簡錄，身未昇騰，或玄記無名，而苦行修勤，情冠玉虛，上感玉皇，諸以學身，當此之日，清齋燒香，棄諸異想，願合天心，存思苦念，修行靈文，為五帝所舉，即勒注白簡，青錄記名，即遣四極下降，授以上真。當此之日，如有輕慢天寶，泄漏玄文，身犯七傷，為四司所紏，有白簡之目者，皆勒落青錄，注還鬼官。
　　右出《洞真七聖元紀經》
　　正月六日日中，
　　一月一日哺時，
　　三月七日夜半，
　　四月九日食時，
　　五月十五日夜半，
　　六月三日中時，
　　七月七日夜半，
　　八月四日中時，
　　九月二日平旦，
　　十月一日平旦，
　　十一月六日平旦，
　　十二月十三日夜半，
　　此十二日五星中上皇太真道君俱登上清，見九玄太上道君。
　　又千真三十六天帝下逮太清飛仙以上普慶會太極上宮，論世上求真之勤懈，紀書學真者之玉名，當刻之金閣，定書蘂簡。
　　右出《洞真八素經》
　　元始靈寶五老尊神、諸天帝皇、妙行真人常以正月、三月、五月、七月、九月、十一月一歲六月，會於上上三天靈都宮元陽紫微之臺，集算天元，推校運度，諸天各下天帝太一使者日月星宿部，三官考召，五嶽四瀆、河海大神周行天下，莫不紏察功過，揀擇種人。當此之月，天下地上莫不振肅執齋持戒，尊奉天真。學者以其月隨科修齋，功記三官，五帝列名。元始靈寶西北天大聖眾至真尊神，无極大道上帝、真皇老人，常以月一日上會靈寶玄都西北玉京山紫微上宮，奉齋朝天文，校地上人鬼功過。其日，勑北斗下與三官考召，四部刺奸，周行天下，紏察兆民，條列善惡輕重上言。其日，有奉修直齋，不犯科律，三官除罪，錄列名玄，都萬神衛護，得為種民；犯惡為非，移名地官。
　　元始靈寶北天大聖眾至真尊神、无極大道太上老君、靈寶妙行真人常以月八日上會靈寶玄都北上玉京山陰元臺，奉齋朝天文，校地上兆民簿錄，年命算籍。其日，勑北斗司殺鬼下與八極司隸，周行天下，司察善惡功過輕重列言。其日，犯惡為非，移付地官，執心奉齋，不犯科律，三官削除罪名，三天記上仙錄，告下天神地祇，侍衛營護，萬災不干。
　　元始靈寶東北天大聖眾至真尊神、妙行真人、无極大道太上萬度萬生神皇无上玄老君，常以月十四日上會靈寶玄都玉京山通陽清微宮，奉齋朝真文，校天下學道年月功過及鬼神之事。其日，勑太一使者下與北酆伯使者周行天地，司察人神功過深淺，列言上宮，有修齋立德，即勒錄九天，記名仙籍，鬼神隨功進秩，人鬼有罪，移還鬼府。
　　元始靈寶東天大聖眾至真尊神、太清玄元上三天无極大道无上玄老太上老君、太上丈人皇上老君、皇上丈人青靈上真天帝君、天帝丈人太帝君、太帝丈人九老仙都君、九炁丈人等百千萬重道氣，千二百官君、太清玉陛下東極老人、青華大神、上相司馬、青童金闕後聖帝君、真陽始青神人、靈寶九仙君等，青和玉女、主仙四郎，常以月十五日上會靈寶太玄都玉京山青華玉陛宮，奉齋朝天文，共集校定學仙人名功過深淺。其日，天帝自下，日月星宿、天上天下、地上地下、五嶽四瀆、河海神靈，莫不慘然俱下，周行諸天下地上，察校學士兆民功過輕重，列言青宮。其日，修齋奉戒，則五帝保舉，上言東華，生死為仙，勒下三界，神靈侍衛，千災不干；有犯科律移付地官。
　　元始靈寶東南天大聖眾至真尊神，无極大道南上老君、丹靈南極真你人、太和玉女，常以月十八日上會靈寶太玄都玉京山洞靈丹臺，奉齋朝天文，集校天民薄錄，分別善惡。其日，勑天一下周行地上，司察兆民功過輕重，列言靈寶洞靈丹臺。其日，有修奉靈寶真經，燒香行道，齋戒願念，不犯科禁，則司命勒名生錄勑，地祇營護，福慶日隆，萬願如心；有違科犯禁削除生籍，移名鬼官。
　　元始靈寶南天大聖眾至真尊神，无極大道南上赤帝，丹靈老子、太和玉女、長生司馬注生君、司命、司錄、南極度世君，萬福君，常以月二十三日上會靈寶太玄都玉京山洞靈元陽之館，奉齋朝天真，共集校天民祿命長短，分別善惡。其日，勑太一八神使者下與三官考召，周行天下，司察天人善惡列言。其日有修奉靈寶真經，燒香行道，齋戒願念，不犯禁忌，則司命長生司馬注上生簿，延算益命，勒下地官，營衛祐護，別為善民；有違科犯戒，滅算縮年。
　　元始靈寶西南天大聖眾至真尊神，无極大道天皇老人、南極元真君、洞陽太靈，常以月二十四日上會靈寶太玄都玉京朱宮，共集考校三官九府、五嶽北酆、太山二十四嶽，罰刑簿目，鬼神天人責役輕重之事。其日，勑北辰下與三官考召，北部勑奸，周行天下，覆校諸司，兼察萬民善惡列言。其日，有修奉靈寶真經，燒香行道，執齋持法，則北辰列言善功，上宮記名，削除罪錄，得為種民；有違科犯律則長充鬼役。
　　元始靈寶西天大聖眾至真尊神，无極大道西華金璫玉仙真母、金闕後聖上相帝君、四極真人，常以月二十八日上會靈寶太玄都玉京山金闕七寶宮，奉齋朝天真，共集推校日月星辰分度，拜得道人名。其日勑太一下歷校天宿周行，學人善惡列言。其日，星宿琁璣玉衡皆慘然俱會天闕之門。凡為學者能修齋奉戒，思仙念道，太一所舉言名仙簿，得為種民；違科犯法，三官所紏，長為罪民。
　　元始靈寶下元天大聖眾至真尊神，無極大道下元玄黃洞淵洞靈萬仙，五帝四司真人，常以月二十九日上會高皇天太玄都玉京黃房，奉齋朝天真，筭校五嶽四瀆、河海水帝、地靈神鬼之事，萬民罪簡深重。其日，遣中太一下與三官九府九部刺奸周行五嶽三官水府，條正鬼事，司人功過罪簡所由輕重，列言。其日，有奉修靈寶真經，燒香行道，執齋奉戒，則為三官九府所保，列言善功，削除罪簡，上名三天，神明衛護，千災不干；有違科犯禁，移名地官，長為罪民。
　　元始靈寶上元天大聖眾至真尊神，無極大道上下中央四面八方太上無為大道諸君，丈人最大至尊，無上無巔無極無窮、普照普察無量洞明最上正真，無鞅數眾道氣，無先寥廓、無端混沌、無形虛無自然太上元根冥寂玄通，大智慧源，正一盟威，太上無為大道，道中之道神明君，無上初元萬億數、無鞅數道德諸君，丈人天地父母神仙所出，神仙所聚，東王父、西王母、日帝、月夫人、五星真君、五星皇妃、璇璣玉衡七星真君、眾仙天官大神等，常以月三十日上會靈寶太玄都玉京七寶紫微宮，奉齋朝天真，萬帝眾神諸天諸地普集，校筭大劫、小劫、大小百六，天地運度，料別善惡，學道應得神仙人名。其日，遣上太一、下太一自下。其中諸天星辰、日月、璇璣、北斗慘然俱下，與五帝五嶽四瀆江河淮海水帝九部刺姦三官考召、地上神祇，周行天下，司察善惡功過輕重，列言上天。其日，有能修奉靈寶真經，修齋奉戒，燒香念道，為太一所舉，列言善功，則名上仙簿，勑地神營護；有違科犯戒，移付地官，長為罪民。
　　凡人本命之日，身中吏兵上計功過，三天監察，下考得失。常以本命日攝齋燒香，太一使者皆錄善功，奏上三天，上帝則除為監天真人。太玄上宮北帝常以庚申日制天民三尸魂神，條人罪狀，上奏帝君。當此日能修齋奉戒，晝夜思神，則三尸不得上天言人之罪地司奏人善功，列言帝君，太一歡喜，即記名左契，長為種民。
　　太玄上宮至真尊神，常以甲子日遣太一中臺大使者下，周行諸天地，檢校神祇枝散雜俗鬼精。有其日能攝齋燒香中臺大使者，皆條善功，奏上三天，上帝即除為監天領地上鬼神。八節之日，是上天八會大慶之日也。其日，諸天大聖尊神，妙行真人，莫不上會靈寶玄都玉京山上宮，朝慶天真，奉戒持齋，遊行誦經，各遣天真威神周行天下，四海八極，五嶽名山，學人及得兆庶，紏察功過輕重列言。其日，諸星宿、日月璇璣、地上神祇，莫不振肅。凡是修齋持戒，宗奉天文，皆為五帝所舉，上天又別書名玉曆，記為種民，告下三官，神靈侍衛，門戶整肅，萬災不干。至學之士，三界司迎，神仙度世，上為真人。為惡犯戒，司考所紏，移付地官，長為罪民。
　　右出《洞玄元始五老赤書玉篇經》
　　無上祕要卷之九竟
　　目錄
　　卷一闕
　　卷二闕
　　卷三
　　日品
　　月品
　　星品
　　卷四
　　三界品
　　九地品
　　靈山品
　　林樹品
　　山洞品
　　洞天品
　　神水品
　　卷五
　　人品
　　身神品
　　人壽品
　　卷六
　　劫運品
　　帝王品
　　洲國品
　　論意品
　　王政品
　　卷七
　　修真養生品
　　卷八
　　尸解藥石品此品舊本重出不錄，今備見八十七卷
　　卷九
　　靈官昇降品
　　眾聖會議品
　　卷十闕
　　卷十一闕
　　卷十二闕
　　卷十三闕
　　卷十四闕
　　卷十五
　　眾聖本迹品中
　　卷十六
　　眾聖本迹品下
　　卷十七
　　眾聖冠服品上
　　卷十八
　　眾聖冠服品下
　　卷十九
　　天帝眾真儀駕品
　　卷二十
　　仙歌品
　　卷二十一
　　仙都宮室品
　　卷二十二
　　三界宮府品
　　卷二十三
　　真靈治所品
　　正一炁治品
　　卷二十四
　　三寶品
　　真文品
　　天瑞品
　　地應品
　　卷二十五
　　三皇要用品
　　卷二十六
　　靈寶符效品，
　　卷二十七
　　上清神符品
　　卷二十八
　　九天生神章品九天瓊文品
　　卷二十九
　　三十二天讚頌品
　　卷三十經文出所品
　　經符異名品
　　卷三十一
　　經德品
　　經文存廢品
　　遇經宿分品
　　卷三十二
　　眾聖傳經品
　　傳經年限品
　　卷三十三
　　輕傳受罰品
　　卷三十四
　　師資品
　　法信品
　　授度品
　　卷三十五
　　授度齋辭宿啟儀品
　　卷三十六闕
　　卷三十七
　　授道德五千文儀品
　　卷三十八
　　授洞神三皇儀品
　　卷三十九
　　授洞玄真文儀品
　　卷四十
　　授洞真上清儀品闕後
　　卷四十一
　　策杖品
　　策版品
　　投簡品
　　奏簡文品
　　卷四十二
　　事師品
　　修學品
　　卷四十三
　　修道冠服品
　　說經軌度品
　　誦經品
　　卷四十四
　　洞真三元品誡儀
　　卷四十五
　　玉清下元戒品
　　玉清中元戒品
　　玉清上元戒品
　　洞真智慧觀身大戒經品
　　卷四十六
　　昇玄戒品
　　洞玄戒品
　　洞神戒品
　　正一五戒品
　　卷四十七
　　齋戒品
　　受法持齋品
　　卷四十八
　　靈寶齋宿啟儀品
　　卷四十九
　　三皇齋品
　　卷五十
　　塗炭齋品
　　次衛靈神咒
　　卷五十一
　　盟真齋品
　　卷五十二
　　三元齋品
　　卷五十三
　　金籙齋品
　　卷五十四
　　黃籙齋品
　　卷五十五
　　太真下元齋品
　　卷五十六
　　太真中元齋品
　　卷五十七
　　太真上元齋品
　　卷五十八至六十四闕
　　卷六十五
　　專誠品
　　柔弱品
　　虛靖品
　　山居品
　　違俗品
　　卷六十六
　　沐浴品
　　入室品
　　明燈品
　　燒香品
　　叩齒品
　　咒請品
　　卷六十七至七十三闕
　　卷七十四
　　啟志願品
　　卷七十五闕
　　卷七十六服五氣品
　　咽雲牙品
　　餌玄根品
　　卷七十七闕
　　卷七十八
　　地仙藥品
　　天仙藥品
　　太清藥品
　　太極藥品
　　上清藥品
　　玉清藥品
　　卷七十九至八十二闕
　　卷八十三
　　得鬼官道人名品
　　得地仙道人名品
　　得地真道人名品
　　得九宮道人名品
　　卷八十四
　　得太清道人名品
　　得太極道人名品
　　卷八十五至八十六闕
　　卷八十七
　　尸解品
　　卷八十八
　　易形品
　　長生品
　　地仙品
　　天仙品
　　昇月庭品
　　昇日門品
　　卷八十九至九十闕
　　卷九十一
　　昇太極宮品
　　昇太微宮品
　　卷九十二
　　昇上清品上
　　卷九十三
　　昇上清品下
　　卷九十四
　　昇太空品
　　昇紫微宮品
　　昇紫庭品
　　昇紫虛品
　　卷九十五
　　昇紫晨品
　　昇玉宮品
　　卷九十六
　　玉清品上
　　卷九十七
　　玉清品下
　　卷九十八
　　昇九天品
　　卷九十九
　　昇太清品
　　卷一百
　　昇無形品
　　應變化品
　　會兼忘品
　　入自然品
　　洞冥寂品
　　附一：敦煌寫本《無上秘要目錄》(P.2861）
　　附二：敦煌寫本《無上秘要》殘卷(P.3327）
　　無上祕要卷之十#1道藏本缺
　　（前佚）
　　賤，聚斂藏貨，不救親疏，怨家來破窮困病結，聾耄胇枯，魄去身亡，死入此獄，火鬼來加，焚燒割炙，吞火啖炭，輕重劫年。
　　第四，北岳恆山，名溟浮之獄，黑一帝主之。生世不知，好行耶見，信用魔言，訾毀正法，愚癡難訓，嗜酒酣迷，嫉妬勝己，抑絕賢明，欺罔幽顯，自任從橫，淫泆元已，忿恚腎潰，精竭身亡，死入此獄，土鬼來加，擔沙負石，撻汲溟波，鐵枝亂考，輕重劫年。
　　第五，中岳嵩山，名普掠之獄，黃帝主之。生世不信，好行妄語，口是心非，負違盟誓，誣罔人行，誑或遐邇，幽顯所疾，陰陽共治，所向閉塞，腫沉疼，謬誤落漠，形彫脾朽，志廢身亡，死入地獄，木鬼來加，杖杵撞打，桎梏扭枷，風刀煮炙，眾考備嬰，掠時分碎，竟又成形，死而更生，生在鬼獄，受楚幽司，輕重劫年。
　　洞玄智做罪根
　　酆都山之北獄，有十二椽吏，金頭鐵面，巨天力士各千四百人，手把金槌鐵杖，凡犯玄科，死魂各付所屬獄，身為力士鐵杖所梓，方劫為一掠，三掠乃得還補三塗之責。
　　太上道君出遊八門，見諸地獄幽閉重檻，及三河九江刀山劍樹，囚徒餓鬼，責役死魂，流曳徒炭，无復身形，不可忍視，見之悲傷，故作苦神誦。
　　生落苦神界，輪轉五道庭。九幽閉長夜，累劫无光明。刀山多劍樹，毒刃手崢嶸。不見群烏集，但聞苦魂驚。迴風播長條，哀響流寒庭。上有履山人，時刻无暫寧。飢食曲泉炭，渴飲冷火精。流曳悠塗中，豈識開興名。念爾不知命，苦哉傷人情。罪福各緣生，善惡諒由心。輪轉不終滅，譬聲不絕音。九幽有元錄，方劫自相尋。寒水无極源，長夜閉重陰。不見福德舍，但見窮鬼林。長河難裨寒，苦魂攀嶺吟。孤聲赴絕劍，哀啼落刀岑。此形非復形，痛哉傷人衿。
　　無上祕要卷之十
　　#1此卷原缺，今據敦煌寫本（S.80）殘卷輯補。
　　無上祕要卷之十五
　　原缺第十至十四
　　眾聖本迹品中
　　青靈始老君
　　道言：東方安寶華林青靈始老君，往在白氣御運於金劫之中，暫生鬱悅金映雲臺那林之天，西婁无量玉國浩明玄嶽，厥名元慶於此天中，大建功德，初無懈心，勳名仰徹，朱陵火宮，書其姓名，記於赤簡，仙道垂成，而值國多婇女，元慶遂寄世散想，靈魔舉其濁目，朱宮輟其仙名，一退遂經三劫中，值火劫改運，元慶受氣寄胎於洪氏之胞，上天以其先身好色，故轉為女子。朱靈元年，歲在丙午，誕於丹童龍羅衛天洞明玉國朱霍之阿，改姓洪，諱那臺。年十四敬好道法，心願神仙，恆市香膏，然燈照暝，大作功德，諸天所稱，名標上清，南極上靈紫虛元君託作庸人，下世教化，見那臺貞潔，好尚至法，呈迴駕於丹霍之阿，授那臺《 靈寶赤書南方真文》 一篇，於是那臺志勵殊懃，自謂一生作此女子，處於幽房，無由得道，因長齋持戒思念，願得轉身為男，丹心遐徹，遂致感通上真下降。
　　元始天尊時於琅碧之谿扶搖之丘，坐長林扶桑之下，眾真侍座。是日，那臺見有五色紫光曲照齋堂，於是心悟，疑是不常，仍出登墻四望，忽見去那臺所、住數百里，中隔閡暘谷滄海之口，心懷踴躍，無由得往，因稽首遙禮稱名，那臺先緣不厚，致作女身，發心願樂，志期神仙，道高法妙，不可得攀，日夕思念，冀得滅度，轉形為男，歷年無感，常恐生死不得，遂通彌齡之運，有於今日天河隔礙，無由披陳。今當投身碧海，歸命十天，冀我形魂早得轉輪，更建功德，萬劫之中冀見道真。言畢，便從墻上投身擲空，命赴滄海極淵之中，紛然無落，即為水帝神王，以五色飛龍捧接女身，俄頃之間，已於懸中得化形為男子，乘龍策虛，飛至道前。於是元始即命仙都錫加帝號於火劫，受命輔於靈寶青帝玉篇，七百年中火劫數極，青氣運行，隨元始滅度，以開光元年於彌梵羅臺霄絕寥丘飛元雲根之都滄霞九雲之墟，元始又錫安寶華林青靈始老帝君號。
　　丹靈真老君
　　道言：南方梵寶昌陽丹靈真老君者，本姓鄭，字仁安，大炎之胤，生於禪黎世界赤明天中，生仍有三氣之雲纏其形，朱烏鼓翮覆其身，三日能言，便知宿命。年及十二，面有金容玉顏，便棄世離俗，遠遊山林，於寒靈洞宮遇玄和先生，授仁安《靈寶赤書五氣玄天炁帝真文》一篇，智慧上品十誡而去。仁安於是奉誡而長齋，大作功德，珍寶布施，以拯諸之割肉飼烏，功名徹天，因於冑那國遇天洪災，大水滔天，萬姓流漂。仁安於洪波之上，汎舟誦誡書炁帝真文，以投水中，水為開道，百頃之地鳥獸麞鹿虎豹獅子皆往依親，悉得無他。是時國王百口登樓，而漂淪沒歎，不能得度。仁安見王垂沒，乃汎舟而往，以所佩真文授與國王。王敬而奉之，水劫即退，噏然得過王，既得免，真文於是即飛去，入雲中，莫知所在。仁安失去真文，退仙一階，運應滅度，託命告終，死於北戎之阿，暴露死屍，三十餘年形骸不灰，光色鮮明，无異生時，露在北戎長林之下。時國王遊獵，放火燒山，四面火帀。是時，仁安死屍之間，百步之內，火不得然，慶鹿虎豹莫不依，親王怪而往見。此死屍上有三色之光，雲霧鬱冥，鳥獸康鹿雨繞左右，王乃伐薪圍屍，放火燌燒死屍，屍於火中鬱起，成人坐青煙之上，指點虛無，五色煥爛，左右侍者仙童玉女三百餘人，肅然而至，預是禽獸，依親之者並在火中皆得過度仁安，以赤明二年歲在丙午，於娜摩坦婁于翳天中洞寥之嶽，改姓洞浮，諱曰極炎。受錫南單梵寶昌陽丹靈，真老帝君號。
　　元靈元老君
　　道言：中央玉寶元靈元老君者，本姓熀，字信然。蓋洞元之胤，中和之冑，生於善忍世界，青元天中流生之丘，受生一劫，眹然不語，混沌无心，食氣為根，天地未光，无常童子於无色之國，授信然《靈寶赤書赤帝真文》一篇，於是時，惟修一身，初不開張，廣度天人善功，未充運應，更滅於青元天中，命終流生之州，露屍絕丘之下，經一百餘年死而不灰，常有黃氣覆蓋其上，至水劫流行，天下溟然，死屍四面涌土，連天，遏塞，水道。信然應化，鬱然而起，更生成人，改姓通斑，諱曰元氏。水過易位，天地開光，三象朗曜，七元高明。
　　元始天尊以開冥元年歲在己丑，於高桃厲沖龍羅天反魂林中，錫元氏玉寶元靈元老帝君號。
　　皓靈黃老君
　　道言：西方七寶金門皓靈黃老君者，本乃靈鳳之子也。靈鳳以阿羅天中生於衛羅大堂世界，衛羅國王取而畜之。王有長女，字曰配映，意甚憐愛，恆與共戲，於是靈鳳常以兩翼扇女面上。十二年中女忽有胎，經涉三月，王意怪之，因斬鳳頭埋著長林丘中。女後生女，墮地能言：我是鳳子，位應天妃。王名曰皇妃，生得三日有羣鳳來賀，玄哺玉霜，洪泉曲水，八鍊芝英。年及八歲，執心肅操，起群拔俗，常朝則謁日，暮則揖月，於重宮之內王設厨膳，初不味口。天作大雪，一年不解，雪深十丈，鳥獸餓死。王女思憶靈鳳，往之遊好，駕而臨之於長林丘中，歎而歌曰：杳杳靈鳳，綿綿長歸；悠悠我思，永與願違。萬劫無期，何時來飛？於是王所殺鳳鬱然而生，抱女俱飛，逕入雲中。王女今於景霄之上，受書為南極上元君，常乘九色之鳳。此女前生萬劫已奉靈寶，致靈鳳降形，得封南極元君之號。皇妃功德遐徹，天真感降，以上暝之年，歲在庚申七月七日中時。
　　元始天尊，會於衛羅玉國鳳麟之丘，坐騫華之下，眾真侍座。是時皇妃所住室內忽有日象，如鏡之圓，空懸眼前。皇妃映見天真大神普在鏡中，長林之下一室光明。於是自登通陽之臺，遙望西方，見鳳生丘上紫雲鬱勃，神光煒爍，非可得名，去皇妃所住五百步許，逼以女限，處在宮內，無由得往。須臾忽有神鳳來翔，集於臺上，皇妃白鳳言，西方有道，心願無緣，不審神鳳可得暫駕見致與不？於是鳳即敷翮使上翮上，一舉逕至道前。
　　元始天尊，指金臺王母，即汝師也，便可施禮。皇妃叩頭上啟：惟願眾尊特垂哀矜，則朽骸更生。言畢，金母封其西靈玉妃之號，即命九光靈童披霜羅之蘊，出《 靈寶真文，白帝》 一
　　篇，以授皇妃，受號三百年。中仍值青劫改運，皇妃方復寄胎於李氏之胞，二年於西那玉國金壟幽谷李樹之下而生，化身為男，改姓上金，諱日昌，至開光元年歲在壬申，元始錫西方七寶金門皓靈黃老帝君號。
　　五靈玄老君
　　道言：北方洞陰朔單鬱絕五靈玄老君者，本姓浩，字敷明。蓋玄皇之胤，大清之冑，生於元福棄賢世界始青天中，年至十二，性好幽寂，心翫山水，遠於家中，或去十日時復一還。時天下大荒，人民餓死，一國殆盡，敷明於地鏡山下遇一頃巨勝，身自採取，餉係窮乏，日得數過，救度垂死數千餘口，隨取隨生，三年不還，他人往覓，莫知其處。是時辛苦，形體憔悴，不暇營身，遂致疲頓，死於山下，九天書其功德，金格記其玉名，度其魂神於朱陵之宮，帝遺金翅大鳥恆敷兩翼，以覆其屍，七百年中屍形不灰，至水劫改運，水捧其屍，漂於無涯。水過，敷明，屍落貝渭邪源，初默天鬱單之國，北壟玄丘四十年，中又經山火大行，燌燒屍形，屍於火中受鍊而起，化生成人，五色之雲覆蓋其上，至開明元年，於北壟玄丘改姓節，諱靈會，元始錫靈會洞陰朔單鬱絕五靈玄老帝君號。
　　道言：南極尊神者，本姓皇，字度明，乃閻浮黎國宛王之女也。生於禪黎世界赤明天中，生乃富貴，父為國王女，居宮內，金林玉榻，七色寶帳，明月雙珠，光照內外。王給妓女數千，餘人國中珍寶，無有所乏，恆欲布散，大建功德。志極山水一尋求神仙，逼限宮裹，津路無緣，懆懆不樂，心自愁煎。王意憐愍，慰喻百端，問女意故，女終不言，淚落如雨，初無一懽，王加其妓樂，日日作唱。度明聞樂，恆如不聞，獨在一處清凈燒香，長齋持誡，日中乃餐，王知其意，登於宮中為踴土作山，山高百丈，種植竹林，山上作臺，名曰尋真。玉臺度明棄於宮殿，登臺棲身，遏斷道逕，人路不通，單影獨宿。一十二年，積感浩蒼，天帝君遣朱宮玉女二十四人乘雲駕鳳下迎度明，當去之夕，天起大風雨，雷電激揚，地舍迴轉，驚動一宮。王大振懼，莫知所從。天曉
　　成光，失去山臺，不見女身。帝迎度明於陽丘之嶽，丹陵上舍栢林之中，朱鳳侍衛，神龍翼軒，玉童玉女三百餘人。王失其女，思憶煩怨，三日不食，於後大劫數交，天地易位，度明應在棄蕩之例，南上感其丹至，朱宮書其紫名，化其形骸於無始之胞，一劫而生，得為男身，於南丹洞陽上館，明珠七色寶林，赤帝梵寶昌陽丹靈真老君錫度明南極上真之號。
　　赤明天帝
　　道言：昔禪黎世界隊王有女字絓音，生乃不言，年至十四，王怪之焉。乃棄女於南浮長桑之阿空山之中。女乏無根食，常仰日咽氣，引月服精，自然充飽，體不損，常行山周帀，忽與神人會於丹陵之舍，栢林之下，執桂音右手，題赤石之上，語絓音曰：汝雖不能言，可憶此也。絓音私心自悼，受生不幸，口不能言，棄在窮山，誓心自願得還人中，當作功德，無有愛惜，百劫之後，冀與願會。天為其感，遣朱宮靈童下教桂音治身之術，授其赤書八字之音，於是能言。絓音晨夕禮天文，道真
　　既降，逆知吉凶，役使百靈，坐命十方，於山而出，還在國中。時天下大旱，人民樵燎，王大懼怖，祈請神明。絓音往白王，言嘗聞山中有女不言，能感天，王識之不乎？王於是悟，識是王女，迎女還宮，見女能言，王有愧顏。女顯其道真，為王仰嘯，天降洪注，水至十丈。於是化形隱景而去，仍更寄形洪氏之胞，運未應轉方，又受生還為女身，父字福慶，名女曰阿丘。曾然燈燒香，長齋幽室，丹誠積感，道為之降，以開光之年，十方大聖尊神、妙行真人同會南圃丹霍之阿三元洞室青華林中，眾真侍座，香華妓樂，五千萬眾，真文奕奕，光明洞達，映朗內外，雲景煒爍，如星曾時年十六，見舍光明，內外朗照，疑似不常，乃出南向望見道真丘曾懽喜，又手作禮，遙稱名曰丘曾，今遭幸會，身睹天尊，非分之慶，莫知所陳！皈命十方天中之天，惟蒙玄監，賜以誡言，萬劫滅度，冀得飛仙。魔見丘曾發心大願，恐過魔界，因託作五帝老人，往告丘曾：我受十方尊神使命來語女，曰：靈寶法，興吾道方行，每欲使女仁愛慈孝，恭奉尊長，敬承二親，如聞女父當娉，女身，已相許和受人之言，父母之命不可不從，宜先從之。人道既備，餘可投身，違父之教，仙無由成。女答魔言：我前生不幸，致作女身，晨夕尅勵，誓在一心，生由父母，命歸十天，誠違父教，不如君言。魔見丘曾執心昺正，於是便退丘曾，自云：道既高邈，無綠得暢，仍聚柴登壇，燌燒身形，冀我形骸得成，飛塵隨風，自舉飛至道前。於是火然，丘曾投身，紛爾無著，身如蹈空。俄頃之間，已見丘曾化成男子，立在道前。元始即命南極尊神為丘曾之師，授丘曾十誡靈寶真文，元始又告南極尊神，丘曾前生萬劫，已奉靈寶，功德未備，致寄生轉輪，至于今日化生人中，見吾出法，即得化形，當更度人，九萬九千乃得至真，大神當為陽映赤明天帝。
　　無上祕要卷之十五竟
　　無上祕要卷之十六
　　眾聖本迹品下
　　三十六天王
　　鬱單无量天天王，姓混，諱霜。
　　无形清微天天王，姓馮，諱提河沙。
　　波羅摩耨天天王，姓雲，諱金零。
　　无景億羅天天王姓王，諱阿衛。
　　右四天王在高一玉清之上，四天王恆以八節月朔之日遊觀高上玉清无崖元極无形无色太空之巔，誦詠四天之音，飛玄之章。其日符四司周行天下，學仙之人有齋戒誦經朝禮諸天者，即刻名玄簡，注錄青宮。
　　上上禪善无量壽天天王姓荊，諱霜霸。
　　玄微自然上虛禹餘天天王姓羅，諱波梨荼。
　　上氣那首約諍天天王，姓梵，諱摩首波。
　　上清氣稽那邊爭天天王，姓騫，諱首苛。
　　右四天王在高虛玉清之中，四天王恆以八節月朔之日遊觀高虛无崖无極无名玄空之巔，誦詠四天之音，飛玄之章。其日，遣天真使者周行天下，有學仙精苦，齋戒誦飛玄之章，朝禮諸天，即奏名四天，刻書帝簡，壽同四天之人，九年飛行，上昇天宮。
　　極上須延天天王，姓滓，諱持。
　　元精氣羅迦凈明天天王，姓周，諱阿迦須。
　　元建上靈赤天天王，姓丹地，諱清凈瑛。
　　離惒行如天天王，姓固，諱分若。
　　右四天王在玄虛玉清之下，四天王恆以八節月朔之日遊觀玄虛无崖无鞅空虛之中，誦詠四天之音，飛玄之章。其日，遣太真使者周行天下，有學仙清齋誦經朝禮者，即奏名四天，刻書帝錄，上昇天官。
　　玄洞寂然天天王，姓泮，諱。
　　潘羅玄妙天天王，姓伯，諱梨沐音。
　　苓謾福德天天王，姓王，諱惟離鉢離。
　　近懿除淳天天王，姓朱，諱梨藹。
　　右四天王在虛皇上清之上，四天王恆以八節月朔之日遊觀虛皇上清无崖无極空洞之上，誦詠四天之音，飛玄之章。其日，遣上仙玉蓋周行天下，有學仙行道，朝禮諸天，燒香誦經，即奏名四天，刻錄簡籍。
　　玄上洞極无崖不驕樂天天王，姓凝，諱覆。
　　梵玄青元精苓和近際天天王，姓阿，諱明秀。
　　梵行紫虛上元首帶快見天天王，姓劉，諱旦扇。
　　虛梵上清化靈須陸結愛天天王，姓彭，諱移那。
　　右四天王梵行上靈紫元之氣在虛皇上清之中。四天王恆以八節月朔之
　　日遊觀虛皇上清无崖无極空洞之中，誦詠四天之音，飛玄之章。其日，遣玉真定仙周行天下，有學仙行道朝禮諸天，燒香誦經之人即奏名天王，刻書青錄。
　　上極无景洞微化應聲天天王，姓暉，諱。
　　大梵九玄中元氣阿那給道德天天王，姓揵，諱尼姤。
　　行梵元清下靈氣須達天天王，姓周，諱難首。
　　極梵洞微九靈氣須帶阿那天天王，姓竺，諱明和。
　　右四天王極寶梵上靈玄清之氣，在虛皇上清之下，四天王恒以八節月朔之日同遊虛皇上清无崖无極空洞之下，誦詠四天之音，飛玄之章。其日，遣領真玉郎周行天下，有學仙行道，朝禮諸天、燒香誦經之人，即奏名天王，刻書玄文。
　　无名至極洞微寶梵天天王，姓精，諱霧雲。
　　微梵玄天氣帶扇給道德天天王，姓浴，諱須阿摩。
　　虛梵天氣蟬然識慧天天王，姓云，諱阿陁。
　　虛梵中天續元伊襢天天王，姓朱，諱仲生。
　　右四天王玄微上无梵天之氣，在虛无太清之上，四天王恆以八節月朔之日同遊虛无太清无崖无極空无之上，誦詠四天之音，　　　　　　飛玄之章。其日，遣中真人靈仙人周行天下，有學仙行道朝禮諸天誦經念善之人，即奏名天王，刻書玄文。
　　太極无崖紫虛洞梵迦摩天天王，姓玄，諱霐。
　　緑梵自然識慧入天天王，姓迦，諱□文羅。
　　玄梵大行无景无所念慧天天王，姓伊，諱檀阿。
　　天雲梵上行維先阿檀天天王，姓仲，諱動勃。
　　右四天王清玄元靈寶梵之氣，在虛无太清之中，四天王恆以八節月朔之日周遊虛无。太清无崖无極空无之中，誦詠四天之音，飛玄之章。其日，遣上真司仙王周行天下，有學仙行道朝禮諸天誦經念善齋誡奉法之人，即奏名天王，刻書玄文。
　　无色玄清洞微波梨荅惒天天王，姓王，諱靈。
　　洞微玄上梵氣阿竭含那天天王，姓桓，諱陁世宗。
　　玄上錄梵滅然天天王，姓朱，諱陁雲彌。
　　極色上行梵泥維先若那文天天王，姓袁，諱員珠。
　　右四天王極元靈洞元色梵之氣，在虛无太清空洞玄漠之下，四天王恆以八節月朔之日周遊於虛无太清无崖无極空无色色之上，誦詠四天之音，飛玄之章。其日，遣上真玉司四極仙王周行天下，有學仙行道朝禮諸天誦經念善齋誡奉教之人，即奏名天王，刻書九天之錄。
　　右出《洞真外國放品經》
　　三十二天帝
　　太黃皇曾天帝鬱繿玉明。
　　太明玉完天帝須阿那田。
　　清明何童天帝元育齊京。
　　玄胎平育天帝劉度內鮮。
　　元明文舉天帝醜法輪。
　　上明七曜摩夷天帝恬懀延。
　　虛无越衡天帝正定光。
　　太極濛翳天帝曲育九昌。
　　赤明和陽天帝理禁上真。
　　玄明恭華天帝空謠醜音。
　　曜明宗飄天帝重光明。
　　竺落皇茄天帝摩夷妙辯。
　　虛明堂曜天帝阿婁生。
　　觀明端靖天帝鬱密羅千。
　　玄明恭慶天帝龍羅菩提。
　　太煥極瑤天帝宛黎无延。
　　元載孔昇天帝開真定光。
　　太安皇崖天帝婆婁阿貪。
　　顯定極風天帝招真童。
　　始皇孝芒天帝薩羅婁王。
　　太黃翁重浮容天帝閔巴狂。
　　无思江由天帝明梵光。
　　上揲阮樂天帝勃勃監。
　　无極曇誓天帝飄弩穹隆。
　　皓庭霄度天帝慧覺昏。
　　淵通元洞天帝梵行觀生。
　　太文翰寵妙成天帝那育醜瑛。
　　太素秀樂禁上天帝龍羅覺長。
　　太虛无上常融天帝總監鬼神。
　　太釋玉隆騰勝天帝眇眇行元。
　　龍變梵度天帝運上玄玄。
　　太極平育賈奕天帝大擇法門。
　　右出《 洞玄无量度人經》
　　三十六土皇
　　第一壘色潤地
　　正音土皇，姓秦，諱孝景椿。
　　行音土皇姓黃，諱昌上父。
　　遊音土皇姓青，諱玄文基。
　　梵音土皇姓蜚，諱忠陣皇。
　　右第一壘色潤地，四色土皇地載周境四垂，不極不窮，无邊无際。其土皇常以立春之日上詣鬱單无量天奏地仙得道上學之人二言名於四天之王。
　　第二壘剛色地
　　正音土皇姓成，諱神父光。
　　行音土皇姓鬱，諱黃母生。
　　遊音土皇姓玄，諱乾德維。
　　梵音土皇姓長，諱皇萌。
　　右第二壘剛色地，四色土皇地載周境四垂，不極不窮，无邊无際，其土皇常以春分之日上詣上上禪善无量壽天，奏地仙得道上學之人，言名於四天之王。
　　第三壘石脂色澤地
　　正音土皇姓張，諱維神保。
　　行音土皇姓周，諱伯上仁。
　　遊音土皇姓朱，諱明車子。
　　梵音土皇姓庚，諱父敬士。
　　右第三壘石脂色澤地，四色土皇地載，周境四垂，不極不窮，无邊无際，其土皇常以立夏之日上詣須延天奏地仙得道上學之人，言名於四天之王。
　　第四壘潤澤地
　　正音土皇姓賈，諱雲子高。
　　行音土皇姓謝，諱伯元无。
　　遊音土皇姓巳，諱父秦車。
　　梵音土皇姓行，諱機正方。
　　右第四壘潤澤地，四音土皇地載，周境四垂，不極不窮，无邊无際，其土皇常以夏至之日上詣寂然天，奏地仙得道上學之人言，名於四天之王。
　　第五壘金粟澤地
　　正音土皇姓華，諱延期明。
　　行音土皇姓黃，諱齡我容。
　　遊音土皇姓雲，諱深无淵。
　　梵音土皇姓萌，諱通八光。
　　右第五壘金粟澤地四音土皇地載，周境四垂，不極不窮，无邊无際。其土皇常以立秋之日上詣不驕樂天，奏地仙得道上學之人言，名於四天王
　　第六壘金剛鐵澤地
　　正音土皇姓李，諱上少君。
　　行音土皇姓范，諱來力安。
　　遊音土皇姓長，韓李季光。
　　梵音土皇姓王，諱駟女容。
　　右第六壘金剛州譯地，四音土皇地載，周境四垂，不極不窮，无邊无際。其土皇常以秋分之日上詣化應聲天，奏地仙得道上學之人言，名於四天之王。
　　第七壘水制澤地
　　正音土皇姓唐，諱初生映。
　　．　行音土皇姓吳，諱正法圖。
　　遊音土皇姓漢，諱高文徹。
　　梵音土皇姓京，諱仲龍首。
　　右第七壘水制澤地，四音土皇地載，周境四垂，不極不窮，无邊无際。其土皇常以立冬之日上詣梵寶天奏地仙，得道上學之人言名於四天之王。
　　第八壘大風澤地
　　正音土皇姓葛，諱玄昇光。
　　行音土皇姓華，諱茂雲長。
　　遊音土皇姓羊，諱真洞玄。
　　梵音土皇姓周，諱尚敬原。
　　右第八壘大風澤地，四音土皇地載，周境四垂，不極不窮，无邊无際。其土皇常以冬至之日上詣梵迦摩夷天，奏地仙得道上學之人言，名於四天之王。
　　第九壘洞淵無色綱維地
　　正音土皇姓極，諱无上玄。
　　行音土皇姓斗，諱雲无浩。
　　遊音土皇姓趙，諱上伯玄。
　　梵音土皇姓農，諱懃无伯。
　　右第九壘洞淵无色綱維地，四音土皇下則无窮无境，无邊无際，皆綱維之其土皇常，以三月一日、六月二日、九月三日、十二月四日、一年四過上詣波黎答和天，奏九地學道得仙人名，言於四天之王。
　　右出《洞真外國放品經》
　　無上祕要卷之十六竟
　　無上祕要卷之十七
　　眾聖冠服品上
　　道君冠服元始天王，建无極洞天之冠，披九色離羅之帔，飛森霜珠之袍，帶晨光日鈴育延之劍，左佩豁落，右佩金真。
　　右出《洞真太極金書上經》
　　元始天王，頭建九氣流精紫曜之冠，衣九色无縫赤斑自然虎裙，腰帶太山火玉。
　　高上玉皇，頭建无上七曜寶冠，衣玉文明光飛雲之裙，佩丹皇玉章，帶治金飛精招山之劍。
　　右出《洞真變化七十四方經》
　　九天丈人，著九色斑文之裘，頭戴紫晨之冠，坐紫虛之上空玄之中。
　　右出《洞真紫書金根上經》
　　中央黃老君，佩龍玄之文神虎之帶流金之鈴，執紫毛之節，巾金精巾或扶華晨冠。
　　右出《洞真九真中經》
　　太帝君，建七寶朱冠，披九色自然雲文之被，飛羅耀光羽袍，腰帶鳳章流金火鈴，手執命魔九色之節，九老仙都擎金精立空之案。
　　右出《洞真太極金書上經》
　　玉珮魂精帝君，披珠繡華帔，飛錦青裙，帶月銜日首建紫冠，執玉珮，立左。
　　金璫魄靈帝君，披紫繡珠帔，飛羅丹裙，帶日銜月首建華冠，執金璫，立右。
　　右出《上清寶文》
　　高聖太上大道君，佩九色離羅之帔，飛霜珠錦之裙，巾須臾百變之冠，帶晨光日鈴育延之劍，豁落交帶玉璽鳳章，流金耀虛，七精激无，上詣九層，七映朱宮。
　　右出《洞真七聖元紀經》
　　元君冠服
　　白素右元君，上著龍文白錦帔，下著白錦華裙，頭建紫華芙蓉冠，腰佩神金二虎符，左手執流金火鈴，右手執《太上智慧經》
　　黃素中央元君，上著黃錦雲帔，下著黃羅飛華裙，頭建紫華芙蓉冠，腰帶神金二虎符，左手執火鈴，右手執《大洞真經》
　　紫素左元君，上著虎錦紫帔，下著紫華龍文裙，頭建紫晨扶華冠，御紫晨雙珠蓋，腰帶流金火鈴，又佩神金明月二虎符，左手執《太上消魔經》，右手執《金真玉光章》
　　右出《 洞真玉晨明鏡雌一寶經》
　　太素三元君，乃一真之女子，則三素元君之母，頭建寶琅扶晨羽冠，服紫氣浮雲錦，帔九色龍錦羽裙，腰帶流金火鈴、虎符龍書。
　　太素元君長女曰紫素元君，即无英君之母，頭建太真晨嬰之冠，三角結餘髮散之垂，腰上著紫錦袷，下著飛霜羅裙，交帶靈飛大綬。
　　黃素元君，即太素之中女，中央黃老君之母，頭建太真晨嬰之冠，三角結餘髮散之垂，腰上著黃錦袷，下著五色飛青錦裙，佩鳳文琳華之綬，腰帶流黃揮精之劍。
　　白素元君，即太素元君之少女，白元君母，頭建太真晨嬰之冠，三角結餘髮散之垂，腰上著白錦光明袷，下著飛霜緑錦飛裙，佩六山火玉之珮，鳳文之綬，腰帶日延耀暉之劍。
　　右出《 洞真三元玉檢布經》
　　五極帝君冠服
　　上清瓊宮東極玉真青帝君，頭建九氣通精之冠，衣青錦，帔碧羅飛裙，腰帶流金鳳章，手執甲乙通靈青精玉符。
　　上清瓊宮南極玉真赤帝君，頭建三氣進賢之冠，衣丹錦，帔緋羅飛裙，腰帶火精鍊身之劍，手執，丙丁通靈赤精玉符。
　　上清瓊宮西極玉真白帝君，頭建七氣通天寶冠，衣白錦，帔素羅飛裙，腰帶金光日延之劍，手執庚辛通靈白精玉符。
　　上清瓊宮北極玉真玄帝君，頭建五氣玄寶之冠，衣玄錦，帔玄羅飛裙，腰帶七元丹章，手執壬癸通靈玄精玉符。
　　上清瓊宮中極玉真黃帝君，頭建通元五炁之冠，衣黃錦，帔黃羅飛裙，腰帶中元命神之章，手執戊己通靈黃精玉符。
　　右出《洞真瓊宮靈飛六甲經》。
　　五帝玉司君冠服
　　青帝玉司君，衣飛青羽衣、九色鳳章，頭戴九元寶冠，手執九色之節，治東太明陽臺洞天。
　　赤帝玉司君，衣絳章丹衣、九色鳳章，頭戴平天飛神玉冠，手執九色之節，治南朱陽之臺洞天。
　　白帝玉司君，衣素華明光白錦之衣七色鳳章，頭戴飛精曜天寶冠，手執七色之節，治西羽之野洞天。
　　黑帝玉司君，衣早文衣五色鳳章，頭戴玉精通天寶冠，手執五色羽節，治玄陰大冥洞天。
　　中央黃帝玉司君，衣黃衣之裘，備九色之章，頭戴通天玉寶晨冠，治太玄中宮，主統无上无下无內无外无表无裹无鞅數劫无崖之天。
　　右出《洞真四極明科》
　　五方帝冠服
　　東方安寶華林青靈始老，號曰蒼帝，頭戴青精玉冠，衣九炁青珊飛衣。
　　南方梵寶昌陽丹靈真老，號曰赤帝，頭戴赤精玉冠，衣三氣丹羽飛衣。
　　中央玉寶元靈元老，號曰黃帝，頭戴黃精玉冠，衣五色飛衣。
　　西方七寶金門皓靈皇老，號曰白帝，頭戴白精玉冠，衣白羽飛衣。
　　北方洞陰朔單鬱絕五靈玄老，號曰玄帝，頭戴玄精玉冠，衣玄羽飛衣。
　　右出《洞玄赤書玉篇真文經》
　　靈童衣服
　　九氣青天中，有元始青靈童，衣青羽衣，手執青麾侍文。
　　三氣丹天中，有元始赤靈童，衣赤羽衣，手執赤節侍文。
　　中央黃天中，有元始黃靈童，衣黃羽衣，手執黃鉞侍文。
　　七氣素天中，有元始素靈童，衣白羽衣，手執白旗侍文。
　　五氣玄天中，有元始玄靈童，衣玄羽衣，手執烏幢侍文。
　　右出《洞玄赤書玉訣經》
　　三天玉童，頭建三華寶曜洞天冠，衣青黃七變錦袍，帶朱精禁天之章，佩七曜流金之鈴。
　　右出《洞真變化七十四方經》
　　洞天混化君冠服
　　太上神仙洞天元洞元明元曜延靈元君，頭冠飛晨寶冠，衣青錦單裙。
　　太上神仙洞天元洞青耀少陽啟明天君，頭冠青建晨玉冠，衣青綾之裙。
　　太上神仙洞天元洞黃靈太丹炎薰光大赫太陽君，頭冠三玄寶冠，　衣黃靈錦裙。
　　太上神仙洞天元洞東陽太歲重華耀靈大仙元命君，建飛晨玉冠，衣單青飛裙。
　　太上神仙洞天元洞東極太元皇靈寶魂耀魄君，建青精玉冠，衣飛青羽裙。
　　太上神仙洞天元洞歲星延崖青要常陽玉女，作飛雲髻，衣青羅飛裙。
　　太上神仙洞天元洞太陽耀靈南極丈人絳宮玉臺，頭作三角雲髻，衣青飛裙。
　　太上神仙洞天元洞景陽東皇青陽翠靈仙童，頭作三建雲髻，衣青文裙。
　　太上神仙洞天元洞赤皇延齡娥容太丹赤圭玉女，頭作頹雲髻，衣朱文飛裙。
　　洞地混化君冠服
　　太上神仙洞地洞真大熒惑大洞元生大靈機皇君，頭冠朱寶三梁之冠，絳章單衣。
　　太上神仙洞地洞真南陽炎域元執法延壽司錄君，頭冠玄雲寶冠，衣丹紋裙。
　　太上神仙洞地洞真中耀五陽五陰中皇洞極玄天太虛君，頭冠遠遊冠，衣丹錦裙。
　　太上神仙洞地洞真三天都錄司命司錄司危司度洞生君，冠玄晨玉冠，衣朱文飛裙。
　　太上神仙洞地洞真南極大赤星靈寶魂耀魄君，冠玉精寶冠，衣絳章單裙。
　　太上神仙洞地洞真皇衡赤陽絳璋通靈仙童，冠通天玉寶之冠，衣絳紋飛裙。
　　太上神仙洞地洞真大鎮元黃太素皇機執忠五靈玉童，頭作飛角髻，衣黃羅裙。
　　洞淵混化君冠服
　　太上神仙洞淵洞玄太白子留金城耀耀元精元導大仙君，冠玄晨玉寶冠，衣素錦飛裳。
　　太上神仙洞淵洞玄太白皓素天機大星光君，冠遊雲寶冠，衣素文飛裙。
　　太上神仙洞淵洞玄太白耀金光少陰吳元素上皇白人君，冠玄晨冠，衣白錦飛裙。
　　太上神仙洞淵洞玄大辰玄洞元陰五耀延靈元華鬱單君，冠通天之冠，衣玄雲錦裙。
　　太上神仙洞淵洞玄耀烏洞玄門太極五仙君，冠玄晨冠，衣玄文單裙。
　　太上神仙洞淵洞玄北極大仙元皇寶魄耀魂君，冠通天冠，衣玄衣。
　　太上神仙洞淵洞玄玄耀陰輝元神太極元皇耀靈元化玉童，作飛雲三建髻，衣素文裙。
　　太上神仙洞淵洞玄陰景西皇素陰靈玉童，作三建頹雲髻，衣玄錦飛裙。
　　太上神仙洞淵洞玄大白延影九導大洞承翼玉門金樓玉女，作頹雲髻，衣白羅之□。
　　右出《洞真素靈大有妙經》
　　無上祕要卷之十七竟
　　無上祕要卷之十八
　　眾聖冠服品下
　　日帝冠服
　　日中青帝，衣青玉錦，帔蒼羽飛華裙，翠容扶晨冠。
　　日中赤帝，衣絳玉錦，帔丹羽飛華裙，建丹扶露五明之冠。
　　日中白帝，衣素玉錦，帔白羽飛華裙，建皓靈扶蓋之冠。
　　日中黑帝，衣玄玉錦，帔黑羽飛華裙，建玄山扶容冠。
　　日中黃帝，衣黃錦，帔黃羽飛華裙，建扶靈紫冠。
　　月夫人冠服
　　月中青帝夫人，衣青華鎮錦，帔翠龍鳳文飛羽裙。
　　月中赤帝夫人，衣丹蘂玉錦，帔朱華鳳絡飛羽裙。
　　月中白帝夫人，衣白珠四龍錦，帔素羽變飛章華裙。
　　月中黑帝夫人，衣玄琅九道雲錦，帔烏羽龍文飛華裙。
　　月中黃帝夫人，衣黃雲山文錦，帔緑羽鳳華繡裙。
　　九星君冠服
　　陽明星，天之太尉，司正主非，上總九天上真，中監五嶽飛仙，
　　下領後學真人天地神靈，功過輕重，莫不隸焉？號曰九晨君，頭建九晨玉冠，衣青羽飛裳，手執斗中玄圖，坐玉樓之上。
　　陰精星，天之上宰，主祿位，上總天宿，下領萬靈，及學仙之人，諸以學道及兆民宿命祿位莫不隸焉，號曰北上晨君， 頭建 玄精玉冠，衣玄羽飛裳，手執五色羽節，坐玉樓之中。
　　真人星，天之司空，主神仙，上總九天高真，中監五嶽靈仙，下領學道之人，真仙之官莫不隸焉，號曰主仙華晨君，頭建飛  晨寶冠，衣青羽飛裳，手執斗中青錄，坐玉樓之中。
　　玄冥星，天之遊擊，主伐逆，上總九天鬼神，中領北帝三官，下監萬兆，伐逆不臣莫不隸焉，號曰玄上飛蓋晨君，頭建三華寶晨冠，衣丹錦飛裳，手執命靈之節，坐玉樓之中。
　　丹元星，天之斗君，主命錄籍，上總九天譜錄，中統鬼神簿目，下領學真兆民命籍，諸天諸地莫不總統，號曰金剛七晨君，頭建七寶飛天冠，衣白錦飛裙，手執青元籙簿，坐金樓之中。
　　北極星，天之太常，主昇進，上總九天上真，中統五嶽飛仙，下領學者之身，凡功蔥將進道，轉輪階級悉總之焉，號曰北晨飛華君，頭建精華冠，衣紫錦飛裳，手執九斗玉策，坐玉樓之中。
　　天關星，天之上帝，主天地機運，如四時長短、天地否泰、劫會莫不隸焉，號曰總靈九蓋北晨君，頭建九元寶冠，衣九色錦裳，手執靈暉之章，坐玉樓之中。
　　輔星，玉帝之星也。日帝者，常陽主飛仙，上總九天，下領九地，五嶽四瀆，神仙之官，悉由之焉，號曰帝尊九晨君，頭建 飛精玉冠，衣九色鳳衣，手執火鈴，坐玉樓之中。
　　弼星，太帝真星也。日空者，恆空隱也。主變化无方，號曰帝真元君，頭建飛天玉冠，九天龍衣，手執帝章，坐紫館之中。
　　九星內妃冠服
　　斗第一星．中名太上宮，宮中有帝君，變隱寸元。內妃，著黃錦，
　　帔丹青飛裙，頹雲髻。
　　第二星中名中元宮，宮中有帝君，保胎化形。內嬪，著青錦，帔緑羽飛裙，頹雲髻。
　　第三星中名真元宮，宮中有帝君，六遁七隱。元聖母，著青錦，帔繡羽華裙，頹雲髻。
　　第四星中名紐幽宮，宮中有帝君，匿影藏光。中元內妃，著紫錦，帔黃華羽裙，頹雲髻。
　　第五星中名剛神宮，宮中有帝君，變體易景。斗中大女，著朱錦，帔紫青飛裙，頹雲髻。
　　第六星中名紀明宮，宮中有帝君，隱邊散散。斗中中女，著朱錦，帔青繡飛裙，頹雲髻。
　　第七星中名關會宮，宮中有帝君，分景萬形。斗中少女，著丹錦，帔青華羽裙，頹雲髻。
　　第八星中名帝席宮，宮中有帝君，化日月水火。斗中高皇左夫人，著紫錦，帔繡羽飛丹裙，頹雲髻。
　　第九星中名上尊宮，宮中有帝君，化金石山河。斗中高皇右夫人，著緑錦，帔翠羽華裙，頹雲髻。
　　右出《洞真九真中經》
　　九星夫人冠服
　　第一天樞星，其星則號魁精玄上真皇夫人，頭作飛雲華頹之髻，衣紫黃青三色之裙。
　　第二天璇星，其星則號靈精上玄皇夫人，頭作飛雲華頹之髻，衣飛錦羅裙，鳳文錦帔。
　　第三天機星，其星則號靈妃元皇夫人，頭建晨嬰寶冠，衣飛雲明光錦裙。
　　第四天權星，其星則號上靈神妃華皇夫人，頭建七稱玉冠，衣緋羅鳳文之裙。
　　第五玉衡星，其星則號北上金蓋中皇夫人，頭建紫晨飛華之冠，衣九色之裙。
　　第六闓陽星，其星則號安上晨華元皇夫人，頭建玉晨進賢之冠，衣飛青羽裙。
　　第七搖光星，其星則號玉華靈皇夫人，頭建飛華雲頹之髻，衣七色夜光雲錦之裙，九色錦帔。
　　第八洞明星，則號常陽大明常皇夫人，頭作飛雲華頹之髻，衣飛羅文裙。
　　第九隱元星，則號空玄變靈上皇夫人，頭建飛天七稱玉冠，衣青文錦裙。
　　五星帝君冠服
　　東方歲星，陽元宮中真皇君，頭建青玉冠，衣青羽飛裙。
　　南方熒惑星，洞陽宮中真皇君，頭建朱精玉冠，衣絳羽飛衣。
　　西方太白星，素明宮中真皇君，頭建金精玉冠，衣白羽飛衣。
　　北方辰星，玄斗宮中真皇君，頭建玄精玉冠，衣玄羽飛衣。
　　中央鎮星，上樞宮中真皇君，頭建黃精玉冠，衣黃羽飛衣。
　　五星夫人冠服
　　東方陽元宮，中有真皇帝君皇夫人，衣青錦，帔緑羽飛裙，頹雲髻。
　　南方洞陽宮，中有真皇帝君皇夫人，衣丹錦，帔丹羽飛裙，頹雲髻。
　　西方素明宮，中有真皇帝君皇夫人，衣素錦，帔紫羽飛裙，頹雲髻。
　　北方玄斗宮，中有真皇帝君皇夫人，衣玄錦，帔翠羽飛裙，頹雲髻。
　　中央上樞宮，中有真皇帝君皇夫人，衣黃錦，帔黃羽飛裙，頹雲髻。
　　右出《洞真迴元九道飛行羽經》
　　五帝冠服
　　東方青帝君，頭建九元通天冠，衣青錦，帔碧錦飛裙，佩太上九氣命靈之章，帶翠羽文靈之綬。
　　南方赤帝君，頭建三氣玄梁寶冠，衣緋雲錦袍丹文之裙，佩南極制陽之符，帶朱宮八光之劍。
　　西方白帝君，頭建七氣明光寶冠，衣白錦雲光之袍，素錦飛裙，佩素靈之綬，龍淵漫延之劍。
　　北方黑帝君，頭建五氣黑晨之冠，衣黑錦之袍，五色飛裙，佩七元流鈴，帶文身通神之劍。
　　中央黃帝君，頭建黃晨通天玉冠，衣黃錦之袍，玄黃飛雲錦裙，佩黃神越无之策，帶靈飛紫綬。
　　五嶽君冠服
　　東嶽泰山君，頭建三寶九光夜冠，衣青羽章，披九色斑裘，帶上皇命神之傳。
　　南嶽衡山君，頭建八朗寶光玉冠，衣赤錦飛裙，披神光緋文之裘，帶封靈制魔之章。
　　西嶽華山君，頭建六丁通神飛冠，衣白錦飛裙，披素錦之裘，帶受靈素綬。
　　北嶽恆山君，頭建五氣寶晨玉冠，衣黑錦飛裙，披玄文明光之裘，帶文靈紫綬。
　　中嶽嵩山君，頭建中元黃晨玉冠，衣黃錦飛裙，披玄黃文裘，帶黃神中皇之章。
　　四海神王冠服
　　東海水帝神王，頭建大晨寶明之冠，衣青文翠羽飛裙，七色獅子虎頭鞶囊。
　　南海水帝神王，頭建大晨寶明之冠，衣赤錦文裙，帶交靈紫綬九色鞶囊。
　　西海水帝神王，頭建大晨寶明之冠，衣素錦飛裙，帶素靈命神之章，九色獅子虎頭鞶囊，乘素霞飛輿。
　　北海水帝神王，頭建大晨寶明之冠，衣黑錦飛裙，帶豁落七元五色虎頭鞶囊。
　　右出《洞真五帝內真經》
　　魔王冠服
　　大魔王，衣玄文之裘，頭戴橫天之冠，腰帶龍頭之劍。
　　東方青帝大魔王，頭戴橫天之冠，衣青羽之裘，腰帶青綬虎頭鞶囊，或著絳章單衣，或化為青赤二色之光。
　　西方白帝大魔王，頭戴橫天素冠，衣白羽之裘，腰帶素靈之綬，五色虎頭鞶囊，或著皂紈單衣，或化為老嫗，巾白巾，手持板，或化為紫蒼二色之光。
　　南方赤帝大魔王，頭戴橫天朱冠，衣赤珊之裘，腰帶丹靈之綬，虎頭鞶囊，或著羅黃之衣，或為人頭鳥身如鳳凰，或化為黑黃二色之光。
　　北方黑帝大魔王，頭戴橫天黑冠，衣黑羽之裘，腰帶黑靈之綬，虎頭鞶囊，或著青紗單衣，或為人身蛇頭，或為青白二色之光。
　　西北方皓帝大魔王，頭戴橫天紫冠，衣紫羽之裘，腰帶紫綬虎頭鞶囊，或著白紗單衣，或為女子，作飛雲髻，手執金杖，或化為紫白二色之光。
　　東南方吳帝大魔王，頭戴橫天黃冠，衣黃羽之裘，腰帶黃綬虎頭鞶囊，或著紫紗單衣，或為人頭蛇身，口銜素綬，或化為蒼緑二色之光。
　　東北方蒼帝大魔王，頭戴橫天青冠，衣青羽之裘，腰帶青綬虎頭鞶囊，或著緑紗單衣，或為龍頭人身，手執節，或化為火精。
　　西南方黃帝大魔王，頭戴橫天緑冠，衣緑羽之裘，腰帶緑綬虎頭鞶囊，或著黃紗單衣，或為一人九頭，手執金戟，或為紫絳二色之光。
　　右出《洞真玉清隱書》
　　無上祕要卷之十八竟
　　無上祕要卷之十九
　　天中真儀駕品
　　眾真儀貧
　　行玉情之頂出則諸天侍軒，給玉童玉女各三千人，建三七色節，駕紫雲飛軿，十二瓊輪，前導鳳歌，後從天鈞，玉六清師啟路，飛龍作翼轅，位准高仙，列圖玉清。
　　行上清之道，出則五帝侍衛，給玉童玉女各州千，五百人，建紫毛之節，駕飛雲丹輿，前吹鳳鳴後奏天鈞，玄龍啟道，五帝叅軒，位准上清，左右公卿。
　　行太清之道，出則五帝侍衛，給玉童玉女各八百人，建五色之節，駕龍輿州飛煙，前嘯九鳳，後吹八鸞，白虬啟道，太極叅軒。
　　右出《洞真八素經》
　　真皇所乘三素之輿，左御絳鸞，右轡烏。中央黃老君駕鬱華飛龍，乘三素之雲。
　　右出《洞真九真中經》
　　元始天王與改生共乘碧霞九靈流景雲輿、上登太空瓊臺騫靈紫殿黃華英房。
　　右出《洞真變化七十四方經》
　　元始天王與太帝君共乘碧霞流飆紫輦，上登九玄之崖，无色之端，徘徊洞天，逍遙无極，流眄縱體，適意浮輪。
　　右出《洞真太極金書上經》
　　上清九天玄神八聖，遊於空雲，足超靈堂，景浮氣澄，大宴太玄，玉帝戲叅九鳳龍車玉輿，乘九色飛雲，從十二龍駕，仙官玉女各二十四人。又八鸞白鵠，九鳳齊鳴，飛雲陳九色之節，十絕華幡，三天寶蓋，九天乘騎，飛遊虛空，逕造五嶽名山。
　　右出《洞真龜山元籙經》
　　高聖太上大道君，乘碧霞九靈八景流雲之輿，從飛仙羽蓋，桑林千真紫虛之童三十萬人，顯蓋九霞，迴天傾光，天丁前驅，六師屬天，奔雷揚精，四明扶輪，九靈啟路，五老通津，飛旍瓊塗，流眄高清，上諧九層，七映朱宮。
　　右出《洞真靈書紫文上經》
　　元陽元皇玉帝君，時乘碧霞，九鳳飛舉，瓊輪羽蓋，從桑林千真萬乘億騎飛行。
　　九天丈人，時乘飛鳳玄龍，遊於白水，涉明空山之上。
　　右出《洞真青要紫書金根經》
　　青精君，常乘羽逸之車，携玄景之童，登紫空之山。
　　玉華三元君，乘神回之車，登雲飆之宮，入流逸之房。
　　太極元君，乘凌羽之車，上宴上清，執震靈之符，召萬魔之王。
　　九氣丈人，時乘晨回之風，登蕩滯神山。
　　八皇老人，時乘廣琅之車，把鳳羽之節，登華便之山，入大老之室。
　　青童君，乘玉雕之軿，御圓珠之氣，登雲波之山，入東華之室。
　　九老仙皇太帝君，乘合羽之車，上登扶桑之杪，會九老之京，萬仙受事。
　　萬華先生，時乘三素之景羽明之軿，北登高元之嶽，宴寢萬華之室。
　　司禁真伯上帝王君，時乘日月之軿，上登重漢之山，入宴羽景之堂，濯纓帝川之池，會仙絕空之宮。
　　右出《洞真大洞玉經》
　　上聖太上大道君、高上玉帝、十方至真，並乘五色瓊輪，琅舉碧輦，九色玄龍十絕羽蓋，三素流雲。
　　諸天大聖、妙行真人，皆乘碧霞九靈，流景飛雲，玉輿神霞，煥爛流眄，太元五帝神仙、桑林千真玉真、嘯命十方天眾，上詣上清紫微上宮，建天寶羽服，詣元始天尊，金闕之下請受元始靈寶赤書五篇真文。
　　右出《洞玄赤書經》
　　太上大道君，以上皇元年九月十日西遊玉國龍崛山中，與太真真王夫人共座一嵎，華林之下，時有元始天尊忽乘碧霞緑輿，二素飛雲，神仙羽蓋，三十二天上帝，玉真飛仙玉女，十億萬人，建九色之節，十絕靈幡，散華燒香，浮空而來，前導鳳歌，後從天鈞，獅子白鵠嘯歌邕邕，五老啟途，太極叅軒，眾真並降於龍崛山中。
　　右出《洞真金籙簡文真一經》
　　上皇元年九月二日，後聖李君出遊西河，歷觀八方，值元始天王乘八景玉輿，駕九色玄龍，三素飛雲，導從群仙，手把華幡，浮空而來，同會西河之上。
　　右出《洞玄二十四生圖》
　　三十六土皇儀駕
　　第一壘四音土皇，常以立春之日，乘青龍之車，執青色之麾，從青帝胡老之官，巨獸之騎九千人，上詣鬱單无量天，奏地仙得道上學之人言名於四天之王。
　　第二壘四音土皇，常以春分日，乘黃碧二色之雲，十二玄龜，執神皇九光之策，從青帝胡老之官，飛行甲騎八千人，上詣上上禪善无量壽天，奏地仙得道上學之人言名於四天之王。
　　第三壘四音土皇，常以立夏之日，乘絳霞之雲，十二鳳凰，執五色之節，從越老之官，飛行武騎八千人，上詣須延天，奏地仙得道上學之人言名於四天之王。
　　第四壘四音土皇，常以夏至之日，乘絳霞雲輿，十二朱鳥執命魔之幡，從越老仙官飛行武騎八千人，上詣寂然天，奏地仙得道上學之人言名於四天之王。
　　第五壘四音土皇，常以立秋之日，乘素雲之輿，十二白虎執命靈九元之章，從玄老仙官飛天雷騎六千人，上詣不驕樂天，奏地仙得道上學之人言名於四天之王。
　　第六壘四音土皇，常以秋分之日，乘素雲飛輿，十二白虎，執九色制神之幡，從玄老仙官飛天虎騎六千人，上詣化應聲天，奏地仙得道上學之人言名於四天之王。□
　　第七壘四音土皇，常以立冬之日，乘黑雲飛輿，二十四玄龍執五色命魔靈幡，從羌老仙官騰天之騎五千人，上詣梵寶天，奏地仙得道上學之人言名於四天之王。
　　第八壘四音土皇，常以冬至之日，乘黑雲飛輿，五色飛鱗執九色之節，從羌老仙官騰天之騎五千人，上詣梵摩迦夷天，奏地仙得道上學之人言名於四天之王。
　　第九壘之地極下洞淵洞源綱維天下制使不落九壘土皇，常以三月一日、六月二日、九月三日、十二月四日，一年四過，乘五色雲輿，九色飛龍執中元命神之章，從傖老仙官耀天羽騎萬二千人，上詣波梨荅惒天，奏九地學道得仙之人言名於四天之王。
　　右出《洞真外國放品經》
　　十方神王儀駕
　　東方无極飛天神王，
　　南方无極飛天神王，
　　西方无極飛天神王，
　　北方无極飛天神王，
　　東北无極飛天神王，
　　東南无極飛天神王，
　　西南无極飛天神王，
　　西北无極飛天神王，
　　上方无極飛天神王，
　　下方无極飛天神王。
　　右十方至真飛天神王，並乘飛雲，
　　丹輿緑輦，羽蓋瓊輪，叅駕朱鳳，五色玄龍，建九色之節，十絕靈幡，前嘯九鳳齊唱，後吹八鸞同鳴，五老啟途，群仙翼轅，億乘萬騎浮空而行。
　　右出《洞玄无量度人經》
　　八方消魔大王儀駕
　　北臺金玄洞微玉清消魔大王，時乘碧霞九色流靈飛輿紫蓋，從桑林千真，上昇太虛，遊宴玉清，大魔王常乘羽輪之車，飛行雲中。
　　東方青帝消魔大王，常以春分之日，駕乘青輪羽車，飛行雲中，遊宴五嶽。
　　南方赤帝消魔大王，常以夏至之日，駕乘赤輪羽車，飛行雲中，遊宴五嶽。
　　西方白帝消魔大王，常以立秋之日，駕乘白輪羽車，飛行雲中，遊宴五嶽。
　　北方黑帝消魔大王，常以冬至之日，駕乘黑輪羽車，飛行雲中，遊宴五嶽。
　　西北方皓帝消魔大王，常以立冬之日，駕乘紫輪羽車，飛行雲中，遊宴五嶽。
　　東南方吳帝消魔大王，常以立夏之日，駕乘黃輪羽車，飛行雲中，遊
　　宴五嶽。
　　東北方蒼帝消魔大王，常以立春之日，駕乘蒼輪羽車，飛行雲中，遊
　　宴五嶽。
　　西南方皇帝消魔大王，常以秋分之日，駕乘緑輪羽車，飛行雲中，遊
　　宴五嶽。
　　右出《洞真金玄羽章玉清隱書》
　　五嶽帝君儀駕
　　東嶽太山君，常以春分日，乘青霞飛輿，九色蒼龍，奏真仙名錄，上言高上帝君。
　　南嶽衡山君，常以夏至日，乘赤霞飛輪，奏真仙名錄，上言高上帝君。
　　西嶽華山君，常以秋分日，乘素霞飛輪，奏真仙名錄，上言高上帝君。
　　北嶽恆山君，常以冬至日，乘黑霞飛輪，奏真仙名錄，上言高上帝君。
　　中嶽嵩山君，常以三月、六月、九月、十二月戊辰、戊戌、己丑、己未之日，乘黃霞飛輪，奏真仙名錄，上言高上帝君。
　　右出《洞真九赤斑符五帝內真經》
　　五老君儀駕
　　東方安寶華林青靈始老，號曰蒼帝，駕蒼龍，建鴇旗。
　　南方梵寶昌陽丹靈真老，號曰赤帝，駕丹龍，建朱旗。
　　中央玉寶元靈元老，號曰黃帝，駕黃龍，建黃旗。
　　西方七寶金門皓靈皇老，號曰白帝，駕白龍，建素旗。
　　北方洞陰朔單鬱絕五靈玄老，號曰黑帝，駕玄龍，建皂旗。
　　右出《洞玄元始五老赤書經》
　　五方帝儀駕
　　東方靈威仰，號曰蒼帝，其神甲乙，服色尚青，駕蒼龍，建鴇旗。
　　南方赤飄弩，號曰赤帝，其神丙丁，服色尚赤，駕赤龍，建朱旗。
　　中央含樞紐，號曰黃帝，其神戊己，服色尚黃，駕黃龍，建黃旗。
　　西方耀魄寶，號曰白帝，其神庚辛服色尚白，駕白龍，建素旗。
　　北方隱侯局，號曰黑帝，其神壬癸，服色尚黑，駕黑龍，建皂旗。
　　右出《洞玄五符經》
　　四海神王儀駕
　　東海水帝神王，常以立春春分之日，乘碧輦飛龍，上詣高皇玉帝，削罪簡，注仙錄，列言上帝之前。
　　南海水帝神王，常以立夏夏至之日，乘蛟龍飛行雲輪，上詣高皇玉帝，削罪簡，注仙錄，列奏玉帝之前。
　　西海水帝神王，常以立秋秋分之日，乘素霞飛輿，上詣高皇玉帝，削罪簡，注仙錄，列奏玉帝之前。
　　北海水帝神王，常以立冬冬至之日，乘黑霞飛輿，上詣高皇玉帝，削罪簡，注玉篇，列言上清玉皇帝前。
　　右出《洞真飛行羽經》
　　無上祕要卷之十九竟
　　無上祕要卷之二十
　　仙歌品
　　靈綱落天紀，九斗翠玉虛，紫蓋重霄嶺，玄精明八嵎，
　　上有九晨賓，吟詠隱羽書，飛步遨北漢，長齡天地居。
　　抗轡玄羽臺，飛行九元所，洞靈深幽邃，雲綱垂空舉，
　　下有採真士，仰招玉晨旅，三周陽明上，九迴入洞野，
　　高步登帝尊，長歌龍飛語。
　　玉霄映北朔，瓊條翠隱阿，空生九靈臺，煥精曜太霞，
　　天關運重冥，劫會屢經過，乘我羽行駕，飛步織女河，
　　保靈空常化，永忘天地多。
　　此三章出玉清上宫，九陽玉章、九華玉女皆恆歌誦之於華晨之上，和形魂之交暢，啟靈真於幽關。凡修飛步七元，行九星之道，無此歌章，皆不得妄上天綱，足躡玄斗。
　　右出《洞真迴元九道經》
　　元始天王授南極司命君上清變化七十四方於雲房之內，時三元監真上元无英帝君歌上元洞門變真內章之曲，其辭曰：
　　三素流五雲，宛轉九領阿，朱靈啟碧室，金暉煥東霞，
　　三晨朗太虛，上清鬱嵯峨，瓊門纏曲宇，飛層互參差，
　　森此萬帝宮，真真各有家，元氣本玄一，一變奚孰多，
　　結號周百圖，鯈化生根牙，散靈九度外，飾容非朝華，
　　固此萬劫庭，結秀億椿柯，南極啟冥疇，妙挺拔世羅，
　　冒禁不容隱，輕蘊當柰何。
　　中元黃老帝君，歌中元洞化內真章曲曰：
　　落落三真布，分流九靈氣，玉虛列八座，輪化无軌逮，
　　結號萬帝縱，運生有无際，瓊宮森太霞，金嚮洞幽藹，
　　玉臺霄上立，流精曜紫蓋，皇人據靈墟，飛層茂霞太，
　　含真三丹府，散靈九員外，氣變无端緒，鯈忽應靈會，
　　誰能測冥化，迴容反老艾，南極襲冥鳳，故使結中帶。
　　下元白元帝君，歌下元洞虛化真章曲曰：
　　嵯峨太霞闕，金門纏九重，丹暉曜瓊天，飛霄鬱玄穹，
　　神變无跡庭，真號有本蹤，散氣九靈戶，分為萬帝宮，
　　帝帝各有鄉，真真各有方，寂寂生霞上，翳翳太虛中，
　　輪轉自有運，万劫乃一終，洞化丹靈窟，寥寥九玄通，
　　冥思携寂室，八景可飛空，盤迴變化鄉，妙哉元始公，
　　南極苦心發，故能迴神峰，眇眇躡景遷，遂起萬仙宗。
　　右出《洞真變化七十四方經》
　　高聖玉帝命上宮玉女徐法容、蕭惠忠、田四非、李雲門等彈雲鈞之璈，合聲齊唱，歌大洞高清玄誡之章，三塗五苦之詩，其辭曰：
　　大洞總三倫，元化有无形。寂若无根教，蕭曹有威靈。
　　哀哉三塗中，憂苦從是生。至學順玆戒，精善窮劫齡。
　　劫盡化生天，身與日月并。愚癡隨世好，浮學以自榮。
　　宣化无綱紀，輕漏天寶經。目科入死門，四極結爾名。
　　魂神履九難，五苦長爾嬰。食火踐刀山，艱辛无暫寧。
　　歎此禍福原，悠悠中甚明。
　　高上遺嚴誡，禍福令人歎。仙道本由運，冥中亦已判。
　　无運亦不啟，既悟長苦最。若能崇玄科，自然超霄漢。
　　苟貪憂獄累，何為彊敖翫。居罪結四明，死魂履九難。
　　流曳五苦庭，三塗結不散。沉靈九幽下，萬劫无待旦。
　　悲此元始教，能不使人惋。寥寥九玄上，翳翳初化始。
　　无形亦无影，无深亦无測。二儀啟運彰，結氣以成滓。
　　三晨朗元室，五九有綱紀。禍福由人生，善惡竟孰在。
　　若能悟玄教，超然凌高起。苟執伐命斧，積釁盈心地。
　　沉罪結四明，宿罰良有已。生身負風刀，五苦無窮解。
　　七祖填幽夜，萬劫方一紀。流連三塗中，未悟有生死。
　　右出《洞真四極明科》
　　陽歌九章
　　控景飆玄階，澄真宴紫清。丹袂揮圓霄，龍帔登大明。
　　解駕高空外，四老過錦軿。萬仙朝帝房，香煙乘虛生。
　　瑤臺列元人，金書期玉庭。彿昇天上寢，携華煥秀靈。
　　體窮無算期，神濟億運寧。流浪引明曜，方與日待傾。
　　流風駕八軿，乘欻眄九垂。傾旂靈絕上，霞峰帶天彌。
　　手携西皇真，玉晨為我師。仰噏瓊珠華，乃覺明關開。
　　虎裙玉堂內，眇與兩景飛。
　　結駕出九玄，金房蕭寥閑。龍軿乘三雲。神風扇飛煙。
　　濯浪織女河，携宴高元真。併羅景曜舞，常為空中賓。
　　徘徊二无際，內觀自纏綿。靈運九霞外，永保億萬椿。
　　夕宿西華堂，朝朝扶桑公。寥朗眄太虛，神塗无圓方。
　　紫轡總五雲，披霄躡靈風。迴軿窈窕丘，龍軒啟真皇。
　　左錄廣暉賢，右命四海童。靈鳳唱金簫，神虎羅天鍾。
　　常與玄景元，逍遙晨霞中。
　　騰旂扇廣寒，搖蕩魁晨宮。紫曜流景躍，九霞藹太空。
　　朝入希林宇，夕宴丹微房。三氣合飛甍，重樞運神風。
　　歌唱消魔篇，四座吟靈章。棲鎮宴椿外，宅形萬劫中。
　　嗷嘈太微觀，嶒九玄所。中有執寂賢，洞簫靜冥處。
　　西有六領師，尋暉與曉語。來非皇人賓，去非飛仙侶。
　　我超騰羽蓋，徘徊清泠渚。豁虛八極上，高煙凌景舉。
　　控飆適三天，長宴玄房永。北辰結朱館，疑峙九虛嶺。
　　飛駕侍霞峰，龍裙拂高景。八風揚錦輁，六氣發玉井。
　　暉赫圓輪煥，五霄翳耀炅。棲憩无終劫，虛轡豈暇靜。
　　策駕玄中漠，轡素抉希林。妙微混沌遘，長扇迴五煙。
　　八景停玉輪，清軒覽明真。左躡飛行遊，右顧凌八天。
　　洞豁登協晨，仰携皇中人。至暢玄理會，靈妙體神珍。
　　朝宴南華門，夕拜玉晨庭。眇眇寂中駕，八景扇雲軿。
　　玄臺結九霞，丹排落翠精。隱芝羅幽階，鳳腦曜五城。
　　三元軒緑旂，終風揚威明。上延空中仙，攝我朱火鈴。
　　十絕命萬魔，永保順氣生。
　　真人歌章，太上四華宮中，及玄關瑤臺閬風玄丘房中，神童神女所歌者，亦以下教當得道之人，應為仙者使聞詠之。
　　陰歌六章
　　飛飆沬玄濤，滄浪始暉崖。連波嵥嶽岑，淵瀾邁九垂。
　　超濯溺津際，容與天刃溪。飛浪乘扶搖，雲水灑玄梯。
　　氾然上華童，晨遊四方臺。迴景太玄妃，携帶結纏彌。
　　應運乃高會，相命促中期。萬劫為一契，千椿未始離。
　　命駕出三玄，流零飛雲漢。賓皇大和庭，鬱儀清虛觀。
　　結璘絕煙際，尋暉七虛煥。素敖凌紫天，洞遊无名館。
　　龍旂迴瓊輪，四朗應景散。聊且期時通，溫之至道旦。
　　二玄絕崿嵥，玉臺奇浪粲。九氣纏隱芝，萬齡結翹蔓。
　　寥寥太素景，靈暉曜晨漢。足步二玄間，仰携圓精運。
　　玉丹享神真，年與无億算。時翳九靈室，動周二度變。
　　晨宴景陽宮，攀暉德所鍾。徘徊重玄巔，翻翻降飛龍。
　　齊驤八落外，高步閶闔房。散風生丹室，雲合窈窕中。
　　逸域研標子，鍊素潛太空。長綿中有景，龍煙帶山容。
　　空絕廣寒宅，至靈道妙同。積靜玄八豁，素阿蒙長通。
　　我登陽寥內，虛飆駕神風。雲臺曜北玄，龍泉邃幽嶺。
　　玉津迴冥澗，白華空洞頂。咀嚼龍房氣，神胎九天永。
　　高玄定金書，二曜披霄穎。凝駕太漠內，寥寥適長靜。
　　西玄鬱絕根，高暉拂耀明。眇眇流霞澄，育光披浩清。
　　房素重離裹，安妙寄蘭生。命駕飛八景，扇集迴南傾。
　　凌厲陽明上，虎嘯八極城。萬里何云遐，暫超不稽靈。
　　高會有妙娛，端駕講所精。至道深朗豁，智來溫慧經。
　　太上真人八素靈陰三和歌曲六章，以調紫皇玉妃玄鈞瓊笙，安節之音矣。
　　右陰歌陽歌，凡有一十五章，太上玉晨大道君，命太素真人、中華公子、太極紫陽公路虛成造以唱八素之真，能恆諷詠者，使人精魂合樂，五神諧和，萬邪不侵。
　　此歌曲之美，是太極紫陽公陽歌九章，以曜九晨之道，陰歌六章以利六氣之精。詠之者凝三神，有之者除不祥。
　　右出《太上真人八素陽歌九章》
　　正一真人告趙昇曰：九天帝王命素女陰歌九章，以和陽歌，學士行道誦詠之。
　　東遊蓬嶽標，西之九河津。飛梵承虛上，振聲光于天。
　　棲憩華林際，何憂不長年。北遊遨海島，南適登林墟。
　　重萌鬱以赫，朱鳳引鳴雛。既忘榮耀契，何不寶仙居。
　　陰歌悲且吟，諷詠高仙子。放浪嵩嶽峰，起虛登霄裹。
　　詠歌八音停，揚妙隨風起。徘徊清林中，仙賢相携詩。
　　清肅八音詠，微風梵皇靈。閑夜動哀唱，雙陰交來鳴。
　　織婦吐歸吟，悽切感思生。自非高仙子，何由保賢真。
　　眇眇靈霄林，仙飛昇玄圃。九五難常居，八音何足慕。
　　宮商五絃悲，須得九陽顧。始聽孤魂悲，未樂幽玄戶。
　　玄梵飛虛上，璨璨引高靈。但患無志契，不患心不精。
　　既入空洞室，何憂道不成。峨峨皇極觀，赫赫瓊林房。
　　流來飛霞照，雙雙表玉容。飛鳳銜素籍，高唱怡元功。
　　遊景揚梵氣，飛歌停玉真。零陰歌誦妙，西曲入二便。
　　陽歌陰來和，雙舞何翩翩。當寫榮耀旅，高仙結我親。
　　逍遙遊何境，出入眾妙門。玉京灑慈澤，金闕布洪恩。
　　相隨龜山館，歌笑扶桑林。長棲太一宇，歸命禮三尊。
　　右出《三皇經》
　　龍旂舞太虛，飛輪五嶽阿。所在皆逍遙，有感興冥歌。
　　无待愈有待，相遇故得和。滄浪奚足遼，玄井不為多。
　　鬱絕尋步間，俱會四海羅。豈若絕明外，三劫方一過。
　　駕欻發西華，无待有待間。或眄五嶽峰，或躍天河津。
　　釋輪尋虛舟，所在皆纏綿。芥子忽萬頃，中有蓬萊山。
　　小大固无殊，遠近同一緣彼作有待來，我作无待觀。
　　九華安妃歌按《真誥》，前首中候夫人歌
　　无待太无中，有待大有際。小大同一波，遠近齊一會。
　　鳴絃玄霄巔，金簫運八氣。奚不酣靈酒，眄目娛九裔。
　　有无得玄運，二待亦相蓋。
　　方諸青童君歌此太虛南岳真人歌
　　控飆扇太虛，八景飛高清。仰浮紫晨外，俯看絕落冥。
　　玄心空洞間，上下弗流停。无待兩際中，有待无所營。
　　體无則能死，體有則攝生。東賓會高唱，二待奚足爭。
　　中侯夫人歌此紫元夫人歌
　　玄感妙象外，和聲理自招。靈雲蔚紫晨，蘭風扇緑軺。
　　上真宴瓊臺，邈為地仙標。所期貴遠邁，故能秀穎翹。
　　翫彼八素翰，道成初不遼。人事胡可豫，使爾形氣消。
　　南嶽夫人歌
　　右出《真迹經》
　　四真人降南嶽夫人，於是太極真人乃發扇空之歌，其辭曰：
　　丹明煥上清，八風鼓太霞。迴我神霄輦，遂造玉嶺阿。
　　咄嗟天地外，九圍皆吾家。上採日中精，下飲黃月華。
　　靈觀空无中，鵬路无閒邪。顧見魏賢安，濁氣傷爾和。
　　懃研玄中思，道成更相過。
　　次方諸青童又歌曰：
　　太霞扇神暉，九氣无常形。玄轡飛霄外，八景乘高清。
　　手把玉皇袂，携我晨中生。眄觀七曜房，朗朗亦冥冥。
　　超哉魏氏子，有心復有情。玄挺自嘉會，金書東華名。
　　賢安密所研，相期陽洛洴。
　　次扶桑神王又歌曰：
　　晨啟太帝堂，越超匏瓜水。碧海飛翠波，連岑亦嶽峙。
　　浮輪雲濤際，九龍同轡起。虎旂鬱霞津，靈風幡然理。
　　華存久樂道，遂致高神擬。拔徙三緣外，感會乃方始。
　　相期陽洛宮，道成携魏子。
　　次清虛真人又歌曰：
　　駕欻控清虛，徘徊西華館。瓊輪既晨杪，虎旂遂煙散。
　　惠風振丹旍，明燭朗八煥。解襟墉房裹，神鈴鳴倩璨。
　　棲景若林柯，九絃玄中彈。遺我積世憂，釋此千年歎。
　　怡盼无極已，終夜復待旦。
　　。又歌曰：
　　紫霞舞玄空，神風无綱嶺。欻然滿九區，晃爾豁虛靜。
　　八窗无常朗，有冥亦有烱。洞觀三丹田，寂寂生形影。
　　凝神泥丸內，紫房何蔚炳。太帝命我來，有似應神挺。
　　相遇女弟女，雲姿車鑠整。愧夫郢石運，益彼自然穎。
　　蔥密攝生道，泄替結災眚。靈期自有時，携袂乃俱騁。
　　於是夫人受錫事畢，王母及金闕聖君、南極元君、後九微元君、龜山王母、三元夫人馮雙、禮朱、紫陽、左仙公石路成、太極高仙伯延蓋、公子等，爾乃靈酣終日，講寂研无，上真徊景，羽蓋參差，各命侍女陳曲成之鈞，金石揚響，眾聲紛亂，鳳吹迴風，鸞吟琳振，九雲合節，八音零璨，於是白王母徘徊起立，折腰俯唱，錦袂攝霄，雲裙乘空，流鈴煥射，衽帶琳琅，左佩龍書，右帶虎章，澄形容，放窈窕，四暢徐乃擊節而歌曰：
　　駕我八景輿，欻然入玉清。龍裙拂霄漢，虎旂攝朱兵。
　　逍遙玄津際，萬流無暫停。哀此去留會，劫盡天地傾。
　　當尋无中景，不死亦不生。體彼自然道，寂觀合太冥。
　　南嶽挺真幹，玉映曜穎精。有任靡其事，虛自心受靈。
　　嘉會絳阿內，相與樂未央。三元夫人馮雙、禮珠、紫陽彈雲傲而答歌曰：
　　玉清出九天，神館飛霞外。霄臺煥嵯峨，靈夏秀翳蔚。五雲興翠華，八風扇緑氣。仰吟消魔詠，俯研智與慧。萬真啟晨景，唱期絳房會。挺穎德音子，神映乃高拂。天嶽凌空搆，洞臺深幽邃。遊海悟井隘，履真覺世穢。舞輪宴重室，筌魚自然廢。迴我大椿羅，長謝朝生世。
　　右出《道迹經》
　　高聖帝君，以九玄建氣之始，空靈分判，上登九層七映朱宮，徘徊明霞之上，蕭條九空之中，西妃擊節，天女羅
　　錚，龍嘯虎吹，鸞舞鳳鳴，四真合唱，八音齊聲，雲璈激朗，傾駭三清。
　　右出《靈樂洞真七聖元紀經》
　　上清西華紫妃及西王母，乃各命侍女王廷賢于廣暉等彈雲琅之璈，又命侍女安德音范曲珠擊昆明之缶，又命侍女左抱容韓龍賓吹鳳鸞之簫，又命侍女趙運子李慶玉拊流金之石。
　　右出《大洞真經》
　　南極夫人曰：小方諸上仙人，常多吹九靈簫以自娛樂，能吹者聞四十里。簫有三十孔，竹長二三尺，九簫同唱，百獸抃舞，鳳鳥來和簫聲。
　　右出《真誥》
　　西王母為茅盈作樂，命侍女王上華彈八琅之璈，又命侍女董雙成吹雲和之笙，又命侍女石公子擊昆庭之金，又命侍女許飛瓊鼓震靈之璜，又命侍女琬絕青拊吾陵之石，又命侍女范成君拍洞陰之磬，又命侍女段安香作纏便之鈞，於是眾聲徹合，靈音駭空，王母命侍女于善賓李龍孫歌玄雲之曲，其辭曰：
　　大象雖云寥，我把九天戶。披雲汎八景，儵忽適下土。大帝唱扶宮，何悟風塵苦。太真王夫人，時自彈琴。琴有一絃而五音，並奏高朗，響激聞于數里，眾烏皆聚集於岫室之間，徘徊飛翔，驅之不去，殆天人之樂，自然之妙音。
　　四真降南嶽夫人靜室，乃延引夫人，問以曲狹世間之業，女典之法，雖曰高神，无不該覽，於是言宴粗悉，四真吟唱，太極真人乃先命北寒玉女宋德消彈九氣之璈。
　　方諸青童又命東華玉女煙景珠，擊西盈之鍾。
　　扶桑暘谷神王又命雲林玉女賈屈庭，吹鳳唳之簫。清虛真人又命飛玄
　　玉女鮮于靈金，拊九合玉節。
　　右出《道迹經》
　　太上道君清齋持誡，於西那玉國鬱察山浮羅之嶽。
　　元始天尊乘八景玉輿，三素飛雲，瓊輪羽蓋，五色華光，神風玄鼓，迥舞旖蓋，瓊林振響，玉支激籟，雲歌空奏，鳳鳴玄大，天鈞洞響，眾音亂會，神妃合唱，群仙容裔。又命西華金靈上宮飛玄玉女，景皇真人，彈五合之琴，景龍雲璈，吹九鳳之簫，鼓神州之笙，諸天各奏神龍伎樂，无鞅數眾。
　　右出《洞玄空洞靈章》
　　無上祕要卷之二十竟
　　無上祕要卷之二十一
　　仙都宮室品
　　大羅天宮臺，七寶玄臺。
　　右在大羅天中玉京山上，大劫周時，三洞神經並在其中，災所不及。通真房。
　　右皇崖，天中內音書於其內。
　　始陽臺，
　　右阮樂天中內音書於其上。
　　上上天宮、靈都宮、元陽紫微臺。
　　右在上上三天，五老尊神、諸天帝皇、妙行真人，歲六會於其上，集算天元，推校運度。
　　右出《洞玄經》
　　九天宮，大有宮。
　　右宮內有上清寶經三百卷，玉訣九千篇，符圖七千章，祕於其所。
　　九宮，
　　右宮中有神，謂之天皇，九神各治一宮。
　　玄靈臺、玉房。
　　右五老寶經及十二願玄母，八簡三十九章經，藏於其內。
　　金臺、玉室、素靈房。
　　右《三九素語》玄丹上化，三真洞玄之道，藏於其內。
　　靈都宮、金房、曲室。
　　右太微天帝君祕心丹上仙文之所，元始五老又祕五篇真文於其內。
　　金臺、玉室、九曲丹房。
　　右高上藏三元玉檢，三元布經於其內。
　　五靈玉都、金華紫房。
　　右五老祕文藏於其內。
　　元鞅玄臺。
　　右鬱單无量天王治於其內。
　　玉國珠林、七寶瓊臺。
　　右上上禪善天王治於其內。
　　玉京靈都宮。
　　右須延天王治於其內。
　　朱宮瓊臺。
　　右寂然天王治於其內。
　　元映丹宮、九層玉臺。
　　右不驕樂天王治於其內。
　　瓊林宮、朱映房。
　　右化應天王治於其內。
　　七映宮。
　　右梵寶天王治於其內。
　　九玄玉城、紫瓊玉臺。。
　　右迦摩天王治於其內。
　　峻嶒玉京、大有妙宮、九曲房。
　　右波黎答惒天王治於其內。
　　九層玉臺。
　　右在九天天關之上，臺上有上皇，太真高帝玉名，及後聖為真人簿錄，太虛玉晨監典之內。
　　六層玉臺。
　　右在九天天圖之上臺，上有金簡玉札，及紫鳳丹章十萬篇，太上直玉郎典之。
　　三層玉臺。
　　右在九天天關之上，臺上有太清寶經三百卷，及真人學仙簿錄簡目，太帝監真玉司郎典之。
　　右出《洞真經》
　　九天玉闕。
　　右江由天中內音書於其內。
　　右出《洞玄經》
　　玉清宮、真陽宮。
　　右玉皇之所處。
　　太老寢堂。
　　右八皇老君時入此室。
　　會方宮。
　　右九老仙皇所處。
　　散華堂。
　　右四斗七晨道君治於其上。
　　瑤臺、瓊房。
　　右高上玉帝藏金玄羽章隱音於其內。
　　七映紫臺。
　　右躡步天綱空常內名藏於其內。
　　綺合臺、龍山臺、秀朗臺、大暉。
　　右地皇上真之所遊處。
　　三華房。
　　右陽安无君之所處。
　　玉清宮。
　　右高上玉帝元始天王太真之館。
　　紫瑤宮、丹瓊府。
　　右北玄高上虛皇君所居。
　　納靈宮、化生府。
　　右南朱高上虛皇君所居。
　　光音宮、八坦府。
　　右西華高上虛皇君所居。
　　紫微宮、朱雀府。
　　右束明高上虛皇君所居。
　　金靈宮、鳳嘯府。
　　右中央中舍虛皇君所居。
　　鳳生宮、洞光府。
　　右五靈上明混生高上君所居。
　　明範宮、輝華府。
　　右三元元上玄老虛皇元辰君所。
　　七瑤宮、北元府。
　　右玄寂元无上虛皇君所居。
　　鬱林宮、八冥府。
　　右大明靈輝中真元上君所居。
　　雲霧宮、霄上府。
　　右三元四極玄上元靈君所居。
　　洞霄宮、演真府。
　　右三元晨中黃景虛皇元臺君所。
　　反香宮、風滯府。
　　右三元紫映暉神虛生真元胎君所居。
　　瓊容宮、太丹府，
　　右青精上真內景君所居。
　　瓊光宮、通靈府，
　　右太陽九氣王賢元君所居。
　　右出《洞真經》
　　雲宮
　　右玉隆天中內音書於其內。
　　陽臺
　　右賈奕天中內音書於其上。
　　右出《洞玄經》
　　無上祕要卷之二十一竟
　　無上祕要卷之二十二
　　三界宮府品
　　上清宮、黃金殿、煥明臺、嶒室。
　　右南極長生司命君當登上清，經于金他，進禮玉庭，遇見元始天王、高上玉皇、三天玉童，共處此殿室，得受七十四方二元玉檢，檢仙眾文之所。
　　太空瓊臺、騫林紫殿、黃華英房。
　　右元始天王命五老上真、仙都左公出解形之道，三元布經，授南極長生司命君之所。
　　蘂珠日闕綰七映紫房。
　　右太上高聖玉晨道君所居。
　　瑤臺、金房、玉室。
　　右元始天王藏白羽中林飛天九符於其內。
　　紫雲屋、黃金殿、鳳闕。
　　右青要帝君所居。
　　琳琅都、月上館。
　　右元始天王出皇民譜錄於其內。
　　六合紫房、
　　右太上祕三天正法於其內。
　　清微上館。
　　右元始天王結飛玄之炁，以歷頌三天之所。
　　洞真堂。
　　右元始天王太上高聖君說觀身大誡之所。
　　七映房。
　　右太上大道君付仙都左公藏黃素之書於其內。
　　寒靈丹殿。
　　右元始天王下教命五老仙都出玉珮金璫寶經，以傳高聖玉晨大道君之所。
　　九幽紫室。
　　右太上玉帝藏天書玉字十二玄歌之曲於其內。
　　廣靈堂。
　　右太素三元君所處。
　　晨燈臺。
　　右元始天王刻書紫微玄宮飛天檢
　　文於其上。
　　鳳臺，瓊房，曲室。
　　右五靈登室步虛保仙符在其內。
　　洞真殿，玉室，金華房。
　　右太微天帝君清齋於其內。
　　西華宮，
　　右諸學真人得受以素真經者，則未生之前已書名於此宮。
　　太玄上臺，
　　右得受玉清隱書者，為於此臺上皆有玉名。
　　南陽瓊宮，
　　右南極上元君所居。
　　崖嶒之臺，九曲之房。
　　右太真丈人太上大道君所居。
　　金洞素靈館。
　　右九靈金母太素三元君所居。
　　會月宮。
　　右中黃太一上帝所居。
　　太素瑤臺，玄雲羽室。
　　右中央黃老君南極上元君藏高聖
　　八景玉籙於其內。
　　南極紫房。
　　右上相青童君藏七星移度經於其內。
　　玄臺。
　　右曲素訣辭憂樂之曲出於其上。
　　九玄臺，七寶琳房，明霞館。
　　右太真雲霧于清齋於其所。
　　東華方諸青宮有六門，門內周迴三千里。
　　東門名青華玉門，主學仙簿錄所經出入；
　　南門名神華玉門，主眾真飛仙所經出入；
　　西門名玉洞門，主高上眾真玉皇、三十九帝、二十四玉真、西龜王母所經出入；
　　北門名玉陰門，主真仙及始學者，紏犯退降所經出入；
　　東南門名天關門，主宿命因緣簿錄得仙所由出入；
　　東北門名寒水門，主鬼爽轉叙所經出入；
　　右六門內有三宮：一名方諸青宮，二名玉保青宮，三名玉華青宮。宮內各有宮殿瓊房。
　　方諸青宮，
　　右上相青童君治於其內，宮中北殿上有玉架，架上有學仙簿錄，及玄名年月日深淺金簡玉札，有十萬篇，領仙玉郎典之。
　　玉保青宮，
　　右玉保王上相大司馬高晨師治於其內，宮中北殿上有金架，架上有金章鳳璽，玉札丹青，羽蓋，昇仙法服給成真之人。又有學仙品目，進叙退降簿錄，侍仙玉晨典之。
　　玉華青宮，
　　右東海青華小童治於其內，宮中東架，架上有寶經三百卷，玉訣九千篇，主學仙簿錄應為真人者，授之，玉晨監仙侍郎典之。
　　金闕宮有四門，門內周迴七千里。
　　東門名玉景金融門，高上玉清虛皇大真之賓所經出入。
　　南門名洞賓瓊雲門，主真人飛仙遊宴八極，周行五嶽，出入之所經。
　　西門名玄景玉寶門，主學仙受署真人進叙簿錄，出入所經。
　　金墉臺。
　　右元始天正刻書元始玄空飛天中書三元玉檢文於其上。
　　鳳生臺，
　　右九天父母書太真金書九天上空居。隱文於其上。
　　三元玄臺。
　　右經八千劫則三天九靈上微隱文一見於其上。
　　明真宮，靈暉府。
　　右太初九素金華景元君所居。
　　紫耀宮，七寶府。
　　右九皇上真司命君所居。
　　通妙宮，定微府。
　　右天皇上真玉華三元君所居。
　　天皇宮，玉虛府。
　　右太一上元禁君所居。
　　金華宮，紫生府。
　　右元虛皇房真晨君所居。
　　四明宮，八朗府。
　　右太極四真人元君所居。
　　華晨宮，魁元府。
　　右四斗中真玉晨散華君所居。
　　七靈宮，機玄府。
　　右辰中黃景元君所居。
　　金闕宮，玉真府。
　　右後聖太平李真天帝上景君所居。
　　无量宮，玄闕府。
　　右太虛後聖无影彭室真君所居。
　　太玄宮，玉堂府。
　　右太玄都九氣丈人主仙君所居。
　　清虛宮，洞清府。
　　右上清八景老君所居。
　　方諸宮，青元府。
　　右高晨師王青童君所居。
　　清元宮，暘谷府。
　　右扶桑大帝九老仙皇君所居。
　　金靈宮，通氣府。
　　右小有玉真萬華先生主圖玉君所居。
　　司空宮，仙都府。
　　右玄洲二十七真伯上帝司禁君所居。
　　玄洞宮，太生府。
　　右太元晨中君所居。
　　寶素宮，九玄府。
　　右龜山九靈真仙母所居。
　　常陽宮，九生府。
　　右上始少陽青帝君所居。
　　洞陽宮，朱陵府。
　　右通陽納陰赤帝君所居。
　　金門宮，通光府。
　　右少陰西金白帝君所居。
　　廣靈宮，北黃府。
　　右通陽太陽黑帝君所居。
　　黃元宮，高皇府。
　　右總靈高黃帝君所居。
　　太微靈都，瓊宮，玉房。
　　右太上道君藏神虎真符於其內。
　　七映朱房，
　　右高聖太真玉帝藏上真寶符於其上。
　　金華室。
　　右太上大道君所居。
　　朱臺，瓊宮，玉京闕。
　　右太微天帝君所居。
　　九玄虛生臺。
　　右太微天帝君所登。
　　北門名朔陰極雲門，主真人犯非退降皇任學仙素簡所經出入。
　　右四門門有兩闕，金闕在左，玉闕在右，並高九千丈。
　　金闕以黃金為柱，刻金題眾真飛仙之號；玉闕以青玉為柱，刻玉題上皇真人之號。他闕悉如此闕，上有九層金臺，虛上玉晨領仙君所居。
　　金輝紫殿，瓊房玉室。
　　右後聖金闕帝君所居。
　　青精宮，上華室。
　　右室中有青氣自生，號為反香之煙，逆風三千里，而此香氣猶徹聞。
　　西田夜臺，
　　右太帝所居。
　　瑤臺、丹靈雲宮、九折洞室。
　　右上清總真主錄南極長生司命君，藏七十四方三元玉檢，檢仙眾文等經於其內。
　　九玄玉房，
　　右《大洞真經三十九章》祕於其上。
　　玉虛七映紫房，
　　右藏四極明科於其上。
　　玉晨宮，瓊闕，七靈臺，金晨華闕，太和殿，寥陽殿，藥珠闡，長錦樓。
　　右玉晨道君所居。太微觀，玉闕紫宮，
　　右太微天帝所居。
　　雲飆宮，流逸房，
　　右玉華三元君所處。
　　瓊琳宮室，
　　右玉華玉女所居。
　　紫碧玄臺，
　　右在絕空之中，南極長生司命君
　　修道之日，得自然降授太霄琅書，瓊文帝章等一十二法之所。
　　絕空宮，
　　右在五雲之中，司禁真伯、上帝玉君會仙之所。
　　羽景堂，
　　右在太无之庭，司禁真伯上帝玉君時宴於此堂。
　　洞宮、峨媚宮，
　　右在太无天峨媚山，諸得真仙道者，名刊於此宮。
　　洞觀堂，
　　右懸在太无之中，萬華先生生時寢此堂。
　　晨輝宮，
　　右在玉虛天中，玉虛司命所處。
　　萬華宮，
　　右在玉真天中，小有先生主圖玉君之所治，又藏玉帝之寶經，玉清之隱書。
　　華景宮，
　　右在太初天中，宮內自生九素之氣，氣煙亂化，祥雲九色，入其煙中者易貌，居其煙中者百變。
　　黃闕紫房，
　　右在崑崙天帝之所出入。
　　紫微宮，
　　右在北溟外，羽明野，玄隴山，紫微夫人之所居。
　　洞元三瑤宮，
　　右在委羽山，甯先生、金仙石公、晃夜童子之所居。
　　墉城金臺、流精闕、光碧堂、瓊華室。
　　紫翠丹房，
　　右在崑崙山，西王母治於其所。
　　墉臺、墉宮、西瑤上臺，
　　右在崑崙山上，西王母所居。
　　紫府宮，
　　右在青丘之左風山上，天真神仙玉女遊觀之所。
　　九靈館、金丹流雲宮、暉景室，
　　右在崑崙山，西王母及真仙女之所遊處。
　　玉殿，
　　右在玄羽野西隴山，王乎三元君所居。
　　青琳宮，西華堂，丹微房，
　　右在白玉龜山上，西王母所居。
　　扶桑宮，明真殿，素林臺，積霄房，
　　右在八渟山，太帝君所居。
　　丹闕黃房、雲景闕、琳霄室、那拂臺，
　　右在方諸東華山，青童君所居。
　　太丹宮，
　　右在勃陽丹海長離山上，保南極元君所居。
　　白山宮，
　　右在白水沙洲中山上，傅太素真君所居。
　　總真宮，
　　右在西城山上，宰王君所君。
　　紫桂宮，
　　右在玄洲，太上丈人所居。
　　雲林宮，
　　右在東海滄浪山，右英王夫人所居。
　　方丈臺，
　　右在東海方丈山，昭靈李夫人所居。
　　清靈宮，
　　右在西玄山，真人裴君所居。
　　紫陽宮，
　　右在葛衍山，真人周君所居。
　　金庭宮，
　　右在桐栢棲山，右弼王真人所居。
　　太元府、定錄府、保命府，
　　右在句曲山，三茅君所居。
　　紫清宮，
　　右內傅妃，領東宮中候真夫人所居。
　　紫清上宮，
　　右九華真妃所居。
　　七宮，
　　右在神洲三山，其宮七變，朝化為金，中化為銀，暮化為銅，夜化為光，或化為山，或化為水，或化為石。
　　右出《洞真經》及《道迹真迹經》
　　紫微上宮，
　　右在玄都西北玉京山，元始靈寶西北天大聖眾至真尊神、无極大道上帝、真皇老人，常以月一日，會於其上，奉朝天帝，推校地上人鬼功過。
　　陰元臺，
　　右在玄都北玉京山，元始靈寶北天大聖眾至真尊神、无極大道太上老君，妙行真人，常以月八日會‘於其上，推校地上兆民簿錄、年命算籍。
　　通陽青微宮，
　　右在玄都東北玉京山，元始靈寶東北天大聖，眾至真尊神，妙行真人，无極大道太上，萬度萬生神皇，无上玄老元靈老君，常以月十四日會於其中，推校天下學道年月功過及鬼神之事。
　　青華玉陛宮，
　　右在玄都東玉京山，元始靈寶東天大聖、眾至真尊神、太清玄无上三天无極大道、无上玄老太上老君、太上丈人、皇上老君、皇上丈人、青靈上真、天帝君、天帝丈人、百帝君、太帝丈人、九老仙都君、九炁丈人、百千萬重道炁、千二百官君、太清玉陛下東極老人、青華大神上相司馬青童君、金闕後聖帝君、真陽始青神人、靈寶九仙君等，青和玉女主仙，四部常以月十五月會於此宮，校定學仙人功過深淺。
　　洞靈丹臺，
　　右在太玄都玉京山，元始靈寶東南天大聖、眾至真尊神、无極大道南上老君、南極真人、太和玉女，常以月十八日會於此臺，集校民人簿錄，區別善惡。
　　洞靈元陽館，
　　右在太玄都玉京山，元始靈寶南天大聖、眾至真尊神、无極大道、南上赤帝、丹靈老子、太和玉女，長生可馬、好生君、司命司錄、南極度世君、萬福君，常以月二十三日會於此館，集校天民祿命長短。
　　朱宮，
　　右在太玄都玉京山，元始靈寶西南天大聖、眾至真尊神，无極大道，天皇老人，南極元真君，洞陽大靈，常以月二十四日會於此宮，考校三官九府五嶽北酆太山二十四獄罪刑簿目。
　　金闕七寶宮，
　　右在太玄都玉京山，元始靈寶西天大聖、眾至真尊神、无極大道、西華金堂玉仙真母、金闕後聖、上相帝君、四極真人，常以月二十八日會於此宮，奉朝天真，推校日月星辰分度並得道人名。
　　黃房，
　　右在太玄都玉京山，元始靈寶下元天大聖、眾至真尊神、无極大道、下元玄黃、洞淵洞靈、萬仙五帝、西司真人，常以月二十九日每於其內，奉朝天真，筭校五嶽四瀆、河海水帝、地靈鬼神之事。
　　七寶紫微宮，
　　右在太玄都玉京山，元始靈寶上天大聖、眾至真尊神、无極大道、上下中央四面八方太上无為大道諸君，丈人眾仙、天官大神等，常以月三十日會於其內，考召地上神祇，周行天下，司察善惡，功過輕重，列言上天。
　　雲宮、黃房，
　　右元始天尊時閑居養素於此房內，七寶幃中。
　　玄都元陽七寶紫微宮，
　　右元始天尊恬神安漠、寂然无為、思念萬兆之所。
　　上清太玄玉都、廣寒丹殿，
　　右太上大道君，高上玉帝、十方至真等，至此宮內建天寶羽服，詣元始天尊，金闕之下，請受元始靈寶赤書五篇真文之所。
　　太空金臺、玉寶殿、九光華房，
　　右元始天尊令引眾真入於其內。
　　靈都紫微上宮，右元始天尊令太上道君眾真等，視天音於金格，取俯仰於神王之所。
　　六合玄臺，
　　右藏真一勸誡、法輪妙經於其內。
　　長樂舍，
　　右元始天尊說靈寶真文，出法度人之所。
　　南丹洞陽上館，栢陵舍，
　　右太上道君請元始天尊智慧罪根之所。
　　金臺、七寶紫闕，
　　右在鍾山天帝治於其上。
　　玄都長樓，
　　右皇曾天中內音書於其上。
　　天西北玉闕，
　　右玉完天中內音書於其上。
　　金華上宮、北元玄闕，
　　右何童天中內音書於其上。
　　太極上宮，洞元臺，
　　右平育天中內音書於其上。
　　融生臺，紫陽館，
　　右文舉天中內音書於其上。
　　紫微臺、北靈館，
　　右七曜天中內音書於其上。
　　元始玄臺、九夜臺，
　　右越衡天中內音書於其上。
　　北斗玄臺、南斗長生宮，
　　右太極濛翳天中內音書於其上。
　　洞陽館、南極上宮，
　　右赤明和陽天中內音書於其上。
　　玉京玄臺、南極上元宮，
　　右玄明恭華天中內音書於其上。
　　龍澤山黃房室，
　　右耀明宗飄天中內音書於其上。
　　紫微上宮、寒靈窗，
　　右皇笳天中內音書於其上。
　　玉京九層臺，
　　右堂耀天中內音書於其上。
　　南宮福堂，
　　右皇崖天中內音書於其上。
　　玄都紫房，
　　右極風天中內音書於其上。
　　南上朱陵闕，
　　右孝芒天中內音書於其上。
　　玄都九層長樓、北靈上館，
　　右翁重天中內音書於其上。
　　明真臺，
　　右江由天中內音書於其上。
　　紫微臺、南陽臺，
　　右阮樂天中內音書於其上。
　　玄都玉臺，
　　右曇誓天中內音書於其上。
　　扶桑司靈館，東井華林堂，
　　右元洞天中內音書於其上。
　　紫微長樓，
　　右禁上天中內音書於其上。
　　紫微大靈館、南陽上宮紫臺。
　　右梵度天中內音書於其上。
　　右出《洞玄經》
　　太極宮、委華玉堂，
　　右五靈真君之所處。
　　紫微玄琳殿，
　　右中央黃老君所居。
　　丹玕殿，
　　右金闕聖君所居。
　　太清宮、太素宮，
　　右太素君所居。
　　太和宮，
　　右太和君所居。
　　金華樓，
　　右仙真玉籙皆在樓中。
　　右出《洞真經》
　　天官宮
　　紫微宮、元黃太極左宮、洞白太極右宮，右天官三宮，宮有三府，府有一十二曹，並在元陽之上太空之中，自然之號，考官所治，普統上真。
　　地官宮
　　洞空清虛宮、南洞陽宮、北酆宮，
　　右地官三宮，宮有三府，府有一十四曹，並在山洞空玄之中，皆自然之號，考官所治，普統地上五嶽四維、八極神仙真人神靈。
　　洞官宮、易遷館、含真臺，
　　右在洞天中，女人得道者所居。
　　童初府、蕭閑堂，
　　右在洞天中處、男子之學者。
　　休明總靈洞宮、玄司重正宗虛宮，
　　統仙昇靈希微宮、正真紹靈宛司天宮，
　　雲樓玉紀明朗宮、崇虛赤映雲曲宮，
　　右在酆都山洞中總領萬神生死。
　　紂絕陰天宮，
　　右北帝君治於此，總主諸六天宮，凡人初死皆先詣此宮受事。
　　泰殺諒事宗天宮，
　　右西明公所治主殺鬼卒暴死亡所。
　　明晨耐犯武城天宮，
　　右南明公所治，主賢聖去世於此受事。
　　恬照罪氣天宮，
　　右北斗君所治，主禍福吉凶、續命罪害，應生應死皆悉由之。
　　宗靈七非天宮，
　　右東明公所治，主在世事俗信道不篤死經於此。
　　敢司連宛屢天宮，
　　右北明公所治，主諸學道破戒不悔，假道希榮，託法貪利，或受正教而事邪俗，殺生淫祀，叛道入魔，或無所信順，闇任肆心屬於此。
　　水官宮
　　暘谷宮，一號青華方諸宮
　　清靈宮，一號南水會宮
　　北酆都宮，一號羅酆宮
　　右水官三宮，宮有三府，府有一十四曹，並在九江洞室，皆自然之號，考官所治，普統水府，一切神靈。
　　右出《洞玄經及真迹經》
　　無上祕要卷之二十二竟
　　無上祕要卷之二十三
　　真靈治所品
　　五老上真人，治於玉清天中玉根山。
　　三天神王，治於太清天中浮絕空山之上。
　　真晨仙君，治於元虛皇房。
　　四斗七晨道君，治於玉清天中散華臺。
　　九老仙皇，處於扶桑之際，治在九老京。
　　太帝君，治於扶桑之杪會方之臺。
　　小有先生主圖玉君，治於玉真天萬華宮。
　　右出《洞真大洞玉經》
　　北方有旬他羅之國，外有玄洲，四面是海，上有太玄都山，仙伯真公治所。
　　崑崙墉城，是西王母治所。
　　右出《洞真外國放品經》
　　上相青童君，治在方諸清宮之內，金殿瓊房之裹。
　　玉保王上相大司馬高晨師，治在玉保清宮。
　　東海青華小童，治在玉華清宮。
　　右出《上清青要紫書經》
　　太上无極虛皇大道君，治在玉京山七寶樹。
　　右出《太上玉京山經》
　　玄中有三太空，即三官所治。上三官，太玄之上，玉虛太空之中；中三官，治上清太空；下三官，治於太極太空。九府在五嶽玄虛洞室之中。善惡罪罰，莫不由於三官九府之司。
　　右出《洞真四極明科》
　　高上玉晨大道君，治於玄都九曲崚嶒鳳臺，結自然鳳炁，以成瓊房，處於九天之上，玉京之陽。
　　右出《洞真曲素訣辭經》
　　太微中有三皇一帝，一曰皇君，二曰皇天，三曰皇老，此即三元之炁，混沌之真，出入上清太素太和之宮。
　　右出《洞真太微黃書經》
　　緑那羅衛之國，須彌靈飛人鳥之山，元始天王所別治，七寶室高臺陵天。
　　右出《洞玄隱注經》
　　鬱單无量天王，治化之天，有无鞅玄臺紫房之內。
　　上上禪善无量壽天王，所治之天有玉圃朱林七寶瓊臺。
　　須延天王，所治之天有玉京靈都宮。
　　寂然天王所治之天有朱宮瓊臺。
　　不驕樂天王所治之天，有无映丹房、九層玉臺。
　　化應聲天王所治之天，有瓊林上宮、朱映之房。
　　梵寶天王所治之天，有南上七映之宮。
　　梵摩迦夷天王所治之天，有九玄鳳城紫瓊王臺。
　　波黎答惒天王所治之天，有崚嶒玉京大有妙宮九曲之房。
　　九天丈人治於鬱單无量天。
　　九天真王治於无量天。
　　元始天王治於上監天。
　　元始先生治於兜術天。
　　高上元皇治於不驕樂天。
　　虛皇玉帝治於化應聲天。
　　萬始先生治在梵寶天。
　　紫虛帝君治於梵摩迦夷天。
　　太真王治在波黎答惒天。
　　右出《洞真太霄琅書經》
　　正一炁治品
　　太上漢安二年正月七日日中時，下二十四治，上八、中八、下八，應天二十四炁，合二十八宿，付天師張道陵奉行布化。
　　上皇元年七月七日，无上大道老君所立上品治八品：
　　陽平治，上應角宿，治在蜀郡界。
　　鹿堂治，上應亢宿，治在上有仙臺，古人度世之處。
　　昔永壽元年，太上老君將張天師於此，治與四鎮，太歲大將軍、川廟百鬼，共折石為約，皆從正一盟威之道，亦在蜀郡界。
　　鶴嗚山治，上應氏宿，其山與青城天固山相連，亦言尹先生主之，亦在蜀郡界。
　　漓沅山治，上應房宿，與鹿堂山相連，上有蜀郡界。
　　葛璝山治，上應心宿，與漓沅山相連，上有相栗山，亦在蜀郡界。
　　更除治，上應尾宿，治山去平地三百九十尺，時有仙人往來，可以度厄養性，昔張力士得道之處。山有二石室，三龍頭，在廣漢界。
　　秦中治，上應箕宿，其山昔韓眾於其上得仙，在廣漢郡界。
　　真多治，上應斗宿，其山高二百八十丈，上有芝草神藥，亦在廣漢郡界。
　　无極元年十月五日，正真无極太上立中治八品：
　　昌利治，上應牛宿，昔李八百初學道處，遊行蜀中諸名山，常日日出戲於成都市，暮宿於青城山。其山南有一石室，前有三龍門，亦在於廣漢郡界。
　　隸上治，上應女宿、昔李子先生學道飛仙在此，山有二石室，有一神泉，白鹿、白鳩、白鵠，時來飲之，亦在廣漢郡界。
　　涌泉治，上應虛宿，昔馬明生學道得仙，太上老君至此，化形往此治，上有泉水，治萬民疾病，无不際愈，時世之人遂傳為咒水，治在遂寧郡界。
　　稠粳治，上應危宿，治去汶山江水九里，山高去平地一千七百丈，昔軒轅．黃帝學道之處也。其治左右皆連，山岡相續。其山西北有沬江水，山亦有芝草神藥，在犍為郡界。
　　北平治，上應室宿，山上有池。山縱廣二百步，中有芝草神藥，昔王子喬得仙之處，亦在犍為郡界。
　　本竹治，上應璧宿，山高一千三百丈，上有一水，有香林在治北，有龍穴地道通峨媚山，昔郭子得道之處，亦在犍為郡界。
　　蒙秦治，上應奎宿，山高一千丈，昔伊尹於此山學道，上有芝英金液草，服之得度世，在越嶲郡界。
　　平蓋治，上應婁宿，前山下有玉人，長一丈三尺，昔吳郡崔孝通於此山學道，遂得飛仙，亦在犍為郡界。
　　无極上皇二年正月七日，元為道君玄老立下治八品：
　　雲臺治，上應胃宿，昔張天師將諸弟子三百七十人住山治上，教化二年，白日昇天，其後一年，天師夫人復昇天，此即趙昇取桃之處是也，在巴西郡界。
　　濜口治，上應昴宿。昔陳安世於此山學道得仙，山一名平元山，在
　　漢中郡界。
　　後城治，上應畢宿，昔夏子然於此山上學道得仙，一名黃陵山，在漢中郡界。
　　公慕治，上應觜宿，蘇子玉於此山學道得仙，一名北逢仙山，在漢中郡界。
　　平剛治，上應參宿，昔李阿於此山學道得仙，在犍為郡界。
　　主簿治，上應井宿，昔王興於此山學道得仙，一名秋長山，在犍為郡界。
　　玉局治，上應鬼宿，昔永壽元年正月七日太上老君乘白鹿張天師乘白鵠來此坐，局腳玉牀，即名玉局治，在成都南門左。
　　北邙治，上應柳宿，昔務成子於此山學仙得道，在京兆郡界。
　　天師以漢安元年七月七日立二十四治，付嗣師以備二十八宿。
　　剛互治，在蘭武山，以應星宿。
　　白石治，在玄極山，以應張宿。
　　具山治，在飯陽山，以應翼宿。
　　鍾茂治，在元東山，以應斡宿。
　　右已上四治，並在洪陽郡界。
　　嗣師以建安二年十月五日天師所布立八品配：
　　漓沅治，在玄昌山；
　　利里治，在高掌山；
　　平公治，在中頭山；
　　公慕治，在身雄山；
　　天台治，在黃牛山；
　　瀨鄉治，在小世山；
　　代元治，在上黨山。
　　係天師以太元二年正月七日所立八口叩遊治：
　　峨媚治，在蜀郡界；
　　青城治，在蜀郡界；
　　太華治，在京兆郡界；
　　黃金治，在蜀郡界；
　　慈母治，在城山郡界；
　　河逢治，在上黨郡界；
　　平都治，在巴郡界；
　　吉陽治，在魏郡界；
　　右出《 正一炁治圖》
　　無上祕要卷之二十三竟
　　無上祕要卷之二十四
　　三寶品
　　天寶君者，則大洞之尊神。天寶丈人，則天寶君之祖炁。丈人是混洞太无元上玉皇之炁，九萬九千九百九十億萬炁，後至龍漢元年化生天寶君，' 出書時號高上大有玉清宮。
　　靈寶君者，則洞玄之尊神。靈寶丈人，則靈寶君之祖炁。丈人是赤混太无元上玉虛之炁，九萬九千九百九十九萬炁，後至龍漢開圖化生靈寶君，經一劫，至赤明元年出書度人時，號上清玄都玉京七寶紫微宮。
　　神寶君者，則洞神之尊神。神寶丈人，則神寶君之祖炁。丈人是冥寂玄通元上玉虛之炁，九萬九千九百九十萬炁，後至赤明元年化生神寶君，經二劫，至上皇元年出書時，號三皇洞神太清太極宮。此之三號，雖年殊號異，本同一也。分為玄元始三炁而治三寶，皆三炁之尊神。
　　右出《洞玄九天經》
　　夫三寶者，一曰道寶，二曰太上經寶，三曰法師寶。
　　又云三尊者，一曰道尊，二白太上經尊，三曰法師尊。
　　右出《洞玄請問經》
　　夫我有三寶，保而持之。一曰慈，二曰儉，三曰不敢為天下先。夫慈故能勇，儉故能廣，不敢為天下先故能成器長。今捨慈且勇，捨儉且廣，捨後．且先，死矣。夫慈，以戰則勝，以守則固。天將救之，以慈衛之。
　　右出《老子德經》
　　真文品
　　元始天尊時與五老上帝、十方大聖、眾无極至真、諸君丈人於赤明世界栢陵舍，坐香園之中，長桑之下。天尊迴駕，諸天降席，是時雲霧鬱勃，四景冥合，三日三夜玄陰不解，天地无光，有如龍漢之前，幽幽冥冥。五老上帝前進作禮，上白天尊：今日侍坐，所未嘗經天尊出遊，則諸天傾駕，上帝高真、神仙玉女、日月星宿、璇機玉衡、三界官屬、五嶽神仙、河海水帝，一切神靈，莫不振肅，侍衛天真，天朗炁清，風不搖條，地無飛塵，河海靜默，山嶽藏煙，時和氣定，生死同歡，閉天光明，白日晝陰，天人惶怖，不審何故？所緣如是，願垂告誨，今眾見明饒益，一切普得安全。
　　天尊告曰：今日同座，歡樂難遇，諸天發瑞，靈應自然，玉字煥爛，障蔽天光，未通之始，致始晝冥，日慶時合，希所嘗有。今當普為四眾開天妙瑞，度一切人，咸令四座閉眼伏地。於是大聖眾同時閉眼，伏地聽命。俄頃之間，天炁朗除，冥闇豁消，五色光明，洞徹五方。忽有天書字方一丈，自然而見空玄之上，五色光中，文彩煥爛，八角垂芒，精光亂眼，不可得看。
　　天尊普問四座大眾，靈書八會，字無正形，其趣宛奧，難可尋詳。天既降應，妙道宜明，便可注筆，解其正音，使皇道既暢，澤被十方。
　　天真皇人稽首作禮上白天尊曰：隨運生死，展轉億劫，屢經侍座，未有今日，遭值聖道，開諸法冊，見天書自然至真，斯八會之炁，合五和之音，非愚情短思所能洞明，今既厠座次，仰睹玄妙，被命狼狽，不敢藏情，逆用振惶。若無神守，輒竭所見解，注其音，冀萬有一合，開示來生不及之體，惟蒙曲愍，於是按筆。太真拂筵，玉女執巾，金童揚香，月宮散花，日精灌津，五老監試，三界衛真。
　　天真皇人曰：天書玉字，凝飛玄之炁，以成靈文，合八會以成音，和五合而成章，大運啟期，琳琅自生，神炁虛奏，韶響洞鳴，煥于諸天之上，朗曜太幽之中，與龍漢而俱化，披赤明於延康，鍊水火於生死，歷億劫而長存，開八坦於幽細，植露光於太陽，二儀待之以判，三景持之以分，上聖乘之以无，五嶽寶之以靈，一切得之以炁，國祚享之以安。落落大範，巍巍高尊，有中生无，為天地之根，得之者不死，奉之者長存，寶之者真降，修之者神仙。度死骸於長夜，鍊生魂於朱宮。妙化之文出於自然，高秀太虛萬帝之宗，威靈恢廓，難可名焉。
　　天真皇人曰：大梵隱語，无量之音，天有飛玄自然之炁，合和五音以成。天中无量洞章，上演諸天之玄奧，讚大有之開明，中理自然之炁，普度學仙之人，下度生死之命，拔出長夜之魂，元始妙法，億劫長存。其音既朗，其道行焉。大法開明，諸天稱慶。无極大聖，眾至真、諸君丈人、五老上帝、十方尊神、神仙玉女，一時行香，旋行三帀而作頌曰：
　　天尊迴玉駕，降席香園中。至真大聖眾，无極天中王。神仙導日月，鬱鬱披雲宮。五帝翼華轅，三界備十方。日慶眾真座，歡樂難為雙。妙會自然感，靈瑞發空洞。煥爛啟幽期，障蔽日月光。玄陰不解夜，四眾並虔恭。靈運自應圖，倏欻朗太空。靈書八會字，五音合成章。天真解妙韻，琅琅大有通。玉音難為譬，普成天地功。上植諸天根，落落神仙宗。中演玄洞府，坦然八幽房。開度生死命，拔出長夜公，地獄五苦解，刀山不生鋒。五道元對魂，億劫並少童。堂堂大乘化，一切不偏功。天尊開大有，落落諸天明。妙哉龍漢道，八會結成形。煥爛飛空內，流光三界庭。神圖啟靈會，玉書應景生。天真通妙趣，五和合成經。琅琅玉音響，飄飄翬上清。開度无終劫，九幽受光明。巍巍大法門，教導一切生。斯功不可勝，歡樂慶萬齡。是時惠澤
　　普流，恩被十方。信向不死，皆得長年。老者還少，病者即康。枯骨生炁，死魂還人。五苦咸解，地獄寧閒。預以有心，皆得神仙。
　　天尊告四眾至真，今日同座一劫之中，開天靈奧自然玉書，度一切人，其福弘普，廣益眾生。大法既陶，恩无不雨，无極世界，皆受光明。九幽開宥，長夜赦魂。生者歡樂，死者蒙還。諸天人民，宿對種親，是男是女，善惡命根，无始以來，至于今生，生死展轉，殃對相牽。天地成敗，功過難明。今一依大宥，普告諸天。日月星宿，遊璣玉衡，南斗北斗，司命司殺，韓君主錄，南昌土宮，諸地諸水，五嶽靈山，三官九署，十二河源，長夜之府，九幽之中，四司五帝，一切神靈，探筭錄籍，推校本原，无善无惡，輕重之根，生死有別，條名列言，一切削除，斷絕因緣。普同一慶，以今為新。令此一劫，咸得道真。大福所普，勿使有偏，天尊有命，諸天敬從。於是四眾同起作禮，舉手指上，倪手指下，无上无下，无極无窮，无深无遠，无幽无隱，无大无小，无數无終，一切普度，同受光明。彈指告眾，一切咸聞。是時四眾同時抗手，仰天稽首。三十二天日月星宿，一時俱明，地下九幽无極之底，光景洞徹，无復闇冥，幽隱普見，地藏露形。山川溪澗，一等緬平。冬華結實，枯樹發榮。慶加一切，功載眾生。魚龍湧躍，烏獸欣鳴。靈歌交會，路无悲聲。天靜地默，三宮潛寧。簡對休息，五道不生。人神歡泰，聖道太平。
　　右出《洞玄諸天內音經》
　　元始洞玄靈寶赤書五篇真文，生於元始之先空洞之中，天地未根，日月未光，幽幽冥冥，无祖无宗，靈文晻曖，乍存乍亡，二儀待之以分，太陽待之以明，靈圖革運，玄象推遷，乘機應會，於是存焉。天地得之而分判，三景得之以發光。靈文鬱秀，洞映上清。發乎始青之天，而色無定方。文勢曲折，不可尋詳。元始鍊於洞陽之館，冶於流火之庭，鮮其正文，瑩發光芒。洞陽氣赤，故號赤書。靈圖既煥，萬帝朝真。飛空步虛，旋行上宮。燒香散花，口詠靈章，是時天降十二玄瑞，地發二十四應。上慶九天之靈奧，贊三天之寶明。神風既鼓，皇道咸暢。元始登命，太真按筆，玉妃拂筵，鑄金為簡，刻書玉篇，五老掌錄，祕於九天靈都之宮。玉女典香，太華執巾。玉童侍衛，玉陛朝軒。九天上書，非鬼神所聞。天寶之以致浮，地祕之以致安。五帝掌之以得鎮，三光乘之以高明。上聖奉之以致真，五嶽從之以得靈。天子得之以致治，國祚享之以太平。實靈文之妙德，標天地之玄根。威靈恢廓，普加无窮；蕩蕩大化，為神明之宗。其量莫測巍巍乎太空。
　　東方九炁青天真文
　　東方九炁始皇青天碧霞鬱壘中有老人總校圖錄，攝炁舉仙。
　　右二十四字，主召九天上帝，校神仙圖籙。學仙道士常以本命、甲子、立春之日，青書二十四字於白刺上，記姓名年月於刺下，投靈山之嶽。九年，仙官到，身得飛仙。
　　歲星輔肝，角亢鎮真。氏房心尾，四景迴旋。箕主七辰，正斗明輪。承炁捕非，掃除灾羣。
　　右三十二字，主召天宿星官，正天分度，諸以東方星宿越錯，朱書三十二字於青紙上，露於中庭，九日九夜，夕夕依法別咒。訖，以火燒文，散灰於青煙之中，并刻書三十二字於青石上，埋東方，天災自消，星宿復位。
　　東山神咒，攝召九天。赤書符命，制會酆山。束魔送鬼，所誅无蠲。悉詣木宮，敢有稽延。
　　右三十二字，主攝鬼魔，正九天炁行此法，朱書青木刺上，以文向東北而依別咒文三咒，鬼自束形，萬妖自滅，精心行之。
　　下制東河溟海水神，大劫洪灾蛟龍負身。水府開道，通徑百千。上帝赤文，風火无問。
　　右三十二字，攝東海水帝大劫天灾之數，召蛟龍及水神，事遇水災及欲。度大水，皆黃書三十二字於青紙上，依一別咒以投水中，身自得過，蛟龍負難，河伯奉迎，水下可行。
　　南方三炁丹天真文
　　南方丹天，赤帝玉堂。中有大神，號曰赤皇。上炎流煙，三炁勃光。神仙受命，應運太陽。
　　右三十二字主九天神仙圖籙，宿名學仙。道士常以本命、甲子、立夏之日，朱書三十二字於白刺上，記姓名年月於刺下，投靈山之嶽。九年仙官到，身得飛仙。
　　熒惑輔心，井鬼守房。柳星張翼，抗御四鄉。軫總七宿，迴轉天常。召運促會，正道驛行。
　　右三十二字，主召星官，正天分度。諸以南方星宿越錯，有諸災異，當朱書青紙上，露於中庭，三日三夜，夕夕依別咒。訖，刻書三十二字於赤石上，埋南方，天災自消，星宿復位。
　　赤文命靈，北攝酆山。束送魔宗，斬滅邪根。符教所討，明列罪原，南山神咒，威伏八方。羣妖滅爽，萬試摧亡。
　　右四十字，主制北酆正鬼氣行，以此法黃書赤木刺上，以文向東北而依咒文，三行此法，鬼精自滅，萬魔束形，宜精心行之。
　　南河水帝，太伯龍王。神咒流行，普掃不祥。洪水飛災，上召蛟龍，開除水逕，千道萬通。敢有午試，攝送火宮。赤書所告，莫有不從。
　　右四十八字，主南海水帝大運交期，洪水四出，召蛟龍水神，事遇此灾及度大水，皆黃書四十八字於青紙上，依別咒以投水中，身自得過，水官奉迎。
　　中央黃天真文
　　中皇總靈，黃上天元，始生五老，中皇高尊，攝炁監真，總領羣仙，典錄玄圖，宿簡玉文，推運促炁，普告萬神。
　　右四十字，主神仙玉簡宿名，總歸一仙氣。學仙道士常以本命、甲子、春分、夏至、秋分、冬至之日，黃書四十字於白刺上，記姓名年月於刺下，投靈山之嶽。九年，仙官到，身得神仙。
　　鎮星輔脾，徊度北元。□□主非，截邪斬根。□□□□，掃穢除氛。□正玄斗，明度天關。九天符命，金馬驛傳。
　　右四十字，主攝星官，正天度數，諸以中央星宿越錯，生諸災異，當以朱書四十字於青紙上，露於中庭，十二日十二夜，夕夕向王依別咒法。訖，以火燒文，散之於青煙之中，并刻書四十字
　　於黃石上，埋中央，天災自消，星宿復位。
　　勑攝北帝，遏塞鬼門。剪除不祥莫有當前。
　　右十六字，主攝北帝，正天炁，檢鬼精。行此法白書十六字於黃木刺上，以文向東北而依別咒文三。行此法鬼精自滅，天魔束形，宜精心行之。
　　中山神咒，召龍上雲。制會黃河，九水河源。不得怠縱，善惡悉分。千妖萬姦，上對帝君，莫有干試，太陽激焚，赤書玉字，宣告普聞。
　　右四十八字，主攝中海水帝，四泉之水，洪災涌溢之數，召水神止蛟龍事。如遇洪水之災，及度大水，皆黃書四十八字於青紙上，依法別咒，投水中，身自得過，水官奉迎。
　　西方七炁素天真文
　　西方素天，白帝七門。金靈暗映，太華流氛。白石峨峨，七炁氤氳。上有始生皇老大神、總領肺炁，主校九天，檢定圖籙，制召上仙。
　　右四十八字，主召仙炁。學仙道士常以本命、甲子、立秋之日書四十八字於刺上，記姓名年且於刺下，投靈山之嶽。九年，仙官到，身得神仙。
　　太白檢肺，奎婁守魂。胃昴畢觜，主制七關。參總斗魁，受符北元。
　　右二十四字，主白帝星官，正明天度，諸以西方星宿越錯，有諸災異，當以朱書青紙上，露於中庭，七日七夜，夕夕向西方依別咒法。訖，以火燒之，散灰於青煙之中，并刻書二十四字於白石上，埋西方，天災自消，星宿復位。赤書玉字，九天正文。攝召萬炁，普歸帝君。
　　右十六字，攝六天鬼炁。行此法，墨書十六字於白木上，以文向東北而依別咒文七過。行之鬼精自滅，萬魔束形，宜精心行之。
　　西山神咒，八威七傳。符水上龍，召山送雲。在此校錄，同到帝門。輔衛上真，斬滅邪源。若有不祥，截以金關。赤書符命，風火驛傳。
　　右四十八字，主攝西海水帝及水中萬精。召雲龍以防水灾，欲知水中精物及洪水彌天，欲度此災，皆黃書四十八字於青紙上，依別咒法，投文水中，知水中萬精形象，蛟龍負身，以度水灾，水官奉迎。
　　北方五炁玄天真文
　　北方玄天，五炁徘徊。中有炁帝，雙皇太微。總領符命，仙鍊八威。青裙羽矚，龍文鳳衣。上帝所舉，制到玉階。
　　右四十字，主諸真人神仙圖籙。學仙道士常以本命、甲子、立冬之日炁書四十字白刺上，記姓名年月於刺下，投靈山之嶽。五年，仙官到名上仙籍。
　　北辰輔腎，斗牛衛扉。女虛危室，豁落四開。璧總七星，執凶紏非。卻災掃穢，明道洞輝。
　　右三十二字，主北方星官正天炁。諸以北方星宿越度，有諸災異，當以朱書三十二字於青紙上，露於中庭，五日五夜，夕夕向北方依別咒法。訖，以火燒文，散灰於青煙之中，并刻書三十二字於炁石上，埋北方，天災自消，星宿復位。
　　北山神咒，激陽起雷。流鈴煥落，玃天振威。北酆所部，萬妖滅摧。
　　右二十四字，主攝天魔北帝萬鬼事。行此法，青書二十四字於炁木刺上，以文向東北而依別咒，文五過。行之鬼精滅形，宜精心行之。九河傾訖，烏母羣飛。蛟龍通道，水陌洞開。赤文玉書，驛龍風馳。
　　右二十四字，主北海水帝制水中萬精，召蛟龍以負身。欲度大水洪災及遇水難知水中萬物，黃書二十四字於青紙上，依別咒文投水中，立知水中萬精物像，身得度水災，蛟龍開水道，水官出迎。
　　右出《洞玄赤書經》
　　迴天九霄，白簡青籙。上聖帝君，受於九空。結飛玄紫炁自然之字，玄紀後學得道之名。靈音韻合，玉朗禀真。或以字體，或以隱音。上下四會，皆表玄名。空生刻書廣靈之堂，舊文有十萬五言。字无正類，韻无正音，自非上聖，莫能意通。積七千年後，題崑崙之室，北洞之源。字方一丈，文蔚煥爛。四會垂芒，虛生晻曖。若存若亡。流光紫炁拂其穢，金精冶鍊瑩其文。
　　遂經累劫，字體鮮朋，至中皇元年九月七日七聖齊靈清齋其宮，青金盟天，跪誓告虔。奉受靈文，高上解其曲滯，七聖通其妙音，記為迥天九霄得道之篇。刻以白銀之簡，結以飛青之文。藏於雲錦之囊，封以啟命之章。付於五老仙都，左公掌錄瓊宮。
　　太上曰：總三寶為奇文，結三炁為高章。其妙不可測，高不可攀，深不可極，巍巍微哉，斯玉篇之德矣。子能勤思，則白日昇天。不死之道，極於靈文也。
　　右出《洞真七聖元紀》
　　天瑞品
　　元始開圖上告十二靈瑞
　　一者，是時无天无地，幽幽冥冥，靈文闇藹，无有祖宗。運推自來，為萬炁之根，空洞結真，炁清高澄，成天廣覆，倏欻自玄。
　　二者，是時二象分儀，炁流下凝，開張厚載，一時成形。
　　三者，是時三萬六千日月，一時同明，照耀諸天，无幽不徹。
　　四者，是時上聖大神、妙行真人、无鞅數眾，朝禮玉庭，旋行太空，讚誦靈文。
　　五者，天發自然，妓樂，百千萬種一時同作，激朗雲宮，上慶神真。
　　六者，靈風百詠，空生十方，宮商相和，皆成洞章。
　　七者，璇璣停關，星宿不行，天无晝夜，四運齊晨。
　　八者，紫雲吐暉，流灑諸天，一切萬物，普受光明。
　　九者，春秋冬夏，不暑不冰，四炁柔和，枯朽皆生。
　　十者，五鎮安立，符圖經文，一時開張，表見玄教无窮。
　　十一者，是時玄下七寶神奇，以散諸地，資生兆民。
　　十二者，七寶奇林，一時空生光明，垂蔭彌覆十天。
　　右出《洞玄赤書經》
　　地應品
　　赤書真文地發二十四應上慶神真
　　一者，是時天元混沌，未有光明，晨雞啟旦，四景玄清，天朗地張，成生五行。
　　二者，三萬六千日月於上下同明，兀向幽夜照耀无窮。
　　三者，青鳥銜書，以告五帝，正天分度。
　　四者，白虎吐金，安鎮五靈。
　　五者，青龍捧符，以告水帝，制會促運，江海開張。
　　六者，瓊鳳銜璽，以獻帝王，安國保祚，五鎮長存。
　　七者，鸞嘯鳳唱，飛嗚邕邕。
　　八者，羣鳥翔舞，飛欣天端。
　　九者，蛟龍踴躍，鼓洋淵澤。
　　十者，河水停流，魚鱗交會。
　　十一者，甘露自生，芝英滂沲。
　　十二者，冬不冰霜，枯木並榮。
　　十三者，林木禾稼冬夏生華，結實繁茂，無有凋傷。
　　十四者，四炁調和，災疫不行，天人悅慶，無有夭年。
　　十五者，毒螫閉齒，不生害心。
　　十六者，師子猛獸，依人為鄰。
　　十七者，天下男女盲聾跛痾一時復形，无有傷疾，皆得康強。
　　十八者，老年反少，少年不老，華容偉貌，精釆光明。
　　十九者，烏獸六畜懷胎含孕，已生未生皆得生育，无有折傷。
　　二十者，婦人懷孕，普天生男。
　　二十一者，地藏發泄，金玉露形，散滿道路，无有幽隱。
　　二十二者，天震地裂，枯骨更生，沉尸飛魂，普起成人，天下歌唱，欣國太平。
　　二十三者，地生蓮華，天人稱慶，莫不欣欣。
　　二十四者，五嶽洞開，符經並出，教導天人。是時學者莫不飛仙。
　　其十二靈瑞、二十四應，上讚元始之靈囿，欣五老之開明。靈文既振，道乃行焉。天地開張，正法興隆。神風遐著，萬炁揚津。五帝輔翼，驅策天仙，御役神官，運導陰陽。固三景於玄根，保天地以長存。鎮五嶽於靈館，制劫運於三關。建國祚以應圖，導五炁以育民。敷弘天元，普教十方。威靈恢廓，无幽不開。神奇堂堂，難可稱焉。
　　右出《洞玄赤書經》
　　無上祕要卷之二十四竟
　　無上祕要卷之二十五
　　三皇要用品
　　天皇文：曰所以為乾，淳陽之精。日月垂光，二十八星。有知此文，與吾共并。第一之要先求長生，第二之要當求藏形，第三之要當避世榮，解此三要道乃成。長生以得遊於華嶽，藏身以訖，天食其祿，棄榮去祿，天致金玉。若欲去求入深山者，當語乾皇內經，必當相成。
　　黃帝曰：地皇文者，乃生萬物，無所不育。家有此文，富貴之首。求仙行約，此是其母。千變萬化，皆地所受。包含穢匿，能為土主。
　　黃帝曰：人皇文者，皆知死生之錄，識百鬼之名，記萬神姓名，三皇天文大字。
　　黃帝得神圖天文字，以知九天名山川靈之字。若能按文致諸神者，可以長生，可令召司命削死籍，必為人除之，然後修道求術，必得神仙矣。若欲求昇仙，皆當絕陰陽，乃可求見玉女。不能求昇仙，不能絕陰陽者，但可召致素女，以自匡輔。徊旋當髣髴有人形像，當聞琴樂之音，即為是也。自是之後，必享延壽三百餘年。此地錄天文，不可妄傳也。若欲傳授子孫，先當伏思七日，令身无咎，乃可傳之家。欲昇仙當求此文，能修此文，萬術之真生於皇道，克定乾坤。九天以下，五嶽四瀆神，皆可問吉凶富貧。齋而行之，劇事嚴君，不得傲慢，自害其身。若有妄召，罪及先人。天文曰：諸欲致九天，九地五嶽、四瀆三河、四海太一北君、日月諸神、五帝、父母夫人、諸女、錄吏刺姦、諸禁官，皆當如此法召之。若有疾病時，毒疫流行，有官急之事，皆可為之。
　　第一，三十字是九天印文，不可妄觸訶也。可召九天校事，刺姦吏。若病者，乃可召之耳。
　　第二，一十二字召都宮司命。
　　第三，二十字召九天父母夫人女。
　　第四，一十字召五帝父母夫人女。
　　第五，一十字召太一父母夫人女。
　　第六，一十字召北君父母夫人女。
　　第七，五字召五嶽父母夫人女。
　　第八，一十字召四瀆父母夫人女。
　　第九，五字召三河父母夫人女。
　　第十，九字召三公父母夫人女。
　　凡有急，召天地諸神父母夫人女以為致任，則終身無患。
　　第十一，四字召西王母。
　　第十二，五字召東王父。
　　第十三，七字召老子，一名老彭。
　　第十四，十五字召日月將軍父母夫人女。
　　第十五，一十字召河侯君，以問水事。
　　第十六，九字是九天之名也。
　　天皇文第一法
　　第一，一十八字召天帝以救急難。書著緋絳，上圓一艮，著好地，西向叉手，屏炁五十息，天帝必來見，勿得畏恐，忽忽徐徐。設有急所患，請救必得脫矣。
　　第二，一十八字召天神以救刑獄。罪法應見備罪，如上法請救必吉。
　　第三，一十九字召高上，若家有大病，若犯天神，不能自知病者，如知四肢重炁之者，當召高上請救，北向如上法吉。
　　第四，一十七字召太一君。若家欲求高遷官爵，所求連年不得，當召太一求遷。白黑書著皂上，圓二尺，北向如上法。太一必付司祿平與官爵位矣。
　　第五，一十八字召北君。身恐有水厄，若水病者，如太一法，北君必來，勑語意如言，必无患也。若但書此北君字著衣中，行舟萬里，風波不起，船不沉，便可試驗。
　　第六，一十字召司命。若家有急、命盡病困，可以書著紙上，東南向著地訖，以五綵廣五分、長二尺。著紙前，須臾司命必來，語其意者必吉矣。
　　第七，一十四字召司祿。若欲求昇仙致行厨者，書青上，圓二尺，東北向，如天帝法，司祿將來。求天祿行厨，避世昇仙，潔齋而百日必致行厨，得昇仙。諸不得爵祿者，求之必得矣。
　　第八，二十字召司危。若家不和、爭鬥相疑不相信，內外不同者，書此文著紙上，以和日書之，合日召之，司危必來和合，家無所患，國無所苦，如一人必吉矣。
　　第九，三字召天丞相。書繒上，圓九寸，著好地。若犯天文，若求願不從，亦當作此法，召丞相，求所願必得矣。
　　第十，一十三字召六丁。若家有邪病厭夢，忤過鬼刺，心腹絞痛，輩尸入藏，此法著紙上召六丁問意，六丁叩頭，將為人治之。收諸亭長，自相牋吉矣。
　　第十一，十二字召日月將軍。若家有耳目卒聾盲者，便書此字著日中，夜著月中，无日月不為。日月將軍來問意，必為人治之愈也。
　　第十二，一十一字召飛廉。若家有小口卒病，若久病者，書此法著紙上，西向召問意，必愈。
　　第十三，七字召日遊。若家有乳婦過疾，書此法著紙上，問意即愈矣。
　　第十四，一十二字召御史。若欲遠行避惡，道路不通，書此法召御史問意，道路即通。餘字召將軍月殺，若家居宅舍葬埋犯將軍月殺者，書此法召之問意，即吉无患也。
　　]地皇文第二法
　　第一，一十一字召土公。若家有病黃疸身體腫，若欲動土者，書此法著黃布上，圓二尺，以墨書之，須臾來語意，吉矣。
　　第二，一十八字召社公。若家有犯社者，若他家有社者，若欲移社樹，若伐社，書此法著紙上，西向，須臾社公來勑之，即吉。
　　第三，五字召司陰。若家有陰匿病者，若他陰謀欲圖己者，書此法著紙上，召司陰問意，即吉矣。
　　第四，二十字召阡陌亭長。外激有作道中卒得病者，書此法著道中，
　　亭長游激來問意，即吉矣。
　　第五，九字召問門丞戶尉百邪之長。書紙北向，須臾門丞戶尉即來勑長。之及以百邪汝護，我家必吉矣。
　　第六，二十八字可召百烏。
　　第七，一十三字可召蛇虺蟲鼠，各有名在天文中。
　　第八，四字召西嶽。
　　第九，一十字召北嶽。
　　第十，一十一字召南嶽。
　　第十一，一十二字召中嶽。
　　第十二，六字召東嶽。
　　第十三，五字召四瀆。
　　第十四，一十二字召三河，餘字召百獸麒麟之所主所在皆至，要在天文中。
　　凡欲知古尸喪處所，當問阡陌亭長，即可知處所也。
　　人皇文第三法
　　第一，一十二字召百鬼制六丁。
　　第二，一十二字召司命司錄太一天一。
　　第三一十二字召地中百精。金銀銅鐵璧玉寶物、問皆知所在，欲取者取，不取復止。
　　第四，一十二字召家中魂魄鬼。諸要八獄吏，皆可致之。
　　第五，六十二字召九天錄吏。令削死籍，除死錄。餘字注在天文中。
　　三皇內音
　　朱官青胎之符
　　是九天父母所受於西王母，大月旦吞赤書者，小月旦吞炁書者，皆宿昔燔香行禮，然後服之。既令人不飢，又益精補腦，使人身輕美色，延年无窮。道士不見此文，服炁行道徒自苦耳。
　　九天發兵內符
　　出人皇第七十字。始此符可以服虎狼豹獸，道士入山不帶此符，惡獸不畏人而或犯人。
　　金光自來內音符
　　出天皇第六十五字。始道炁星精之首月矣，皆是五星之炁，金玉之精。炁入人身，精入人骨，如金玉，身如星辰。道士服食不吞此符，終不得仙矣。
　　天水飛騰內符
　　出大字第九十三字。中天有常數，三千歲大水一出。諸道士有仙籍者，无此符不得過。若大水帶此符，著頭上，可入靈山。江河神山精為人開道，必過凶難矣。一歲輒一服。服用壬子日墨書之，令人不飢方一尺紙上，水服之。令書大水，日子在其中，過此水則除去。
　　神仙昇天大券文
　　出人皇中第六十八字。此券與印同受，不受三天大券，有所封水三官及山川土地神靈不畏人。忽行有所封，亦反受其殃。千二百章，无券不行所有券，不受亦不行。
　　三皇內書祕文
　　仙人之要，第一者以劾召萬神。萬神從之焉，欲召法。丹書白素，齋戒召之也。以文向北，布著地，道士佩九天發兵符，須臾一食頃，萬神至，若鬼物皆從背後來。若神皆前來，其時意中亦自有所解。
　　三皇傳文
　　道士无此傳文，不得見仙人。
　　五嶽陰符
　　一名色天生胎經，人有五嶽圖，无此陰符，則五嶽不遣五神衛子矣。
　　太上長存符
　　出太上經天文中篇。八節日齋，平旦丹書服之。服之三年，太上丈人除削死籍，拔度長存籙中。道士无此符，徒學道，則故不免死。
　　大字下篇符
　　道士暮欲求萬福，應見仙人。或欲知吉凶，丹書方三寸吞之，靜思而臥，便知明日吉凶事。高上名召高上太和，食頃，立形見至。
　　天皇上名召司命，青書一尺，清齋七日，著庭，食頃，司命形見，可問吉凶。
　　高天名，可召司錄。
　　太上名可召司陰，帶此符辟兵。
　　皇天名可召司危，赤書青著，盛屋中，司危立至，可問吉凶。
　　蒼天名可召山神，書素五寸，以丹著室中。
　　高皇名可召河伯，著水中，河伯立至，可問水事。
　　上帝名可召天丞相，丹書，黃著室中，立至可問立身可否。
　　天帝名可召九天父母，丹書，問我後世及求願，帶此无疾傷。
　　右出《洞神經》
　　無上祕要卷之二十五竟
　　無上祕要卷之二十六
　　靈寶符效品
　　東方青帝靈寶赤書玉篇文
　　上二十四字，書九天元臺，主召九天上帝，校神仙圖籙。
　　其下三十二字，書紫微宮東華殿，主召星官，正天分數。
　　其下三十二字，書東桑司靈之館，主攝鬼魔，正九天炁。
　　其下三十二字，書九天東北玉闕丹臺，主攝東海水帝。大劫洪灾之數，召蛟龍及水神事。合一百二十字，皆元始自然之書。
　　東方青帝符靈寶九炁天文化生赤帝炁。
　　少陽炁化生太陽三炁丹天，主小劫巳，大劫午，運交周，赤帝行。佩此文度其災。以朱書青繒三寸。
　　東方安寶華林青靈始老君符命
　　元陽之炁生九炁青天玉寶東方青帝，始九九八十一周，則九天炁交為大劫更治，佩此文則與運推移，度洪災。青筆書文。
　　南方赤帝靈寶赤書玉篇文
　　上三十二字，書九天洞陽之館，主九天神仙，圖籙金名。
　　其下三十六字，書三炁丹臺，主召星官，明度數，正天分。
　　其下三十二字制北酆，正鬼炁。
　　其下四十八字主南海水帝，大運交周，洪水四出，召蛟龍水神事。題於西南陽正玉闕。
　　合一百四十八字，皆南方梵寶昌陽丹靈真老君自然之書。
　　南方赤帝符靈寶三炁天文化生黃帝炁。
　　太陽之炁化生中元，主小劫丑未、大劫辰戌，九天炁交，黃帝行。佩此文防陽九。黃書三寸絳繒上。
　　南方梵寶昌陽丹靈真老君符命
　　洞陽之炁生三炁丹天梵寶南方赤帝，治九天，運周，陽炁激，大劫終，佩此文度災橫，見太平。丹筆書文。
　　中央黃帝靈寶赤書玉篇文
　　上四十字，書太玄玉寶玄臺，主神仙玉簡宿名總仙炁。
　　其下四十字，主攝星官，正天度數。
　　其下十六字，攝北帝，正天炁，檢鬼精。
　　其下四十八字，攝中海水帝，四泉之水洪災涌溢之數，召水神止蛟龍事。此文皆題玄都之臺四壁。
　　合一百四十四字，皆中央玉寶元靈元老君自然之書。
　　中央黃帝符靈寶一炁天文化生黃帝炁。
　　元一之炁化生少陰七炁素天，主小劫、申大劫酉，大運交會，洪災掃天，白帝行。佩此文得過大陽九。白書黃繒上三寸。
　　元高皇之炁生元一黃炁之天，中央黃帝治九九運終，陽炁激，陰炁勃，大災涌水，彌天掃穢，佩此文度天災，見太平君。黃筆書文。
　　西方白帝靈寶赤書玉篇文
　　上四十八字，書九天素靈宮北軒之上，主仙炁。
　　其下二十四字，題金闕之玄窗，主攝白帝星官，正明天度。
　　其下十六字，攝六天鬼炁。
　　其下四十八字，主攝四海水帝及
　　水中萬精，召雲龍，以防水災。此文皆
　　題九天金闕三圖之館。
　　合一百三十六字，皆西方七寶金門皓靈皇老君自然之龍書。
　　西方白帝符靈寶七炁天文化生玄帝炁。
　　少陰之炁化生太陰五炁玄天，主小劫亥、大劫子，陽炁之極，百六乘九，玄帝行。佩此文度甲申大水洪災。以墨書白繒七寸，佩身。
　　西方七寶金門皓靈皇老君符命
　　元陰之炁生七炁素天靈寶西方白帝，治九九，陰炁涌，陽炁否，九天炁交，為大陽九之災。佩此文，其行時則宴鴻毛而高翔，觀洪波於天際也。當白筆書文。
　　北方黑帝靈寶赤書玉篇文
　　上四十字，出鬱單无量玄元紫微臺北軒之書，主諸真人神仙圖籙。
　　其下三十二字，是北元玄斗中書，主北方星官，正天炁。
　　其下二十四字，主攝天魔北帝萬鬼事。
　　其下二十四字，主北海水帝制水中萬精，召蛟龍以負身，皆書北朔鬱絕元之臺。
　　合一百二十字，皆北方洞陰朔單鬱絕五靈玄老君自然之書。
　　北方黑帝符靈寶五炁天文化生青帝炁。
　　太陰之炁化生少陽九炁天，主大劫寅、小劫卯，陰炁勃，天地周，青帝行。佩此文度洪流大水之災。以青書繒五寸佩身。
　　北方洞陰朔單鬱絕五靈玄老君符命
　　洞陰之炁生五炁玄天靈寶北方黑帝，治九九大運交，陰炁勃，陽炁激，九天炁交為天地大災。佩此文則免洪流萬癘之中。當墨筆書文。
　　元始五老出五帝真符，以度五帝真人。天光開陽，出此文玄都宮。
　　元始青帝真符召直符更生守靈寶天文。道士吞之，靈炁鎮肝，生青精寶華九葉，神為役使，通靈致神仙。道士命屬東嶽，青書絳繒佩身，并本命日朱書，向東服之，九枚。
　　元始赤帝真符召直符昌中守靈寶天文。道士吞之，靈炁鎮心，生丹精寶華三葉，神為役使，通靈致神仙。道士命屬南嶽，赤書黃繒上佩身，并本命日朱書向南服之，三枚。
　　元始黃帝真符召四方直符守靈寶天文。道士吞之，靈炁鎮脾，生黃精寶華十二葉，神為役使，通靈致神仙。道士命屬中嶽，自可黃書白繒佩身，并本命日朱書向壬服之，十二枚。
　　元始白帝真符召直符曲正守靈寶天文。道士吞之，靈炁鎮肺，生白精寶華七葉，神為役使，通靈致神仙。道士命屬西嶽，白書炁繒，佩身，并本命日朱書向西服之，七枚。
　　元始黑帝真符召直符尹豐守靈寶天文。道士吞之，靈炁鎮腎，生黑精寶華五葉，神為役使，通靈致神仙。道士命屬北嶽，黑書青繒佩身，并本命日朱書向北服之，五枚。
　　右出《洞玄元始五老赤書玉篇經下》
　　三天太上召伏蛟龍虎豹山精八威策文
　　此是赤精受天炁後，其文明於南丹洞靈枯林之下。
　　佩元始上三天太上大道君制六天總地八威策文，召天下神，攝地束靈，封山呼靈，制河上龍。
　　九天太素陽生符
　　丹書白素，方五寸。清齋百日，入室思日精，含而吞之，與日同壽，天地俱存，思靈念真，形自能飛。存濁炁於口，符即出而死也。一名生真券，一名八威龍書。
　　三天太玄陰生符
　　墨書黃繒，方五寸。清齋百日，入室思月精，含而吞之，與月同壽。道士欲尸解者，墨書木刀劍，把之而臥，即為代人形而死也。行此宜精他念，穢獨于口，符即出身即死。此符一名化形券，一名九陰靈書。
　　九天玉真長安神飛符
　　朱書白素上以佩身，履太陽九大百六大劫之交，洪灾四會，佩之千毒不加身，過水火之難，得見太平，為聖君種民。
　　三天真生飛神符
　　墨書黃繒上以佩身，履小陽九小百六小劫之交，萬灾四充，佩之千害不加身，過萬癘之中，得見太平，為聖君種民。
　　東方安寶華林青靈始老帝君出下元符命
　　小陽九巳、小百六午，其年天灾降民，以此文固天炁，安國，存種民，度陽九百六之會。青書白繒。
　　大陽九申、大百六酉，其年天灾激，林木禾稼一時消滅，驅除兆民，出此文以固天炁，安鎮存國，以度種人大灾出。青書白繒。
　　大劫交，天地改易，金玉、山海、人民、鳥獸一時消滅，天地溟涬，无復光明，以此文固天元始之炁，佩之皆即得化生始分之中，刻書金札以佩身。
　　南方梵寶昌陽丹靈真老帝君出下元符命
　　小陽九辰戌、小百六丑未，其年土中生火，金玉自然天下焦燒，萬民自死，出此下元符固天炁，禳此灾，度陽九百六之會。赤書黑繒。
　　太陽九亥、大百六子，其年火精消滅，萬里无煙，洪水四出，天灾蕩民，中元出此文固天炁，禳此灾。赤書黑繒。
　　大劫交，天地改易，金王、山海、人民、鳥獸一時消滅，天地溟涬，元復光明，以此文固天元始之炁，佩之皆即得化生始分之中，刻書金札以佩身。
　　中央玉寶元靈元老帝君出下元符命小陽九申、小百六酉，其年土中出霧，障炁障天，晝夜不分，七年除民，出此下元符固天炁，禳此灾，度陽九百六之會。黃書青繒。
　　大陽九寅、大百六卯，其年山陵丘壟土地陷沒，民无立錐，中元出此文固地炁，禳此灾。黃書青繒。
　　大劫交，天地改易，金玉、山海、人民、烏獸萬物一時消滅，天地溟涬，无復光明，此文固天元始之炁，佩之即得化生始分之中，刻書金札以佩身。
　　西方七寶金門皓靈皇老帝君出下
　　元符命
　　小陽九亥、小百六子，其年金玉化消，人民水居，飄尸洪流，血為海川，出此下元符固天炁，禳此灾，度陽九百六之會。白書赤繒。
　　大陽九巳、大百六午，其年金石自消，兵灾蕩民，中元出此文固天炁，禳此灾。白書赤繒。
　　大劫交，天地改易，金玉、山海、人民、烏獸萬物一時消滅，天地溟涬，无復光明，此文以固天元始之炁，佩之即得化生始分之中，刻書金札以佩身。
　　北方洞陰朔單鬱絕五靈玄老帝君
　　出三元符命
　　小陽九寅、小百六卯，其年洪水四出，水與天連，人民流散，死者无遺，出此下无符固天炁，禳此灾，度陽九百六之會。墨書黃繒。
　　大陽九辰戌、大百六丑未，其年天地枯旱，江海竭乾，海底揚塵，人民焦死，萬无遺一，中元出此文固天炁，以禳此灾。墨書黃繒。
　　大劫交，天地改易，金玉、山海、人民、烏獸萬物一時消滅，天地溟涬，无復光明，此文以固天元始之炁，佩之即得化生始分之中，刻書金札以佩身。
　　右出《洞玄元始五老赤書玉篇經下》
　　東方赤書玉文十二字，則九炁青天之名，導引青帝九炁，服食青牙，皆朱書白紙上。存思訖而頓服之，則九炁不招而自降，青帝應聲而見形，五牙堅固於東嶽，肝府玉芝而自生，靈童齎真文於寢側，青要輔翼而使令，九年積感，變化立成，神仙度世，萬劫不傾。
　　南方赤書玉文十二字，則三炁丹天之名，導引赤帝三炁，服食丹牙，皆赤書白紙上。存思訖而頓服之，則引赤炁而流溢，芳芝玄注於絳宮，赤帝降真於存思，受赤文於靈童，保丹牙以永固，食三炁於祝融，策赤珪以通靈，運五篇以召神，長齋感於大寂，上天書名於南窗，可謂坐致之而不難，永享之而无窮也。
　　中央赤書玉文十六字，則中黃天名，導引黃帝十二炁，服食黃牙，皆赤書白紙上。存思訖頓而服之，則上引元炁於九天，下注玄膺於妙門，太倉无根而自充，脾府不澳而自薰，黃老應響以玄和，靈童披禁而告文，黃素運走，給命東西，妙哉玉訣，為萬仙之端。
　　西方赤書玉文十二字，則西方七炁素天之名，導引白帝七炁，服食素牙，皆赤書白紙上。存思訖頓而服之，七炁天神玄注素暉以灌溉，明石自生玉芝以澳，肺宮開明而納真，大食不哺而自薰，素靈應響而驅策，參承九天之門，准之不休，壽與元始同年。
　　北方赤書玉文十二字，則北方五炁玄天之名，導引黑帝五炁，服食玄牙，皆赤書白紙上。存思訖頓而服之，則玄老負籍於朱陵，靈童題簡於赤文五炁流芝澳於枯宅，玉泉滂沲生於端門，神鎮靈闕，腎府生薰，太玄玉女，役使束西，萬劫不衰，玄老同存。
　　右出《洞玄靈寶玉訣妙經下》
　　老子曰：束方歲星，太帝勾芒，靈寶東稱符，字通明。東嶽泰山官，屬四千三百人，姓劉，字孟卿。直符青要玉女，主之於肝，於體主兩目、左手脅，王東方，其時春，其行木，其音角，其色青，其數九，法天少陽之炁，其獸青龍，其日甲乙。諸道士欲求神仙長生不老，役使萬神，以青繒為地，朱書為文，盛以青囊，著左肘，修德行道，其神自詣，諸百姓取青石朱刻符文，鎮東方。
　　老子曰：南方熒惑星，赤帝太皓，靈寶南稱符，字太陽。南嶽衡山官，屬九百九十人，姓黃，一姓陳，字幼林。直符赤圭玉女，主之於心，於體主口唇舌胸，王南方，其時夏，其行火，其音徵，其色赤，其數三，法三光太陽之炁，其獸朱雀。其日丙丁。諸道士欲求神仙長生不老，役使神靈，以赤繒為地，黃筆為文，盛以赤囊，著心前，修德行道，其神自詣。諸百姓取赤石黃刻符文，鎮南方。
　　老子曰：西方太白星，帝少皓，靈寶西稱符，字通陰。西嶽華山官，屬千人，姓周，字元起。直符素女主之於肺，於體主兩耳、右手脅，王西方，其時秋，其行金，其音商，其色白，其數七，法七星少陰之炁，其獸白虎，其日庚辛。諸道士欲求神仙長生不老，役使萬神，以白繒為地，墨筆為文，盛以白囊，著右肘，修德行道，其神自詣。諸百姓取白石墨刻符文，鎮西方。
　　老子曰：北方辰星，帝顓頊，靈寶北稱符，字通神。北嶽恆山官，屬二千人，姓徐，字子雅。直符玄女主之於腎，於體主腰臍陰兩足。王北方，其時冬，其行水，其音羽，其色黑，其數五，法太陰之炁，其獸玄武，其日壬癸。諸道士欲求神仙長生不老，役使萬靈，以墨繒為地，青筆為文，著背上，今當心修德行道，其神自詣。諸百姓取黑石青刻符文，鎮北方。
　　老子曰：中央鎮星，帝文昌，靈寶中稱符，字萬福。中嶽嵩高山官，屬九百人，姓武，字太倉。直符黃素玉女主之於脾，於體主腹，其王中央，治四季，其行土，其音宮，其色黃，其數一，法地中和之炁，其獸螣蛇，其日戊己。諸道士欲求神仙長生不老，役使萬神，以黃繒為地，白筆為文，盛以黃囊，著衣領中令緣頸，亦可頭上，修德行道，其神自詣。諸百姓取黃石白刻符文，鎮中央。
　　右出《洞玄自然真一五稱經》
　　無上祕要卷之二十六竟
　　無上祕要卷之二十七
　　上清神符品
　　佩此符可以經危冒嶮，越山跨海，召神制鬼，封掌靈嶽，所之所向千妖伏側，萬靈束形，羣仙侍衛，身生異光。
　　右出《洞真神虎內真符》
　　佩此符者，威制天地，訶叱羣靈，控景駕龍，位司高仙，瓊音既震，則玉華侍側，金真衛兵，千妖喪眸，萬鬼滅形。
　　右出《 洞真金虎真符》
　　佩太極帝君三元真符，盛以錦囊，佩於頭上，勿履污穢。服符五年，得與真相見。九年，通靈徹視，坐在立亡，役使六甲，天給玉童玉女各十二人，乘雲駕龍，遊宴玉宮。
　　佩太上寶章符，朱書素佩右肘，勿污。佩之八年，三一俱見矣。三一相見之後，以金為質、長白紙雌黃書之，本命日日中南向服之。畢，以白紙丹筆書之，以本命日暮，向本命服之。
　　太一制三魂七魄寶命符，常以本命之月、本命之日、本命之時朱書白紙，北向服之。若不知生月日時者，唯取知一耳，亦可以戊午日日中時服之。
　　太上寶神招帝君符，以八節日日中時朱書白紙服之。
　　帝君太一內精神符，合十二首，皆太上元精之氣也，至真至祕，不得妄傳也。其別復有太一外訣符文。
　　右出《洞真太丹隱書經》
　　雲精玉景飛玄生符，行事朱書青紙服之，朱書青繒佩之。五霞之精，能知五霞，上昇金華。行之七年，同景曜羅。
　　命河九源寶章符，行事墨書白紙服之，墨書白素佩之。此洪波玉精之炁，能知九河內名，變化分形，上遊九源，下沉水靈。行之五年，萬變立成。
　　龍胎保精符，行事黃書白紙服之，黃書白繒佩之。此龍精九化之炁，能知龍胎，變景昇崖，上遊九玄，下戲九嶷。行之五年，歷劫不期。
　　解形七變符，行事青書黃紙服之，青書黃繒佩之。此雷電始凝之精，此道極妙，分景散形，流光萬化，與真合冥。
　　七元耀靈玉符，行事朱書青紙服之，朱書黃繒佩之身。此七星之精，變化隱藏，昇景玉庭。
　　右出《洞真七轉七變舞天經》
　　內觀開明玉符，當以朱書白紙投水中，東向叩齒三通。祝修之八年，紫雲覆兆身，目朗徹視，洞觀九天，體生奇光，縱景萬變，飛行太空。此道至妙，傳已成真人，不行於世。
　　流霞開明洞觀玉符，東向朱書白紙上，叩齒十二通。祝修行九年，尅得上仙，白日昇天，遊宴玉京。
　　黃炁陽精洞明靈符，東向以黃書青紙上，叩齒十二通。祝修行九年，尅得上仙，白日昇天，遊造帝房。
　　大劫度厄寶命長存符，大陽九之會，洪水滔天，當以青書白絹，佩之頭上，浮翔清波之上，萬灾不能傷，保身長命，久佩神仙。
　　小劫度厄寶命長存符，小陽九之周，水火交橫，萬灾並興，當以朱書白絹，佩之左肘，入淵不沉，入火不然，萬害不能害，保身長命，與天同壽，久佩神仙。
　　右出《洞真青要金根眾經》
　　天帝君受九天丈人九天玉文
　　當以壬癸日刻青石，墨書文，埋所住嶽東方，東向叩齒九通，祝曰：
　　制萬魔，致神仙。真人來見，玉女衛形。
　　當以甲乙日刻赤石，青書文，埋所住嶽南方，南向叩齒九通，祝曰：
　　制萬魔，致神仙。真人來見，玉女衛形。
　　當以戊己日刻白石，黃書文，埋所住嶽西方，西向叩齒九通，祝曰：
　　制萬魔，致神仙。真人來見，玉女衛形。
　　當以庚辛日刻黑石，白書文，埋所住嶽北方，北向叩齒九通，祝曰：
　　制萬魔，致神仙。真人來見，玉女衛形。
　　當以丙丁日刻黃石，赤書文，埋所住嶽中央，向壬叩齒九通，祝曰：
　　制萬魔，致神仙。真人來見，玉女衛形。
　　真訣自明，白日昇天，祕慎勿傳！
　　右出《洞真三九素語玉精真訣》
　　太上甲乙入木九炁班符，朱書，立春之日平旦東向服之。
　　又以正月、二月甲寅、乙卯之日，青書桐板之上，令廣九寸，長一尺二寸，埋之所住東嶽，令深九尺。惟一日也。如此法，三年一埋，不年年也。但存思服御，依節行之爾。九年，青帝及泰山君无不感降，監映兆身也。
　　太上丙丁入火三炁班符，朱書，立夏之日正中南向服之。
　　又以四月、五月丁巳、丙午之日，朱書桐板之上，令廣八寸，長一尺二寸，埋之所住南嶽，令深三尺。丙丁惟一日也。如此法，三年一埋，不年年也。但存思服御，依節行之爾。九年，赤帝君及霍山君无不降見於兆形也。
　　太上庚辛入金七炁班符，朱書，立秋之日晡時西向服之。
　　又以七月、八月庚申、辛酉之日，朱書桐板之上，令廣六寸，長一尺二寸，埋之所住西嶽，令深七尺。庚辛惟一日也。如此法，三年一埋，不年年也。但存思服御，依節行之爾。九年，白帝君及華山君无不降見於兆形也。
　　太上壬癸入水五炁班符，朱書，立冬之日夜半北向服之。
　　又以十月、十一月癸亥、壬子之日，朱書桐板之上，令廣五寸，長一尺二寸，埋之所住北嶽，令深五尺。壬癸惟一日也。如此法，三年一埋，不年年也。但存思服御，依節行之爾。九年，黑帝君及恆山君无不降見於兆形也。
　　太上戊己入土一炁班符，朱書，太歲之日日中後向四季服之。
　　又以三月、六月、九月、十二月戊辰、己未、戊戌、己丑之日，朱書桐板之上，令廣三寸，長一尺二寸，埋之所住中央，令探一尺二寸。四季惟四一日也。如法，三年一埋，不年年也。但存思服御，依日而行之。九年，黃帝君及嵩高山君无不降見於兆形也。
　　太上九源青炁班符，常以立春，春分之日平旦，朱書青紙上，東向服之。行事訖，朱書符桐板上，記年月日、子某郡某縣某鄉某里某嶽先生，某甲年若干歲，某月生於符下。以青石九兩，青絲纏之，著符投之東流之水。
　　太上洞源赤炁班符，常以立夏、至之日正中，朱書青紙上，南向服之。行事訖，朱書符桐板上，記年月日、子某郡某縣某鄉某里某嶽先生，某甲年若干歲，某月生於符下。以赤石八兩，赤絲纏之，著符投於南流之水。
　　太上洞淵白炁班符，常以立秋、秋分之日晡時，朱書青紙上，西向服之。行事訖，朱書符桐板上，記年月日、子某郡某縣某鄉某里某嶽先生、某甲年若干歲、某月生於符下。以白石六兩，白絲纏之，著符投於西流之水。
　　太上洞川玄炁班符，以立冬、冬至之日夜半時，朱書青紙上，北向服之。行事訖，朱書符於桐板上，記年月日、子某郡某縣某鄉某里某嶽先生、某甲年若干歲、某月生於符下。以黑右五兩，黑絲纏之，著符投於北流之水。
　　右出《洞真九赤班符經》
　　飛靈玉符，太極真人所受，服之一年，與神同體，萬變縱橫，形藏玉房，其有祕諱，不得文書，立春之日，東北向飛靈玉符，先微呼八景陰名。
　　飛靈玉符，服之二年，能乘虛駕晨。其有祕名，不可語人。春分之日，東向服符，先微呼八景陰名。
　　飛靈玉符，服之三年，隱淪玄霄。當以立夏日東南向服符，先微
　　呼八景陰名。
　　飛靈玉符，服之四年，運身玄虛，出幽入无。當以夏至之日，南向服符，先微呼八景名諱。
　　飛靈玉符，服之五年，遊宴八宮，出入虛房。當以立秋之日，西南向服符，先微呼八景名諱。
　　飛靈玉符，服之六年，解形為萬，化身為千。當以秋分之日，西向服符，先微呼八景名諱。
　　飛靈玉符，服之七年，則上宴太清，迴化五晨，參龍登虛。當以
　　立冬之日，西北向服符，先微呼八景陰名。
　　飛靈玉符，服之八年，則登玉清，任適周遊。當以冬至之日，北向
　　服符，先微呼八景陰名。
　　右出《洞真隱地八術經》
　　高上玉晨命魔靈幡白書青繒上，主制東方。青帝、魔靈大王咸保負
　　某嶽先生，某甲體真合仙，俯仰遣東嶽仙官羽輪奉迎甲身，上登玉清宮
　　紫鳳臺，如九天信。
　　高上玉晨命魔靈幡黑書絳繒上，主制南方。赤帝、魔靈大王咸保負
　　某嶽先生，某甲體真合仙，俯仰遣南嶽仙官羽輪奉迎甲身，上登玉清宮
　　紫鳳臺，如九天信。
　　高上玉晨命魔靈幡朱書白繒上，主制西方。白帝、魔靈大王咸保負
　　某嶽先生，某甲體真合仙，俯仰遣西嶽仙官羽輸奉迎甲身，上登玉清宮
　　紫鳳臺，如九天信。
　　高上玉晨命魔靈幡黃書黑繒上，主制北方。黑帝、魔靈大王咸保負
　　某嶽先生，某甲體真合仙，俯仰遣北嶽仙官羽輪奉迎甲身，上登玉清宮
　　紫鳳臺，如九天信。
　　高上玉晨命魔靈幡黃書黃繒上，主制中央。黃帝、魔靈大王成保負某嶽先生，某甲體真合仙，俯仰遣中嶽仙官羽輪奉迎甲身，上登玉清宮紫鳳臺，如九天信。
　　曲素訣辭玄丘大真書隱文，朱書白繒佩身，以威六天之鬼，役眾精之神，命五帝札五嶽符，川澤召百鬼，素經以攝召山之虎豹，御百川之蛟龍，駐使萬邪之訣文。
　　九天鳳炁玄丘真書，命魔靈幡連書九尺素繒上，投書，佩身，若絕
　　世出居則書五色繒畫，命魔靈幡置五方也。則制萬靈，仰天魔，致仙官。
　　青精保命祕符，青書白紙。男先服保命符，後服化生丹霞靈符。
　　化生丹霞靈符，朱書白紙。女先服丹霞靈符，後服青精保命符。
　　朱明保身長存祕符，朱書白紙。男先服，後服中原黃精符。
　　中原黃精符，黃書白紙。女先服，後服朱明保身長存符。
　　中元度命保魂祕符，黃書白紙。男先服，後服金光自然祕符。
　　金光自然祕符，白書白紙。女先服，後服中元度命保魂符。
　　素靈召神保命祕符，白書白紙上。男先服，後服玄陰生形上化符。
　　玄陰生形上化祕符，炁書白紙上。女先服，後服素靈召神保命祕符。
　　通靈長命祕符，炁書白紙。男先服，後服飛仙騰化祕符。
　　飛仙騰化祕符，青書白紙。女先服，後服通靈長命祕符。
　　右出《洞真鳳臺曲素經》
　　八鍊金冶化仙真符，以立春之日黃書青紙，投水中沐浴，則通身鍊化，招日月之玄暉，降真人於玉庭。並黃書青綵佩身，八年與真人交言，降致雲輿，飛昇金門之上，受鍊於金冷之池。
　　八鍊丹胎玉符，以立夏之日正中丹書黃紙上，投水中沐浴，則內外鍊化，招仙根於陽精，致黃炁於黃華，迴日月以玄映，感真人於玉宇。又丹書黃繒佩身，八年真人下降，授兆真人，飛行太空，上昇洞陽之宮。
　　龍景九鍊之符，以立秋之日晡時青書白紙上，投水中沐浴，則骨髓鍊變，招玄暉於紫景，致陽精於飛根，納黃炁於水母，降真人於紫軒。又青書白繒佩身，八年頭有日圓之明，飛行太空，上昇廣靈之堂。
　　日魂鍊精陰符，以立冬之日夜半黑書青紙上，投水中沐浴，一身血精並被鍊化，致日精於紫景，降飛華於八騫，鍊五府於玉池，運兆身於廣寒。又黑書青繒佩身，八年身發金光，項有圓明，真人下降，授兆真文，飛行太空，上昇廣寒之宮。
　　右出《洞真黃炁陽精經》
　　太上洞文龜山真符，以青書紫繒上。此符服之九年，閉目存思一旦一夕，當見九天仙屬，乘龍駕虬，飛遊紫虛，上造玉庭，身與神真，不得與世同遊，永得長安。
　　東明通真變景陽霞符
　　春三月行道，思神招靈，以黑書青紙，東向服之，百日通靈，千日見神，徹視萬里，坐睹自然，役使青真玉女九人，致青宮寶書神仙真文。又青書黃繒上，安所臥席東面，以青錦衣之，百日則致青老降座，青帝神官侍衛神文，營護行符者身，九年自致青霞之雲，載兆飛行，所謂精感神降，坐致飛仙。
　　南光八鍊丹景四玄符
　　夏三月行道，思神招靈，以青書赤紙，南向服之，百日通靈，千日見神，萬日飛仙，役使太丹玉女八人，致流金火鈴登仙丹章。又赤書白繒上，安所臥席南面，以赤錦衣之，百日則致赤老降房，赤帝神官侍衛神文，營護行符者身，八年則致絳霞之雲，載兆身。
　　西精皓靈化景扶文符
　　秋三月行道，思神招靈，以黃書白紙，西向服之，百日通靈，千日見神，上真下降與神接顏，役使太素玉女六人，致金精日華冶鍊之英。又白書青繒上，安所座臥席西面，以白錦衣之，百日白老降房，白帝神官侍衛神文，營護行符者身，六年則致三素雲軿，降覆兆身。
　　北玄鬱真鍊景蕭風符
　　冬三月行道，思神招靈，以白書炁紙，北向服之，百日通靈，千日能徹視幽微，與神接顏，役使太玄玉女五人，致五星上妃夫人靈真斗中玄圖、神仙寶文。又炁書絳繒上，安所座臥席北面，以玄錦衣之，百日玄老降房，黑帝神官侍衛神文，營護行符者身，五年則致玄雲降覆兆身。
　　中央四季之時行道招靈，以赤書黃紙，向王服之，百二十日通靈徹視，逆知吉凶，千日天真下降，與神交顏，役使黃素玉女十二人，致黃上八道交真玄錄、飛仙鳳衣、九天靈章。又黃書黑繒上，安著所座臥席中央，以黃錦衣之，百日黃老詣房，黃帝神官侍衛神文，營護行符者身，十二年致黃雲降覆兆形，玉輿羽輪，昇兆飛行，上入太玄之宮。
　　右出《洞真龜山元錄經》
　　上元檢天大錄文，以青筆書九尺黃繒上，佩身，當詣本命之嶽，祭天真，告九玄，盟五靈，然後佩焉九年，道未降當繕書二通，如法登嶽，更祭天畢，便燒之，餘灰揚青煙之霄，一通埋之本命之嶽，令深九尺，所謂上告九天，下告五靈，中告萬神，永得長生。
　　三元玄臺玉檢紫文，受者當以黃筆書青繒上，同祭之於本命之嶽。然後佩身九年，未昇當又書一通燒之，令灰揚於青煙之霄。又書一通埋之本命之嶽，令深三尺。佩此文以遊八方，涉五嶽，履河源，制地靈，使萬神。九年得乘三元之軿，上昇三元之宮，不得冒穢入殗，觸性天真，輕告宣靈，七祖充責，身主失仙。
　　右出《洞真三元玉檢布經》
　　高聖帝君曰：金闕之內有隱書，玉名金閣，騰景上清，佩之者則金閣刻，玉簡注仙名，四瀆五嶽靈山營衛送迎。九年得乘飛雲，役玉女十二人。丹書白繒。
　　高聖帝君曰：上清金書玉籙上文，有知者飛昇上清，位齊四真。佩之者，則上清刻書，金簡注名，神仙告下五嶽以仙官扶迎。青書白繒。
　　高聖帝君曰：太極白簡文，有知者飛昇太極宮，騰景金闕之中。
　　佩之者，太極刻書於簡文，注名於神仙，四極營衛，九年飛行。青書白繒。
　　高聖帝君曰：方諸玄素紫名隱文，知者飛昇方諸宮。佩之則方諸刻書，玄素紫名。九年飛行，神仙衛迎，五嶽記名，青書白繒。高聖帝君曰：
　　太清玉籍絳名隱文，知者飛昇太清，騰景瓊宮。佩之者，太清刻書，絳名於玉籍。九年通神飛行，給玉童十二人。丹書白繒。
　　高聖帝君曰：
　　太素瓊簡金書隱文，知者飛昇太素宮，上朝三元君。得佩之者，大素刻書瓊簡。九年降致飛雲，白日昇天。黃書白繒。
　　高聖帝君曰：南極有丹文紫籙上文，知者白日飛昇，上謁南極上元君。得佩之者，則南極注名於紫籙。九年三元下降，授子真書，白日昇天。丹書白繒。
　　高聖帝君曰：玄宮上元青金赤書隱文，知者飛昇玄宮，騰景上清。佩之者，目見上元真形。九年降兆之房，授兆真書，即得神仙。青書白繒。
　　高聖帝君曰：玄都丹臺白玉金字隱文，知者白日飛玄都。佩之者，刻書丹臺之名。九年，乘空景而行。黃書白繒。
　　高聖帝君曰：三元宮琳札青書隱文，知者白日昇天，上翔三元宮。得佩之者，刻名於瓊琳之札。九年，三元詣房，授兆真文，神仙飛行。青書白繒。
　　高聖帝君曰：玄斗之中玄名籙籍隱文，知者得昇玄斗之中，飛行上清之宮，刻書玄斗之名。九年，神人下降，授兆真書，行之神仙。黑書白繒。
　　高聖帝君曰：五嶽有丹書瓊簡紫籙之名，知者白日昇天，飛行五嶽。佩之，五嶽仙官防衛兆身，五帝刻名於五嶽之簡。九年，乘空飛行，上昇玄宮。青書白繒。
　　太上六甲素奏丹符
　　甲子素奏丹符，朱書白繒佩之，以甲子日平旦朱書東向服之，願祝悉目存直甲玉女，執符在前。
　　甲午素奏丹符，朱書白繒佩之，以甲午日平旦朱書東向服之。
　　甲戌素奏丹符，朱書白繒佩之，以甲戌日平旦朱書東向服之。
　　甲辰素奏丹符，朱書白繒佩之，以甲辰日平旦朱書東向服之。
　　甲申素奏丹符，朱書白繒佩之，以甲申日平旦朱書東向服之。
　　甲寅素奏丹符，朱書白繒佩之，以甲寅日平旦朱書東向服之。
　　六甲丹書符文，依甲子日醮受而佩身，命神召靈，攝海封山，遊行五嶽，萬神敬迎，役使六甲上天入淵，分形散景，七十四方所願立得，所向立成。修之九年，除致三元，乘空飛行。
　　靈飛六甲左右玉女內名玉符
　　甲子太玄宮、甲戌黃素宮、甲申太素宮三部，左靈飛玉女，頭並頹雲三角髻，餘髮散垂之至腰，手中並執玉精神虎之符。
　　甲午絳宮、甲辰精宮、甲寅青要宮三部，右靈飛玉女，頭並頹雲三角髻，餘髮散垂之至腰，手中並執玉精金虎符。
　　太極玉精真訣上符，以甲子日始，二日服一，以平旦服，八節日日中又服之。
　　太極玉精真訣上符，以乙丑日如二日服一，以平旦服，八節日夜半又服之。
　　此二符是靈飛六甲之宗符也。服，先齋六日乃服。服之六十日，乃得服六十玉女符也，主招神開靈，通達萬精。長服不廢，飛仙長生。既服六十玉女符，故當兼修之也。男女各符隨名而用之，每至甲子及餘甲日服上清大符十枚，又服太陽符十枚，先服太陰也。勿令人見之。陽符朱書，陰符黑晝。
　　右出《 洞真七聖元紀經》
　　東方始青陽霞寶真玉符，兆欲致青帝玉司君，當以立春、春分之日黑書青紙，東向服之。并墨書青繒佩之，九年玉司削兆死過，度兆生宮，遣青霞緑軿迎兆之身。
　　西方少陰皓靈通真玉符，兆欲致白帝玉司君，當以立秋、秋分之日黃書白紙，西向服之。并黃書白繒佩之，九年玉司削兆死過，度兆生宮，遣飛霞素雲迎兆之身。
　　南方太陽丹靈洞天玉符，兆欲致左宮赤帝玉司君，當以立夏、夏至之日青書赤紙，南向服之。并青書絳繒佩之，九年玉司削兆死過，度兆生宮，遣丹霞絳軿下迎兆身。
　　北方太陰玄精玉符，兆欲致玄帝玉司君，當以立冬、冬至之日白書黑紙，北向服之。並白書黑繒佩之，九年玉司削兆死過，度兆生宮，遣黑雲緑軿下迎兆身。
　　九河玄靈龍嶠玉符，兆欲去離負石填河之役，當以本命之日青書黃紙服之。三年宿罪滅根，九年河伯出迎，入水不沉，洪泉萬丈，翱翔青淵。大妙之道，非真不傳。
　　清微九玄神生洞元之符，兆欲不經清微之天，左右三官，當以月生三日本命之日青書白紙服之。青書白繒佩身，清微天官下衛兆身，九年尅致飛蓋下迎兆身。
　　禹餘玄精保神玉符，兆欲不經禹餘天左右三官，當以月生十五日、本命之日黃書青紙服之，黃書青繒佩之，禹餘天官下衛兆形，九年尅致黃霞玄蓋下迎兆身。
　　赤陽洞炎玄精生身玉符，兆欲不經大赤天左右三官，當以月末生十五日、本命之日朱書白紙服之，朱書帛佩之，赤天之官下衛兆身，九年尅致丹霄飛輿下迎兆身。
　　右出《洞真四極明科》
　　無上祕要卷之二十七竟
　　無上祕要卷之二十八
　　九天生神章品
　　天尊告飛天神王，此九天之章乃三洞飛玄之炁，三會成音，結成真文，混合百神，隱韻內名，故太一試觀，攝生十方，領會洞虛，啟誓丹青，自无億劫因緣宿名，帝圖不得參見。得眄篇目，九祖同仙。
　　鬱單无量天生神章第一
　　帝真胞命元元一黃演之炁
　　混合空洞炁，飛爽浮幽寥。延康无期劫，眇眇離本條。
　　苦魂沉九夜，乘晨希陽翹。大有通玄戶，鬱單降晨霄。
　　黃雲凝靈府，陰陽炁象交。胞元結長命，惡根應化消。
　　桃康合精延，二帝秀玉標。灌溉胞命元，精鍊神不凋。
　　九天命靈章，生神神自超。元君遏死路，司馬誦洞謠。
　　一唱萬真和，九遍諸天朝。稽首恭劫年，慶此榮舊苗。
　　上上禪善无量壽天生神章第二
　　帝真胎命元洞冥紫戶之炁
　　无量結紫戶，炁尊天中王。開度飛玄爽，凝化輪空洞。
　　故根離昔愛，緣本思舊宗。幽夜淪遐劫，對盡大運通。
　　帝真始明精，號曰字元陽，嬰兒史百華，結胎守黃房。
　　斬根斷死戶，熙頤養嬰童。禪善導靈炁，玄哺飛天芳。
　　華景秀玉質，精鍊自成容。務玄育尚生，羅列備明堂。
　　太虛感靈會，命我生神章。一唱動九玄，二誦天地通。
　　混合自相和，九遍成人功。大聖慶元吉，散華禮太空。
　　諸天並歡悅，一切稽首恭。
　　梵監須延天生神章第三
　　帝真魂命元長靈明仙之炁
　　須延總三靈，玄元始炁分。落落大範布，華京翠玉尊。
　　明梵飛玄景，開度長夜魂。遊爽赴期歸，炁炁反故根。
　　太帝號陽堂，字曰八靈君。九開迴祿道，胎炁生上元。
　　陵梵度命籍，太一輔精延。泥丸數帝席，三部八景分。
　　魂生攝遊炁，九轉自成仙。琅琅九天音，玉章生萬神。
　　三遍列正位，炁參八晨門。玄關遏死戶，靈鎮津液源。
　　應會感靈數，明道潛迴輪。慶此嬰兒蛻，稽首讚洞文。
　　寂然兜術天生神章第四
　　帝真魄命元碭尸冥演由之炁
　　寂然无色宗，兜術抗大羅。靈化四景分，萬條翠朱霞。
　　遊魄不顧反，一逝洞羣魔。神公攝遊炁，飄飄鍊素華。
　　榮秀椿劫期，乘運應靈圖。空洞生神章，瓊音逸九霞。
　　一唱萬真會，騫爽合成家。九轉景靈備，鬱鬱曜玉葩。
　　兜術開大有，一慶享祚多。上聖迴帝駕，嬰兒欻以歌。
　　不勝良晨會，一切稽首和。
　　波羅尼密不驕樂天生神章第五
　　帝真藏府命元五仙中靈之炁
　　翻翻五帝駕，飄飄玄上門。遊步黃華野，迴靈驕樂端。
　　採集飛空景，舊爽多不存。太微迴黃旗，无英命靈幡。
　　攝召長夜府，開度受生魂。公子輔黃寧，總錄具形神。
　　玉章洞幽靈，五轉天地分。炁鍊元藏府，紫戶自生仙。
　　數周眾真會，啟陽應感繁。玉女灌五香，聖母慶萬年。
　　三界並歡樂，稽首禮天尊。
　　洞元化應聲天生神章第六
　　帝真靈府命元高真沖融之炁
　　應聲无色界，霄映冠十方。迴化輪无影，冥期趣道場。
　　靈駕不待轡，朗然生神章。空洞諒无崖，玄爽亦為強。
　　練胎反本初，長乘飛玄梁。蘄畜喪天真，散思候履常。
　　斬伐胞樹滯，心遊超上京。願會既玄玄，悟我理兼忘。
　　介福九天端，交禮地辰良。混化歸元一，高結元始王。
　　稽首儔靈運，長謝囂塵張。
　　靈化梵輔天生神章第七
　　帝真元府命元高仙洞笈之炁
　　玄會統无崖，混炁歸梵輔。務猷運靈化，潛推无寒暑。
　　乘數構真條，振袂拂輕羽。瓊房有妙韻，汎登高神所。
　　圓輪无停映，真仙森列序。上上霄衢邈，洞元深萬巨。
　　秀葉翳翠霞，停蔭清泠渚。翫亂怡五神。繁想嘯明侶。
　　五難緣理去，沖心自怡處。爽魂隨本根，亹亹空中仁。
　　七誦重關開，豁滯非神武。運通由中發，高唱稽首舉。
　　高虛清明天生神章第八
　　帝真華府命元真靈化凝之炁清明重霄上，合期慶雲際。
　　玉章散沖心，孤景要靈會。煥落景霞布，神襟靡不邁。
　　玉條流逸響，從容虛妙話。靈音振空洞，九玄離幽裔。
　　感爽无凝滯，去留如解帶。明識生神章，高遊无終敗。
　　玄景曜雲衢，跡超神方外。應感无方圓，聊以運四大。
　　研心稽首誦，眾聖並稱快。
　　无想无結无愛天生神章第九
　　帝真嶽府命无自然玄照之炁
　　无結固无情，玄玄虛中澄。輪化无方序，數來亦叵乘。
　　誰云元色平，峨峨多丘陵。冥心縱一往，高期清神徵。
　　良遇非年歲，劫數安可稱。浮爽緣故條，反胎自有恆。
　　靈感洞太虛，飛步霄上冰。津趣鼓萬流，潛凝真神登。
　　无愛故无憂，高觀稽首昇。
　　右出《洞玄九天生神章經》
　　九天瓊文品
　　太霄琅書乃九天王飛霄之曲，瓊文帝章乃九天之上文，並以元始之初生於自然虛洞之中，虛皇玉帝受之，於是天王仍記名焉。
　　鬱單无量天王瓊文第一
　　太霄空洞炁，結炁成雲營。我王挺神匠，有化若无形。
　　无形中有真，有真无中生。眇莽玄虛上，蕭蕭元始精。
　　法景朗妙覺，玄運來相征。列宿羅玉宇，飛霞超緑瓊。
　　煥落三晨曜，流光鬱紫清。携衿玉景臺，解憩戲鳳城。
　　迴霄登九嶺，以啟不窮齡。誰能同此遊，可來尋余名。
　　余名甚易知，安在東華庭。自可朝玄都，精微思帝靈。
　　棄去雲外念，專一守黃寧。披誦太霄章，三關自當明。
　　玄降徘徊輦，虛遣飛霞軿。九天雖云遐，妙想安爾形。
　　上上禪善无量毒天王瓊文第二
　　靈運啟空洞，金真秀瓊胎。法景大寂庭，玄化自相推。
　　歷劫淪九冥，與真契幽期。三晨告元始，運通自來綏。
　　匡轡明霞上，流精耀玉支。顧眄元中有，混合似嬰兒。
　　父寧與母精，逍遙戲鳳臺。落景遊雲房，獨妙誰能知。
　　合慶離羅門，解褉紫霄崖。若欲相尋索，精研琅書辭。
　　迴轉瓊文章，天王自當之。洞存帝一尊，以為求仙基。
　　絕念棄外想，常使心神夷。積感致真降，鬱然煥羽儀。
　　拔度七祖根，咸同登雲階。玉章映高靈，瓊文難尋思。
　　二妙以相和，各稱本不齊。子欲戲九玄，但誦太霄詩。
　　萬劫在俄頃，勿憂天應遲。
　　梵監天王瓊文第三
　　澄清无毫穢，結炁成紫暉。丹霄映監天，羅布西南迴。
　　三晨明列宿，七轉朗太微。靈風迅奇香，玉籟聲何悲。
　　神鳳翔瓊林，群仙振羽衣。天王乘運征，握節總萬機。
　　虛軿擲空洞，遼朗九天扉。携提霄中賓，解衿入瓊幃。
　　敷爛扶晨炁，耀羅煥玉階。陵梵映朱日，千景翼靈輝。
　　飆飆元化內，玉輦正徘徊。公子命虎符，總攝萬神歸。
　　拔滅七祖根，窮魂皆仙飛。琅書慶雲庭，瓊文洞虛微。
　　精研道日鮮，億劫靈不衰。萬化隨運遷，乃知妙者希。
　　寂然天王瓊文第四
　　宴景太寂鄉，迴風迅瓊輪。丹霄翼緑輿，神公輔帝尊。
　　翳翳九化外，離離開趣門。徘徊金羅上，嘯歌慶靈雲。
　　三唱朗玄覺，五迴道乃分。金房煥嵯峨，流精何紛紛。
　　左顧見无英，右嗎睹白元。履昌度黃籙，太一挺命根。
　　為我記仙籍，授我度命文。清唱運天真，靜息理百關。
　　帝一鎮靈宮，法服飛青羣。相與契何許，合會九天端。
　　有日若无期，皇華正四貞。至念棄餘念，道從玄中傳。
　　靈感各有運，至學故多全。
　　不驕樂天王瓊文第五
　　空中生紫煙，鬱勃翳華宮。流明順運迴，丹霄映緑房。
　　翼輔虛中景，耀靈煥十方。萬帝由真運，莫若九天王。
　　體結自然秀，含炁挺虛宮。理化正四維，號為眾帝宗。
　　落景乘八煙，總統輪空同。朝遊西臺館，夕憩扶桑宮。
　　攝板玄國錄，拔度華青童。桃康定命籍，明初保劫功。
　　流眄无崖際，萬化隨運通。飛步誦太霄，幽尋元始蹤。
　　積思感至寂，以致登玄聰。宿基流餘慶，七祖返南宮。
　　五苦非所履，結友在太空。靈嶽非常宅，飛雲是我龍。
　　結携九巔真，偶景以成雙。何為坐囂穢，婆娑待命窮。
　　化應聲天王瓊文第六
　　高靈秀空洞，凝炁結朱煙。搖節迴九霄，飄飄天帝真。
　　瓊臺耀巖阿，紫鳳鬱玉麟。虛歌逸幽宮，蕭條雲上人。
　　携契七映房，金羅煥中田。天王正九色，飛仙有億千。
　　洞陽鬱靈標，為兆度命年。丹華朗朱日，流芳灌兆身。
　　仰掇月中漿，九源降液津。永保不終劫，內外洞虛鮮。
　　積思感太空，洞得无極淵。形與混合同，遊宴莫能旋。
　　梵寶天王瓊文第七
　　三晨朗幽夜，流霞耀金日。丹房煥嵯峨，靈香繞瓊室。
　　公子合慶堂，履昌携帝一。三元混合宮，微言甚幽密。
　　兆欲度命年，靜思勿雜匹。寂若雖云无，真從空中逸。
　　慶加靡不周，七玄自蒙拔。積福有重基，宿根咸消滅。
　　瓊文有妙章，斯篇慎忘失。存念至靈諱，道降同玄一。
　　梵摩迦夷天王瓊文第八
　　九玄洞元炁，紫素凌玉霄。靈秀煥金門，神融茂瓊條。
　　豁落紫虛館，慶雲隨化消。淵響叩靈機，法鼓振太幽。
　　宴景玄晨闕，流迴薄雲飆。匡轡九天外，運駕以逍遙。
　　徘徊紫霞峰，容冷玉皇朝。運劫不俄頃，倏欻二象交。
　　虛庭无稽遲，去來順運寥。大化不改度，三晨洞靈標。
　　琅書慶神室，瓊文理清謠。含秀自玄挺，反容非華翹。
　　波梨答恕天王瓊文第九
　　玄炁結九霄，紫虛朗太陽。飛瓊凌華英，流精凝玉霜。
　　天真乘運迴，薄雲茂玄梁。冥會自相感，丹霄映輕行。
　　幽期高晨府，携契朝玉京。靈化沖漠裹，寥寥冥運鄉。
　　流芬翳朱日，迴風迅奇香。煥爛金門上，瓊臺吐玉英。
　　蘭芝盈玄谷，仰嚥六胃昌。神逸感寂宫，幽思徹洞鄉。
　　執契太霄館，師真瓊帝章。
　　太霄琅書，瓊文帝章，皆以九玄微辭九天王於空洞之中，元始之先，玄歌理命，遊慶霄庭，音句虛微，玄中而生神真寶訣，故著靈篇。得行此道，位同九天。微思至諱，存神念真。靈垂告感，自然登晨。
　　右出《洞真太霄琅書瓊文帝章》
　　無上祕要卷之二十八
　　
　　無上祕要卷之二十九
　　三十二天讚頌品
　　太上道君清齋持戒於西那玉國鬱察山浮羅之嶽，敷黃金薦地，白玉綠階，七寶瓔珞#1，光明煥日，黃雲四纏，紫霞三帀。
　　元始天尊皆諸天大聖#2，十方至真、无極神王、天仙、飛仙、地仙、五帝真人，浮空降席，流光朗徹，二景冥合。太上道君不勝喜悅，前進作禮，上白天尊：今日眾聖迴降空山，羣真歡樂不比於常，伏願天尊賜命西宮上玄真人披空洞之弦，和自然之靈章，使未見者見，未聞者聞。天尊歡喜而言#3，空洞靈章，諸天玉音，上宮所重，祕不下傳。今既良讌，歡樂難稱，運非常會，理不容藏，今當普告三十二天，齋真合和，披誦靈章。於是道君稽首稱慶，諸天歡喜而各作頌曰：
　　太黃皇曾天頌
　　梵行冠大羅，淳風抗玄紀。天形有常存，觀世翻然理。
　　屢踐不終劫，探幽度生死。三乘通便路，清虛无塵滓。
　　長夜息對魂，地獄五苦解。劍樹不搖條，刀山不傷體。
　　門有浩劫公，地无夭年子。今日慶期會，諸天並歡喜。
　　不勝情欣悅，高唱稽首禮。
　　太明玉完天頌#4
　　宴景玉完上#5，遊輪躑玄都。逍遙太明中，長燈煥翠羅。
　　靈風拂重雲，龍阜鬱嵯峨。上有飛天人，羽衣互紛葩。
　　下有龍漢民，皆是浩劫家。五道息對魂，九幽罷三塗。
　　天馬運東井，長源无巨沙。不聞孤魂聲，但作興樂歌。
　　斯樂今无極，當奈來運何。
　　清明何童天頌
　　无色何童上，梵元理太清。華綺麗玉京，黃雲纏四軿。
　　紫林翠南阜，飄風振朱瓊。鳳嘯長夜開，十轉九幽明。
　　烏母遏天河，龍負寒井缺。五道絕對根，三塗不羈兵。
　　迴旗徵天魔，黃幡校北營。洞章度幽魂，三界無謠聲。
　　上有福德宮，下有更生形。是為元始法，妙哉空洞經。
　　喜慶稽首誦，高唱歡萬齡。
　　玄胎平育天頌
　　平育抗三層，迴神度十方。上披長夜戶，下朗九幽房。
　　苦魂乘慶歸，飛行入福堂。山无對怨人，但有浩劫公。
　　元始迴玉駕，黃旗召靈風。掃除五道場，緣對乘運通。
　　飛天並歡樂，慶我長生宮。
　　元明文舉天頌
　　□圓綱舞空洞，紫輪偉玉庭。文舉敷丹暉，三便理玉清。
　　離羅曜長庚，九夜煥高明。三界无死魂，億劫皆成靈。
　　巍巍十聖公，梵行飛天經。一誦諸天禮，十轉枯骨生。
　　七玄昇朱宮，享福入无形。
　　上明七曜天頌
　　乘景遊三素，高奔日月宮。七耀煥上清#6，鬱儀晞琳房。
　　消魔非洞友，結璘以我朋。迥度十天人，齊啜飛華皇。
　　朝准五雲炁，夕嗡三晨光。魔夷无世界，偏无五道場。
　　億劫並皇民，稱為福德堂。
　　虛无越衡天頌
　　虛无梵大羅，飛綱舞天關。推度總元紀，四炁晝夜分。
　　九會非常運。號曰越衡門。天地理自定，歡樂豈常存。
　　此為福德界，自生不惡根。柰何來運促，代謝不齊辰。
　　度今悼來生#7，故誦哀樂文。
　　太極濛翳天頌
　　濛翳煥重虛，曜靈映朱扉。三十二天童，錦披飛青衣#8。
　　把幡執命籍，攝召苦魂歸。長夜披五戶，朗朗九幽開。
　　太極長生宮，名入並仙飛。法門度天人，億劫自相隨。
　　七祖離苦根，長歌昇紫微。
　　赤明和陽天頌
　　赤明開元圖，陽和迴上虛。元始敷靈篇，十部飛天書。
　　開度九幽祖，萬遍道自居。五阜秀琳宮，生死福德廬。
　　自无黃籙簡，苦根焉得除。長齋誦靈章，五靈互相扶。
　　功成天地基，世世慶有餘。
　　玄明恭華天頌
　　恭華十方經，迴解諸天音。敷行遍五道，拔度好尚心。
　　黃魔徵大魔#9，赤書滅高林。三界通玄路，天心悲魂吟。
　　拔過八難庭，逍遙玉綺岑。身入眾梵行，長樂七寶林。
　　永享无極慶，劫劫自相尋。
　　曜明宗飄天頌
　　躍明高映，宗飄通玄。元始開圖，敷落五篇。
　　赤童掌錄，黃雲四纏。八威備衛，靈獸侍真。
　　華光飾發，反香拂塵。綺合長阜，遊迴十天#10。
　　高唱空洞，飛步入玄。枯魂昇陽，灰骸還人。
　　神王度命，乘虛駕煙#11。禮誦靈章，與劫同年。
　　竺落皇笳天頌#12
　　皇笳攝元，竺落總神。白簡度品，青籙定仙。
　　黃江迴靈，赤書招真。靈風鼓旗，十絕繞騫。
　　日精鍊魂，枯骸生津。十轉八難#13，功登飛天。
　　洞章命魔，稽首上玄。滅落九夜，斷絕胞根。
　　名度南玄，保命三便。
　　虛明堂曜天頌
　　虛明大梵，梵行大館。元公臨正，司命執算。
　　是日嘉慶，五道披散。錦雲仰迴，月華下灌。
　　朱童度苦，靈章拔難。七玄昇軒，十轉登漢。
　　七寶林中，歡樂璀璨。
　　觀明端靖天頌#14
　　端靖理運，十迴觀明。龍漢蕩蕩，五欲不生。
　　下有沌民#14，上有三靈。滅度九道，轉輪魂形。
　　五帝臥度，魔王保明。休息宿對緣，來運乘福生。
　　歡樂无終已，逍遙三界庭。諸天齊十聖，稽首誦洞經。
　　玄明恭慶天頌
　　玄明洞虛，流暉九霞。恭慶承梵，靈風散華。
　　長魔迴仙，赤文攝魔。召龍負水，烏母卑河。
　　九幽開夜，休息三塗。五苦長解，地獄清和。
　　斬根絕對，反生王家。
　　太煥極瑤天頌
　　太煥既振，極瑤承浮。開清九門，三便飛流。
　　長更續命，玉燈朗嵎。圓華營瑛#15，黃雲四敷。
　　迴風混合，百神召无。公子執籍，太一度符。
　　司命拔死，生骸起灰。逍遙七寶，林中熙遊。
　　十聖齊真，飛天同儔。出入法門，萬劫何憂。
　　元載孔昇天頌
　　元載眾梵炁，孔昇綱八羅。敷雲迴金門，虹映煥朱霞。
　　上有授生童，飛天互參差。食炁長息穴#17，嚥津黃水華。
　　開夜拔朽體#18，還童反素牙。身入不死劫，名繼玉靈都。
　　神玉定仙籙，五帝符大魔。保明三界難，世世為仙家。
　　太安皇崖天頌
　　太安皇崖天，紫微映朱日。上有八會炁，靈風鼓慶室。
　　五老携賓駕，宴景西鬱察。金童數帝席，神公輔太一。
　　命靈盟五符，攝魔度仙秩。寒庭開夜窗，對魂被幽出#19。
　　萬萬善緣生，億億惡根絕。天有福堂賓，地无牢獄結。
　　不勝三界清，五神歡且悅。
　　顯定極風天頌
　　極風羅八員#20，碧雞啟扶搖。風轉八員迴，長更朗幽遼。
　　天通九夜清，眾聖命羽飄。飛步七寶園，大小悉逍遙。
　　高唱誦靈章，一遍諸天朝。十轉眾生度，苦魂返舊條。
　　朗朗大有明，惡緣應神消。斯運真難喻，奈何來運彫。
　　始皇孝芒天頌
　　始皇元一炁，上梵玄中精。運周塵沙劫，開化度眾生。
　　龍漢承康界，開圖號赤明。妙哉元始公，倏欻敷三靈。
　　五帝承符會，赤書朗長冥。十部大乘門，眾聖讚洞經。
　　飛步旋玄都，三洞繞宮城。神王稽首唱，魔王伏真形。
　　三徒息不掠，朽骸自然榮。南堂多福賓，世為歡樂庭。
　　但恐塵沙訖，福盡天地傾。運來非時求，苦哉難為情。
　　太黃翁重天頌
　　太黃翁重天，德為三界宗。上有鑒天君，總領鬼神宮。
　　開度生死戶，安置善惡方。緣對互相尋，勞心總陰陽。
　　諸天並慶集，歡樂不比常。於是三塗解，罷除五難場。
　　刀山落鋒刃，九幽開夜光。苦魂披重幽#21，飆飆昇福堂。
　　輪我三乘門，世世生仙王。
　　无思江由天頌
　　无思无色界，眇眇元始初。江由映高玄，煥落五篇舒。
　　十天緑羅室，義和皎重虛。五老飡圓宮，妙童准靈墟。
　　仰嗡長更井，練胎反嬰孩。太一保命錄，南陵拔夜居。
　　九幽无死魂，門有更生軀。宿對五苦斷，劫劫生仙廬。
　　諸一天並稱慶，蕭條誦靈書。
　　上揲阮樂天頌
　　阮樂飛玄景，丹雲敷三羅。迴旗徵萬靈，鍾鼓召天魔。
　　鐘鼓召天魔，掃通九幽逕，龍烏負長河。飄飄元色上。
　　騫樹秀玉霞#22。眾聖集琳宮，金母命清歌。雙成陽妙曲，
　　一唱飛天和。十唱五苦解，夜魂披重羅，七神返靈胎，
　　朽骨還更華。福堂饒清賓，地獄无對家。運役自然炁，
　　於是息三塗。一暢萬劫感，慶賀西玉那。
　　无極曇誓天頌
　　曇誓高澄，虛落十迴。青精始周，元炁敷暉。
　　大有通明，赤帝徘徊。五符流煥，元公放威。
　　萬靈伏爽，羣魔消摧。天清地除，九幽廓開。
　　億劫告對，承運各歸。斬根絕胞，死尸生輝。
　　七祖受靈，皆得仙飛。滅度无極，福慶巍
　　皓庭霄度天頌
　　皓庭映十，素暉西浮。朱童振杖，策靈九丘。
　　飛步攝魔，制靈召无。總炁御運，元始熙遊。
　　倏欻四八，大象交周。歷度開生，五帝煥符。
　　十轉迴玄，法澤滂流。地藏發泄，金玉滿隅。
　　死魂競歸，白骨生軀。逍遙高臺，飛天為儔。
　　淵通元洞天頌收
　　元洞皓明，太白上精。金仙黃母，號曰素靈。
　　右俠月女，左帶扶生。七元吐光，日童擲鈴。
　　威振淵通，煥赫奔星。總歸萬方#23，受度仙庭。
　　炁不繞死#24，梵行生生。金闕積簡，上有劫名。
　　功滿昇度，月宫諫形。欲得羽衣，當妙朱嬰#25。
　　朱嬰相度，簡入華青。五帝携別，降致飛軿。
　　七袓同歡，俱登上清。
　　翰寵妙成天頌
　　妙成上京，玄範化通。周迴梵行，彌落十方#26。
　　无形乘運，觀世大公。左日右月，德有威光#28。
　　一明天地，生死普隆。
　　諸苦拔難，長離北酆。冠帶南治，林落朽容#29。
　　朽骸起步，飛登太空。逍遙玄虚，衣食福堂。
　　元始同緣，世世仙王。
　　秀樂禁上天頌
　　秀樂劫運，禁上迴神。周歷諸天，三十二關。
　　輪舞空洞，倏欻上軒。諸聖朝慶，齊禮玉門。
　　飛行步虛，蕭條靈篇。慶霄流明，反香瑞塵#29。
　　月水瑩華，日精鍊仙。飛景四滂，金玉纏旋。
　　大運冥會，萬劫蒙遷。生死同樂，熙怡欣欣。
　　飛天携提，遊宴紫晨。握運留年，永享自然。
　　无上常融天頌
　　常融灌靈炁，諸天承其真。集採日月華，奔景步結璘。
　　上啜无上道，長更續暮年。不樂騰天飛，取度經北玄。
　　蕩蕩龍漢始，无有惡對民。但患仙者苦，樂為遊方圓。
　　飄飄乘運歸，亦不為苦辛。經古履來會，今得同天賓。
　　齊景西那都，肆歡善因緣#30。開度七祖奔，萬始集福堂#31。
　　冠帶飛天羣，振翮洪波上。麾我度命幡，俄頃二儀判，倏欻謁帝尊。
　　太極賈奕天頌
　　]眇眇大羅天，太極玉清畿。賈奕沌元炁，八通坦幽微。
　　梵行无景色，高固无傾危。數盡大劫交，獨為澄清暉。
　　天地並化消，眾聖皆競歸。旋繞七寶臺，躡空振羽衣。
　　遨遊玉園圃，瓊林何萋萋。熙怡不悟朝#32，倏欻大運迴。
　　此時樂何樂，靈寶煥真儀。五文植玄根#33，豁落諸天開。
　　生過大羅界#34，大小邊悉仙飛。今日眾真會，元始難常希。
　　撫掌和空洞，絃歌一何悲。高唱稱萬劫，太上命長麾。
　　右出《洞玄空洞靈章經》
　　無上祕要卷之二十九竟
　　#1瓔珞：敦煌寫本作『纓絡』。
　　#2皆：敦煌寫本作一從』。
　　#3歡喜：敦煌寫本作『含笑』。
　　#4完：教煌寫本作『兒』。
　　#5完：敦煌寫本作『兒』。
　　#6耀：敦煌寫本作『曜』。
　　#7度：敦煌寫本作『慶』。
　　#8披：敦煌寫本作『帔』。
　　#9黃魔：敦煌寫本作『黃麾』。
　　#10遊過：教煌寫本作『旋迴』。
　　#11煙：敦煌寫本作『烟』。
　　#12笳：敦煌寫本作『茄』。
　　#13八：敦煌寫本作『拔』。
　　#14靖：敦煌寫本作『靜』。
　　#15沌：敦煌寫本作『淳』。
　　#16營瑛：敦煌寫本作『瑩映』。
　　#17長息：敦煌寫本作『長阜』。
　　#18體：敦煌寫本作『骸』。
　　#19被：敦煌寫本作『披』。
　　#20員：敦煌寫本作『圓』。
　　#21幽：敦煌寫本作『出』。
　　#22騫：敦煌寫本作『蹇』。
　　#23歸：敦煌寫本作『監』。萬方：敦煌寫本作『萬萬』。
　　#24繞：敦煌寫本作『統』。
　　#25妙：敦煌寫本作『識』。
　　#26落：敦煌寫本作『絡』。
　　#27德：敦煌寫本作『頃』。
　　#28林落：敦煌寫本作『沐浴』。
　　#39瑞：敦煌寫本作『拂』。
　　#30肆歡喜因緣：此下敦煌寫本作另有佚文四十一句：『常融无地官，皆是聖皇臣。生死三色上，斯樂豈可陳。玉隆騰勝天頌
　　玉隆何崔鬼，騰勝萬道基。三炁生沓烟，紫微煥鬱儀。无色飛空上，眇眇難可思。中有不死神，姓桃字迴孩。自非玄都民，色內莫能知。為人正命藉，勒算延康期。運為長樂世，相與同一時。自以開皇去，萬劫各何之？雖是不終界，下世將難治。諸天欲拔苦，勤禮七寶臺。龍變梵度天頌
　　龍變重霄上，梵度行劫端。三羅飛天界，總開十仙門。眇眇人定炁，唯有帝一君。運度諸天紐，長迴億劫關。大會元始交，玉臺簡靈魂。上聖遊七寶，飛天頌靈文。一唱眾仙和，口轉生死分。拔出无窮幽』。
　　#31始：敦煌寫本作『劫』
　　#32悟：敦煌寫本作『覺』。
　　#33植：敦煌寫本作『殖』。
　　#34過：敦煌寫本作『遇』。
　　無上祕要卷之三十
　　經文出所品
　　九天之王，萬炁本宗，眾帝之祖先，乃九炁之精源。以天地未凝、三晨未明，結自然而生於空洞之內、溟涬之中，歷九萬劫而分炁各治，置立九天，日月星辰於是而明。萬炁流演，結成道真。元始上皇、高上玉虛並生始天之中。三十九帝、二十四真遂有宫闕次序之官。上皇寶經皆結自然之章，以行長生之道、不死之方。符章玉訣，皆起於九天之王，傳於代代之真。至三五改運，九靈應期，後聖九玄道君推校本元，以歷九萬億九千累劫，上皇典格多不相參道君，以中皇元年九月一織日於玉天瓊房金闕，上宮命東華青宫尋俯仰之格，揀校古文，改定撰集，靈篇集為寶經三百卷，以付上相青童君。《太霄琅書》乃九天王飛霄之曲，瓊文帝章乃九天之上文，並以元始之初生於自然虛洞之中，虛皇玉帝受之於九玄。
　　太微黃書八卷素訣乃合於九天玄母，結文空胎，歷稔劫數，以成自然之章，太皇中年歲。
　　右出《洞真太霄琅書妙經》
　　《洞真金真玉光八景飛經》，
　　元始天王名之《八景飛經》，
　　廣生太真名之《八素上經》，
　　青真小童名之《豁落七元》，
　　大上道君名日《隱書玉訣金章》。
　　右出《洞真金真玉光八景飛經》
　　《洞真大洞真經》，
　　東華上仙曰《太上八素隱書》，
　　南華上仙日《大洞真經》，
　　北華上仙日《蕭條九曜豁落七元上經》，
　　玉皇中仙曰《太上高聖八景玉籙》。
　　右出《洞真大洞真經》
　　《洞真太上九真中經》，
　　一名《天上飛文》，
　　一名《外國放品》，
　　一名《神州靈章》。雖有四號，故一書耳。
　　右出《洞真太上九真中經》
　　《洞真玉晨明鏡金華洞房雌一五老寶經》，
　　一名《三元玉晨法》，
　　一名《雌一隱玄經》。
　　右出《洞真玉晨明鏡金華洞房雌一五老寶經》
　　《洞真中央黃老君八道祕言經》，
　　太虛真人南嶽赤松子曰：此經或
　　名《九素上書》，或名《太極中真玉文》或名《八道金策》。
　　右出《洞真中央黃老君八道祕言經》
　　《洞祕神籙經》，
　　《小有經下》記曰：三皇治世，各受一卷，以治天下。有急，召天上神、地下鬼，皆勑使之，號曰三墳。
　　後有八帝，次三皇而治，又各受一卷，亦以神靈之教治天下。上三卷曰三精，次三卷曰三變，次二卷曰二化。凡八卷，號曰八素。
　　右出《洞祕神籙經》
　　《洞玄真文赤書玉訣經》，
　　東方九炁青天真文赤書》，
　　一名《生神寶真洞玄章》，
　　一名《東山神咒八威策文》。
　　《南方三炁丹天真文赤書》，
　　一名《南雲通天寶靈衿》，
　　一名《九天神咒》，
　　一名《赤帝八威策文》。
　　《中央黃天真文赤書》，
　　一名《寶劫洞清九天靈書》，
　　一名《黃神大咒》，
　　一名《黃帝威靈策文》。
　　《西方七炁素天真文赤書》，
　　一名《金真寶明洞微篇》，
　　一名《西山神咒》，
　　一名《八威召龍文》。
　　《北方五炁玄天真文赤書》，
　　一名《元神生真寶洞文》，
　　一名《北山神咒》。
　　在西旬九月上甲之日，放梵寶王國之天神化奇挺，法運皇篇，靈圖隱方，結成真文。
　　《紫度炎光神玄變經》者，非紫度炎光有本文，乃是神經自生空虛之中，凝炁成章，玄光炎映。積七千年其文乃見，太微天帝君以紫簡結其篇目，金簡正書其文，仍記為《紫度炎光神玄變經》者，從玄中變而名焉。
　　九天丈人告三天玉童曰：《九丹上化胎精中記》，乃生九玄之初，結太空自然之炁以成，寶文，二十四真三十九帝悉所修行。
　　《隱地八術》乃紫清帝君遊隱之道，去變之訣，舊文乃有八卷，變化八方，藏形隱景之事。
　　《外國放品經》皆玄古洞空之書，自然之章，謂是上真帝皇以下及學仙得道，莫不受音於太空。
　　《太上黃素》、《四十四方》皆九天之上書，八會之隱文也。是以太上大道君命上清高仙太極真人科集品目，陳其次序，合為黃素神方四十四首。《太上九赤班符》、《五帝內真經》乃九天之炁，飛玄羽章，結成玉文。
　　太上神虎真符，太真九天父母所出。
　　太微天帝君金虎玉精真符，乃太元上景自然金章之音。
　　太上神宗玉綬神虎內真符，太真九天父母所出。
　　高上玉晨鳳臺曲素，如是九鳳文，憂樂之曲。玄丘太真皆九天自然之炁結而成焉。
　　又高上玉晨憂樂之曲，空生鳳臺之上，靈文明於五方，金音逸朗於十天，九曲上真皆鑄金為簡，紫筆書文。
　　《八素真經》乃玄清玉皇之道。
　　又有地仙，自復有《八素經論》，服王氣吐納之道也。
　　又有《九素經論》，召鬼使精，行廚檢魂魄之事。《神州七轉七變舞天經》，凡上清寶經三百卷，玉訣九千篇，符圖七千章，皆出元始高上玉章，禀承自然之章，玄古之道。
　　右出《洞玄真文赤書玉訣經》
　　《三九素語玉精真訣》，
　　上相青童君曰：《三九素語》出於九帝三真命咒之辭，理炁停年，開解靈關，五藏華鮮。
　　右出《三九素語玉精真訣》
　　《龍景九文紫鳳赤書》，太上閑居峻崚之臺，金華九曲之房，說《龍景九天紫鳳赤書》。
　　《瓊宮五帝靈飛六甲內文》，
　　太上六甲素奏丹符，
　　五帝內真通靈之文，
　　靈飛左右六十上符。
　　右並生於九玄之中，結清陽之炁，以成玉文。
　　右出《龍景九文紫鳳赤書》
　　《玉珮金璫太極金書》，
　　元始天王與太帝君欣靈瑞於太空，請上法於九天，啟誓告靈，清齋霄庭。是日，忽天光昏翳，日月晝冥，三日三夜，碧雞啟晨，時有九日煥明，東方玄光朗曜，天元復真青烏來翔，口銜紫書集于玉軒，飛空下降，玄授天王、太帝二君，尅齊高天，奉受真文。
　　《青要紫書金根眾經》，乃九天真王受空玄自生之章。
　　《三天正法》乃與元始俱生，太上所受。
　　《石精金光藏景錄形神經》，乃是高聖玉帝所出。
　　《金真玉光太上隱書》，太上大道君所受九玄之精。
　　右出《玉珮金璫太極金書》
　　《大洞真經三十九章》，
　　此經之作，乃自古玄微十方元始天王所運。
　　右出《大洞真經三十九章》
　　《洞玄赤書經》
　　《元始洞玄靈寶赤書五篇真文》，生於元始之先，空洞之中。
　　又云：《五老靈寶五篇真文》，元始天書，生於空洞之中，為天地之根。
　　又云：《元始赤書五篇真文》，上清自然之書，九天始生之玄札，空洞之靈章，成天立地。開張萬化。
　　右出《洞玄赤書經》
　　《洞玄智慧大戒經》，
　　元始天尊以開皇元年七月一日，於西那玉國鬱察山浮羅之嶽長桑林中，授太上大道君智慧上品大戒法文。
　　右出《洞玄智慧大戒經》
　　《洞玄通微定志經》，
　　天尊曰：卿並還坐，吾欲以思微定志旨訣告之。其要簡易，從易得悟，不亦快乎！二真曰：思微定志為有經
　　也。天尊曰：都无文字。二真曰：斯徒觸壁，无底大癡，如无文字，何從得悟？答曰：即時一切經書本无文字也。今日之言，不亦經乎？
　　右出《洞玄通微定志經》
　　經符異名品
　　《洞真黃庭內景經》，
　　一名《太上琴心文》，
　　一名《東華玉篇》，
　　右出《洞真黃庭內景經》
　　《洞真高上滅魔玉帝神慧隱書經》
　　高上滅魔殺鬼上法，
　　一名《九天命靈文》。
　　《高上九天驅除玉帝神慧》。
　　一名《九天驅除神咒內法》
　　右出《洞真高上滅魔玉帝神慧隱書經》
　　《洞真金根經》上，
　　《上清玉霞紫映內觀上法》
　　一名《金精石景水母王胞經》，
　　一名《採服日根招霞之道》，
　　右出《洞真金根經上》
　　《洞真九赤斑符五帝內真經》，
　　一名《白羽中林飛天九符》，
　　右出《洞真九赤斑符五帝內真經》
　　《洞真丹景道精隱地八術經》，
　　一名《乘虛馭空》，.
　　一名《隱輪飛霄》，
　　一名《飛靈八方》，
　　一名《解形遁變》，
　　一名《迴晨轉玄》，
　　一名《隱地舞天》。
　　右出《洞真丹景道精隱地八術經》
　　《洞真三元玉檢三元布經》，
　　一名全二元玄臺玉檢紫文》，
　　一名《九天真書元始檢地之錄》，
　　一名《三元虎書》，
　　一名《飛天上真》，
　　一名《檢仙真書》，
　　一名《太真陰陽靈籙三元章》。
　　右出《洞真三元玉檢三元布經》
　　《洞真黃氣陽精三道順行經》，
　　一名《藏天偃月》。
　　右出《洞真黃氣陽精三道順行經》
　　《洞真九丹上化胎精中記》，
　　一名《瓊胎靈躍》。
　　右出《洞真九丹上化胎精中記》
　　《洞真太丹隱書》，
　　一名《帝君七化變景九形》，
　　一名《太一三度帝寶五精》。
　　右出《洞真太丹隱書》
　　《洞真玉珮金璫太極金書上經》，
　　玉珮以九天魂精，九天之上名曰晨燈，
　　一名《太上隱玄洞飛寶章》。
　　金璫以九天魂靈，九天之上名曰虹映，
　　一名《上清華蓋陰景之內真》。
　　右出《洞真玉珮金璫太極金書上經》
　　《洞真瓊宮左右靈飛六甲上符》，
　　一名《玉精真訣》，
　　一名《景中之道》，
　　一名《白羽烏翮》。
　　右出《洞真瓊宮左右靈飛六甲上符》
　　《隱元上經》，
　　《洞真經》三十九章，高上元皇道君元始自然玉章。
　　一名太真道經，
　　一名三天龍書。
　　右出《隱元上經》
　　《洞真神州七轉七變舞天經》，
　　一名《藏景匿形》，
　　一名《出有入无》。
　　右出《洞真神州七轉七變舞天經》
　　《洞真太微黃書八坦上經》，
　　第一名《八坦四門高上經》，
　　第二名《九靈中華紫素》，
　　第三名《上元錄金安明》，
　　第四名《玉室寶雲中曜》，
　　第五名《三氣九變水火母》，
　　第六名《太微中神五道步空飛行》，
　　第七名《石景金陽素經》，
　　第八名《九天八錄交帶真文》，
　　一名《八威制天文》。
　　右出《洞真太微黃書八坦上經》
　　《洞玄太極隱注經》
　　《太上玉經隱注》曰：上清之高旨，極真之微辭，飛仙之妙經也。《靈寶經》，或曰《洞玄》，或云《太上昇玄經》，皆高仙之上品，虛无之至真，大道之幽寶也。《三皇天文》，或云洞神，或云洞仙，或云《太上玉策》。此三洞經符，道之綱紀，太虛之玄宗，上真之首經矣，豈中仙之所聞哉！
　　右出《洞玄太極隱注經》
　　無上祕要卷之三十竟
　　無上祕要卷之三十一
　　經德品
　　五老靈寶五篇真文，元始天書，生於空洞之中，為天地之根，靈尊妙貴，法教威嚴，三元開張，德冠諸天，有一十四德：
　　一者，其德如太虛空无蕩蕩，為元始之宗；
　　二者，其德如虛无，无中生有，有中歸无；
　　三者，其德如大道，威靈恢廓，為神明之寶；
　　四者，其德如天，澄清高虛，廣覆无邊；
　　五者，其德如地，開張廣納，无毫不載；
　　六者，其德如三光，照耀諸天，普受光明；
　　七者，其德如高真，敷演玄教，為天中之尊；
　　八者，其德如神人，廣度一切，普受自然；
　　九者，其德如大玄，清開廣置，為神仙之都；
　　十者，其德如雲雨，一切萬物普受其蔭潤；
　　十一者，其德如風，一切萬物受其施洩；
　　十二者，其德如四時，一切萬物受其成生；
　　十三者，其德如泰山，保固元祚，安靈鎮神；
　　十四者，其德如大江，蕩蕩无礙，莫不開容
　　靈文妙重，斯一十四德。其德如之，巍巍高範。量難可勝，嶽蔭神流。萬劫无窮，開明元化，莫不由焉。
　　右出《洞玄赤書經》
　　老子曰：太上靈寶，常先天地始生，從本无數劫來，混沌自然，道真者也。在道為道本，在法為法先，十方神人皆始於靈寶。
　　老子曰：混沌之初，微妙之源，開闢以前，如有靈寶自然真文，象帝之先，吾為靈寶大道之淵門，受其精妙即為天地人之神。
　　老子曰：太上靈寶生於天地萬物无象空洞，大道之常運于无極无為而混成自然，貴不可稱，尊无有上，故曰太上。大无不包，細无不入，理妙叵尋，天地人所由也。在天五星運炁，日月耀光；在地五嶽致鎮，山高海淵；在人五體安全。
　　夫天无靈寶，何以耀明？地无靈寶，何以表形？人无靈寶，何以得生？是故萬物芸芸，以吾為根，以我為門。何以為根門？吾有靈寶文。
　　老子曰：蛇得靈寶化為神龍，烏得之變為鳳凰，凡獸得之改為麒麟，凡夫得之號曰聖人。何謂聖人？子有通聖真文，能服之遊戲五嶽，逍遙于空，改易五內，變化形容，役使鬼神，通微十方，隱見无常，登高乘雲，遠遊高清。
　　老子曰：靈者，通道也，能通大道至靈，致役萬神。寶者，能與天地相保。故曰靈寶太上，道之極尊。
　　老子曰：國之將興，修致此文；人欲富貴不老，能致靈寶。天子得之，鳳凰來儀，五星合度，日月光耀，四方賓伏，天下清晏，妖惡不生，諸侯同歸，壽與天地，萬兆不衰。諸侯得之，列宿合光，利國宜家，位主昇遷，長生久視，終保无殃。大夫得之，長延无窮，貴位重祿，昇進王侯。
　　右出《洞玄五稱經》
　　《高上三元布經》，乃上清三天真書，上真玉檢飛空之篇，上元檢天大錄，下元檢地玉文，中元檢仙真書。
　　《三元篇》曰：玉檢之文，出於九玄空洞之仙，結自然之炁，以成玉文，九天分判，三道演明。
　　天无此文，則三光昏翳，五帝錯位。九運翻度，七宿奔精。
　　地无此文，則九土淪淵，五嶽崩潰，山河倒傾。
　　學无此文，仙官不降，地官不營，九天之上不書玄名，徒勞為學，道无由成。其法高妙。三元祕篇，有得其文，位加仙卿。
　　右出《洞真三元玉檢經》
　　道言：《昇玄經》者，蓋天地之要，道德之宗，上聖所尊貴，鬼神所畏服。其高則出九天之上，其深則通九地之下，千變萬化，道盡於此。
　　太上曰：吾前世為求神仙，鍊石服芝，正得延年，雖壽千年萬歲，死輒更苦，雖有力能移山駐流，懷藏日月，故不免三塗八難。後遇无上天尊，得聞《 靈寶經》 並齋法，案經修行，千有七載，得成真道，遂見過去、將來、現在三世善惡之事。
　　道陵曰：不審昇玄以何義，故願垂哀念，分別解說，使將來有緣得了幽奧。
　　道言：汝所諮問，甚為真要。吾當判說，諦聽勿忘。夫昇者，上也。是諸十方大聖，不生不死真人。得道者，莫不昇度三界，上登金闕，身生水火，與空合德，彌綸至精，遼豁无窮，上包諸天羅於无涯，下入无底妙於細微，昇上无形湛體自然。
　　玄者，无光之象，无物之狀，迎之无首，追之无後，近不可以親，遠不可以疏，總統大妙、天中之天，真中之真，神中之神，有得之者，即名昇玄。
　　道陵曰：弟子成真以來，身登玄宮，經今九載，方得受聞《昇玄妙經》
　　右出《昇玄經》
　　高上老子曰：道家經之大者，莫過五千文，洞玄洞真之詠也。此書虛遠誦之，致大聖為降雲車寶蓋，馳騁龍駕，白日昇天。五千文是道德之祖宗，真中之真，不聞穢賤，終始可轉讀，敷演妙義則王侯致治，齋而誦之則身飛仙。
　　右出《洞玄請問經》
　　經文存廢品
　　天尊言：我歷觀諸天，從億劫以來至于今日，上天得道高聖大神及諸天真人、九宮五嶽飛仙之人，莫不悉從靈寶受度而得為真。斯經尊妙，度人无量。大劫交周，天崩地淪，四海溟合，金玉化消，萬道勢訖，而此經獨存，其法不絕。凡是諸雜法、導引養生法術、變化經方、支散雜俗並係六天之中，慾界之內，遇小劫一會，其法並滅，无復遣餘。其是太清雜化符圖、太平道經、大小品經，並周旋上下十八天中，在色界之內。至大劫之交，天地改度，其文仍沒，无復遺餘。其玉清上道三洞神經、神真虎文、金書玉字、靈寶真經，並出元始，處於二十八天无色之上。入劫周時，其文並還无上大羅天中玉京之上七寶玄臺，災所不及。
　　右出《洞玄靈書度命經》
　　道言：吾法輪妙經，從无數劫來，有如塵沙歷劫，不足為譬，天地成敗非可勝數，眾經盡消，而吾經不滅，隨運轉輪，開化日隆，廣度无極，經中之尊，猶如諸天開化，无有是經，其法不行。如是一切施張教法，此經最為其先。如眾星普耀，此經如月盛，最為其明照耀十方，猶如三界聞冥不消，是經如日之出，普照諸天，无不朗清。猶如萬川之流，是經如湯谷之淵，為巨海之源，无不歸宗。猶如須彌之高，是經如玉京之山，无不包藏。此經微妙，與天地長存，諸天元王、高仙上真、無億數量，莫不奉命。此經如是普濟眾生，學與不學，廣開法門，上理三光，中調陰陽，下開萬生，皆從受覆蔭，拔度七祖，開濟窮魂，生死傷敗，莫不成就，輪轉不滅，如船渡人。
　　右出《洞玄法輪妙經》
　　遇經宿分品
　　《七聖玄紀》，迴天上文，或以韻合，或支類相參，或上下相會，以成字音，或標其正諱，或單複相兼，皆出玄古空洞之中。高聖撰集，以明靈文，後學之士，名參其篇，得受寶訣，自然上仙。然有六合，復有七傷，寶之則合，忽之則亡。有分之身，勤加精誠，長齋靈阜，遠尋幽山，燒香行禮，晨夕誦經，棄諸雜想，心注太真，尅得玄降，白日飛騰。
　　凡後學之士，或名不書玄簡而備得寶經者，皆以己身有宿世重德豐柯，垂蔭慶逮其身，或身有冥功，志分出群，單心苦行，上感玉皇，四極所奏，五嶽記名，致遇經師，得受寶文。如使精勤不犯七傷，則致真人下降，授其真文，得見上聖玄紀之文者，皆以玄古有飛仙之分，尅書於未生之象，逆注於玄虛之篇，既禀人道，青宮疏名，四司所保，五帝所證，玉虛結藏，紫絡植根，骨有奇光，舉形合仙，四極潛降，陰授寶文，太一定籍，司命改年，魂固魄安，六骨結真，萬神總具，尅成上仙。
　　高聖帝君曰：凡得《七聖玄紀》，迴天九霄，雖未昇騰，皆青宮疏名，告下五嶽符，諸靈山河海司官防衛其身，玉童玉女各十二人侍衛靈文，奉經行真。此玄挺應會，理合自然，上聖皆以逆注青籙，位淮仙卿，須以道備，四真詣房，降下靈輿，白日登晨，俯仰之格，隨品進仙，此道遐妙，非以常學所可闚聞。
　　高聖帝君曰：凡有玉骨丹文，列名帝圖，得見《七聖玄紀》。
　　凡有金髓紫臟，名題金札。得見《隱書內文》。
　　凡有神奇異毛，紫胞玉絡，名標上必清，得見白簡上篇。
　　諸有流精紫光，內照外纏，寶藏金容，名書玉虛，得見青籙之文。
　　諸有神挺應圖，瓊胎紫虛，名題東華，得見七傷檢文。
　　高聖帝君曰：後學有好尚務勤修，人和行柔，包弘四大，觸類有容，如此之人皆玄名題於帝籍，紫字結於玉篇，納炁啟於神圖，德尚顯於合仙，內則太極監映，外則總大匠之宗，功滿道備，則自然白日昇天。
　　右出《洞真七聖元紀經》
　　紫微夫人說王母言曰：九炁陶鑄，太一運神，子既得為人，人亦眾矣，自无太一靈簡、三元金名、司命隱符、五老紫籍，雖受天炁而生，皆不得聞見至道。
　　子又无玄官紫札#1上皇寶名、太一玉籙、東華隱圖、三元銘神、太帝參魂者，雖受天之性，既得暫聞至道，亦不能修為、為不能久，久如不固，固而不專，專不能洞，適可憶存五嶽，登行常生之塗耳！不得八景超霄，浮煙控暉，飛騰靈羽，踴躍太无。
　　又无瓊臺羽札、流雲五板#2、太一金閣、五皇隱籙、後聖七符、空山石函，丹臺素章、玄黃五行、天母抱圖、太上圖名保真、秀景光鍊#3神軀之錄者，皆不得見洞真玄經，睹帝君之變，又不得聞消魔神虎智梵之詠#4，又不得聞太上隱書八素之辭，又不得聞太洞真經三十九章、金真玉光豁落七元。
　　諸學真之人而受此書皆有太帝目名，西華宮有琅簡蘂書於紫宮，當為真人者乃得此文，乃是子未生之前五千歲已有玄名定錄。當遇此經，子勿以始受此書而謂非宿命之分。
　　右出《洞真太丹隱書經》
　　凡名參上清金書玉籙者，得見太上眾文籙。
　　凡名參太極白簡青文者，得見除六天文三天正法。
　　凡名參方諸玄素紫名者，得見太微靈都婉轉真文。
　　凡名參金闕玉名者，得見九老仙都玄流紫極元君真書。
　　凡名參太清玉籍絳名者，得見清和宮天帝君真書。
　　凡名參太素瓊簡金字者，得見紫微玄宮玉帝飛天真書。
　　凡名參玄都丹臺白玉金字者，得見玄洲仙伯開天萬仙真書。
　　凡名參南極丹文紫籙者，得見崑崙墉臺飛天真文。
　　凡名參玄宮青金赤書者，得見蓬萊高上真書。
　　凡名參三元宮琳札青書者，得見天帝丈人黃上真書。
　　右出《洞真三天正法經》
　　若有金名東華緑字存上清者，得遇此符。
　　右出《洞真神虎內符》
　　非有瓊籙玉名刻簡三清者，皆不得金虎內符及聞太上之玉篇。
　　右出 洞真太微天帝君金虎真符》
　　自无金名蘭臺丹字紫房，不得見聞此書。
　　右出《洞真金元羽章玉清隱書》
　　有金名玉字列圖者，骨藏生華，當得此文。
　　右出《洞真消魔大王白神內祝文》
　　若有金骨玉名，名參清宮，得有此文。
　　右出《洞真高上滅魔神慧隱文》
　　若有玄圖帝簡，緑字上清，金骨玉藏，當得此文。
　　右出《洞真金房度命內真經》
　　凡有金名帝簡，紫字上清，得受此文，皆宿挺應仙青宮記名。
　　兆身无奇炁，特鍾自然合神神光，內照羽暉，映玄太素，生五藏七靈，入泥丸骨，有五帝之玉暉，血有流金之浩泉，如此皆天仙之相，自无此天相，亦終不與此經師相遇。
　　右出 洞真高聖金元八景玉籙經》
　　上相青童曰：凡有金骨玉體，名參青宮，得有此文。
　　右出《洞真素靈大有妙經》
　　自非有金闕玉名及緑字東華，皆不聞見此二章之篇目。
　　又云：自非宿有飛玄天仙之骨錄者，莫得而見聞。
　　右出《洞真鬱儀奔日赤景玉文太上玉晨結璘奔月黃景玉章》
　　若有金書東華，得見此文，則宿運應仙。
　　又云：自非金名玉格，莫得聞見。求仙之夫无五符佩身，五嶽仙官不衛兆形。
　　右出《洞真紫度炎光神元經》
　　若有骨相值合，或精求苦念感徹上清，得見此文。其名便已逆注青宮，依科奏簡，便成真明矣。
　　右出《洞真青要紫書金根眾經》
　　玄映上道玉清高靈之文，皆授宿一有玄名，九天刻簡，來生金書玉籙琅此瓊文。應為真人者。
　　右出《洞真迴元九道飛行羽經》
　　若有金名東華，緑字紫庭，得受妙篇，位登玉清。
　　又云：子有玉骨，得見此文。
　　右出《洞真三九素語經》
　　若有玄圖帝簡，錄字紫清，金骨玉髓，名書青宮，九天王自當遣四極真人下授兆身瓊文帝章也。若有宿緣，遭遇明師，玄挺運會，應得此文，剋成上仙。
　　右出《洞真太霄琅書瓊文經》
　　夫有宿命，應得見此文者，皆玄挺開會，必有神仙定分。
　　右出《 洞真黃炁四十四方經》
　　有金名玉骨，寶字上清，得有此符，佩之三年，便得為五嶽真人。
　　右出《洞真九赤斑符五帝內真經》
　　宿有玉名，應為神仙真人者，有能究其篇者，有金名東華，書字鳳闕，乃得見此文。
　　右出《洞真玉晨鳳臺曲素上經》
　　若有金名玉字，列奏玄圖，應得此文。
　　右出《洞真黃炁陽精三道順行經》
　　南極上元寶祕玉檢之文，自无金骨玉髓玄名帝圖，不得見其篇第。
　　右出《洞真三元玉檢布經》
　　有骨相合仙，名書帝籙之人，乃得有其文。
　　右出《洞真九丹上仙胎精中記經》
　　當傳骨相合仙之人，有得見者，太極書名，奏之上清。
　　右出《洞真玉佩金璫太極金書上經》
　　有金名列於上清，精丹感於九天，得見此經。
　　右出《洞真元真洞飛二景寶經》
　　#1官：教煌寫本作『宮』
　　#2雲：教煌寫本作『靈』
　　#3鍊：教煌寫本作『鍊』
　　#4得：教煌寫本无。梵：教煌寫本作『慧』。
　　卷三十二眾聖傳經品傳經年限品
　　無上祕要卷之三十二
　　眾聖傳經品
　　黃帝曰：大洞玉清之文，皆皇上高真所修，不傳地上之士。洞玄上清之經，時當下教，以授至學之士。洞神三皇之書，傳下世，鎮化佐國，扶濟兆民。
　　右出《洞神經》
　　高上帝君告上相青童君曰：凡諸天文三十六國九地之音，皆玄古洞空之書自然之音，諸天上真帝皇以下及學仙得道，莫不受音於太空，佩文以遊行。
　　右出《洞真外國放品經》
　　結九元正一之炁，以成憂樂之辭，明於玄臺之上，字方一丈，文蔚煥爛，洞明九天，七寶華光，流曜上清。玄都丈人受之於太空，後以鳳文真書玄授於太上大道君，道君傳太極真人，太極真人以傳東海方諸青童大君。
　　右出《洞真鳳臺曲素上經》
　　虎真符，太真九天父母所出，太真丈人以傳東海小童，九天真王以傳太上道君。
　　右出《洞真神虎真符》
　　上玉帝以傳太微天帝，太微天帝以授後聖太平道君。
　　右出《洞真高上神慧隱書》
　　上相青童君曰：九天丈人、三上玉童同時傳太帝君，太帝君以傳南極上元君，上元君以傳西王母，西王母以傳太微天帝君，天帝君以傳金闕聖君，金聖君以傳上相青童君，青童君傳西城王君，使付後學，應為真人者。
　　右出《洞真三元素語玉精真訣》
　　太霄琅書者，乃九天仙王飛霄之曲；瓊文帝章者，乃九天之上文，并以元始之初生於自然虛洞之中，虛皇玉帝受之於九玄，經萬劫傳於太真王，太真王以傳太華真人，三天長生君、太和真人、東華老子、南極總司禁君、西臺中候、北帝中真、大靈王子、太靈真妃、赤精玉童、玄谷先生、南嶽赤松、中山王喬、紫陽真人、西城王君、中皇先生、趙伯玄等，並修受此經。
　　右出《洞真太霄琅書經》
　　《金鐺太霄隱書》、《玄真洞飛二景寶經》以傳高聖玉晨太上大道君，三天玉童、西龜王母、紫精　　太素、三元君、中央黃老帝，太帝以傳天帝君、太微帝君、南極上元禁君、皇天上清金闕帝君。
　　右出《洞真玉佩金璫經》
　　太真、九都、上皇、太極四真人，受之於太上玉晨高聖道君。
　　右出《洞真靈飛六甲內文經》
　　九天丈人曰：九丹上化胎精中記，太帝君以傳南極夫人，南極夫人以傳太微帝君，太微帝君以傳後聖金闕帝君，金闕帝君以傳上相青童君，青童君更撰集施用上下次第，付西城真人。
　　右出《洞真胎精中記》
　　太上玉晨高聖君受之於九玄，七千年乃傳太極真、人東華大神、方
　　諸青童、扶桑暘谷神王、清虛真人，告盟於上清，裂金以誓，身有其文者即隱淪八方，有修其術則乘虛駕空。口口而受，不得妄傳。
　　右出《洞真丹景通精隱地八術經》
　　凡上清寶經三百卷，玉訣九千篇，符圖七千章，皆出高上玉帝，禀
　　承自然之章，玄古之道。其道祕在九天之上，大有之宮。相傳玉文以付上相青童君。
　　右出《洞真七轉七變舞天經》
　　八素真經者，乃玄清玉皇之道也。上皇天帝以此書授太微天帝君、三元紫精道君、真陽元老君。此三君受書施行，道成後以付太上道君，太上道君以傳後聖李君，李君以傳太虛真人南極赤松子，使下授學道宿有金名者。
　　服日月皇華之道，元始以經傳高上玉皇九夭王，九天丈人於空玄之中表文於西龜之山，玄授於西王母，太上大道君受之於九玄，以傳扶桑大帝君，金闕帝君受之於北元，以傳上相青童君，大帝以傳四極真人，玄古之道，炁炁相胤，真真相傳。
　　右出《洞真太上八素真經》
　　太帝、天帝、太微，天帝三君昔受玄丹上經於太上大道君，施行道成，上補玉帝之真，臨昇霄之日，太帝以經傳西王母，太上天帝君以經傳南極上元君，太微天帝君以經傳金闕聖君，聖君傳上相青童君，青童君傳涓子。
　　右出《洞真太微天帝君玄丹上經》
　　太上寶章傳於太帝君，太帝君傳天帝君，天帝君傳太微天帝君，天帝傳金闕帝君，金闕帝君付東海青童君。
　　右出《洞真素靈下有妙經》
　　九赤者，乃九天之炁，飛玄羽章，結成玉文。元始丈人以傳太上大道君，元始天王以傳南極上元君，太上以傳扶桑太帝，太帝以傳太微天帝君，太微天帝君以傳後聖金闕帝君，金闕帝君以傳上相青童君，青童君以傳南極上元君，上元君以傳洪崖先生，洪崖先生以傳太極四真人，皆炁炁相傳。
　　右出《洞真九赤斑符內真經》
　　如是九天鳳文，憂樂之曲，玄丘太真，皆九天自然之炁結而成焉，靈文表異於空玄之中，經九萬之劫，玄都丈人受之於太靈，以傳太上大道君，道君傳太極真人，真人以傳東海方諸青童君。
　　右出《洞真鳳臺曲素上經》
　　昔上元夫人以隱文授太和玉女，太和玉女授幼陽君。
　　右出《洞真玉清隱書經》
　　玄都仙王昔受之於太微三老，西城王君昔受之於龜山王母。
　　右出《洞真太微黃書經》
　　青要，紫清帝君之別號，受元皇帝紫書妙訣，皆眾經之要祕，九天之上書，八會之隱文也。玉帝命高上總仙君科集寶目，合為眾經，以紫光繒文金簡為篇，皆出上皇玄古之道，高聖所撰集以成，傳於青要帝君，帝君傳上虛皇九靈道君，道君傳太素高靈洞耀道君，道君傳南極上元君，上元君傳天帝君，天帝君傳太微天帝君，天帝君傳後聖九玄帝君，帝君傳上相青童君。披九天三關之大法，太帝之上篇，以傳天帝君，天帝君以傳南極上元君，上元君以傳太微天帝君，太微天帝君以傳金闕帝君，金闕帝君以付上相青童君，使教　後學應為真人者。
　　右出《洞真青要紫書經》
　　　《金真玉光八景飛經》乃生九天之上，元景之先，玄光流映，若亡若存，玄精晴靄，洞耀瓊宮，積七千餘劫。其文甚明，仰著空玄之上、太虛之中，覽之不測，毀亦不亡，於是九天丈人以建始元年受之於空玄，以傳元始天王、廣生太真、太上大道君、青真小童、五老上真、三十九帝、上皇先生、萬始道君、南極上元紫素三元君、西龜王母、太素三元君、太真夫人。上皇先生以傳紫清帝君，元始天王以傳黃石先生，三天玉童，太上太道君以傳東海小童、紫微夫人。後聖九玄金闕帝君以付上相青童君、太極四真人、西城王君。如是，寶訣皆上真口口相傳。
　　右出《洞真金真玉光八景飛經》
　　如是寶文，太帝君常所寶祕，以傳天帝君。天帝君以傳南極上元君，南極上元君以傳太微天帝君，太微天帝君以傳金闕聖君，金闕聖君以付上相青童君，使教應仙之人。
　　右出《 洞真天關三圖七星移度經》
　　八天虛皇帝君受之於九空，太上以傳玉清帝君，帝君以傳消魔大王，大王以傳五常上真君，真君以傳高上玉皇，玉皇以傳太帝，太帝以傳太上大道君，大道君以傳太微天帝君，天帝君以傳後聖九玄金闕帝君，帝君以付上相青童君。
　　玉清鬱悅郍林昌玉臺天《九暉大晨隱書金玄內文》，元始先生所佩，以傳鬱羅真人。
　　玉清高桃厲沖龍羅天《觀靈元晨隱書金玄內文》，九老仙都所佩，以傳廣靈丈人。
　　玉清碧落空歌浮黎天《總晨九極隱書金玄內文》，玉清高元君所佩，以傳南極上元君。
　　玉清摩坦婁于翳天《沓曜旋根隱書金玄內文》，九天真王所受，以傳太上大道君。
　　玉清扶刀蓋華浮羅天《玄景晨平隱書金玄內文》，太素三元君，受之於元始天王，以傳太和玉女。
　　玉清貝渭耶渠初默天《合暉晨命隱書金玄內文》，扶桑大帝受之於大霄真王，以傳太微天帝君。
　　玉清沖容育鬱敵沙天《齊暉晨玄隱書金玄內文》，西王母受之於北極皇上先生，以傳赤精上真君。
　　玉清單緣察寶輪法天《高上龍煙隱書金玄內文》，後聖九玄金闕帝君受之於高元虛皇淳景君，以傳上相青童君。
　　右出《洞真高上金玄羽章經》
　　太上大道君告北極真公曰：九星上法玄映之道，吾昔受之於元始，于今七億萬劫，經天地成敗，萬品衰滅，而其道獨存，今猶修之於雲景之上，而不能忘之於時節者，意玩此道高妙，愛樂夫人之接遇也。屍來生始學飛鷃之舉，而不知幽尋步空之法，何由得重霄之門，觀天地之始終？子既無此道，特與九晨乖域夫人絕遊也，徒有玄名帝錄，超卓高騰，正可得策駕雲龍，遊眄五嶽，但不死而已矣！如望踐斗魁，遊步華晨，騰景玉清，當未期也。當匡御劫運，封掌十天，科簡玄籙，理判神仙，宜受此法以綜萬生。今出相付，子祕而修焉！真公於无量壽天以金羊銀鴈列帛華晨之下，奉受訣文，修之以傳方諸青童君。
　　右出《洞真迴元九道飛行羽經》
　　太上大道君昔受《飛行羽經》、《九真昇玄上記》、寶言紫文緑金之字、超空躡虛浮景之道於玄清上宮虛皇真道君，後太上道君以其要傳上清帝君，帝君傳上元太素君，又傳太微天帝君，帝君施行真祕，以傳晨中黃景君，黃景君以傳皇初紫靈君，紫靈君以傳中央黃老君，黃老君以傳九微太真、玉保金闕上相、大司命高晨師，青童大君以此文教授當為真人者。
　　右出《洞真太上飛行羽經》
　　上清清微天始青正法六天文，元始傳九天父母萬始先生。
　　《三天真書》，一名《金陽洞靈文》，三天玉章所出，傳皇上先生。
　　《太上眾文籙》，太上傳金闕帝君。三元玄臺告六天符，傳太上玄老。
　　《三天正法》，傳鬱絕真王。
　　《三天九微玄都太真陰陽靈籙上元章》，太帝丈人受之於太虛无上真君。
　　《太微靈都宛轉真炁三方文》，九天真王以授太上丈人。
　　《九老仙都玄流》，紫極真元君受之於三天玉童。《驅虎豹符》，
　　九炁丈人受之玄私陰陵上帝清和宮天帝君。《皇熙真書》；太上元君以授黃軒紫微玄宮。《玉飛天真書》，太清元始天王以授西王母。
　　《玄洲仙伯開天萬仙真書》，東海小童以授得道人崑崙墉臺靈飛天真，太上大夫以授眾仙得道者。《蓬萊高上真書》，玄成清天上皇上皇以傳寧封。
　　右出《洞真三天正法經》
　　南極上元君受之於高上投盟天母空，以傳太微天帝君，帝君傳西龜王，王母傳金闕帝君，帝君以付上相青童君，使授後學。
　　右出《洞真黃氣陽精經》
　　《智慧觀身大誡》，元始天王、太上高聖君相與登洞真之堂，說而誦之，以傳太微天帝及太極高仙王公，口口而已，不書於文。
　　右出《洞真觀身大誡經》
　　《智慧隱經》、《道行大願》、《上誡寶真品》，太上虛皇傳太上大道君，道君傳太微帝君，帝君傳九微太真，太真傳太極大法師及傳太極高仙王公，不告諸中仙。
　　右出《洞玄安志經》
　　太上玄一真人曰：《太上真一勸誡法輪妙經》，太上虛皇昔傳太上大道君，道君傳太微天帝君，天帝君傳後聖金闕上帝君，命付仙卿、仙公、仙王巳成真人，不傳中仙。
　　右出《洞玄法輪經》
　　傳經年限品凡
　　《上清寶經》三百卷玉訣九千篇、符圖七千章，舊科皆萬劫一傳，自六天罷退，三道正明，運度相促，至道應行改科，七百年聽傳，若七百年內有至心骨相應玄錄字上清者，皆得依盟而傳。
　　右出《洞真七轉七變舞天經》
　　諸有《太上飛行羽經》 昇玄九道者，聽三千年六傳，遇其人一日頓授之。
　　依九天格，九萬年一出。太上大道君又告青童君曰：九天有禁，萬劫一傳。今運度交周，炁反上清，道運應行於金臺，依玄科，七百年有其人聽三傳。
　　《太上羽經躡步天綱》，九晨君及九星夫人空常內名，步玄隱化，高虛上道及高皇玉帝之禁書也。依九天格，萬劫一出，自開皇以來推運歷數，其運度促，皇上出命，使太上大道君傳於後學應為真人者，九千年聽三傳。若九千之中有其人，聽頓傳。傳授限竟，不
　　得復出。
　　右出《 洞真迴元九道飛行羽經》百年之中有上學真人未見是文，聽傳二人。
　　右出《洞真三元玉檢布經》
　　《洞真天關三圖七星移度經》，七百年一出，依四極明科，使七百年中得傳三人。
　　右出《洞真黃素四十四方經》
　　依上皇之初，舊經萬劫一傳，三天立正，改七千年聽得三傳。七百年內有其人，亦聽三傳。
　　右出《洞真太上素靈大有妙經》
　　初令三百年得宣傳一人，卻七百年乃復得傳一人。
　　右出《洞真九真中經》
　　依四極明科，七百年內聽三傳，百年內有其人聽再傳。
　　右出《洞真元始變化寶真上經》
　　《玉清隱書》有四卷，乃高上玉皇昔受之於玉玄太皇道君禁書。玉皇所寶妙祕，以付太極四真人，使掌祕藏之，五千年內聽三授，授於上清之真人。若一年遇三人，亦聽授之，限過不得復傳。
　　右出《洞真太上隱書經》
　　依科；七千年有骨相合仙、名書帝錄之人，得傳。今有其人，七百年中聽得傳三人。
　　右出《洞真九丹上化胎精中記經》
　　太上素靈有大玉篇九真明科，皆傳骨相合真之人。依上皇之初，舊
　　經萬劫一傳，三天立正，改七千年聽得三傳，七百年內有其人亦聽三傳。
　　右出《洞真雌一內神寶玉名經》
　　九赤者，乃九天上炁飛玄羽章結成玉文，其道至妙，依科七千年一傳。
　　右出《洞真九赤斑符內真經》
　　靈文表異於空玄之中，經九萬之劫，玄都丈人受之於太虛，後青童君傳宿有玉名應為神仙者。七百年三傳，百年有可授者聽傳二人。
　　右出《洞真高上曲素上經》
　　昔上元夫人以隱文授太和玉女，七百年當授合真通玄之人。
　　右出《洞真玉清隱經》
　　《 洞真高上金玄羽章經》，依科皆七百年聽傳合仙之人。
　　四真人曰：明科，七百年內傳三人當為真者。
　　右出《洞真神丹籙形靈九經》
　　《洞真青要紫書經》，依玄科，七百年內聽三傳。舊科皆經萬劫一傳，自六天罷退，三道正明，運度相促，至道應行改科，七千年聽傳。若七百年有至心骨相應玄者，依盟而傳。
　　右出《洞真高上元始道章經》
　　《三天頌文》，三天元始祕於三素之房、九曲瓊室，千年一傳。
　　青童君曰：自唐之後得此文，乃七千人皆得馭飛龍而玄昇，晏鴻翮而騰翔，或託形輪化，潛引而飛空也。如此不可具記，依三天格制，七百年一出。
　　右出《洞真三天正法經》
　　《洞真太霄琅書》，經萬劫傳於太真王。
　　太虛真人曰：此太上之靈文，登辰妙道，七百年聽三傳。上宰王君曰：百年之內，有二人可授之。
　　太上曰：修行五星之道，出傳之，始七百年中得三傳。限盡藏之五嶽，不復得出。
　　右出《洞真八素真經》
　　奔日月之道，上清太極九皇四真人之所寶祕，玄虛元君之玉章，三百年得傳一人，卻後七百年仍復得傳一人。
　　右出《洞真結璘奔月經》
　　此皆太上之書，皆有定科，七百年中得三傳，過此不得復出。
　　右出《洞真金書玉字上經》
　　依科，七百年內若有金名東華紫字上清合真之人，聽得三傳。自無
　　此骨，祕之玉闕，萬劫不宣。《紫書丹字月魂隱音》，百年之內有金名帝圖錄字者，得傳一人。
　　右出《洞真黃氣陽精三道順行經》
　　招靈致真豁落七元之符，上古之科，萬劫一傳。今有其人，七百年中聽得三傳。
　　右出《洞真金真玉光八景飛經》
　　迴天九霄得道之篇，五老仙都左公堂錄瓊宮，依四極明科，萬劫一傳。
　　右出《洞真七聖元紀迴天九霄經》
　　　祕於九天之上太微靈都之宮，依四極明科，萬劫一傳，若有玄圖錄字骨命值仙，七百年聽三傳。
　　右出《 洞真太微黃書經》
　　太上太極真人曰：學道者，受此經後四十年傳一人；已延壽者，四百年傳一人；得地仙者，四千年傳一人；得天仙者，四萬年傳一人；得无上洞寂太上至真者，四萬劫傳一人；得太上靈寶大法，傳授法科備矣。
　　右出《洞玄五稱文經》
　　太上大道君曰：吾昔受之於元始天王，使授仙王、仙卿、上真真人，不傳中仙。自無玄圖帝簡玉名上清，不得見聞。九天禁書，四萬劫一傳。
　　右出《洞玄真文要解經》
　　《洞玄智慧經》，千年三傳。
　　《洞玄法輪經》，九天有命，皆四萬劫一出。
　　天尊告飛天神人曰：明真格，四萬劫一行，今冒禁相付，子慎之。又云：七百年依盟而傳。
　　右出《洞玄九天經》
　　《洞玄安志經》，千年三傳。
　　大虛真人告太極左仙公曰：依太上大法，四萬劫得傳一人。吾受經得成真，已授五十四人，仍子五矣。
　　右出《洞玄自然經》
　　依明真大科，四萬劫一行。又云：四百年中有其人聽傳。
　　右出《洞玄黃籙簡文經》
　　無上祕要卷之三十二竟
　　無上祕要卷之三十三
　　輕傳受罰品
　　扶桑大帝當以經傳太極四真人，諮於西龜王母。王母告大帝曰：上皇之年所以為學得見寶文便位登玉清者口皆密脩寶道祕靈，不宣於口，不形於人，潜感至寂，以致上真。故道貴隱寂，化于無形，出于無聲。自我受真經於九空，已經累億之劫，未傳三人，至中皇元年末，乃到北元天中經西那之國、靈鏡人烏之山、耆萊之岫，於靈宮之中，凝九玄正一之炁，結而成字，後聖九玄金闕帝君來見靈文，使命仙都運毫寫，而盟天修行，道成位登金闕。高上以我輕洩天寶，削我真元之號，退降散靈官，五百年中方得復於本真。元始所以置四司五帝之官部於神兵者，正以欲檢於漏洩，罰於風刀，如此可不慎哉！後學如林，無一人得仙何？意皆由輕洩道文，流放天真，道既不降，天罰潛彰，進退失志，獨死空山，徒勞無獲，痛恨可言！道非勤而不告，非勤而不行，得見真經當密行求靈，神真易感，計日成仙。
　　右出《洞真八素真經》
　　上清天皇地皇人皇大字皆大有清虛妙法、洞玄寶文#1，自無金名方諸青宮不得知聞。有其文者，傳非其人，冒掩履穢#2，不恭有靈，違犯其禁，七祖受考，責充右官，經山食火，經一掠化，生非人之道。
　　洞玄靈寶上經、大劫小劫符玉訣，上清寶文，玄洞之道，自無玉骨玄圖紫字緑名，不得見聞。有其文者，而不崇奉，穢慢真文，輕露宣洩，流放非真，有犯其禁，七祖充責考，屬右官。罰以刀山火鄉之難、三塗五苦，三掠得過，生非人之道。
　　《高上大洞真經三十九章》、《素靈大有妙經》、《雌玉檢五老寶經》、《金華洞房紫書上文》、《龜山元籙#3》、《白簡金根上清太霄琅書瓊文帝章#4》、《上宮寶篇》，凡三十一卷，此獨立之訣，乃高上玄映之道，洞天玉清寶文極於已成真人，有金官玉藏#5，名書帝簡，籙札紫庭，得受此經，不恭科，怠慢不信天真，輕洩聖文，使世見聞，為玉童所奏，七祖父母被考。
　　右出《洞真四極明科》
　　《紫書丹字月魂隱文》 ，妄說以告三人，死沒鬼官，不得成仙。
　　右出《洞真黃炁陽精經》
　　太上曰：洩漏天文隱書，已告天帝#6，誅其三祖，又下三官，絕其身命，生被水火，死為下鬼。
　　右出《洞真太上八素真經》
　　高聖君曰：受七聖玄紀迴天九霄白簡青籙之文，師授不盟，輕洩寶文，弟子受而無信；竊披玉篇，同被風刀之考，七祖充責，三塗五苦，萬劫不原。
　　五帝神兵恆紏漏洩#7，明慎奉行。
　　右出《洞真七聖元紀經#8》
　　受曲素訣辭之法，不交人物，求感冥應，必可授者乃得傳之，傳非其人，妄洩寶經，則七祖父母受冥栲於地獄。
　　右出《洞真曲素訣辭經#9》
　　夫有宿命應見此文者，必有神仙定錄也。玉帝寶祕不傳於世，妄說之者，則九天刺姦，奏於帝君，言子之罪，太上使五帝神兵罰子之身，七祖父母受考水官。
　　右出《洞真青要紫書經》
　　自無玄名於丹臺，緑字於玉清，不得而輕傳。自非神挺異骨，登玄嶽而告盟，列金青以誓靈，此文不可得而授，其音不可得而聞。輕洩，七祖充責，已身殞喪，負考三塗。
　　右出《洞真玉珮隱元洞飛內文經#10》
　　太上道君曰：夫有宿命，應得見此文者，皆玄挺開會，必有神仙定分。此之神經不傳於世，又妄說之者，則三天刺姦，上聞帝君，告子之罪，以為宣漏之愆。
　　右出《洞真黃素四十四方經》
　　傳之違科負盟，三祖考于水官，已無仙冀，死為下鬼。
　　右出《洞真藏景錄形神經》
　　合真之人當得此文，得者寶祕，勿妄輕傳；洩露靈篇，九祖被考，充責鬼官。
　　右出《洞真太霄琅書經》
　　傳授之法，皆師及弟子相授，以崇玄祕。授非其人，不遵法度，為洩宣天寶，漏慢違誓，死為下鬼，及七祖受風火之罪，自非同契#11寧當閉口。
　　右出《洞真九真中經》
　　師不依年限而授，弟子則身受風刀之考。
　　右出《洞真變化寶真上經》
　　九赤者，乃九天之炁飛玄羽章，結成玉文，輕洩宣露，傳非其人，七祖獲考，身沒河源。
　　又曰：受者不關天靈，侍經玉童玉女列奏高上#12罰以五帝神兵，輕洩者，罰於九祖考滅，已身受而不盟，殃延七祖#13，身被風刀，自然天經#14。故上元君告於五帝曰：經非盟而不告，受不關而失真。彼此死生之責，學者宜依文而奉焉。
　　右出《洞真九赤斑符五帝內真經》輕洩寶文，失盟形殘#15，七玄之祖，受考鬼官。
　　右出《洞真龍景九文赤書經》
　　傳非其人，身入風火，七祖父母長考于水官。
　　右出《洞真金虎真符》
　　傳非其人，為北帝所奏，殃延七祖，長充鬼責，身沒形殘。
　　右出《洞真高上玉清刻名內文》
　　无上祕要卷之三十三竟
　　#1洞玄寶文：敦煌寫本作『洞元寶元』。
　　#2殗：敦煌寫本作『淹』。
　　#3籙：敦煌寫本作『錄』。
　　#4琅：敦煌寫本作『朗』。
　　#5官：敦煌寫本作『骨』。
　　#6帝：敦煌寫本作『章』。
　　#7紏：敦煌寫本作『糺』。
　　#8元紀：敦煌寫本作『玄記』。
　　#9訣：敦煌寫本作『決』。
　　#10珮：敦煌寫本作『佩』。元：敦煌寫本作『玄』。
　　#11契：敦煌寫本作『炁』。
　　#12侍：敦煌寫本作『得』。
　　#13殃延七祖：敦煌寫本作『殃逮七玄』。
　　#14天：敦煌寫本作『失』。
　　#15形：敦煌寫本作『刑』。
　　無上祕要卷之三十四
　　師資品
　　太上曰：汝等將來世欲流通靈內教者，有十一事信著萬民，爾可得宣傳此經。
　　一者，奉誠完具，內無毀滅。
　　二者，賑給孤老貧窮，有慈愍心。
　　三者，勸人遠惡修善，殷勤如父子
　　四者，不求名譽，稱虧若一也。
　　五者，幽隱之處，勤行禮拜，修諸功德，如處大眾。
　　六者，不欺，使民信之如四時。
　　七者，忽棄榮華，位不加身。
　　八者，捨遠妻子，獨處閑靜。
　　九者，親近賢智，博問善道。
　　十者，道在幽冥，不可固必，與賢者論議，莫自專執。
　　十一者，常行謙卑，恭敬於人。是為十一事，通內教行，當勤奉學。
　　太上告子明曰：學道之人，聞法如饑欲食，見可師之人如病得醫，何惜謙下，當如世間貧窮之民，為衣食故債力自役，為人給使，不辭勤劇，不避貴賤長幼，唯財是與。學道之人亦復如是，求法事師，莫擇貴賤，勿言長幼，言我年以大而彼年少，彼是賤人我是高士。夫若生此心者，故懷死生俗閒之態，不解至真，平等之要。此人學道，徒望其功耳！人无貴賤，有道則尊，所謂長老不必耆年，要當多識多見。以為先生不得言彼學在我後，我學在前，云何更反師彼，作此念者，是愚癡嫉妬之黨，非吾弟子。道當謙下，推能讓德，唯善是從，不得自高慢物，獨是非彼，此是學道深病。汝等教將來世，慎之，慎之！
　　太上曰：弟子受道雖多，猶應敬其本師，本師亦應謙下弟子。所以然者，夫得道度世，莫不由師學之，有師亦如樹之有根，緣有根故枝條扶疏。夫學道之人亦以本師為基，漸次成就大智。大智既能成就，復能成就小智，如樹由根生子，子復生根，展轉相生，則種類不絕。從師受道，漸漸增益，德過於師還教於師，所謂道貴人賤，義類如此。
　　道陵曰：若如尊教本師者，復為弟子之義；若其受道儀軌法式當復云何？先師後師誰應施敬？
　　太上曰：先師後師，並皆有敬。所以爾者，本師者，學之根也。譬如為山，由于一匱之土漸漸得其高大。本師者亦復如是，乃為發蒙之基。後師者，備成也。喻如嚴裝服飾，眾事已辦，唯未加冠不可以行人事。後師亦復如是。學道雖久，上法未備，不能得道。
　　右出《昇玄經》
　　陰君曰：惟余垂髮少好道德，棄家隨師東西南北，委放五經，避世自匿二十餘年名山之側，寒不遑衣，饑不暇食，思不敢歸，勞不敢息，奉事聖師，承顏悅色，面垢胼胝，乃見哀識齒。
　　右出《道迹經》
　　善人不善人之師，不善人善人之資。不貴其師不愛其資，雖知之迷，是．謂要妙。
　　右出《老子道經》
　　老子曰：學不得明師，焉能解疑難？ 吾道如毫毛，誰當能明分？
　　上世始以來，所更如沙塵，動則有載劫，自惟甚苦勤。
　　右出《西昇經》
　　太上玄一真人曰：師者，寶也。為學無師道則不成，非師不度，非師不仙。故師我父也。子不愛師道則不降魔，壞爾身，八景龍輿焉可得馭，太極玉闕焉可得登？子今學上清之道，希求昇騰，永享无量之福，慢師行道，求肉飛之舉，謂投之夜光，失爾一往也。
　　太上玄一真人鬱羅翹告太極左仙公曰：子積劫念行，損身救物，開度有生，惠逮草木，託身林阜，守情忍色，恭禮師宗，勞弗厭極，苦志篤勵，乃有至德，致紫蘭臺金闕上清宮有瓊文紫字，功德巍巍，行合上仙，太上命太極真人為子三洞大法師，今復命我來為子作第一度師，子可復座，我當告子開度法輪勸誡要訣。
　　太上玄一第二真人光妙音告左仙公曰：子輪轉生死，與善結緣，歷劫積稔，代代不休，棄榮委祿，．投身幽阜，饑寒嶮巇念道不言，欽仰師寶，恆如對神，仁和心柔，坐起欣欣，長齋苦思，時不敢虧，精感凝徹，故名摽上清，太上命我為子第二度師，當具告子三塗五苦生死命根勸誡要訣。
　　太上玄一第三真人真定光告左仙公曰：子七世有惠，割口救窮，仁及烏獸，潤灑子身。子又積勤躬奉師寶，寒不思裘，饑不爽口，艱苦林岫，注心不替，紫藏納真，項生奇光，致高上曲降，錫加仙卿，以酬昔德，豈不巍巍乎！太上命我為子第三度師，今當告子无量妙通轉神入定勸誡要訣。
　　右出《洞玄法輪經》
　　夫經不師受則神不行，若世無法師，又無籙傳者，當以法信投清泠，或可密室啟玄師者，君北向三拜，然後以物布地，施於饑乏之人，平等一心，而用經世有師不須用此法。
　　右出《洞玄隱注經》
　　《中元玉籙簡文神仙品》曰：奉師威儀經師則經之始，故宜設禮。三曾之宗籍師則師之師，故宜設禮，生死錄籍所由度師，則受經之師度我五道之難，故應設禮為學，不尊三師則三寶不降，三界不敬，鬼魔害身。
　　《下元黃籙簡文靈仙品》曰：功德威儀奉師之法，當為經師，開度弟子，三人受法師皆即為列功諸天，功名既建，則交遊三界，五帝為賓。
　　黃籙簡文靈仙品曰：功德威儀奉師之法，當為籍師，開度弟子，七人受法師皆即為列功諸天，言名仙品，遷上七祖，進昇天堂。
　　《黃籙簡文靈仙品》曰：功德威儀奉師之法，當為度師，開度弟子，九人．受法師皆即為列功諸天，言名白簡，功德之大，九祖同昇，皆得逍遙七寶林中。
　　《黃籙簡文靈仙品》曰：為三師開度弟子，若經師已昇，當并度籍師，籍師復昇，當并度師，依科條列功名，言奏諸天，若三師並昇，當開度三人，付同學有德之人，同學具依科旨，列言諸天，不得闕略。
　　右出《洞玄金籙簡文經》
　　《太上中經》曰：夫師因經業故稱之曰生，受者習焉，以同其誠，纏綿憂樂，義齊死生，於是始驗剋終，俱朝仙庭爾，乃東拜諮受，修盟曲室，尊卑以顯，三契分別，孜孜之心寶經藏密，施行要言，誠存專一，保敬師經，方寸敢墜。如此始可與言神靈之交，道德之契矣。奉經而祕其道，行事而遵其誓，則上以刊名於玉簡，書帝錄於太極。
　　右出《洞真太丹隱書經》
　　法信品
　　飛天神人曰：受靈寶真文十部妙經，以金龍三枚投於水府及靈山所
　　住宅中，合三處，為學仙之信。
　　又曰：當以文繒五方之綵各四十尺，以關五帝，為告誓之信。
　　又曰：法用上金五兩，以盟五嶽，為寶經之信。
　　又曰：法用金錢二萬四千，以質二十四生官，為重真之信，無金錢者，銅亦可准。
　　又曰：天文祕重，非信不寶。故上聖以信效心，無信則為賤道，無盟則為輕寶。
　　又曰：受經之身先信未備，後遇賢人齎信請受，皆當以所受之信充備，先師之服餘者，可為身法用。
　　又曰：受經法信當十分折二，以送祖師。又二散乞貧人、山棲道士，餘信營已法用燒香然燈，為弟子立功。
　　又曰：天王帝主禳灾度厄，用五色紋繒，隨方丈數龍用上金，命繒用紫紋，庶民用縵繒，龍用中金，然燈請乞同如上法。
　　右出《洞玄明真經》
　　天尊曰：大道何其責人財寶，強使作功，故觀其慳心，質求其意，
　　有而弗散，將何求哉？窮而發心，志意堅明，勤苦師門，勞不為憚，道已鑒之，如此之輩則功感諸天，故施財以對心，推心以對財，其功等爾。古人求心，末世求財，古人非心不仙，末世非財不度。所以爾者，末世貴財而不貴道，以黃金萬斤、仙經一部施於窮山，末世乃當貪取此金，豈貪仙經？黃金尅為身患，仙經剋得命長，亦公知如此，只自不能兔於慳貪，既自不能兔於慳貪，安得名為道耶？故非道弘人，此之謂也。
　　右出《洞玄三元品誡經》
　　太上曰：法信以營齋，供養經道香油，為一切作福田及施散山林寒棲道士、世間窮厄六疾者，法師不得私用，其罪甚重，誤人學道，學道之士慎之，慎之！
　　右出《洞玄自然經》
　　天尊告左玄真人曰：卿授此經，當依冥典法信，用金錢紋繒等物
　　皆令如式。此法出自虛无浩素元君之凝思，五方元老常所寶修。受者資上金五分、素絲五兩，以五方元老之靈，本命紋繒，上壽百二十歲。計歲餘一公王一疋，中人一丈，貧者一尺，此三種物慎不可闕，闕而強受，受者有罪。其中增降，貧富量之。
　　右出《洞玄思微定志經》
　　真人曰：《五千文》仙人傳授之科，素與靈寶同，限高才志士、好諷誦求自然飛仙之道者，具法信紋繒五十尺與靈寶，一時於名山峰上受之。
　　仙公曰：世有高德人欲諷誦期昇仙者，當與靈寶同時受之。
　　右出《洞玄敷齋經》
　　太微天帝君告上相青童君西城王君曰：其心好道，樂真勤心注玄者，無吝財物，輕物貴道道，無不存如此之士始可與言，內愛財寶外心浮好者，道亦已照閉之，玉笈加以金闕，昇度之後藏之名山。
　　右出《洞真太上神虎玉經》
　　傳授真諱隱術，依四極明科盟，紫金八兩，丹文錦八十尺。
　　右出《洞真丹景道精隱地八術經》
　　凡經師之受盟物，當施散於寒窮，救貧病之急厄，拯山川之餓夫，營神靈之公用，若私割以自贍，貪溢以為利者，則經師之七祖受長考於地獄，身入風刀。
　　右出《 洞真高聖金玄經》
　　凡受《大洞真經》三十九章，太上大道君八景玉籙八風徘徊帝一之道，太丹隱玄迴元五通十二上願，玄母八間先進洞房金華雌一九玄列紀靈書紫文，填生五藏琅訐華丹，當啟鐶割繩乃得傳之，節度如左。
　　紫金為環，環徑一寸，截破一環，分為兩半。經師及弟子當各帶一半，終身佩之，青絲為繩，繩長九尺，各割半以纏繞縛此半環，又合帶之。青錦一尺八寸，各分半為囊，以盛此金，環及青絲繩，分環各畢，弟子三拜受經。
　　右出《洞真大洞真經》
　　受太上素靈大有玉篇九真明科，案科資上金三兩、紫紋百尺、青繒二十七尺、赤絲五兩、沉香一斤、丹一兩，詣師以為盟信。
　　右出《洞真四官內神寶名玉訣經》
　　五色錦各五十尺，以請五帝仙官。紫金五兩，以誓五方之信。
　　沉香五斤，以上聞三元宮。
　　真珠一斤，以為盟丹之信。
　　書刀子一枚，以斷死炁之路。
　　金珠七枚，以奉請七元之精。
　　絳紋七十尺，以為炎光之信。
　　右出《 洞真紫度炎光神玄變經》
　　凡受玄丘大真書隱文者，白絹四十尺、青䎬一十尺、金鐶三雙、香九兩，
　　白絹以代曲素之歃血，
　　青襟以為七百年三傳之誓，
　　金環以為誓心不洩之約，
　　香以為明靈之盟。
　　凡受曲素訣辭之法，用丹帛四十尺、金鈕兩雙，以為帝玄真之信。
　　右出《洞真曲素訣辭經》
　　凡紫書丹字之文，弟子齎上金七兩、黃紋四十尺、青䎬三十二尺，告盟而傳。
　　右出《洞真黃炁陽精經》
　　凡傳授招靈致真攝魔豁落七元之符者，依明科之法，弟子齎金魚玉龍各一枚、紫紋百尺、上金三兩，以奉有經之師，誓於九天之信。
　　右出《洞真金真玉光八景飛經》
　　古者盟誓皆歃血斷髮，立壇告天，以為不宣求信之約，今自可以金青之陳以代髮膚之體，列於別靜，祝啟上皇，法用金鐶三枚，鮮明赤而有光者青帛三十九尺，以代三契之盟，亦可相連為二十七尺，盟物備錄，不得私用以自營。
　　右出《洞真太丹隱書經》
　　凡受七聖玄紀迴天九霄白簡素籙之文，弟子齎上金七兩、紫紋七十二尺、上朱七兩，詣師北向，命高聖盟天而傳。
　　右出《洞真七聖玄紀經》
　　凡受九真玄經者，皆先歃血累壇，剪髮立盟，為不宣不洩之信誓，後聖以歃血犯生炁之傷，剪髮違膚毀之犯，謹以黃金代刺血之信，青柔之帛三十二尺當割髮之約。師受誓物，不得散為私利，藉以濫用，皆當施山棲高隱單棲貧道者。
　　右出《洞真太上飛行羽經》
　　凡受《大有妙經》者，齎上金三兩、紫紋百尺、青繒二十七尺、赤絲五兩、沉香一斤、丹一兩，詣師求受。
　　右出《洞真素靈大有妙經》
　　凡受《胎精中記經》，齎上金一斤、白絹八十尺、丹一斤，以代列誓北向，脆盟而傳，不得輕盟無信。
　　右出《洞真九丹上化胎精中記經》
　　凡受《九赤斑符經》，弟子齎上金三兩、五色紋繒各五十尺、錦繒三十尺、上香一斤，詣五色之巖，告五帝而傳。
　　右出《洞真上清九赤斑符經》
　　凡受紫鳳赤書，弟子齎金虎札各一枚、紫紋九十尺、朱一斤，共告祝盟而傳。
　　右出《洞真龍景九文紫鳳赤書經》
　　凡受金虎真符者，齎金虎玉鈴、素錦玄羅各三十尺，以為金真之誓，盟於天地不宣之約。
　　右出《洞真太微天帝君金虎真符》
　　凡受真虎符者，齎上金十兩，以為神真之信；錦九十尺，以誓九天；青繒三十尺，以盟其心。好道樂真，勤心注玄，無吝財物。
　　右出《洞真太上玉綬神虎真符》
　　凡受《八素真經》者，有經之師白絹四十尺，銀鐶二雙。
　　凡受修五通之事者，有經之師青布三十二尺，為終身不洩之約。
　　右出《洞真八素真經》
　　凡受三元玉檢，弟子齎上金五兩、鳳文之羅九十尺、䎬文之繒三十二尺，詣師共登本命嶽受經。
　　右出《洞真三元玉檢布經》
　　凡受《寶真上經》，弟子齎上金九兩、丹地黃錦四十七尺、青布二十二尺、金魚玉龍各一枚，登盟北向告九天而傳。
　　右出《洞真元始變化寶真上經》
　　凡受《黃庭經》者，經盟立誓，期以勿洩。古者用玄靈之錦九十尺、金簡文鳳之羅四十尺、金鈕九雙以代割髮歃血勿洩之約，此物是神鄉之奇帛，非赤縣之所有，今錦可用白絹羅，可用青布，鈕可用金鐶，亦足誓信九天，制告三官，皆奉有經之師。
　　右出《洞真黃庭內景經》
　　凡受《外國放品經》，弟子齎上金九兩、䎬文之繒三十六尺為信。
　　右出《 洞真外國放品經》
　　凡受紫書者，依九真玄科，修行法度，案盟齎信金魚主龍各一枚，紫繒百尺、青紋四十尺，詣經師而授之。
　　右出《洞真青要紫書經》
　　凡受金書者，弟子齎上金二兩、青紋四十尺、白羅九十尺，告盟而傳。
　　右出《洞真玉珮金鐺太極金書上經》
　　凡受《太上黃素四十四方經》，盟用玉札一枚，長一尺五分，廣一寸四分，以四極上真之盟，又用黃素四十尺、金鐶兩雙，以代歃血敢宣之約。
　　右出《洞真黃素四十四方經》
　　凡受七星移度者，齎青紋三十一尺、赤繒七十尺鳳紋之羅九十尺、金鈕七雙、金魚玉龍各一雙，以為告盟之信。
　　右出《洞真天關三‘圖七星移度經》
　　凡受《太霄琅書》，受者齎上金九兩、紫紋九十尺，以誓九天之信，師然後盟傳。
　　右出《洞真太霄琅書》
　　授度品
　　凡傳授之時，有經之師當先求感應，然後傳之。當入室燒香，密願神明，乃心拜經前，微祝之曰：
　　太上元君，仙都大神，今日吉日，八願開陳。欲傳其上法，敢告靈元，未知可否？須應乃宣。祝畢便寢，必獲靈應，子自知其善否之心，審可授之方。
　　凡經師傳經之法，先心拜四方，以祈神明為宗師之主，徐乃執經起立，仰天而祝，告誓神靈，以為玄科之約。當說受經者之姓名，并啟大神陳授經之品目，為之科條銘策，令麗文傳辭而陳之。祝畢，弟子再拜跪受。受畢，又再拜。此真人告神之盟內法，不必盡存，割血為盟，敢漏之約。
　　凡經師傳授之時，皆當如法清齋別處，不交人事，先啟告神明，求諸密感，徐乃傳之。若真應橫錯，所感非祥者，此天靈顯報，不使傳也。若子不慎神明，違而傳二人，依黃素之科，子受冥考，七祖魂魄長閉地獄，身亦將亡，仙安可冀？
　　右出《洞真黃素四十四方經》
　　太上曰：道陵當知欲受法人有十相可與此經。
　　一者，好求勝法，從善如流。
　　二者，好近賢智，无疑行。
　　三者，聰喆，賞別真偽。
　　四者，謹慎，言不過行。
　　五者，柔和，少无過惡。
　　六者，能師勝己，无憍慢心。
　　七者，敬師重教，如貧得寶。
　　八者，能奉師長，不辭勤勞。
　　九者，已於先師有報復心。
　　十者，慇懃請受，晝夜不懈，是為十相。
　　子明啟太上曰：若將來世有學真道士未見真經，忽於山巖或於異學道士外道諸邪見家得此經者，披尋首尾，知是真要，无師可受，便得奉行，得傳度以否。
　　太上曰：便得奉行，身自修之，如經至，不得以傳授餘人。所以人何？學當師受。學不師受，不可以何以故？一者，恐誤後學；二者，既不師受，人或不信，儻生不信，便有誹謗，故不得傳。要須覓師受而傳之。若使四海之內推求无師者，便於靜室關啟伏誓修行，若見至信之人，具上十素相，來欲請受，慇懃慊苦，先責信金，試之無退，心愈堅固，亦可傳授。若四海之內人跡所及，求師可得者，要須得師，不應妄傳。
　　子明復啟曰：若後末世中諸學真道士已受靈寶外教券契，奉行五篇，未見此內教，若其後見便可得傳與奉修。
　　太上答曰：要須受此方素七十二字契經之盟，无上大籙，然後可與經。何以故：二教經契，无有十方，太上大祝，故十方官屬天神地祇，天龍鬼神等不來為經作營護契力。
　　右出《昇玄內教經》
　　無上祕要卷之三十四竟
　　無上祕要卷之三十五
　　授度齋辭宿致儀品
　　諸行道皆用御製新儀。其用日數，十戒一真文七日、五千文三日、三皇五日、真文七日、上清九日。先須沐浴清淨，齎香火。詣師禮，三拜，叩頭長跪，授辭。
　　投辭文：
　　某郡縣鄉里男女。
　　若受十戒、五千文、三皇，可云清信弟子某甲年若干。
　　若受真文，可云洞神弟子某甲年若干。
　　若受上清，可云洞玄弟子某甲年若干。
　　若不次第，直受真文上清者，可云清信弟子某甲年若干。
　　若五等同場共受者，可云清信弟子某甲若干人，洞神弟子某甲若干人，洞玄弟子某甲若干人等，稽首乞道。辭：今日之日，流映已蹉，恆恐微炁，奄同彼昧。昧而无曉，長夜難脫。孤爽困苦，求兔无所。伏聞天尊大聖，所演有若受十戒，可云：十戒十四持身之品。
　　若受五千文，可云：道德五千文經。
　　若受三皇，可云：洞神三皇符圖玉字。
　　若受真文，可云：靈寶真文符圖玉字。
　　若受上清，可云：洞真上清符圖玉字。
　　若五等同場共受，可總錄前五等法，云：文簡事要，无細不度。肉人專，專實希奉受。朝受夕沒，永无責恨。輒自罄竭，辦信如法。叩頭稽首，奉辭以聞，唯乞成就，謹辭。
　　太歲某甲某年某月某日奉辭。
　　次入道場密祝法：
　　四上功曹龍虎使者、正一生炁侍靖素女，夜有所啟，請得開明童子、上玄少女與我俱入黃房之裹，通達听啟，皆使上聞。
　　右出《金籙經》
　　次入靜思三師法：
　　先思經師所在之方，心拜三過，願師得仙道我身升度。
　　次思籍師所在之方，心拜三過，願師得飛仙，為我開度七祖父母，早升天堂，我得真道，升入无形。
　　次思度師所在之方，心拜三過，願師得升度上登高仙，為我開度五道八難，名入仙籙，永成真人。
　　右出《玉籙經》
　　次發爐法：
　　无上三天玄元始三炁太上老君，召出某等身中三五功曹、左右官使者，左右捧香，驛龍騎吏、侍香金童、侍香玉女、五帝真符，各三十六人，出關啟此間土地里域、真官正神，臣今正爾燒香，宿啟願得太上十方正真之炁，來入某身中，所啟速達逕御太上无極大道吳天玉皇上帝几前。
　　右出《明真科》
　　次啟事法：
　　太上靈寶无上三洞弟子某嶽先生某甲等上啟太上三寶十方至真，某等宿命因緣，生值道化玄真，啟拔得入信根，先師盟授三洞寶經，供養尊禮修行齋直，但受法之日要當竭其愚短，奉宣法化，教導一切，使未聞者聞，未見者見，願元始之風咸被於十方太上慈澤，普沾於幽顯，凡有歸向，敢不上聞謹言。
　　右出《金籙經》
　　次讀辭：
　　某甲等辭情嬋苦，翹募勇猛，今齎信求受。
　　若受十戒，可云：十戒十四持身之品。
　　若受五千文，可云：道德五千文經。
　　若受三皇，可云：洞神三皇符圖玉字。
　　若受真文，可云：靈寶真文符圖玉字。
　　若受上清，可云：洞真上清符圖玉字。
　　若五等同場共受，可總錄前五等法，永為身寶，謹依法清淨燒香行道，明旦為始，并按威儀舊典詮舉職僚，宣告科禁，令諸學者咸服法教，恩惟
　　太上眾尊，三寶威神、監齋大法師、侍經眾真，垂神監映，省覽所言，勸下三界官屬及此間土地里域真官營衛某甲等身，使宅舍清淨，消滅妖穢，所向必感，請如所陳。明旦晨曉依法行道，續更啟聞。
　　次智慧詠三首：
　　智慧起本无，朗朗超十方。結空峙玄霄，諸天挹流芳。其妙難思議，虛感真實通，有有竟不有，无无无不容。
　　智慧恆觀身，學道之所先。眇眇入玄肆，自然錄我神。天尊常擁護，魔王為保言。晃晃金剛軀，超超太上仙。
　　智慧生戒根，真道戒為主。三寶由是興，高仙所崇受。泛此不死舟，獎欻濟大有。當可說戒時，諸天並稽首。
　　右出《玉清戒》
　　次歸命一切天尊：
　　至心歸命北方玄上玉晨天尊，
　　至心歸命東北方度仙上聖天尊，
　　至心歸命東方玉寶皇上天尊，
　　至心歸命東南方好生度命天尊，
　　至心歸命南方玄真萬福天尊，
　　至心歸命西南方太靈虛皇天尊，
　　至心歸命西方太妙至極天尊，
　　至心歸命西北方无量太華天尊，
　　至心歸命上方玉虛明皇天尊，
　　至心歸命下方真皇洞神天尊，
　　至心歸命過去高上玉皇天尊，
　　至心歸命見在元始天尊，
　　至心歸命未來太極天尊，
　　至心歸命玉京玄臺紫微上宮，
　　至心歸命一切真仙得道聖眾。
　　右出《金籙經》
　　次師西面，平坐說戒，諸眾伏受。
　　天尊告太上道君曰：今當普告，宣通法音，開悟群生，為諸男女解灾卻患，請福度命，拔諸苦根，使生者見道，身脫八難，死者歡樂，飲食天堂，早生人中，轉輪聖王，修齋求道，皆當一心請受十戒，諦受勿忘，專心默念，洞思自然，勿得雜想，撓亂形神，能如是者便當靜聽：
　　第一戒者，心不惡妬，无生陰賊，檢口慎過，想念在法。
　　第二戒者，守仁不殺，愍濟群生，慈愛廣救，潤及一切。
　　第三戒者，守貞讓義，不婬不盜，常行善念，損己濟物。
　　第四戒者，不色不欲，心无放蕩，貞潔守慎，行无玷汙。
　　第五戒者，口无惡言，言不華綺，內外忠直，不犯口過。
　　第六戒者，斷酒節行，調和氣性，神不損傷，无犯眾惡。
　　第七戒者，不嫉人勝己，爭競功名，每事遜讓，退身度人。
　　第八戒者，不得評論經教，訾毀聖文，躬心承法，恆如對神。
　　第九戒者，不得國亂口舌，評議四輩天人。咎恨傷損神炁。
　　第十戒者，舉動施為，平等一心，人和神穆，行常使然。
　　天尊言：建齋行道，四天帝王皆駕飛雲緑輪、八景玉輿，從真人玉
　　女手把華旛，前導鳳謌，後從天鈞，白鵠獅子嘯詩和鳴。燒香散華，浮空而來，瞻禮行道，觀聽法音。天王下降，萬靈朝焉。如是，豈可不盡其法也！當先受十戒，然後行道，庠序雅步，靜心閉意，坐起臥息，不離儀格，天王歡悅，列冬上清，可謂得道方寸之間。
　　右出《大戒經》
　　次署眾官：
　　署高功大法師，當舉高德，玄解妙義。
　　次署都講法師，當舉才智精明，閑練法度。
　　次署監齋，當舉司察眾違彈紏愆失。
　　次署侍經，當須營侍經文，整理巾蘊。
　　次署侍香，當須料理鑪器，使香火不絕。
　　次署侍燈，當須景臨西方，備辦燈具。
　　次署侍座，當令四坐席地，拂飾齊整。
　　次科罰愆失三十六條：
　　若到齋堂，鞋履不正，
　　若唱善聲不齊，
　　若法服巾冠不正，
　　若於法座垂髮，
　　右件各罰禮十拜。
　　若坐起揖讓失儀，
　　若侍燈燈火中滅，
　　若不注念清虛為眾所悟，
　　若於法座睡眠，
　　右件各罰禮二十拜，
　　若鐘聲已絕不及行仵，
　　若不及朝師，
　　若禮拜上下不齊，
　　若侍香香煙中絕，
　　右件各罰禮三十拜，
　　若都講不讚唱，
　　若出入去來不禮三寶，
　　若讀經忽亂請問敗句，
　　若馳步不庠序，
　　右件各罰禮四十拜。
　　若讚詠不唱善，
　　若起居出齋堂不相關白，
　　若聽經倚據坐不正，
　　若反著法服，
　　右件各罰禮五十拜。
　　若巡行不次第，
　　若都講鳴鐘早晚失時，
　　若登壇越級，
　　若監齋見過不彈為眾所紏，
　　右件各罰禮六十拜。
　　若著褐衣及行道巾冠出入，
　　若翻覆香爐燈火，
　　若燒香不洗手，
　　若臨事與外人語，
　　右件各罰禮七十拜。
　　若唱靜思訖後至，
　　若侍座不整飾觸事有問，
　　若言語及世務，
　　若因起出不還，
　　右件各罰禮八十拜。
　　若於法座戲笑#1,
　　若於法座綺語，
　　若闕一時不赴，
　　若於齋限高聲厲色，
　　右件各罰禮九十拜。
　　右出《敷齋經》
　　次宣科訖，各禮師再拜。
　　次師東面，長跪啟請仙官。
　　太上靈寶无上三洞弟子某嶽先生某甲等上啟：
　　虛无自然元始天尊、无極大道太上道君、高上玉皇、已得道大聖眾至真、諸君丈人、三十二天帝、玉虛上帝、玉帝、大帝、東華、南極、西靈、北真、玄都玉京金闕七寶玄臺紫微上宮、靈寶至真明皇道君，某等宿命因緣，生值道化，玄真啟拔，得入信根，先師盟授三寶神經，供養尊禮，立功為先，今謹有某甲等傳度。
　　若受十戒，可云：十戒十四持身之品。
　　若受五千文，可云：道德五千文經。
　　若受三皇，可云：洞神三皇符圖玉字。
　　若受真文，可云：靈寶真文符圖玉字。
　　若受上清，可云：洞真上清符圖玉字。
　　若五等同場共受，可總錄前五等法，沐浴清浄，燒香然燈，轉經行道，依法上請天仙、飛仙、地仙、真人、神人、聖人、三十二天監齋直事、侍香金童、散華玉女、五帝直符，各三十二人，傳言奏事、飛龍騎吏等一合來下監臨齋堂，捻香願念，應口上徹，須行事竟啟還仙官。
　　右出《明真科》
　　次復爐法：
　　香官使者、左右龍虎君、侍香諸靈官，當令靜室之中，自然生金液丹精芝英，眾真百靈交會在此香火之前，願甲等受福天下，蒙恩十方，玉童玉女侍衛香煙，傳奏所言，逕御太上無極道前。
　　右出《明真科》
　　次奉戒頌：
　　道為无心宗，一切作福田。立功无定主，本願各由人。虛已應眾生，注心莫不均。大聖弘至教，亦猶雨降天。
　　高陵靡不周，常卑故成淵。海為百川王，是能舍龍麟。萬劫保智用，豈但在厥年。奉戒不暫虧，世世善結緣。精思念大乘，會當體道真。
　　右出《仙公請問經》
　　次出道場密祝法：
　　玄上太陰，八窗開明，向有所啟少女通靈。事畢，復位萬神潛寧。
　　右出《金籙經》
　　無上祕要卷之三十五竟
　　#1原字不清，疑為『笑』字。
　　無上祕要卷之三十七
　　授道德五千文儀品
　　受五千文法信：
　　人須齎白綾五十尺、金龍一枚，若有功行，貧窮不堪，獨辦者宜隨分量之不可依經為准。
　　右出《隱注經》
　　初入道場密祝法：
　　四明功曹、通真使者、傳言功曹、侍靖玉女，為我通達道室正神，上元生炁，入我身中。
　　右出《金籙經》
　　次唱靜念如法。
　　次思三師法：
　　先思經師所在之方，心拜三過，願師得仙，道我身升度。
　　次思籍師所在之方，心拜三過，願師得飛仙，為我開度七祖父母，早昇天堂，我得真道，升入无形。
　　次思度師所在之方，心拜三過，願　　師得升度，上登高仙，為我開度五道八難，名入仙籙，永為真人。
　　右出《玉籙經》
　　次發爐法：
　　无上三天玄元始三无太上老君，召出某等，身中三五功曹，左右官使者、左右捧香驛龍騎吏、侍香金童、傳言散華玉女、五帝直符，各三十六人出，出即嚴裝，關啟此間土地里域真官正神，臣今正爾燒香授度，願得太上十方正真之炁，來入某等身中。臣今所啟，速達逕御太上无極大道至真玉帝几前。
　　右出《明真經》
　　次禮三寶法：
　　至心稽首太上无極大道，
　　至心稽首三十六部尊經，
　　至心稽首玄中大法師。
　　右出《金籙儀》
　　次師徒長跪讀盟文：
　　太歲甲乙某月甲乙朔某日甲乙某郡縣鄉里清信弟子某甲年若干某等，既耳目貪於聲色，身心染於榮寵，常存有欲，无由自返，伏聞皇老以无極无年七月甲子日將欲西度函關令尹喜好樂長生，欲從明師受一言之書。老子曰：善哉！子之問也。吾道甚深，不可妄傳。生道入腹，神明皆存百節關孔，六甲相連，徘徊身中，錯綜无端，胎息守中，上與天連，行之立仙，拜為真人。傳不得法，殃及其身，身死名滅，下流子孫。某既肉人无識，竊好不已，專志顒顒，實希奉受。今具依明真科齎信，誓心詣某郡某州某縣某鄉某里三洞法師某嶽先生某甲求受道德五文，修行供養，永為身寶，斷金為盟，違科犯約，幽牢長夜，不敢有言。
　　右出《傳授五千籙儀》
　　次師執經，各鳴法鼓三十六通。
　　存思法：
　　先思左青龍，右白虎，前朱雀，後玄武，足下八卦神龜，三十六獅子，伏在前頭，巾七星，五藏生五炁，羅文覆身上，三一侍經各從千乘萬騎衛之。
　　右出《隱注經》
　　次作傳經誦一首：
　　飄飄太虛嶺，流景在上玄。終始无終劫，常保天地人。世主學致梵，道士誦得之。賢者今奉受，依法以相傳。時无至真人，寶祕不妄宣。宗之昇太清，棄之墮九玄。我說无為道，恬靜得自然。
　　右出《傳授五千文籙儀》
　　次師付經，弟子跪受，乃還本位。都訖，各禮師三拜。
　　次歸依一切尊道：
　　至心歸命北方玄上玉晨天尊，
　　至心歸命東北方度仙上聖天尊，
　　至心歸命東方玉寶皇上天尊，
　　至心歸命東南方好生度命天尊，
　　至心歸命南方玄真萬福天尊，
　　至心歸命西南方太靈虛皇天尊，
　　至心歸命西方太妙至極天尊，
　　至心歸命西北方无量太華天尊，
　　至心歸命上方玉虛明皇天尊，
　　至心歸命下方真皇洞神天尊，
　　至心歸命過去高上玉皇天尊，
　　至心歸命見在元始天尊，
　　至心歸命未來太極天尊，
　　至心歸命玉京玄臺紫微上宮，
　　至心歸命一切真仙得道聖眾。
　　右出《靈寶經》
　　次訸三首，旋行一用。
　　大賢樂經戒，受之為身寶。就學恆苦晚，治身恨不早。皆當披幽賾，獎忽年已老。執卷吸爾極，將更死痛惱。吾故及弱齡，棄世以學道。
　　學仙行為急，奉誡制情心。虛夷正氣居，仙聖自相尋。若不信法言，胡為棲山林。
　　右出《消魔經》
　　學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若饑渴，持志猶金石。保子飛玄路，五靈度符籍。
　　右出《太極隱注經》
　　次師東面還仙官法：
　　太上靈寶无上三洞弟子某嶽先生某甲等上啟：
　　虛无自然元始天尊、无極大道太上道君、高上玉皇已得道大聖眾至真、諸君丈人、三十二天帝、玉虛上帝、玉帝、大帝、東華、南極、西靈、北真、玄都、玉京、金闕、七寶玄臺、紫微上宮、靈寶至真、明皇道君，某等宿命因緣，生值道化，玄真啟拔，得入信根，先師盟授三寶神經，供養尊禮，立功為先，以去某月某日謹與某甲等傳經行道，建立齋直，燒香懺願。今傳授事畢，所請天仙、地仙、飛仙、真人、神人、聖人、監齊直事、侍香金童、散花玉女、五帝直符、傳言奏事、飛龍騎吏等，監臨齋所，營衛勤勞，各隨功受賞，進品上秩，復諸天位，謹上啟聞。
　　次復爐法：
　　香官使者、左右龍虎君、侍香諸靈官，當令靜室之中，自然生金液丹碧芝英，眾真百靈交會在此香火之前，願某甲等受道已後眾神擁衛，早得仙真。
　　皇帝萬福，天下蒙恩。十方玉童、玉女、侍衛香煙，傳奏所言，逕御太上无極道前。
　　右出《明真經》
　　次作奉戒頌一首：
　　道為无心宗，一切作福田。立功无定主，本願各由人。虛己應眾生，注心莫不均。大聖弘至教，亦由雨降天。高陵靡不周，常卑故成淵。海為百川王，是能含龍麟。萬劫保智用，豈但在厥年。奉戒不暫虧，世世善結緣。精思念大乘，會當體道真。
　　右出《仙公請問經》
　　次出道場密祝法：
　　玄上太陰，八窗開明。向有所啟，
　　少女通靈。事畢復位，萬神潛寧。
　　右出《金籙經》
　　無上祕要卷之三十七竟
　　卷三十八授洞神三皇儀品
　　無上祕要卷之三十八
　　授洞神三皇儀品
　　設壇法：
　　次設壇宿露，壇縱嚝三丈二尺，亦可二丈四尺，高下廣狹隨人多少作之，開三門：天皇門在子，地皇門在申，人皇門在寅。各施牌題之。欄纂燈火，以意消息，出入當從，人皇門行也。
　　右出《靈寶齋經》
　　三皇鎮坐法：
　　天皇鎮，坐綵皂繒一十八。
　　地皇鎮，坐綵白繒一十六。
　　人皇鎮，坐綵青繒一十六。
　　右出《靈寶齋經》
　　三皇本命信：
　　本命隨年數，天子用疋數，公侯用丈數，庶人用尺數。三坐亦爾。天子用紫綾，自他用絹隨方色，悉置人皇案上，金龍三枚。庶人用金鐶。
　　右出靈寶齋經。
　　三皇法信：
　　信用白絹四百尺，貧者四十尺。其鎮坐本命及信三種。若有功行，貧窮不堪辦者，可隨分量力為之，不可以此為准。
　　右出《靈寶齋經》
　　次入壇燒香發爐法：
　　香煙之女，上白皇君，小兆真人，
　　姓名甲，清齋絕塵，期靈五通，上願成真，滅禍生福，上昇三天。
　　右出《靈寶齋經》
　　次北向再拜天皇真君，
　　次向西南再拜地皇真君，
　　次向東北再拜人皇真君，
　　次以所受經首二尺舒之於案上，俱再拜。弟子在西面東伏，師西面長跪，稱位號。
　　三洞弟子小兆真人姓名甲上啟：
　　太上元君、仙都大神、三皇真君，今欲授某郡縣鄉里某甲等三皇寶
　　文，未知可否？伏地須告命，便伏一時頃，无風便起，再拜弟子，又伏地，師長跪，讀盟文：
　　太歲某乙某月某朔某日某乙某郡縣鄉里清信弟子某甲年若干歲，今
　　詣師某嶽先生姓名甲，受三皇內文天文大字，并及眾符，齎信如法，約以長生丹水為盟，畫一為信。某甲授道，不得隱真出偽，某甲受道，當承師之盟誓，不得不孝、不仁、不忠、不良，貪淫兇勃，妄傳非其人，咎師怨道，口是心非。得道之後，背叛本師，謗訕真正，當身受大殃，延及子孫。
　　次共噏丹水，以朱筆共畫一於盟文之下。
　　次弟子對信伏地，師執經長跪。
　　存思三宮神，存思三宮，各有一真人如嬰兒之狀，不著衣，口吐紫炁，以炁經師徒眾。
　　次傳經詠：
　　太上之天文，傳說天地初，皇人宣玄旨，是為至真書，賢者今奉受，志願昇太虛。
　　右出《太極隱注經》
　　次弟子長跪受經。訖，禮師再拜。訖，師徒各再拜三皇君。訖，
　　次詠陽謌三首三周：
　　青角陽謌梵，飄飄激十方。青青方世曜，携我造九重。西絃抗音調，感悟東皇公。元洞啟運首，始陽萌萬牙。和風振瓊條，高林曜雲羅。勾芒勸農業，日羽煥東霞。仙賢遊玄圃，飛梵起鳴笳。控景太霞室，齊輪九天庭。眾仙抗飛梵，陽詩時時鳴。自非靈人億，焉能禮化員。
　　右出《洞神經》
　　次還仙官法：
　　太上靈寶无上三洞弟子某嶽先生某甲等上啟：
　　虛无自然元始天尊、无極大道太上道君、高上玉皇已得道大聖眾至真、諸君丈人、三十二天帝、玉虛上帝、玉帝、大帝、東華、南極、西靈、北真、玄都、玉京、金闕、七寶玄臺、紫微上宮、靈寶至真、明皇道君、某等宿命因緣，生值道化，玄真啟拔，得入信根，先師盟授三寶神經，供養尊禮，立功為先，以某月某日謹與某等傳經行道，建立齋直，燒香懺謝。今傳授事畢，所請天仙、地仙、飛仙、真人、神人、聖人、監齋直事、侍香金童、散華玉女、五帝直符、傳言奏事、飛龍騎吏等，監臨齋所，營衛勤勞，各隨功受賞，進品上秩，復諸天位，謹上啟聞。
　　右出《明真經》
　　次復爐法：
　　　 香煙之女，上白皇君，小兆真人姓名甲清齋絕塵，期靈五通，上願成真，滅禍生福，上昇三天。
　　　次遊誦一首而出：
　　　學仙行為急，奉誡制情心。虛夷正炁居，仙聖自相尋。若不信法言，胡為棲山林。
　　右出《消魔經》
　　無上祕要卷之三十八竟
　　卷三十九授洞玄真文儀品
　　無上祕要卷之三十九
　　授洞玄真文儀品
　　設壇宿露法：
　　靈壇之法，壇縱廣二丈四尺，亦可三丈二尺，隨人多少作之。四面門纂各長九尺，作五門，廣五尺，亦可四尺，餘纂各長七尺。青繩兩道，連門牓，牓廣三寸二分，長三寸四分。
　　青華元陽門在東方，朱書青牓。
　　洞陽太光門在南方，黃書赤牓。
　　通陰金闕門在西方，黑書白牓。
　　陰生廣靈門在北方，青書黑牓。
　　元黃高晨門在王門下四季上，白書黃牓。
　　上仙眾真門在王門上，紫書黃牓。
　　右六門，從省而用。若用重壇十門者，自依《黃籙經》中安置。
　　中央門在四時，王門下四季上，眾真門王門上四孟上。春王在卯，中央門在丑，一眾真門在巳。夏王在午，中央門在辰，眾真門在申。秋王在酉，中央門在未，眾真門在亥。冬王在子，中央門在戌，眾真門在寅。王无別門，春用青華，夏用洞陽，秋用通陰，冬用陰生。取此以為王門，出入從眾真門行。
　　次六等信物法：
　　五色綵五疋，為五帝信。
　　金龍九枚，以為九天之信，各官秤一兩。
　　金龍五枚，以為五嶽之信，各官秤一兩。
　　金錢二萬四千，以為二十四生炁之信。
　　本命綵隨年數：
　　天子用疋，公王用丈，庶民用尺，數經科如此。若不堪獨辦
　　者，可眾共出之。若眾不能辦者，隨貧富量之。
　　次設案法：
　　五門各安一案，案置一香火，一龍一綵隨方色一案盛經，丹巾在下，青巾覆之，置尊像前，一案啟奏度事於師前。
　　一案置九龍金錢等信，置尊像前。
　　次宿露入壇發爐法：
　　无上三天玄元始三炁太上老君，召出某等身中三五功曹、左右官使者、左右捧香驛龍騎吏、侍香金童、傳言散花玉女、五帝直符，各三十六人出，出即嚴裝，關啟此間土地里域真官正神，正爾燒香，宿露壇上，黃繒表章，願得
　　太上十方正真之炁，來入某等身中，令臣所啟，速達逕御
　　太上无極大道至真玉皇上帝几前。
　　次讀黃繒章法：
　　太上靈寶无上三洞真人，某嶽先生姓名等稽首再拜上言。
　　元始五老上帝、至真大聖尊神玉陛下，某素質下世，生值因緣，九天之劫轉輪不滅，宿慶福祚，延流今身，得生法門。昔以某年某月某朔某日甲乙承先師三洞真人某嶽先生，某甲奉受靈寶洞玄經符圖玉字，修行佩身。今有上學道士某甲年若干某甲等，信向精勤，齎信自誓，求受洞玄靈寶經文符圖王字五卷，若更有經卷，隨多少載。修行供養，永為身寶。察某等心翹勤好尚宿福所鍾，得參靈文，披盻篇目，宜極道真，但恐某甲先无玄名善功，三界不舉，五帝不明。今按明科露文中壇合法以傳，謹伏地啟奏，上聞
　　九天，願高聖尊神曲照所陳，垂愍丹心，仰惟九天至真大道无極尊神，分別哀憐，伏須告報某等，誠惶誠恐，稽首再拜以聞。
　　臣姓某屬某郡縣
　　无上元始大道君、洞玄靈寶五老、玉帝大聖玉陛下
　　太歲甲乙某月某日某郡縣鄉里中拜上
　　右出《明真經》
　　次復爐法：
　　香官使者、左右龍虎君、侍香諸靈官，當令靜室之中，自然生金液丹碧芝英，眾真百靈交會在此香火之前，願某等眾神擁衛，早得仙真。
　　皇帝萬福，天下蒙恩。十方玉童玉女，侍衛香煙，傳奏所言，逕御太上无極道前。
　　右出《明真經》
　　次奉戒頌：
　　道為无心宗，一切作福田。立功无定主，本願各由人。虛己應眾生，注心莫不均。大聖弘至教，亦猶雨降天。高陵靡不周，常卑故成淵。海為百川王，是能含龍麟。萬劫保智用，豈但在厥年。奉戒不暫虧，世世善結緣。精思念大乘，會當體道真。
　　右出《請問下經》
　　次出道場密祝法：
　　玄上太陰，八窗開明，向有所啟，少女通靈。事畢復位，萬神潛寧。
　　右出《金籙經》
　　次明旦度事於戶外密祝法：四明功曹、通真使者、傳言玉童、侍靖玉女，為我通達道室正神，上元生炁入我身中。
　　右出《金籙經》
　　次發爐法：
　　无上三天玄元始三炁太上老君，召出某等身中三五功曹、左右官使者、左右捧香驛龍騎吏、侍香金童，傳言散花玉女、五帝直符，各三十六人出，出即嚴裝，關啟此間土地里域真官正神，臣今正爾燒香，為某等度事，願得太上十方正真之炁來入臣等身中，令臣所啟速達，逕御太上无極大道至真□ 玉帝几前。
　　次禮三寶：
　　至心稽首太上无極大道，
　　至心稽首三十六部尊經，
　　至心稽首玄中大法師。
　　次師西面，長跪讀盟文：
　　弟子對信而伏，
　　太歲某年某月某朔某日甲乙某嶽先生，甲乙本命某年某月生，某天領籍炁係某天君，今於某炁天從師某嶽先生，某甲受符圖四十三章、玉文九百二十四字，七靈鎮真，金繒誓心，告靈盟天，約為身寶，奉承大法，俯仰真典，上告三十二天監真度文，命侍經仙郎、韓司主錄、飛天真人、三界神王，落某死籍，勒上仙名金格玉籙三元品中，依大宥威儀，降下真仙之氣，入某身中。三十三天監仙司馬、典經羽郎，各依格遣玉童玉女、神真之炁各一合，來下侍衛靈文，奉給某甲身，普關諸天諸地、无極世界、日月星宿、三界官屬、五嶽名山、九江水府、三官司署、九幽長夜泉曲之中，无影无色，无形无名、无音无響，无元大无，无高无下，无尊元卑，一切神靈咸各明某甲身，奉大法，佩帶天文，名入仙籙，三元品中，出入遊行，依具司迎，一月三朝，如紫微上宮，削落地簡，九幽目錄，滅絕宿對，斬息惡根，不得俱逮，億劫无連，七祖同福，皆得上昇，逍遙玄都七寶林中，魂受鍊度，時得更生。某甲約承奉大法，一如明真，檢身順誡，生死成仙，五帝交友，遊戲諸天。愆盟負誓，泄漏天文，傳非年限，生死謝對，長負河源，風刀萬劫，填夜摙山，罪福對報，悉如盟文。
　　次師鳴法鼓三十六通，師徒各心存五藏五色，令備具合成寶蓋之雲羅，覆經師徒眾。
　　右出《明真經》
　　次作傳經詠一首；
　　天書簡不煩，道德自備足。修之必神仙，當復何所欲？文耀太无間，煥然而朗郁。傳授悉依法，泄慢墮地獄。
　　次弟子於師前長跪，受經及神杖策板。訖，各復位，禮師三拜。
　　其安杖中符及策板法，若人少可依後文咒法安置，若人多者，宜於齋中悉內符封訖，與經一時付度。
　　右出《隱注經》
　　次禮十方法：
　　歸命一切天尊：
　　至心歸命北方玄上玉晨天尊，
　　至心歸命東北方度仙上聖天尊，
　　至心歸命東方玉寶皇上天尊，
　　至心歸命東南方好生度命天尊，
　　至心歸命南方玄真萬福天尊，
　　至心歸命西南方太靈虛皇天尊，
　　至心歸命西方太妙至極天尊，
　　至心歸命西北方无量太華天尊，
　　至心歸命上方玉虛明皇天尊，
　　至心歸命下方真皇洞神天尊，
　　至心歸命過去高上玉皇天尊，
　　至心歸命見在元始天尊，
　　至心歸命未來太極天尊，
　　至心歸命玉京玄臺紫微上宮，
　　至心歸命一切真仙得道聖眾。
　　右出《靈寶經》
　　次詠三真人頌：
　　太上大道君，出是靈寶篇。高妙難為喻，猶彼玄中玄。自然十方土，共仰无上仙。大乎洞虛經，安坐朝諸天。上寶紫微臺，下藏諸名山。煥爛龍鳳文，戢耀在无問。妙哉太上道，无為常自然。王侯及凡庶，所貴唯忠賢。宿命有福慶，卓拔在昔緣。法師輪相授，寶信劫數年。廣念度一切，大福報爾身。供養必得道，奉行成至真。大道无彼我，傳當得其人。虛无常自然，彊名字大道。緬邈无邊際，眾妙歸靈寶。閉眼存至真，精思降十老。昇仙永无為，靈顏恆妙好。渴飲玉池醴，饑食金光草。淨慧度八難，濟世諸苦惱。眾妙出洞玄，煥爛耀太清。奉者號仙人，體无永長生。逍遙戲玄虛，宮殿羅无形。蒨璨七寶林，晃朗日月精。龍麟交橫馳，鳳凰翔悲鳴。太上治紫臺，眾真誦洞經。捻香稽首禮，旋行繞宮城。三周歸高座，道玉為應聲。人主弘至道，天下普安寧。
　　次師，東面長跪，還仙官。
　　太上靈寶无上三洞弟子姓名等上啟：
　　虛无自然元始天尊、无極大道太上道君、高上玉皇、已得道大聖眾至真、諸君丈人、三十二天帝、玉虛上帝、玉帝、大帝、東華、南極、西靈、北真、玄都、玉京、金闕、七寶、玄臺、紫微上宮、靈寶至真、明皇道君，某等宿命因緣，生值道化，玄真啟拔，得入信根，先師盟授三寶神經，供養尊禮，立功為先，以去某月日，謹與某甲等傳經行道，建立齋直，燒香懺願，今傳授事畢，所請天仙、地仙、飛仙、真人、神人、聖人、監齋直事、侍香金童、散華玉女、玉帝直符、傳言奏事飛龍騎吏等，監臨齋所，營衛勤勞，各隨功受賞，進品上秩，復諸天位，謹上啟聞。
　　右出《自然經訣》
　　次復爐法：
　　香官使者、左右龍虎君、侍香諸靈官，當令壇靖之中，自然生金液丹碧芝英，眾真百靈交會在此香火案前，願某受道已後眾神擁衛，早得仙真。
　　皇帝萬福，天下受恩。十方玉童玉女，侍衛香煙，傳奏所啟，逕御
　　太上无極道前。
　　右出《明真經》
　　次詠奉戒頌：
　　道為无心宗，一切作福田。立功无定主，本願各由人。虛己應眾生，注心莫不均。大聖弘至教，亦猶雨降天。高陵靡不周，常卑故成淵。海為百川王，是能含龍麟。萬劫保智用，豈但在厥年。奉戒不暫虧，世世善結緣。精思念大乘，會當體道真。
　　右出《請問下經》
　　次出道場密祝法：
　　玄上太陰，八窗開明。向有所啟，少女通靈。事畢復位，萬神潛寧。
　　右出《金籙經》
　　無上祕要卷之三十九竟
　　無上祕要卷之四十
　　授洞真上清儀品
　　設壇法：先設壇廣長二丈四尺，或三丈二尺，高下大小隨人多少作之，四方標纂，立四角
　　之門，門廣四尺，不正面法天門。
　　次須金龍、明鏡、鎮綵、本命。布設法：
　　金九兩，每兩作一龍。安中央案上。
　　明鏡五面。以鎮五方案上。
　　五色繒各四十尺。以鎮五方案上。
　　本命繒，依年數隨方色，天子用疋數，王公用丈數，庶人用尺數。天子、王公用綾，庶人用繒，置隨本命色案上。
　　次安置案法：
　　一案盛經，置丹青二色巾，中壇。
　　一案置中央，安九龍。
　　五案具香火及綵鏡，置五方。
　　次夜靜宿露壇：
　　夜布置壇中既了，師與弟子從西北天門入，叩齒三十六通，思紫氣覆冠一壇，五帝神兵十萬人來迎兆身，便祝曰：
　　神真出遊，萬帝駭驚。玉虛玄衛，天宿倒傾。五嶽司官，莫不輔靈。制召十方，驅策天兵，率天已下，咸到皇庭。令我登仙，洞得道精。審知不祥，通幽究冥。所向所陳，悉合玉清。次入壇，旋行一周，東向，叩齒三十六通。發爐祝法：
　　无上三天，玄元始三炁太上道君，召出某等身中，虛无自然飛仙功曹、神仙使者、左右飛龍、太真玉女、五帝直符，各三十六人，關啟此間土地真官正神，臣今正爾燒香宿露，令所啟速達，逕御
　　无極玉帝至真高上萬聖几前。
　　次北向，叩齒三十六通，誦制魔祝法：
　　天魔乘空發，萬精駭神庭。託化謠謌章，隨變入无名。囂炁何紛紛，穢道當塗生。雲中舍朱宮，北帝勇神兵。鼓洋自知道，玄運來相征。上景宴飛轡，迅駕檢雲營。促校北帝籙，收攝群魔名。豁落張天羅，放威擲流鈴。金真捕空洞，玉光煥八冥。金玄守上宮，神虎戮天精。剪滅萬妖炁，億億悉齊平。上承九天信，嘯命靡不傾。招真究三洞，慧誦朗旦清。八道望玄霞，七轉緯天經。混合帝一真，拔度七祖程。削滅五苦根，反魂更受榮。金光輝寂室，神燭自然生。華香散玉宇，煙炁徹玉京。帝遣徘徊輦，三元降緣軿。迅駕騰九玄，朝我玉皇庭。
　　次迴心西北，九拜：
　　至心稽首鬱單无量天尊，
　　至心稽首上上禪善天尊，
　　至心稽首梵監須延天尊，
　　至心稽首寂然兜術天尊，
　　至心稽首波羅不驕樂天尊，
　　至心稽首洞元化應聲天尊，
　　至心稽首靈化梵輔天尊，
　　至心稽首高虛清明天尊，
　　至心稽首无愛天尊。
　　次迴心東南下方，再拜：
　　至心稽首下方九地玉皇真尊，
　　至心稽首下方洞淵得道眾聖。
　　次即北向，長跪，叩齒九通，讀啟文法：
　　玄都大洞三景弟子小兆真人某嶽
　　先生姓某甲上啟：
　　高上元皇、九天靈神，上真玄遐，首幽瓊軒。三五運推，七宿改晨。虛皇控轡，玉帝定仙。青宮採緣，符命靈山。是日元吉，萬真開陳。上學甲乙，宿命因緣，得遇神經，上清靈篇。謹於靈壇，上盟九天。下告五帝，十二河源，乞丐記領，奏上高晨。普告萬靈，浮位皇壇。營衛滅試，案如大真，須到明日，令御啟傳。即露啟文案上。次東向，平立，叩齒三通，復爐祝法：
　　五嶽五帝、神仙使者，三元正真、左右龍虎、天仙、地仙、飛仙、五靈香官，當令招致十方正炁，自然金液丹碧芝英，九玄玉真，交會壇中，洞灌某等身，使某等求道得道，求仙得仙，飛行
　　太空，騰景九天。玉童玉女，侍衛香煙，奏達所啟，上御高上无極大道玉皇上帝几前。
　　次旋行頌一周：
　　大道洞玄微，高虛總三輪。金仙啟靈扇，煥若九天分。文華散紫宮，八真映素雲。玄母結上願，行間之八門。萬慶交靈會，揚煙唱下元。妙誦感重虛，得結高仙群。旋行禮空洞，稽首朝帝君。便於東南地戶出
　　登壇度法儀：
　　宿露既畢，明日一度法。若旦起有風雨，經云聽室中度之。
　　師徒俱詣西北天門，叩齒三十二通，思紫炁覆冠一壇，五帝神兵十萬人來迎兆身，便密祝曰：
　　神真出遊，萬帝駭驚。玉虛玄衛，天宿倒傾。五嶽司官，莫不輔靈。命召十方，驅策天兵。率天已下，咸到皇庭。令我登仙，洞得道精，審知不祥，通幽究冥。所向所陳，悉合玉清。
　　次入壇，東向，叩齒三十六通，發爐祝法：
　　无上三天玄元始三炁太上道君，召出某等身中，虛无自然飛仙功曹、神仙使者、左右飛龍太真、玉女、五帝直符，各三十六人，關啟此間土地真官正神，正爾燒香度經，令臣所啟速達，逕御无極玉帝至真高上萬聖几前。
　　次北向，叩齒三十六通，誦制魔祝法：
　　　 天魔乘空發，萬精駭神庭。託化謠謌章，隨變入无名。囂炁何紛紛，穢道當塗生。雲中含朱宮，北帝勇神兵。鼓洋自知道，玄運來相征。上景宴飛轡，迅駕檢雲營。促校北帝籙，收攝群魔名，豁落張天羅，放威擲流鈴。金真捕空洞，玉光煥八冥。金玄守上宮，神虎戮天精。剪滅萬妖炁，億億悉齊平。上承九天信，嘯命靡不傾。招真究三洞，慧誦朗旦清。八道望玄霞，七轉緯天經。混合帝一真，拔度七祖程。削滅五苦根，反魂更受榮。金光耀寂室，神燭自然生。華香散玉字，煙炁徹玉京。帝遣徘徊輦，三元降緑輪。迅駕騰九玄，朝我玉皇庭。
　　次向上方九拜如前法
　　次長跪，叩齒九通，啟：
　　某今傳弟子某甲等，九天寶經至上玉諱清高宿，奏炁命合真，乞願下監真玉仙、典籙侍郎、衛靈司馬，下監盟文，所啟所付，必得上聞，次向下方，再拜、跪，又啟：
　　高上元始天，今上願八會日吉時，清謹於靈
　　（闕後）
　　無上祕要卷之四十竟
　　卷四十一策杖品策版品投簡品奏簡文品
　　無上祕要卷之四十一
　　策杖品
　　《洞玄玉訣上經》
　　元始五老出
　　五帝真符，以度五帝人，天光開陽出此文，玄都宮
　　元始青帝真符，召直符吏更生守靈寶天文。道士吞之，靈炁鎮肝，生青精寶華九葉，神為役使，通靈致神仙。
　　右上始天光文，出青帝真文篇，以安東方九炁之天。
　　青帝受此文，以鎮東嶽，封一通九靈洞室，四萬劫一開。
　　道士命屬東嶽，青書絳繒佩身。又當青書絳文，內神杖上節中，衣以神衣，青腰玉女九人侍衛，勿不精有考吏。
　　元始赤帝真符，召直符昌中守靈寶天文。
　　道士吞之，靈炁鎮心，生丹精寶華三葉，神為役使，通靈致神仙。
　　右上陽明文，出赤帝真文篇，以安南方三炁之天。赤帝受此文，以鎮南嶽，封一通南霍之阿，四萬劫一闢。
　　道士命屬南嶽，赤書黃繒上佩身。又當赤書黃繒，內神杖次青帝下節中，太丹玉女三人侍衛，勿不精有考吏。
　　元始黃帝真符，召四方直符守靈寶天文，无中央正吏。
　　道士吞之，靈炁鎮脾，生黃精寶華
　　十二葉，神為役使，通靈致神仙。
　　右總靈文，出黃帝真文篇，以安中央五炁之天。黃帝受此文，天炁中開，運應轉輪，此文始見，天關停輪，无復晝夜，元始收其本文，還於上元之炁。黃帝中嶽則闕此一文。今所以書於舊經者，為使存之不絕，四帝共典衛於上宮，無正吏可守。道士命屬中嶽，自可黃書白繒佩身。又黃書白繒，內神杖次赤帝下節中。道士所以偏得佩此文者，直以有黃帝主人，使以應天之炁雖爾亦闕，无守吏，勿不精有考吏。
　　元始白帝真符，召直符曲正守靈寶天文。
　　道士吞之，靈炁鎮肺，生白精寶華七葉，神為役使，通靈致神仙。
　　右光元靈文，出白帝真文篇，以安西方七炁之天。白帝受此，以鎮西嶽，封一通於金穴九掖洞口，四萬劫一開。
　　道士命屬西嶽，白書炁繒佩身。又當白書炁繒，內神杖次黃帝下節中，太素玉女七人侍衛，勿不精有考吏。
　　元始炁帝真符，召直符尹豐守靈寶天文。
　　道士吞之，靈炁鎮腎，生炁精寶華五葉，神為役使，通靈致神仙。
　　右通明文，出黑帝真文篇，以北方五炁之天。玄帝受此文，以鎮北嶽，封一通於玄陰洞室，四萬劫一開。
　　道士命屬北嶽，炁書青繒佩身。又當黑書青繒，內神杖次白帝下節中，太玄玉女五人侍衛，勿不精有考吏。
　　五帝真符，上精在天為五星，中精在人身為五藏，下精在地為五嶽。故三元之魚各有所屬，天无五文，三光不明；人无五文，无以立形；地无五文，五嶽不靈。五帝真符，以元始同生，舊文今祕於玄都紫微宮。侍真五帝神官五億萬人，諸天皆一月三朝。真文有火水陰陽官考禁於漏泄。
　　元始天尊封於神杖之中，恆以隨身。所爾者，祕償天真，不欲離形須臾爾。
　　元始神杖用靈山太陽之竹七節，五符以次置中央，空下一節，空上一節，以應天象地也。當取靈山向陽之竹，令長七尺，有七節，作神杖，使上下通直，甘竹乃佳。書黑帝符著下節二節中，白帝符第三節中，次黃帝符第四節中，次赤帝符第五節中，次青帝符第六節中。空上一節以通天，空下一節以立地，蠟封上節，穿中印以元始之章，蠟封下節，穿中印以五帝之章。絳
　　文作韜，長短大小足容杖。臥息坐起恆以自隨，行來可脫杖衣，隱以出入，每當別著淨處。以杖指天，天神設禮；指地，地祇司迎；以杖指東北，萬鬼束形。乘杖行來，及欲施用，當叩齒三十六通，思五帝直符吏各一人，衣隨方色，有五色之光，流煥杖上，五帝玉女各一人合共衛杖左右，微咒曰：
　　太陽之山，元始上精。開天張地，甘竹通靈。直符守吏，部衛神兵。五色流煥，朱火金鈴。輔翼上真，出幽入冥。召天天恭，攝地地迎，指鬼鬼滅，妖魔束形。靈符神杖，威制百方。與我俱成，與我俱生。萬劫之後，以代我形。景為五解，神昇上清。承符告命，靡不敬聽。畢，引五方反二十五咽止。行此道九年，精謹不慢，神真見形，杖則載人乘空飛行也。
　　若欲尸解，杖則代形，倏欽之間已成真人。月朔、月望、本命、八節日，當燒香左右，朝拜此杖，則神靈感降，道則成矣。
　　右出《洞玄玉訣上經》
　　策版品
　　當朱書三天太上召伏蛟龍虎豹山精文，著一金版上。又書記年月師姓諱，著一版上。合二版內囊褁，朱書次文著一版上，著囊外。凡三版合封為神策如傳之狀，版悉用檭木，長一尺四寸，廣二寸四分，以絳文之繒作囊，令長一丈二尺，衣之封外版上下頭，印口中元始五老之章，
　　當以栢函絳紋作衣，衣函以盛諸策文，著別室，燒香左右，精心供養，受以佩身，天下神靈奏名朝門，給五帝玉童玉女各一十二人，出入遊行，五帝侍衛，三界司迎，生死无復三惡之難，不經泰山逕昇九天，衣飲自然，位同太極，要自成仙。
　　受學道士佩此文，施行神咒，以策文指天，天神下；指地，地祇朝拜，三界束帶；指神，神禮；指鬼，鬼自滅爽；指水，水神通道，大劫一交，洪灾四會。以策召龍為負，長修積感，神靈交會，所在施召，舉嚮立到，千變萬奇，適意所從，出入行來，位准太極，皆前從飛龍，後導天鈞，鳳嘯鸞嗚，十二華光，建三七色節命靈之旛，精思九年，天儀自備。靈寶八威神咒曰：
　　元始太真，五靈高尊。太華皓映，洞朗八門。五老告命，无幽不關。上御九天，中制酆山，下領河海，十二水源。八威神咒，靈策玉文。召龍負水，收炁聚雲。束魔送鬼，掃蕩妖群。萬精摧落，所誅無蠲。日月五星，北斗七元。諸天諸地，諸水諸山，玉真所部，冥靈大神。仙王遊宴，五帝仗旛。天丁前驅，金虎後奔。玃天猛獸，備衛四門。所呼立到，所召立前。赤書煥落，風火无間。有所攝驗，金龍驛傳。畢，叩齒九通，仰天三噏，引天炁三咽，以策杖指所告之地，閉炁九息而止。
　　右出《洞真青要紫書金根經》
　　投簡品
　　上相青童君曰：後聖眾真莫不先奏金簡於東華，投玉札於上清，然後得受《大洞真經》，精齋苦修，上為真人。末學之徒，而青宮无有金簡之籙，玉格无有玄編之名，神經亦不可得而披，天魔亦不可得而收，真靈終亦不降，玉女亦不衛子之身。今故禀上皇之科，抄集品次，以為後學關津之逕。有心者宜加清齋，督志勤尚，注念玄真，感徹玉皇，奏簡青宮，便得誦詠神經，通釋幽窮，太上剋遣丹舉飛輪來迎兆身，上登玉清。然此禁尤重，非真不傳。太上常以正月日、七月七日、九月九日，一年三遣玉晨元皇太極真人領仙玉郎詣東華青宮，校定真仙簿錄。其有金簡玉名者，即奏三元，隨學深淺，玉童玉女防衛其身。若有泄漏，輕真慢法，為玉童所奏，雖有金簡即被削除，移名鬼官，身被風刀之考，七玄之祖運蒙山之石，填積夜之河。
　　凡修學之士，每以其日當夷心寂室，清香靜念，散香左右，朱書金簡八通，紫繩結編，以奏高上玉皇東華青宮，玉札八枚，以奏三元。先於靖內東向叩齒九通，讚禮一通。畢，謹上啟太上高上玉皇三十九帝二十四真，某甲受生末世，久染囂塵，幸緣先慶福祚所鍾，得睹靈都，今奏金簡，言名玉清，封付靈嶽，長為天。臣乞丐高上記名，三元賜給玉童玉女，侍衛身，乘飛霞上昇帝宮。畢，起再拜。
　　奏簡文品
　　奏高上玉皇篇：
　　某嶽先生某甲，本命某某月生，某年某月某朔某日某子奏金簡紫籙玉籍，文上詣太上高上玉皇三十九帝二十四高真，金簡紫輝玉景瓊宮。
　　右書紫文上一尺，連金簡投。係高上虛皇玉清東華青宮真人，某甲稽首再拜。
　　右書一簡上。
　　奏言：
　　右書一簡上。
　　高上虛皇玉晨太上大道君二十四玉皇三十九帝尊，某甲季世小臣忝染餘慶，福祚所充，
　　得參上真，謹依玄格，正月一日上奏金簡，記名東宮，乞賜編錄，降下真靈，得乘飛霞上昇
　　帝晨，身登金闕，朝謁玉皇，謹奏。
　　右三簡上合是某郡某縣某鄉里某嶽學士某甲年如千歲字某甲。
　　右書一簡上。
　　某子生某月，子命屬某嶽某帝某里。
　　右書一簡上
　　太歲某子正月某子朔一日某子於某郡縣鄉里中封某嶽奏。
　　右書一簡上。
　　合用金簡八枚紫繩編之，北向讀簡一過。畢，起執簡再拜。
　　奏三元君，某嶽先生某甲字某甲，本命某子某月生某年正月某朔一日，某子奏金簡玉札，仙簿錄籍，文上詣
　　白素元君、黃素元君、紫素元君三元紫蓋金輝洞房宮。
　　右書一尺白上，連玉簡投。
　　係三元玉清始學真人，某甲稽首再拜。
　　右書一札上。
　　奏言。
　　右書一札上。
　　太素三元君，甲昔有因緣，福慶所鍾，得受神經，未敢披看，謹依青華玄格，奉奏玉札，記名青宮，上言三元，乞賜編錄，降下真靈，得昇帝晨，上朝玉真。謹奏。
　　右書三札上。
　　某郡某縣某鄉里某嶽始學真人，某甲年如千字某甲。
　　右書一簡上。
　　某子生某月子命屬某嶽帝某里。
　　右書一札上。
　　太歲某子正月某朔一日，某子於某郡某縣鄉里中封某嶽奏。
　　右書一札上。
　　合用玉札八枚，以紫繩編之，西向讀玉札一過。畢，謹上啟。
　　太素元君、黃素元君、紫素元君，甲昔蒙真師盟授真經，金簡玉札，記名三清，乞賜給玉童玉女，真靈降身，得乘紫霞，上登帝宮。畢，起再拜。
　　奏東華青宮篇：
　　某嶽先生某甲字某甲本命某子某月生某年正月某朔一日某子奏金簡，青籙仙籍，文上詣
　　玉寶金闕上相高晨師、君東華方諸青宮。
　　右書青文一尺上，連簡投。
　　係高上玉清青宮上相始學真人，某甲稽首再拜。
　　右書一簡上。奏言。
　　右書一簡上。
　　太清玉寶金闕上相高晨師東海青童君，甲沉深下俗，慶運充加福祚下流，得生人道，參真係炁，志在絕跡，棲身林阜，託蔭靈嶽，謹按玄科，奉奏金簡，記名上宮，乞賜上編，玉清降下神真，得離下世，上昇金闕，進謁玉皇。謹奏。
　　右書三簡上。
　　某郡縣鄉里某嶽始學真人某甲年
　　如千字丙丁。
　　右書一簡上。
　　某子生某月子命屬某嶽某帝里。
　　右書一簡上。
　　太歲某子正月某朔一日某子於某郡縣鄉里中封某嶽奏。
　　右書一簡上。
　　合用金簡八枚，以紫繩編之。東向，讀簡一過。畢，謹上啟：
　　太清玉寶金闕上相高晨師東海青童君，某乙幸緣宿福，慶充後代，蒙真師成就，得受上經，謹奏金簡，記名青宮，乞賜編錄，掌付玉郎，普告諸天諸地，洞清、洞淵、洞源、五嶽眾仙，咸見右別，降以真靈，得乘飛霞，上昇三清。畢，起再拜。
　　三面奏簡都畢，還東向，叩齒九通，咒曰：
　　元綱玄邈，天真幽冥。蒙受先慶，福加末生。昔緣真師，誡授寶經。敢告三元，上奏玉清。金書東華，錄籍記名。長為帝臣，希降真靈，賜給玉童玉女衛形，得乘飛霄，上昇金闕，拜謁玉庭。畢，仰咽液，九過止。
　　都訖，以簡札埋於所屬嶽。令玉皇篇在北，三元篇在西，青宮篇在東，入土三尺，堅築其上。畢，北向伏地，叩齒九通。又咒曰：
　　名奏玉格，錄字上清。金簡玉札，結篇皇庭。高上玄遐，三元幽冥。真官未降，謹關有靈。封簡神嶽，錄奏三清。列上東華，著我玉名。得乘玄舉，飛霞緑軿，上造三元，騰身帝晨。訖，起再拜。元始天王所受太上投簡求仙上法，三奏簡札，九年之內玉皇剋降丹精玉芝金璽鳳章。太極真人降子之房，三元剋遣玉童玉女三十六人，上相青童剋告五嶽，給以仙官飛霞之蓋，迎子之身，上昇金闕之宮。
　　靈寶某帝先生某甲年如千歲某月生，願神願仙，長生不死。三元同存，九府水帝，十二河源，江海淮澤，溟泠大神，乞削罪名，上聞九天，請詣水府，金龍驛傳。
　　某歲某月朔如千日，某子於某國告文。
　　右朱書籙簡上，以青紙褁簡，青絲纏之，金龍負簡，以投三河之淵。初用金鈕九隻，連
　　簡沉之。後投，不須。三過都止。投簡當於清泠之淵，北向，叩齒三通，讀文竟，咒曰：
　　元始五老，上帝高尊，十方至真，太華靈仙。赤文告命，无幽不關。上御九天，請下告文，日月五星，北斗七元。中告五嶽，四方靈山。下告河海，十二水源，九府水帝，真靈大神。今日上告，萬願開陳。請投玉簡，乞削罪名，千曾萬祖，九族種親。罪名連染，及得我身。普蒙削除，絕滅種根。記名水府，言上帝前。七祖父母，去離八難。上登九天，衣飯自然。我罪釋散，萬神咸聞。請以金鈕，關盟水官。請如所陳，金龍驛傳。
　　右出《洞玄玉訣上經》
　　靈寶某帝先生某甲年如千歲某月生，命屬赤帝，名係霍山，願神願仙，長生度世，飛行上清。五嶽真人，至神至靈。乞削罪籍，上盟九天。請詣靈山，金龍驛傳。
　　某年某月朔如千日某子於某嶽告文。
　　右朱書銀簡，青紙褁之，青絲纏之。金鈕九隻，金龍一枚，埋本命之於本命之嶽，東向，叩齒九通，讀簡竟，咒曰：
　　玄上開明，元始監真。上帝五老，赤書丹文。天地本始，總領三元。攝炁召會，催促舉仙。高上符命普告十天。日月星宿，五嶽靈山。天下地上，冥靈大神。監生主錄，南上三門。開領玉簡，勒名丹編。削落罪書，上補帝臣。億曾萬祖，九族種親，皆蒙解脫，五道八難，去離三惡，魂升九天，生死開度，萬劫長存。今日上告，萬神咸聞。請以金鈕，關盟真官。請如所告，金龍驛傳。
　　右出《元始靈寶告五嶽靈山除罪求仙上經》
　　靈寶赤帝先生，某甲年如千歲某月生，命係九天，南斗領籍。願神願仙，長生度世，飛行上清，中皇九地，戊己黃神，土府五帝，乞削罪錄，勒上太玄，請詣中宮，投簡記名，金鈕自信，金龍驛傳。
　　某年某月朔日某子於某鄉里中告文。
　　右朱書銀簡，青紙褁之，青絲纏之。金鈕九隻，金龍一枚，埋所住宅中宮，悉如上法，於中庭向王，叩齒十二通，讀簡竟，咒曰：
　　天開地張，九炁分靈。三元同符，十方朗清。五老上帝，開真領生。丹書赤文，元始上精。普告天下，九土皇靈。今日上告，萬仙定生，我願我仙，請投玉名。土府太皇，勒除罪刑。奏簡上宮，列簿華青。早得飛騰，天地同靈。九祖種親，腐骸更榮。魂昇南宮，受化仙庭，日吉告命，萬種咸聽，請以金鈕，表盟至情，請如所告，金龍驛傳。右出《元始靈寶告九地土皇滅罪言名求仙上法》
　　無上祕要卷之四十一竟
　　無上祕要卷之四十二
　　事師品
　　詣師有所請求，規問法事，當先禮經師、籍師，各一拜。畢，再拜。啟度師而自陳。詣師當夙昔齋戒，嚴裝法服，端恭待旦，載馳載忻。詣師當正已趣行，稽首俯仰，安徐容序，懼若對神，詣師每當重掌併足，警行歛手，心存上真。詣師每當一心恭修禮敬，歛手直視，注念分明。詣師當專心正已，意志玄虛，恭修禮拜，動止安徐。詣師揖讓禮拜，崇向无為，歡樂玄虛，喜慶交至。詣師當濯洗手足，衣服素潔，體有香熏，炁合神景。詣師施問訊畢，當入齋堂，燒香願念，禮於三寶。詣師當正理
　　法服，科次左右，端詳聽思，中外應承。詣師當振喜交集，正顏直視，祇畏悚惕，如履薄冰。詣師當執手平坐，儼然无虧，為眾所觀。詣師修禮既畢，當思已身受生所犯，念自改勵。詣師念罪既畢，當靜思清虛，存念神炁，不相遠離。詣師諸念既畢，當起掃灑內外，奉宣功勤，效於恭禮。詣師有所啟稽顙，當起施禮，然後還坐，陳啟心事。詣師當安徐聲氣，吐納柔和，勿得高剛，傷性真氣。
　　詣師當擇言而道，言以法意，勿得輕忽，妄及私否。
　　詣師當正行直造，勿得遊過，徬徨二心。
　　詣師當正己求真，勿得懷向背不專。
　　詣師當清虛心口，以注正真，勿得飲酒，濁亂神炁。
　　詣師當持戒自檢，守死不移，勿得雜念，勞務塵濁。
　　詣師當令同氣，形心齊平，勿廣招引異類之人。
　　詣師宿止臥息當著衣服，思真安定，勿得解脫露形。
　　詣師冠帶每令整頓，不得露頭，輕慢尊貴。
　　詣師當懽心欣喜，如對大聖，勿得嗔患忿怒。
　　詣師當念施忠孝仁義，勿行嫉妬，懷抱不道。
　　詣師當藏惡宣善，每弘四輩，勿得毀謗，抑遏賢良。
　　詣師當思開化廣度天人，勿得閉匿遏塞頑人。
　　詣師開悟愚短，令入法門，勿得蔽道億真，自取功名。
　　詣師當念普天同見法門，勿得異念，存想邪徑。
　　詣師當念師家，普得飛行，身得侍從，上登大聖。師有哀憂，弟子皆當抱憂慼，出入无喜。師有疾苦，弟子皆當侍近左右，視炁息有如父母。師有灾厄，弟子皆當率請同學建齋祈請，以立功德，弟子與師別，經年月朔皆冠帶執板，禮三拜，長跪問訊。訖，復再拜，合五拜。別亦如此。明識之，不得抹略，取爾無敬。弟子經宿行皆再拜長跪，別還亦如此。若同姓兄弟宗祖祠祀衰麻同者，皆不得相為師宗。所以爾者，受度日皆證其三曾五祖七世父母來監臨子孫所受，若違盟負約，九祖代其受罪，皆殃及受法身，是故不合弟子。若云為所作及出入行止每先諮啟，所為不得專輒自恣。弟子與師共行，不得踐師影。弟子與師共坐，不受他人跪拜。所以爾者，座无二尊。弟子與師同坐室席，師若出入起居行止，弟子皆起下地，倚不爾俱伏，不得安然端坐。弟子始詣師，諸受道法皆當冠帶執板，謙苦求請，不得取爾抹略，安然而說。弟子捧師書，皆置書於案上，燒香再拜竟，開書看之，對句稱爾竟，復再拜與師書。答師書如之，弟子不得犯師名諱。若有人問師名諱，三問不止，皆逼齒，弟子不得搪揬師左右，左右皆有司察之官。
　　右出《洞玄金籙簡文經》
　　修學品
　　太上曰：凡學當從下上，案次而修，不得越略，虧天科條。經有三品，道有三真，三皇內文，天文大字，九天之籙，黃白之道，亦得控轡玄霄，遊涉五嶽，故為下品之第。
　　靈寶洞玄，亦元始俱生。淵蹟深奧，妙趣同源。齋淨芳蘭，五稱映玄。拔度七祖，解釋罪根。亦致真人下降，飛騰上清。中品之妙，不妨地仙。上清道經、太丹隱書，凡三百寶名，玉訣九千。此上真之首目、玉帝之內篇。得之者名參玉簡，錄字青宮，白日昇晨，上造帝堂。上品之訣。太上曰：人之為學，皆有先勤而末怠，垂成而中替，悉由有志而不堅，堅而不固，便致不應。天不誣人，示之以響；地不欺人，應之以影。影響不至，神便遠也。此豈天真不驗由於子身耳！
　　右出《洞真太上素靈大有經》
　　夫仙者，心學心誠則成仙；道者，內求內密則道來。真者，修寂洞靜則合真；神者，須感積感則靈通。常能守此，則去仙日近。若夫心競神驚，體和不專，動靜喪精，耳目廣明者，徒積念索道，道愈遼也。
　　導引服炁之法，胎息閉心存念之術，幽神中篇，金匱隱音，黃庭內外，太清守記，凡如此道數千餘事，皆流傳俗間，兆所知聞，自中世以來，軒轅之後，以此諸道而登度者，人以嶽積，不可勝數。此勤心至矣，守精篤矣，秉操堅矣，志尚定矣，行此四德，余將為兆破券昇仙也。至於不固之人有為之者，或彌年歷紀不得其益，何也？或服炁呼吸不得其理，或為他物所惑將成而敗，或蹔得其益遇疾則止，或師將告之而不知別，或心不能專精神紛錯，或種罪作咎以犯天忌，或虛增經方以意損益，凡如此者，往往相尋，此皆浮華之人，□穢之士，為有虛言，不可教也。故使大道不布於天下，真仙希遊於世間，皆人之深責，非吾黨之咎累矣。
　　右出《洞真太上隱書經》
　　真人周君曰：人生自然爾者少，生而知道者寡，修而行之，學而精之。老子曰：上士聞道，勤而行之，信哉言也。
　　右出《洞真洞房內經》
　　三皇曰：夫欲修道與三天同命者，當忽彼奢廣，樂此儉約；輕彼榮貴，安此賤辱；惡披錦繡，被褐懷玉；不慼慼於貧鄙，不孜孜於勢祿；此延命之要也。又曰：夫為道者，退有所滯，進有所由，烏白異品，清濁分流，无善不拔，无賢不抽，天愛不止，神敬不休，此修道之長也。
　　又曰：浩浩三天，並育萬物；人好其華，我取其實；人取其文，我受其質；靜心隱止，不勞家室，此益壽之道也。
　　又曰：世剛則順，當柔其心，外藏其翼，內竄其鱗，榮不累己，寵不加身，幽光匿景，違世守真，存其目光，還思五神，此增年之大要也。
　　天老曰：俗人修道，心懷萬端。目見華色，意亂心煩。五神失主，道君不還。小人修之，不經日旬。謂之立至，手執口宣。未得一文，謂可全身。但見涓流之激速，未知江海之洸深。睹進趣之末利，未知懷道以養神。
　　黃帝曰：兆得三皇天書，皆有宿名玄錄，既受神文，必行其法。當先匡濟帝王，解除禍患，使國寧民安，然後乃得隱靖修學。
　　右出《洞神監乾經》
　　修之身，其德乃真；修之家，其德乃餘，修之鄉，其德乃長；修之國，其德乃豐；修之天下，其德乃普。故以身觀身，以家觀家，以鄉觀鄉，以國觀國，以天下觀天下，吾何以知天下之然哉，以此。
　　右出《老子德經》
　　夫道德治之於身，則心達志通，重神愛炁，輕物賤名，思慮不惑，血炁和平，肌膚潤澤，面有光瑩，精神專固，身體輕彊，虛實相成，鬢髮潤光，校好難終。治之於家，則父慈子孝，夫信婦貞，兄宜弟順，九族和親，耕桑時得，福實積殷，六畜繁廣，事業修治常有餘矣。治之於鄉，則動合中和，睹正綱紀，白黑分明，曲直異理，是非自得，姦邪不起，威嚴尊顯，奉上化下，公如父子，愛敬信向，上下親喜，百姓和集，官无留負，職修名榮，沒身不殆。治之於國，則主明臣忠，朝不隱賢，士不妬功，邪不蔽正，讒不害公，和睦順從，上下无怨，百官皆樂，萬事自然，遠人懷慕，天下向風，國富民實，不伐而彊，宗廟尊顯，社稷永康，陰陽和合，禍亂不生，萬物豐熟，界內大寧，鄰家託命，後世繁昌，道德有餘，與天為常。
　　右出《妙真經》
　　大道雖无心，可以有情求。佇駕空洞中，迴盻翳滄流。淨明三界外，蕭蕭玉京遊。自无玄挺運，誰能悟冥趣，落落天漢澄，俯仰即虛柔。七玄散幽夜，反胎順沉浮。冥期苟潜凝，陽九无娛憂。睹此去來會，時復為淹留。外身而身存，真仙會良儔。
　　右出《洞玄九天經》
　　真人曰：夫學道之為人也，先孝於所親，忠於所君，愍於所使，善於所友，信而可復，諫惡揚善，无彼无此，吾我之私，不違外教，能事人道也。次絕酒肉、聲色、嫉妬、殺害、奢貪、驕恣也。次斷五辛，傷生滋味之肴也。次令想念兼冥，心睹清虛也。次服食休糧，奉持大戒，堅質勤志，導引胎息，吐納和液，修建功德。
　　學仙行為急，奉戒制情心。虛夷正炁居，仙聖自相尋。若不信法言，胡為棲山林。大賢樂經戒，受之為身寶。就學恆苦晚，治身恨不早。此當披幽賾，焂忽年已老。執卷吸爾極，將更死痛惱。吾故及弱齡，棄世以學道。　
　　右出《洞玄安志經》
　　老子曰：當持上慧源，智亦不獨生。皆須對因緣，各有行宿本。命祿之所聞，同道道得之，同德有德根。宿世不學問，今復與失鄰。是以故得失，不樂於道文。
　　右出《西昇經》
　　太上大道君曰：夫陰丹內御房中之術，黃道赤炁交接之益，七九朝精吐納之要，六一迴丹雌雄之法，雖獲仙名而上清不以比德，雖均致化而太上不以為貴。此穢仙濁真，固不得閥於玉闚矣。且嶮巇履冰，多見側車之敗，縱有全者，臭亂之地仙耳。
　　右出《洞真太上說智慧消魔經》
　　清靈真人曰：黃赤之道，混炁之法，是張道陵受教施化為種子之一術，非真人之事。吾數見行此而絕種，未見種此而得生，百萬之中莫不盡被考者矣。千萬之中誤有一人得之，得之遠至於不死。張道陵承此以教世耳。道陵之變舉亦不行此爾，慎言濁生之下道，壞真霄之正炁也。思懷淫慾，存心色觀，而以兼行上道者，適足明三宮之罰，所謂抱玉赴火，以金棺葬狗。色觀謂之黃赤，上道謂之隱書，人之難曉，乃至於此。
　　紫微夫人曰：黃書赤界，雖長生之祕要，實得生之下術，非上宮天真流餅宴景之夫所得言也。此道在於長養分生而已，非為上道。有懷於婬炁，兼以行乎隱書者，適足搖三官之筆，嗚三官之鼓，玄挺亦不可得恃，解謝不可得賴，要而言之，貞則靈降，專則神使矣。
　　右英夫人曰：夫學道者當得專道注真，情无散念，撥奢侈，保沖白。寂焉如密有所睹，希然如潛有所得。兢兢似臨深谷，戰戰如履冰炭。始得道之門，猶未得道之室。所謂為難者，學道也；所謂為易者，學道也。寂玄沉味，保和天真；注神棲靈，耽研六府。惜精閉牝，无視无聽，此道之易，即是。不能行此者，所以為難。
　　右英夫人曰：自古及今，死生有津。顯默異會，藏往滅智，與世同之，皆得道之行。若夫瓊丹一御，九華三飛，雲液晨酣，流黃徘徊，仰咽金漿，咀嚼玉蕤者，立便控景登空，玄昇太微，自世事乖牙，期業未就，便當塹履太陰，潜生冥鄉，外身棄質，養胎虛宅，陶炁絕籥，受精玄漠，故改容於三陰之館，童顏於九鍊之戶，然後知神仙為奇，死而不亡，去來之事，理之深也。
　　後東卿司命君曰：夫為道者，精則可矣。有精不勤，則无所能為；勤而不專，亦不能有成也。要當令吝心消豁，穢疾開散。
　　定錄君曰：遠內負心，三魂失真。真既錯散，魂乘其開。夫為道者，當使內心鏡徹，宮商相應，靈感於中，神降於外，信不虛也。
　　玄清夫人曰：為道者，猶木在水，得流而行，亦不左觸岸，亦不右觸岸，不為人所取，不為鬼神所遮，又不腐敗，吾保其入海矣。人為道不為穢慾所惑，不為眾邪所誑，精進不疑，吾保其得道矣。
　　定錄中候曰：為道者，常淵淡以獨往，每棲神以遊閑，安飲啄以自足，无祈盻於籠網，哀樂所以長去，夭關无所由臻乎。
　　禀志各有所宅，資性咸有其韻，豈可履逐物之邪蹤，矯我之正業，何不肆天摽之極蹤，適求真之內娛，從幽靜以怡心，援所託以棲意，處東山以晦跡，握玄筌於妙嶺，保隋珠以含照，遣五難於胸心。
　　司命君曰：為道當令三關恆調，是積精固骨之道。三關者，口為天關，足為地關，手為人關，謂之三關。三關調則五藏安，五藏安則舉體无病。
　　紫元夫人告曰：為道者譬彼持火入冥室中，其冥即滅，而明獨存。學道存正，愚癡即滅，而正常存。
　　太上問道陵曰：人命在幾間？或對曰：在數日之間。太上曰：子未能為道。或對曰：人命在食飲之間。太上曰：子去矣，未謂為道。或對曰：在呼吸之間。太上曰：善哉！可謂為道者矣。吾昔聞此言，今以告子，子善學道，庶可免此呼吸。弟子雖去吾數千萬里，心存吾戒，必得道矣。精研玉經寶書，必得仙也。處吾左側者，意在邪行，終不得道也。人之為道，讀經行事者，譬若食蜜遍口皆甜，六府皆美，而有餘味，能行如此者，得道矣。
　　右出《真誥》
　　清靈真人說寶神經曰夫注心道真，玄想靈人冥冥者，亦具鑒其意也。若外難未披假詠，兼存實復，未能迴西榆之年，還髮玄童矣。苟耽玄篤志之勤□，縱令牙彫面皺，頂生素華者，我道能變之為嬰兒，在須臾之間耳。但問志之何如？老少之學旡所在也。吾即其人也。右出《道迹經》
　　無上祕要卷之四十二竟
　　無上祕要卷之四十三
　　修道冠服品
　　三皇道士法服
　　《洞神三皇經》：受道之身改易世衣者，身之章號為法服，人或有衣玄青及白三色為科，存甲子、甲寅、甲申之炁，固身形也。玄冠烏巾，青縹單衣，白芒草屣，謂為法服。得道昇天，文衣自至。
　　凡兼參三洞，通服裙褐，履板冠巾，共得用取。
　　靈寶道士法服
　　《洞玄真一自然經訣》：
　　太極真人言，受道執經，法衣巾褐。褐皆長三尺六寸，三十二條。若鹿皮巾褐至佳，皮褐无條數也。黃裳對之。足下草履，皮履彊可著耳。
　　《洞玄太極隱注經》：
　　注曰：轉經坐小牀上，高五尺，廣長悉等。巾鹿皮巾，披鹿皮帔，不須著褐也。无皮用布帔，著草履。
　　太極真人讀經，法服披離羅九光錦帔，丹羅寶曜之巾，足下獅子文履，令道士讀經，勤苦於法事，鹿皮帔服，後得道日，天帝授子離羅九光之帔，天寶纓絡飛仙法服，以酬佳德。
　　《洞玄請問經下》：
　　夫學道常淨潔衣服，別靜，燒香安高座，盛經禮拜，精思存真，吐納導養，悔謝七世父母及今世前世重非惡緣，布施立功，長齋幽靜，定其本願，當令心虛意玄，然後其道可成也。善備巾褐單裙，讀經帔衣，法制則不得妄借人，著不淨處，名曰法服恆有三神童侍之。
　　昔有一賢者，迎待道士。道士不得往，即以帔褐付之。行至家，其人敬信燒香，禮之如見道士。神童見形云：道士使我來也。主人于時不知是神童。主人病者即除愈，家門无恙。神童語主人，病者已愈，道士无煩復來，賢者可送法服還道士也。主人如其語，送至道士。主人問曰：一日病苦，奉請先生齋。先生多事，但遣信，竟不見顧齋，病人今已愈，奉送法服。道士愕然駭，聽言畢，答曰：貧道一日須法事竟往，賢者更不來，貧道是以不去，非為負信，亦無人可遣，又不知君家室病愈，此乃當由主人心盡所致。問往人形貌何似？主人答言，年可十五六，姿容端正，佳麗出人。道士思惟，我弟子都無此人，恐神人降耳。故法服當必令淨潔，制作得法，不爾鬼反害人。若敗壞當自衣之，不得他用也。
　　《昇玄經》：
　　有一仙人竇子明，著黃褐，戴玄巾，即前作禮行讚，繞太上七匝。
　　上清道士法服品
　　《洞真四極明科》：
　　凡修上清道經大洞真經三十九章，入室之日，當身冠法服，作鹿皮之巾，葛巾亦可，當披鹿皮之帔，無有紫青可用，當以紫為衣，青為裹，帔令廣四尺九寸，以應四時之數；長五尺五寸，以法天地之炁。表裹一法，表當令二十四縫，裹令一十五條，內外三十九條，以應三十九帝真之位，便應冠帶帝皇之服故也。無有此服，不得妄動寶經。詠一句則響徹九天，九真侍位，所應不輕，單衣誦經，天魔徹九天，萬精亂音，神喪炁散，死入幽泉又不得仙。有此服者，給玉童玉女各二人，典衛侍真，不得妄借異人，身備帝皇之無有此響徹九，輕慢神服，五犯身無復仙冀、十犯被拷左官。
　　凡女子學上清白日昇天之法，受靈寶玉訣，騰行大洞，皆充元君夫人之位。入室之日，當冠元君之服，用紫紗作褐，令用二丈四尺，身袖長促就令取足，當使兩袖作十六條，身二十二條。又作青紗之裙，令用四十五尺，作八幅，幅長四尺九寸，餘作襻腰，分八幅，作三十二條。此作飛青之裙，元君之服也。身冠此服，萬靈束帶，千魔滅也形，給玉童玉女各十二人，典掌法服也。無此服，不得詠於上清寶經。輕以常服，誦詠上經，天魔侵景音，神散炁離，又不得仙。
　　讀經軌度品
　　《真迹經》：
　　列紀曰：侍文玉童玉女並司察有書之道士，言功紏罪，上聞上清玄中先師，大過被拷於三官，小過奪紀以促年，大罪禍及於三祖，小罪止身以受殃，輕慢則神去，汗穢則文藏。學仙者．開視靈文，皆當起拜燒香，天靈司察，可不慎敬！諸非傳授，皆不得妄說篇一目，說則犯泄漏天文之科。
　　《洞真黃素四十四方經》：
　　凡道士修受上法，欲有所誦讀經文，發帙之時，皆當燒香，心拜經前，叩齒五通，乃微咒曰：玉帝上法，上聞三清。吉日齋戒，敢開神經，萬試隱伏，所向皆成。玉童侍護，玉華散馨，上告三元，與我長生。咒畢開經，然後乃得誦讀之。小過奪紀以促小罪止身以受此名為大帝開經之法，令玉童玉女侍守，燒香啟降神靈，上聞九天。
　　《洞真四極明科》
　　学士入室誦經，皆五帝束帶，四司浮位，不得臨經在音，與外人交言，失略言句，稽誕天真，想念不專。三犯伐功斷事，不得成仙，十犯身被左官拷。
　　入室誦經，當令言句相屬，不得越
　　略天音。失一句更卻百言而讀，失二句却還二百言，失五句卻還五百言始就，誦失一句便誦一篇而補之。十犯至三十犯，廢功斷事，不得成仙。五十犯至百犯，延七祖己身並被左右官考罰刀山食火二十四獄三塗之役。
　　入室誦經，當令目注經文，心念神真，不得臨經他念異想，以亂天音。十
　　犯至三十犯，伐功斷事，不得成仙。
　　入室誦經，千言以下不得臨經進飲，千言以上至五千言得一進飲，五千以上至萬言得二進飲，萬言以上得三進飲，不得妄進飲食以充炁音。五犯至十犯，伐功斷事，不得成仙。
　　入室誦經萬言，疲極得聽中住消息，後得讀句竟遍，雖爾不得經宿殘句，虧廢天度。五犯至十犯，伐功斷事，不得成仙。
　　入室誦經，若有男女同學亦得同室，但男女異牀。北向誦經，當令男在東，女在西，不得座起臥息混同一席。三犯斷功廢事，不得成仙，五犯身被左官所拷。
　　讀大洞真經三十九章、迴風混合帝一百神寶名、玉檢雌一五老寶經、洞玄素靈大有妙經、大丹隱書、上品高真之文，北向心拜四方，叩齒三十六通，咽液三十六過，存五藏之內生有五色之光氣，注五星之精，然後先讀神州七轉之道，次讀百神內名，乃得誦大洞真經。誦經當令心目相應，不得雜念異想，錯亂真神，當使徧句畢，子不得中住，越略言句，左官所執，三犯不得成仙。
　　讀上清寶經三十卷獨立之訣，存思修行，皆北向，心拜四方，叩齒二十四通，咽液二十四過，存五星日月三精玄注於兆身，然後誦經行事，當令心口相應，无有異念，披卷悉令言句周竟，不得中止，疑聽越略。三犯乃不得仙，五犯七祖父母己身並為左右官所執。
　　凡誦靈寶經，或洞玄或昇玄之經，皆東向，叩齒十二通，咽液十二過，再拜，存紫雲之炁覆冠兆身，然後誦經，當令心目相應，目无他視，心无異念，披卷言句周竟，不得中住，越略天音。三犯萬不得仙，五犯以上考屬左官。
　　凡讀天皇、地皇、人皇大字，修行其道，皆向南再拜，叩齒十二通，咽氣十二過，存天皇君身長九寸，披青帔，著青錦裙，頭戴九光寶冠，手執飛仙玉策在左。人皇君身長九寸，披黃帔，著黃錦裙，頭戴七色寶冠，手執上皇保命玉策，在右。地皇君身長九寸，披白錦帔，著素錦之裙，頭戴三晨玉冠，手執元皇定錄之策，在後。三皇真君在兆左右，然後披卷行事，修此道不得交接陰陽，履殗入穢，輕慢天文，觸犯真靈，身被左右官之考。
　　誦經品
　　《洞玄空洞靈章經》：
　　善信男女，香燈供養，見世光明，身入无為，受福自然，若能長齋，誦經靈章，萬徧道成，身生水火，立致飛行。其道高妙，不得漏泄。
　　《洞玄玉京山經》：
　　兆若能長齋久思，諷誦道德洞經，而叩齒咽液，吐納太和，身作金色，項負圓光，頭簪日華，手把月英玄景靈符十絕之幡，斯德巍巍，道之至尊，无窮玄化，太上之真人矣。將感太无，動天老，致飛龍，降天仙也。
　　《洞玄九天神章》：
　　《天生神章》乃三洞飛玄之炁合成，至音結成靈文，混合百神，隱韻內名，生死結形，自然之章。天寶誦之以開天地之光，靈寶誦之以開九幽長夜之魂，神寶誦之以制萬靈，太一誦之以具身神，帝君誦之以結形，九天誦之以生人，學士誦之以昇天，鬼神聞之以昇遷，凡夫聞之以長存，幽魂聞之以開度，枯朽聞之以發煙，嬰孩聞之以能言，死骸聞之以還人。三寶神奧，萬品生根，故非鬼神所知，凡夫所聞。三元宮中宿有金名紫字、刻書來生、應為三清神仙之人，當得此文。誦之一過，聲聞九天；誦之二過，天地設恭；誦之三過，三界禮房；誦之四過，天王降仙；誦之五過，五帝朝真；誦之六過，魔王束身；誦之七過，星宿停關；誦之八過，幽夜光明；誦之九過，諸天下臨，一切神靈莫不衛軒。一過徹天，胞源宣通；二過響地，胎結解根；三過神禮，魂門鍊仙；四過天王，降鑒，幽夜開關；五過五帝朝真，藏府清涼；六過魔王伏諾，胃管生津；七過星宿朗明，孔竅開聰；八過幽夜顯光，三部八景整具形神；九過諸天下臨，三關五藏，六府九宮，金樓、玉室，十二重門，紫戶玉閤，三萬六千關節，根源本始，一時生神。九過為一徧，一徧周竟，三界舉名，五帝友別，稱為真人。十徧通炁，制御萬靈，魔王保舉，列上諸天。百徧通神，坐致自然，太一度符，元君受生。千徧通靈，坐在立亡，仙童玉女，役使東西。萬徧道備，馳騁龍駕，白日登晨。
　　《洞玄五稱經》：
　　太上玄一真人曰：道德五千文，經之至微，宣道之意，正真之教，煥乎奇文。誦之千日，虛心注玄，白日昇仙，上為西華真人。此高仙之宗也。亦能致慶於七祖。
　　《洞玄无量度人經》
　　道言：上學之士修誦是經，皆即受度，飛昇南宮。世人受誦，則延壽長年，後皆得作尸解之道，魂神
　　暫滅，不經地嶽，即得返形，遊行太空。此經微妙，普度无窮，一切天人莫不受慶，无量之福，生死蒙惠。
　　本命之日誦詠是經，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天。
　　道言：夫末學道淺，或仙品未充，運應滅度，身經太陰。臨過之時，同學至人為其行香誦經十徧，以度尸形如法，魂神逕上南宮，隨其學功計日而得更生，轉輪不滅，便得神仙。
　　道言：夫天地運終，亦當修齋，行香誦經。星宿錯度，日月失昏，亦當修齋，行香誦經。四時失度，陰陽不調，亦當修齋，行香誦經。國主有災，兵革四興，亦當修齋，行香誦經。疫毒流行，兆民死傷，亦當修齋，行香誦經。師友命過，亦當修齋，行香誦經。夫齋戒誦經，功德甚重，上消天災，保鎮帝王，下禳毒害，以度兆民。生死受賴，其福難勝，故曰无量普度天人。
　　道言：凡有是經，能為天地帝主。兆民行是功德，有災之日發心修齋，燒香，誦經十過，皆諸天記名，萬神侍衛。
　　道言：此諸天中大梵隱語，无量之音，舊文字皆廣長一丈。天真皇人昔書其文，以為正音，有知其音能齋而誦之者，諸天皆遣飛天神王下觀其身，書其功勤，上奏諸天，萬神朝禮，地祇侍門大勳，魔王保舉上仙。道備剋得，遊行三界，昇入金門。
　　《洞真金房度命經》：
　　此經高上之玉章大洞之靈篇，羅列一形之內。誦之一徧，妙理自解；誦之十徧，反容童顏；誦之百篇，內化胎仙；誦之千徧，坐在立亡；萬徧道備，白日登晨，長齋寂處，不關風塵，道无弗降，計日昇仙。
　　誦經十過為一徧，徧則服金房保命符各一枚，十徧便十服符限徧，此則通神致真、坐見八方，條理百關，節度納靈，萬炁您歸，則能長生，壽極天地，三光同年。
　　《洞真龍景紫鳳赤書經》：
　　赤書九十一言，是西城真人所受別抄舊文旨，所修求仙之本，乃鳳氣之隱音。得佩之者神仙，行之成真。凡人奉之者禳患。若能長齋苦行，栖身幽阜，誦詠萬徧，則策龍駕虛，上登玉清，隱在人間。佩文誦音，神官來朝。誦詠一徧神朗氣清，千妖束身，萬魔滅形。
　　《洞真素靈大有妙經》：
　　太極真人曰：《太上素靈洞玄妙經》與元始同生，靈文既存，眾真詣座燒香禮經，遊行誦此二十一篇之章，以慶於神庭也。玉音激朗，清徹九天。其句幽微，妙趣傍通。誦詠一過，萬神啟靈，恆當究習，與帝合真，解宿對之重責，拔七玄於幽宮，釋五苦於愁魂，度身上於三天，妙乎微哉！斯之靈文也。
　　《洞真三天正法經》：
　　三天頌文，凡受此文誦之於別室，千徧通神，萬徧通真。通神則與神交言，逆知吉凶；通真則與元始睹顏，入水不沉，入火不然，經災履厄，騰景三清。
　　《洞真太霄琅書瓊文帝章經》 ：
　　凡修眾經，以瓊文為先，誦詠寂室，靜慶霞軒，群魔伏使，萬試敢前，隨意所修，乃得道真，萬徧道備，騰身太清。
　　《洞真智慧觀身大戒經》：
　　太微天帝君曰：道學不奉觀身大
　　戒，而誦經萬徧，隱處山林，昇仙之舉恐未可希耶！
　　《洞真外國放品經》
　　當燒香靜室，禮願修行，詠之一徧，萬真交會，五老降形，天魔仰伏，招仙致真。
　　《洞真三元玉檢布經》：
　　玉清上宮瓊瑤蕭條之唱，乃九十章三元君主之。元君恆詠其曲，以和於形魂之氣，慶於九府之真。行三元道，當諷誦其唱，求感至靈，招於玄虛，降之津路。
　　《洞真素奏丹靈六甲符經》：
　　上清瓊宮玉女皆以金簡刻書，上宮歌章，各聲合唱，逸朗玉清，上慶神真，解滯常陽。有得此文，六甲降形，能常清齋，詠誦靈音，剋乖白鸞，上昇瓊宮。學失此道，徒損形神，天真不降，無由成仙。
　　凡修六甲之道，每以甲日入室服符，誦詠六宮歌章，六年通感，玉女降房，與兆面言，運龍飛霄，上昇兆身。祕則靈降，泄則受殃。
　　《洞真玉清隱書經》：
　　《大洞玉清隱咒》，九天上文，出自高上口訣，解滯散源。大洞真經三十九章，理極於此，上則引致高靈之霞映，下則滅於萬魔之凶殃。誦之一徧，開明幽關，三十九戶納受玉津，死氣沉塞，百神內歡。百神既暢，則聲達九玄，氣朗紫霄，響叩玉晨，五帝束帶，萬靈朝軒，生生來歸，七祖昇遷，身致羽翼，駕景乘雲，飛行玉清，位參紫賓。此高玄之妙道，玉清之祕篇。
　　無上祕要卷之四十三竟
　　無上祕要卷之四十四
　　洞真三元品誡儀
　　上元品誡
　　上真禪號高下尊卑功過儀典；
　　上真眾聖朝禮旋行功過儀典；
　　上真大聖遊宴從駕功過儀典；
　　上真總校生死圖籙功過；
　　上真總領生死命籍筭錄功過；
　　上真總領生死功德輕重功過；
　　上真總領鬼神功德報叙輪轉功
　　上真總領鬼神幽責開度功過；
　　上真總領昇度死魂更生輕重功
　　上真總領死魂受鍊安靈功過；
　　上真總領神仙得道年月品秩功
　　上真總領萬魔謠謌之音功過；
　　學上道不信經誡懷疑兩心罪；
　　學上道輕慢聖文評論經典罪；
　　學上道輕慢師主違背盟誓罪；
　　學上道毀謗師父不崇大義罪；
　　學上道竊取經書无有師宗罪；
　　學上道學无師而授弟子罪；
　　學上道誘取經書而傳弟子罪；
　　學上道得經書无師盟度罪；
　　學上道受經不依經科年月傳授
　　學上道受經傳授非其人罪；
　　學上道受法師門无開度之功罪；
　　學上道无功而傳授弟子罪；
　　學上道傳法宿奏不合而傳罪；
　　學上道傳經不宿奏五帝罪；
　　學上道受經无信賤道罪；
　　學上道遏斷賢路自取功名罪；
　　學上道月朔月望八節不禮師罪；
　　學上道不修齋直之罪；
　　學上道齋直不精之罪；
　　學上道誦經越略之罪；
　　學上道旋行越次諍競罪；
　　學上道恚怒師父罪；
　　學士及百姓子攻擊善人罪；
　　學士及百姓子惡口赤舌罪；
　　學士及百姓子評論師全罪；
　　學士及百姓子飲酒失性罪；
　　學士及百姓子殺生陰賊罪；
　　學士及百姓子貪慾驕逸罪；
　　學士及百姓子穢濁道法罪；
　　學士及百姓子咒詛神鬼罪；
　　學士及百姓子殺害眾生罪；
　　學士及百姓子綺語兩舌不信罪；
　　學士及百姓子姦婬穢濁罪；
　　學士及百姓子盜竊人物罪；
　　學士及百姓子嫉賢妬能罪；
　　學士及百姓子背師恩愛罪；
　　學士及百姓子欺師背道罪；
　　學士及百姓子泄露天文罪；
　　學士及百姓子毀謗經法罪；
　　學士及百姓子修經中悔罪；
　　學士及百姓子不忠於上罪；
　　學士及百姓子罔略於下罪；
　　學士及百姓子欺罔同學罪；
　　學士及百姓子欺罔百姓罪；
　　學士及百姓子口善心惡罪；
　　學士及百姓子說人過惡罪；
　　學士及百姓子輕慢三光罪；
　　學士及百姓子穢慢神鬼罪；
　　右六十條罪，由天官一宮中府十三曹地官、一宮中府十四曹水官、一宮中府十四曹風刀考官主之。
　　中元品誡
　　學士及百姓子妬同學罪；
　　學士及百姓子浮華妄語罪；
　　學士及百姓子貪利入己无厭罪；
　　學士及百姓子積祿重寶不施散罪；
　　學士及百姓子樂人寶物入己罪；
　　學士及百姓子願人傷敗流散罪；
　　學士及百姓子私畜刀杖兵器罪；
　　學士及百姓子屠割六畜殺生罪；
　　學士及百姓子射刺野獸飛烏罪；
　　學士及百姓子燒山捕獵罪；
　　學士及百姓子捕魚張筌罪；
　　學士及百姓子金銀器食罪；
　　學士及百姓子貪樂榮祿酷政罪；
　　學士及百姓子燒敗見物成功罪；
　　學士及百姓子飲食投水中罪；
　　學士及百姓子貪濁滋味肥葷罪；
　　學士及百姓子貪食五辛罪；
　　學士及百姓子草書偽意罪；
　　學士及百姓子合聚群眾罪；
　　學士及百姓子圖謀人婦女罪；
　　學士及百姓子心謀國事罪；
　　學士及百姓子圖謀人家物事罪；
　　學士及百姓子以粗物易好物罪；
　　學士及百姓子交關天子王侯罪；
　　學士及百姓子干知天時星宿罪；
　　學士及百姓子火燒田野山林罪；
　　學士及百姓子斫伐樹木採草華罪
　　學士及百姓子與惡人交遊親近罪
　　學士及百姓子交關流俗華競罪；
　　學士及百姓子在人中獨食罪；
　　學士及百姓子放逸世間仗樂罪；
　　學士及百姓子面譽世人陰毀人罪
　　學士及百姓子說人尊上善惡罪；
　　學士及百姓子泄露人陰惡私鄙罪
　　學士及百姓子攻擊善人，橫生无端罪；
　　學士及百姓子妄視人書疏私微罪
　　學士及百姓子與女人獨行邪語罪
　　學士及百姓子男女同座群居罪；
　　學士及百姓子男女共食交錯衣物罪
　　學士及百姓子男女教化不善罪；
　　學士及百姓子與世間交關婚事罪
　　學士及百姓子自貴驕色罪；
　　學士及百姓子因恨報怨罪；
　　學士及百姓子離別家室罪；
　　學士及百姓子落子傷胎罪；
　　學士及百姓子疏宗族親異姓罪；
　　學士及百姓子毒藥投水傷生罪；
　　學士及百姓子婬愛弟子罪；
　　學士及百姓子收集人眾罪；
　　學士及百姓子投書潛世人罪；
　　學士及百姓子自許用性罪；
　　學士及百姓子妄作忌諱罪；
　　學士及百姓子希人物罪；
　　學士及百姓子評論師友長短罪；
　　學士及百姓子輕慢經教法言罪；
　　學士及百姓子薄賤天人老病罪；
　　學士及百姓子棄薄乞人罪；
　　學士及百姓子承威勢以凌世間罪；
　　學士及百姓子阿黨所親罪；
　　學士及百姓子父母兄弟別離各居罪；
　　右六十條罪，由天官左宮左府十二曹地官、左宮左府十四曹水官、左宮左府十四曹太陽水官考吏主之。
　　下元品誡
　　學士及百姓子患責弟子罪；
　　學士及百姓子恚責世人罪；
　　學士及百姓子不放生度死罪；
　　學士及百姓子富貴忘師罪；
　　學士及百姓子諸天齋日不念道罪；
　　學士及百姓子信人言恚師主罪；
　　學士及百姓子唱論人惡事罪；
　　學士及百姓子笑人頑闇貧賤罪；
　　學土及百姓子親人為惡事罪；
　　學士及百姓子禁人作善事罪；
　　學士及百姓子快人過失罪；
　　學士及百姓子去就背向罪；
　　學士及百姓子五嶽三河無簡名罪
　　學士及百姓子汙穢五嶽三河罪；
　　學士及百姓子奪人所欲罪；
　　學士及百姓子馳騁流俗求競世間
　　學士及百姓子慶弔世間求悅眾人罪
　　學士及百姓子仍他人之功為己德罪
　　學士及百姓子召人飲食惡罪；
　　學士及百姓子驚怛百姓衰厄罪；
　　學士及百姓子驚怛鳥獸促著窮地
　　學士及百姓子驚怖老小罪；
　　學士及百姓子輕波官長有司罪；
　　學士及百姓子論議世間曲直罪；
　　學士及百姓子妄論國家衰盛罪；
　　學士及百姓子施惠追吝罪；
　　學士及百姓子遨遊无度罪；
　　學士及百姓子登高望下罪；
　　學士及百姓子籠飛鳥走獸罪；
　　學士及百姓子快人家喪禍罪；
　　學士及百姓子以棘刺橫人行道罪；
　　學士及百姓子不拜禮鬼神罪；
　　學士及百姓子裸形三光罪；
　　學士及百姓子呵罵風雨罪；
　　學士及百姓子換借不還罪；
　　學士及百姓子罔人求榮稱罪；
　　學士及百姓子傲慢三寶輕忽天尊罪；
　　學士及百姓子謀人君長師父罪；
　　學士及百姓子觀人不孝父母兄弟罪；
　　學士及百姓子矯稱自異號真人罪；
　　學士及百姓子信用外道雜術邪見罪；
　　學士及百姓子無經師託學欺詐神人罪；
　　學士及百姓子衣服盈餘弗散窮人罪；
　　學士及百姓子竊寫人經戒輕慢罪；
　　學士及百姓子榮飾衣褐華麗罪；
　　學士及百姓子身不潔淨上高座罪；
　　學士及百姓子穢慢師門不恭罪；
　　學士及百姓子師有哀憂不建齋請罪；
　　學士及百姓子棄師父追世盛罪；
　　學士及百姓子師豪貴隨逐希望最；
　　學士及百姓子師疾厄不侍省罪；
　　學士及百姓子遠厄急逐寬樂罪；
　　學士及百姓子出入道戶不關啟罪；
　　學士及百姓子妄與他人入道戶語罪；
　　學士及百姓子齋請不為三官遷功罪；
　　學士及百姓子自愁家門不念他人窮厄罪；
　　學士及百姓子家有喪疾怨道咎師罪；
　　學士及百姓子得師經道而自稱已得罪；
　　學士及百姓子傳師道法不折送功信罪；
　　學士及百姓子八節不請師言名五帝罪；
　　右六十條罪，由天官右宮右府十二曹地官、右官右府十四曹水官、右宮右府十四曹太陰水官考吏主之。
　　三部品誡，部有六十條，合一百八十條誠。合有陰陽，左右水火風刀考官典之。
　　無上祕要卷之四十四竟
　　無上祕要卷之四十五
　　玉清下元戒品
　　道學不得煞生蠕動之蟲；
　　道學不得教人煞生蠕動之蟲；
　　道學不得飲酒；
　　道學不得教人飲酒；
　　道學不得綺語兩舌不信；
　　道學不得教人錡語兩舌不信；
　　道學不得姪犯百姓婦女；
　　道學不得教人婬犯百姓婦女；
　　道學不得盜竊人物；
　　道學不得教人盜竊人物；
　　道學不得嫉賢妬能；
　　道學不得教人嫉賢妬能；
　　道學不得背師恩愛；
　　道學不得教人背師恩愛；
　　道學不得不忠其上；
　　道學不得教人不忠其上；
　　道學不得謂其下；
　　道學不得教人誷其下；
　　道學不得欺誑同學未解之人；
　　道學不得教人欺誑同學未解之人；
　　道學不得輕慢弟子；
　　道學不得教人輕慢弟子；
　　道學不得口善心懷陰惡；
　　道學不得教人口善心懷陰惡；
　　道學不得說人惡過；
　　道學不得教人說人惡過；
　　道學不得重積七寶不施散四輩；
　　道學不得教人重積七寶不施散四輩；
　　道學不得樂人錢財雜物為己重檐；
　　道學不得教人樂人錢財雜物為己重檐；
　　道學不得畜刀杖兵器；
　　道學不得教人畜刀杖兵器；
　　道學不得養六畜；
　　道學不得教人養六畜；
　　道學不得金銀器食飲死厚葬骸骨；
　　道學不得教人金銀器食飲死厚葬骸骨；
　　道學不得貪樂榮祿王位；
　　道學不得教人貪樂榮祿王位；
　　道學不得燒敗世間寸土之物；
　　道學不得教人燒敗世間寸土之物；
　　道學不得以世間堪食之物投水火中；
　　道學不得教人以世間堪食之物投水火中；
　　道學不得貪世滋味；
　　道學不得教人貪世滋味；
　　道學不得貪食五辛；
　　道學不得教人貪食五辛；
　　道學不得為草書；
　　道學不得教人為草書；
　　道學不得以麤物易人好物；
　　道學不得教人以麤物易人好物；
　　道學不得知預軍國事物；
　　道學不得教人知預軍國事物；
　　道學不得設權變謀；
　　道學不得教人設權變謀；
　　道學不得无故見天子王侯；
　　道學不得教人无故見天子王侯；
　　道學不得干知天時指論星宿；
　　道學不得教人干知天時指論星
　　道學不得以火燒田野山林；
　　道學不得教人以火燒田野山林；
　　道學不得无故摘眾草之華；
　　道學不得教人无故摘眾草之華；
　　道學不得親近惡人；
　　道學不得教人親近惡人；
　　道學不得无故伐樹木；
　　道學不得教人无故伐樹木；
　　道學不得人中多語言叅豫流俗；
　　道學不得教人人中多語言參豫流
　　道學不得人中獨食；
　　道學不得教人人中獨食；
　　道學不得與世間婚姻事；
　　道學不得教人與世間婚姻事；
　　道學不得習世間仗樂；
　　道學不得教人習世間技樂；
　　道學不得泄人陰惡私鄙；
　　道學不得教人泄人陰惡私鄙；
　　道學不得妄求視人書疏；
　　道學不得教人妄求視人書疏；
　　道學不得與女人獨語獨行；
　　道學不得教人與女人獨語獨行；
　　道學不得與女人同座男女群居；
　　道學不得與女人同食交借衣物；
　　道學不得親教女人；
　　道學不得說人祖父母善惡；
　　道學不得教人說人祖父母善惡；
　　道學不得面譽世人；
　　道學不得以毒藥投淵池江海中；
　　道學不得教人以毒藥投淵池江海
　　道學不得疏宗族；
　　道學不得親異姓；
　　道學不得落子傷胎；
　　道學不得教人離別家室；
　　道學不得因恨報怨；
　　道學不得教人因恨報怨；
　　道學不得輕淩弟子；
　　道學不得教人輕淩弟子；
　　道學不得妄聚集人眾；
　　道學不得教人妄聚集人眾；
　　道學不得投書潛世人；
　　道學不得教人投書潛世人；
　　道學不得自貴；道學不得教人自貴；
　　道學不得自驕；
　　道學不得教人自驕；
　　道學不得自是用性；
　　道學不得教人自是用性；
　　道用不得為世間妄多忌諱；
　　道學不得教人為世間妄多忌諱；
　　道學不得希望人物；
　　道學不得教人希望人物；
　　道學不得竭陂池；
　　道學不得教人竭陂池；
　　道學不得評論師友才思長短；
　　道學不得教人評論師友才思長
　　道學不得輕慢經書訾毀法言；
　　道學不得教人輕慢經書訾毀法
　　道學不得薄賤老病；
　　道學不得教人薄賤老病；
　　道學不得棄薄乞人；
　　道學不得教人棄薄乞人；
　　道學不得持威勢以淩世間；
　　道學不得教人持威勢以淩世間；
　　道學不得阿黨所親；
　　道學不得教人阿黨所親；
　　道學不得與父母別門異戶；
　　道學不得教人與父母別門異戶；
　　道學不得瞋恚弟子；
　　道學不得教人瞋恚弟子；
　　道學不得恚責世人；
　　道學不得教人恚責世人；
　　道學不得罵人為奴婢畜生；
　　道學不得默奴婢面傷其四體；
　　道學不得快人過失；
　　道學不得教人快人過失；
　　道學不得斂告煩擾世間；
　　道學不得教人歛告煩擾世間；
　　道學不得為世俗人作禮主；
　　道學不得為人圖山立宅；
　　道學不得占知世間吉凶；
　　道學不得教人占知世間吉凶；
　　道學不得去就背向；
　　道學不得教人去就背向；
　　道學不得與世人群處；
　　道學不得无故見貴人；
　　道學不得乘車載馬；
　　道學不得奪人所欲；
　　道學不得教人奪人所欲；
　　道學不得馳騁流俗求競世間；
　　道學不得慶弔世間求悅眾人；
　　道學不得仍他人之功名為己德；
　　道學不得臥寢金寶彫林；
　　道學不得名人飲食好惡；
　　道學不得驚怛百姓妄說衰厄；
　　道學不得教人驚怛百姓妄說衰
　　道學不得驚怛鳥獸促以窮地；
　　道學不得妄驚怖老小；
　　道學不得輕淩官長有司；
　　道學不得豫世間論議曲直；
　　道學不得施惠追吝；
　　道學不得遊遨无度；
　　道學不得妄登高樓；
　　道學不得籠飛鳥走獸；
　　道學不得教人籠飛鳥走獸；
　　道學不得塞井及溝池；
　　道學不得快人家喪禍；
　　道學不得以棘刺橫人行道；
　　道學不得教人以棘刺橫人行道；
　　道學不得祠祀神祇；
　　道學不得教人祠祀神祇；
　　道學不得向鬼神禮拜；
　　道學不得教人向鬼神禮拜；
　　道學不得裸形三光妄呵風雨；
　　道學不得換舉人物不還債主；□
　　道學不得斷割人財；
　　道學不得勸人為惡事；
　　道學不得禁人為善事；
　　道學不得諸天齋日而不齋戒念
　　道學不得違歲六齋月中十齋；
　　道學不得違經教科戒禁律；
　　道學不得為人作辭訴；
　　道學不得唱論人惡；
　　道學不得信人言以恙世間；
　　道學不得笑人頑間貧窮；
　　道學不得以意增减經戒一字輒
　　後生不語中；
　　道學不得傲慢三寶輕忽天尊；
　　道學不得勸人謀反君長師父；
　　道學不得勸人不孝父母兄弟；
　　道學不得矯稱自異號為真人；
　　道學不得信用外道雜術邪見不真；
　　道學不得衣物盈餘；
　　道學不得彊人道學；
　　道學不得无經託學欺詐人神。
　　觀身戒從五戒至一百八十君臣父子之道，名玉清智慧下元品誡。
　　玉清中元戒品
　　道學不得望人禮敬；
　　道學不得竊寫人經戒；
　　道學不得榮飾衣褐；
　　道學不得身不潔淨上高座讀經；
　　道學不得同行當讓人以前；
　　道學與人同學夏執爨供食；'
　　道學與人同學冬執瓶供水；
　　道學與人同食當食其麤及菜；
　　道學與人同食當食正己前；
　　道學與人同學當敬先勝已；
　　道學與人同住當任人處分；
　　道學與人同學當念教解；
　　道學與人同學當請問先進；
　　道學人施惡於己，己受惡不得有怨；
　　道學不得懷怨志報於人；
　　道學與女人共語，不得正視面容，含笑相對；
　　道學與人同渡水，不得正眼視人；
　　道學失物不得疑似同學及眾人；
　　道學失物當委運自悔多罪；
　　道學多災病當恭己自責，念改往修來；
　　道學當忍人所不能忍；
　　道學當割人所不能割；
　　道學當衣人所不能衣；
　　道學當食人所不能食；
　　道學當學人所不能學；
　　道學當容人所不能容；
　　道學當受人所不能受；
　　道學當斷人所不能斷；
　　道學無經業精神浮散真想不通；
　　道學身不潔淨魂魄離人；
　　道學有心，天真高逝，魔官不服；
　　道學有家則三毒不滅，三真不居；
　　道學有身則眾欲不去，精思無應；
　　道學當虛心靜漠，寂與真對；
　　道學當安守玄泉，不使妄動生元；
　　道學當滅識藏見，然後真人見。
　　觀身戒從第五至二百一十六无上
　　正真之道；名玉清智慧中元戒品。
　　玉清上元戒品
　　道學當念菜食為常；
　　道學當念先度人後度我身；
　　道學當念居山林幽靜精思；
　　道學當念安貧讀經行道無倦；
　　道學當念燒眾名香，流芳諸天徹魔境界；
　　道學當念在賢眾，聽受妙旨；
　　道學當念請受三寶洞經，勤身供養；
　　道學當念立功度人，終始不倦；
　　道學當念報師友本終劫弗殆；
　　道學當念國中清靜，王化太平，無有不道；
　　道學當念鄰國有道，各守境界；
　　道學當念祝願百姓，念常安完；
　　道學當念萬物為先，不得道己；
　　道學當念遠鬼神不敬不慢；
　　道學當念遠外術禁忌之道；
　　道學當念遠聲色謌舞之術；
　　道學當念遠卒效鬼語妖妄之人；
　　道學當念崇本守真；
　　道學當念口不違心心不負形；
　　道學當念无疑惑聖文損益科法；
　　道學當念无求无欲；
　　道學當念清白守真；
　　道學當念心无異想唯空唯寂；
　　道學當念家家安寧咸无苦痛；
　　道學當念世間憂厄之人罪繫苦惱；
　　道學當念天子聖明弘道室家日
　　盛；道學當念主相弘輔常保有道；
　　道學當念天地日月風雨積雪以時；
　　道學當念父母養我因緣；
　　道學當念七祖父母未昇天堂；
　　道學當念我師未得昇度；
　　道學當念我同學未測道洲淵奧典章；
　　道學當念同志轉相教導，令入正道；
　　道學當念不違其口所誦之文；
　　道學當念視人父母如己父母；
　　道學當念視人子如己子；
　　道學當念視人身過己身；
　　道學當念視人傷身痛過己身；
　　道學當念視人辱惡過於己身；
　　道學當念我宿命因緣根斷；
　　道學當念我胎根已絕，不復世生，同緣種親；
　　道學當念我生樹已枯，神合太无，无數之劫，體道合真；
　　道學當念三塗路塞，地獄長休；
　　道學當念中食養神，棄諸肥滋：
　　道學當念慎大法，常存三宮真人元丹子；
　　道學當念觀世和光，不矯於俗；
　　道學當念保三寶經戒，常誦不報；
　　道學當念存雌一，誦大洞經，眇若對神；
　　道學當念登仙度世，乘雲駕龍；
　　道學當念欲見師友同學之人；
　　道學當念見真人道士修行法事；
　　道學當念見聖王治世，海外稽首，乘風向化；
　　道學當念食天厨自然之膳，无饑渴之想；
　　道學當念與天真共對，澹然无為；
　　道學當念使玉童玉女；
　　道學當念東遊青林束華；
　　道學當念西遊安養西華；
　　道學當念北遊碧羅北華；
　　道學當念南遊太丹南華；
　　道學當念遊遨留秦，須彌崑崙中華；
　　道學當念遊志齋堂講肆，聖道敷釋淵賾；
　　道學當念遊上清金闕，禮見真人太老；
　　道學當念遊玉清七寶宮，禮三无天尊；
　　道學當念遊玉清丹霞宮，禮太上二十四高聖；
　　道學當念遊太上玉京七寶流霞臺蔭蓋玉京林，禮太上天尊十方大聖，終劫復始；
　　道學當念遊紫雲宮，禮洞真三十九高聖；
　　道學當念遊三十六天黃金宮，禮天帝；
　　道學當念遊九天黃金暉宮，禮天帝；
　　道學當念遊諸天宮宅，與天帝問道論經；
　　道學當念遊六天七寶宮，觀化大魔王見度我符籍，以入仙品，永離泉曲之簿；
　　道學當念遊曰；月宮殿，光明煥赫，禮見曰；月王，飲以日月華金液之漿；
　　道學當念遊大梵天流景宮，禮拜及天帝，聽諸天讚誦霄絕雅妙；
　　道學當念遊諸天七寶林，反生靈香，流芳逆風，聞三千里外獅子飛龍嗚嘯其間；
　　道學當念遊諸天浴池，安座蓮花之上，香潔自然，流泊諸天，百千池皆如一處，人人快樂；
　　道學當念遊諸天，聽諸天伎樂，无世間之想；
　　道學當念遊十方外天，禮大聖眾无上正真人；
　　道學當念遊下方无極金剛天宮，禮諸九老真人；
　　道學當念遊天地名山隱宮洞室，禮聖先得道人；
　　道學當念以心為道，終无邪見異念，恆令心虛意泰，不思不慮，安雅空寂；
　　道學當念隱祕天真名諱，不出我口。
　　觀身戒從第五至三百首太上无極之道，名高上玉清智慧上元戒品。
　　洞真智慧觀身大戒經品
　　元始天王曰：夫高上洞真智慧經，不宣世上學士，皆多傳已成真人，見故難見，見而難盡，是以希見於世矣。是戒尊重，不可以言宣。觀於人身諸神，三百關節真靈不得妄出，魔試不能得犯。人受誦此戒，不違其禁，亦可不學而仙，雲霞碧轝自然迎子，白曰；昇天，浮身空洞，放浪十方，項生圓光，煥曜太无，率天眾聖莫敢不敬仰於子也。六天大魔王是時即舉奉戒之士，東華宮言名大梵天宮，大梵天宮言名玉京金闕，刻以上仙之品焉。
　　元始天王曰：大洞真經言，詠之萬徧，雲駕下迎。靈寶洞玄經有度劫之文，其人修之而或不仙，及合金丹靈藥不成，何也？故由不得修奉智慧觀身戒故耳。是戒眾妙之妙，威神極尊，金華仙人九百立侍燒香焉，是真祕之道，不傳於文，當誦詠而已。夫道學不受此戒，終不成仙，或造業墮於聲色，或始勤末懈，或入山居家為眾魔所試敗，或生異念疑惑真經，或還從俗无復道心，或輕慢師友毀辱同學，或卒發狂癡，性炁倒錯，更貪財愛色，及薄三寶，或家道轗軻，怨急悉會，或惡夢亂想，精神愁悶，皆由无大戒以攝其身神，三毒浮尸攪作五府，是致斯患也。魔王不削泉曲死名，三界不過仙品。
　　元始天王曰：是戒因靈仙而見，今諸天諸地名山仙人悉奉而行焉。每至朔望八節本命之辰，諸天齋日，同學師友入室說戒一周，先禮十方，方一拜。諸天聞說戒音，皆各禮焉。弟子願欲奉，當資上金五兩，以為五帝之信，丹錦十丈，為十方之質代。夫落簪之盟不泄戒律，以奉有戒之師。師弟子對齋三日，思念戒旨，是夕當然十燈，供養光明十方，十方大聖以表我心矣。天氣和靜，若其時風雨雷霆激迅，未可得受也。當更齋戒，重自恭肅，臨時亦將神開意散矣。奉戒九年，身燭自明，日月華丹自至，金容內發，童顏充肌，神通四達，興高仙齊德，出入无間。能奉此大戒律，則濯纓于流汩之池，解衿于七寶之臺，遊觀蓮花之上蔭，以反生香林，光明鮮蔚，從劫到劫，永享道真。本命日正中若夜半北向，誦大上徊玄大品章，以洞十方。
　　太微天帝曰：是戒名智慧觀身戒，一名保仙靈文，一名高上洞真度命靈章，自非有宿世功德垂慶，累業福祚所延者，終不令見此寶祕矣。東華元金簡玉名，亦不使與是師相遇也。能奉之者，是子命應仙矣。有經而无戒，猶欲涉海而无舟橄，猶有口而无舌，何緣度兆身耶？夫學者不知尋經，而不知尋戒，是未悟真要之根，長夢而不覺，可為痛心矣！皆當量己能奉者，資過一人，是為泄戒，罪及七祖，父母幽厄地獄，身履三塗，五苦八難，終劫復始，轉輪惡道，去仙日遠，冤家債主因時一會，各慎身焉。
　　太微天帝曰：敢有竊聽說戒者，即為天下惡魔所中，必至之禍，萬无疑矣。若奉戒弟子獨處山林可畏之地，嗚天鼓二七通，心存戒神，戒神衛已三重，妖魔鬼魅不敢近，福德恒隨身，諸天善神各各擁護也，先是冤家債主皆生慈心矣。
　　太微天帝曰：我昔始學之時，唯知請經，不知尋戒，乃歷劫生死，太上愍我道心，高聖哀我不懈，見告云：子學彌勤，而不知奉觀身大戒，當何由得仙乎！我於是稽首金闕之下三千日，太上見授要戒，奉而修之，九年之中雲轝來迎，三界十方真人交會於玄虛矣。故道學當以戒律為先，道家之宗尊焉。法應習誦上口，古聖皆祕而不書也。今奉之亦然，弗令真文脫泄凡俗矣。
　　太微天帝曰：道學不奉觀身大戒，而誦經萬徧，隱處山林，昇仙之舉恐未可學耶？若能戒全於內，和光於外，猶庶幾乎靈標之崖也。非道學難，奉戒難耳！子能全戒，餘及十方，太上將保子登仙也。戒全而誦寶經，佩大符，若復不仙，天下无有不死之道矣。我之所說，世求其人難得耳！末業多託聲名於浮華，罕見道德之真心，是以三寶沉昧，聖人潛處，豈道之不弘耶？受戒若全，十方真聖自然見於子也，是不學而仙道成矣。不虛言，虛言欲何為哉？正愍世間之志士耳，因緣運會，當有可教者乎？子其勗之，子其勤之，仙道既就，何樂如之？逍遙于太上之京，放任于自然之域，是為歡樂太上，前萬劫猶未始，此之謂矣，真非翰札所能宣也。
　　太極真人曰：吾昔聞道於太上，言訓三寶洞經而不奉是大戒，仙道眾妙胡緣而成耶？故口口而已，不宣於文，將獨逸於三寶之苑囿矣。宿无上仙之相好者，亦終不令見也。自非七祖積慶，繁華垂廕，因緣累業，冥功彌劫，豈知願樂太上觀身之戒乎？能奉是戒者，便為太上大法師三寶之宗焉。十方皆敬子於雲漢，群仙將引子於東華，坐朝天魔，魔王舉兆符命於三界六天泉曲之府。泰山主者，地官无復有應死之錄籍也，青宮仙名乃定於是耳，將當為玉京之高仙，太上之真人焉。
　　太極真人曰：夫道要在行合冥科，積善內足，然後始陸大道之境界耳！自弗能爾者，皆為徒勞於風塵，无益生命之修短也。道在我，不由彼，唯慈唯愛，唯善唯忍，能行此四等，亦與道為鄰矣。能勤能信，能雌，能終，能諫淨，能棄色酒矣，是為六度之法，亦與真為儔矣。能受非不自申，能讓德於人，能不欲人之欲，能容无理不淨，能遠无道，藏身幽處，能不違心，能不負經戒，能不代口所誦此八能，亦與善為友矣。
　　太極真人曰：戒律之為道，威嚴神妙，恐人不能有心奉，故當祕而不書耳。是以智慧經篇終不悉顯於末學之士矣。口口相傳，將亦何由而泄耶？當其說戒之時，十方天人叉手敬聽，鬼神皆禮於所聞，豈可輕而哉！
　　太極真人曰：夫古人之為道也，玄寂靜神，念无所存，口无所言，身无所修，兀然无際，湛然不動，坐忘真道，已成端拱，雲車立迎矣。或乘鳳浚空，或駕龍騁虛，舉身躡无，飛昇太極，運體於空洞而无待也。是以迹不可見，世无我知，知我者希，則我者貴矣。此之謂乎合符契為師友特詭言而為固此非上古之法，末學所制耳。若必是學士願請寶經，審觀其人，意既洞悟，便對經於太上前，啟告而付之，案文而宗奉焉，乃合太上玄科大法矣。苟无弘道之才，故以七祖證十方而當違此哉！自可先探思省子身能奉與否？三塗地獄，十苦八難，豈可輕耶？視之令人心寒於諸賢善慎明戒福自然矣。背爾之心，禍亦自然矣。苦痛切身，時刻叵遇，何況彌劫乎？
　　太極真人曰：雖復終劫，始劫是戒，不易之道，古人口受而身行。道成之日，迹或顯，或隱，於後世故不測其所修為矣。是以上古以披衣坐忘而得道，軒轅鑄鼎而龍迎，故能洞觀十方，超浚三界，王喬、赤松所以乘紫煙而高翔天庭，皆其類也。不能具記，此賢所謂不學而仙道自成者乎？
　　無上祕要卷之四十五竟
　　無上祕要卷之四十六
　　昇玄戒品
　　昇玄五戒
　　道言：夫色慾敗事，實不可行，而世間賢愚貴賤皆亦同願，唯有道士乃能執志堅持教戒，以自檢縛行止舉動，心不傾邪，在於愛欲之間終不一違。
　　若見色利榮華艷彩，以戒掩目。
　　若聞好惡之言，五音之屬，以戒塞耳。
　　若有八珍之饌，甘香之美，以戒杜口。
　　若願想財貨，七寶奇珍，放情極欲，以戒挫心。
　　若憶姦媱貪趣惡事，以戒折意。能行此五事者，七祖生天，衣飯自然，身得神仙，白日登晨，如其尸解，轉輪成真。賢者精誠奉之也。若男若女不能承用，不肯受持，無可如何！吾寧與人萬金，不書此言。道陵子當擇人而授，勿泄真文。太上道君仍頌愒曰：
　　煩惱是何物？悉從身中生。目睹榮麗色，耳洞五音聲，口甘八珍味，心想財貨榮，意貪姦婬事，手足為之行。五惡既不住，考對在兆形。永與生道隔，幽魂歿鬼囹。罪畢出所在，有人而無情。
　　奉戒不行惡，掩塞五心門。目不視綺容，耳不釆聲煩，口不饗美甘，心不愛錢財，意無婬向想，手足不去來。五惡寂住停，考對焉從宣？永與真道合，不復零鬼官。功積從戒起，白日登玉晨。
　　日以色為讎，初不欲一見。耳以音為讎，初不願欲聞。口以味為苦，初不以自薰。心以寶為石，初不為想戀。意以奸為賊，初不欲同貫。足以夷為岨，初不樂步端。五者同一路，初不傾邪看。若能如是者，所謂妙中難。難中既能通，滓滯無由安。身清神則寧，皇一守丹田。行備由內起，致得昇沖天。
　　道言：奉法行道，當勤修身，當堅精進，當久持戒，當固專念，當執諦想，莫不存道，去邪去惑，去妖去偽，去婬去慾，除棄眾非，以為包真，是先勞後報，度身昇仙，當期當來，勿睹目前。
　　一者不得婬泆，志念在邪，勞神損精，魂魄不守，正氣離去，邪來合前。
　　二者不得情性忿怒，心湧發憤，口泄揚聲，咒詛罵詈，振動天地，神不佑人，身中真官上訴三天，注名罪目，萬不得仙。
　　三者不得含想毒念，嫉妬於人，天人紏筆，地官奏言，注名黑簿，考至殺身，最不可犯，害及子孫。
　　四者不得飲酒迷亂，荒濁穢身，變易常情，不崇戒文，不畏官法，不敬父君，不識骨血，為慾婬牽，魂魄悲號，穢注五神，罵詈咨口，反逆不順，天遺其殃，身受禍患。
　　五者不得貪利錢財。末世多偽，人情凶弊，或於便宜，動謀賊害，財是身讎，何用財為？有而不積，當種福地，空堂清室，名為仙家。
　　有此五者，不可一犯，喻如履冰之險，蹈室之危，罪定考至，而不悟知，賢者坐起臥息，深用自戒！
　　右出《昇玄內教經》卷第七
　　昇玄九戒
　　太上告道陵曰：夫欲慕道，求修大乘之法，當樂志虛无，要修行順戒，奉而行之，道立可得。但當奉受其戒，勤行其事，吾當遣衛戒將軍　　吏兵二十四大神以相衛護，斷絕惡道，度著善地，動遇吉祥，不遭凶橫，早絕死道，速致仙度，曉空無訣，明虛無意，必獲上道也。
　　第一戒曰：身不得貪狠恣性、驕奢、放逸、蒙冒身禍，誕縱自恣，甘惡為非，過有華飾，口耽脆滑，柔軟自適，無有厭足，不知動入罪目，不能自覺身之罪大不可稱計，不得身犯，不得教令於人。攝意持戒，終身奉行，是吾太上太上太乙第一戒也。
　　第二戒曰：心不得與惡想惡念，不得形想評想，貪欲務得，蒙冒財利，貪毒陰賊，謀議高戾，貪欲饗味，無有厭足，不知動入罪網，不能自覺心過之罪大無有極，不自心興，不得教令於人，攝意持戒，終身奉行，是吾太上太上太乙第二戒也。
　　第三戒曰：口不得妄言善惡，咒詛罵詈，欺誑妄語，幻惑兩舌，鬬訟交疏，持人長短，自作是非，生災造害，興出無端，鬻衒道法，謌誦嗟詠，吟嘯歎息，貪美嗜味，無有厭足，不知動入罪網，不能自覺，口過之罪大無有極，不得口犯，不得教令於人，攝意持戒，終身奉行，是吾太上太上太乙第三戒也。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　
　　第四戒曰：手不得殺害眾生，蚑行蠕動含血之屬，皆不得殺劫，掠強取奪，盜偷竊取，非其物捨遺取施執持兵器興用非法，不知動入罪網，不能自悟，手過之罪罪之莫大，不自手犯，不得教令於人，攝意持戒，終身奉行，是吾太上太上太乙第四戒也。
　　第五戒曰：目不得視非道、非法、非義、榮華容飾、婬視女色、照耀盈目、貪欲洋溢、綺麗珍寶、婬邪妖不正之色。目為心候，主收百凶。來致禍毒，罪釁致集，一皆目致。心目口手，致殃禍主，動為患端，收罪之首。心目口手，致罪之府，不可不迮，不可不伏，不可不慎，不可恣之，不知動入罪網，不能自悟，目過之罪罪之莫大，當宣目戒，勸化一切，豈能戒目？心想自一，滅想滅意，意空空無，無著入無，便得道慧，攝意持戒，奉行不廢，是吾太上太上太乙第五戒也。
　　第六戒曰：耳不得聽八音五樂、婬聲妖壁、惑亂亡國，妖偽之樂，無有厭足，不知動入罪網，不能自悟，耳過之罪，罪亦復大，不自耳犯，不得教令於人，攝意持戒，終身奉行，是吾太上太上太乙第六戒也。
　　第七戒曰：鼻不得貪香惡臭，妄察善惡，不知動入罪網，不能自悟，鼻過之罪罪亦為次，不自鼻犯，不得教令於人，攝意持戒，終身奉行，是吾太上太上太乙第七戒也。
　　第八戒曰：足不得蹈非義、踐非法，不涉惡履，非妖婬境界，不知動入罪網，不能自悟，足過之罪，罪亦為次，不自足犯，不得教令於人，攝意持戒，終身奉行，是吾太上太上太乙第八戒也。
　　第九戒曰：不得放情任意，強興神器，攻非勝敵，精消神散，三氣亡逸，放心縱恣，無有厭足，不知動入罪網，傾宗滅族，不能自悟，如斯之罪，罪之莫大！不自身犯，不得教令於人，攝意持戒，終身奉行，是吾太上太上太乙第九戒也。
　　右出《昇玄內教經》卷第九
　　洞玄戒品
　　洞玄十戒天尊言：能受是十戒，修行如法，十方天官無不衛護，必至得道。子若逼世累，不盡十者，九八七六乃至於五，擇其能者，然五戒之福，福亦難稱，子其廣勸眾生，苟重聞或不喜，猶一二觀縷，委曲開悟。
　　一者不殺，當念眾生。
　　二者不婬犯人婦女。
　　三者不盜取非義財。
　　四者不欺善惡反論。
　　五者不醉，當思凈行。
　　六者宗親和睦，無有非親。
　　七者見人善事，心助歡喜。
　　八者見人有憂，助為作福。
　　九者彼來如我，志在不報。
　　十者一切未得道，我不有望。
　　右出《 洞玄思微定志經》
　　洞玄十善戒
　　一者不得嫉妬勝己，抑絕賢明。
　　二者不得飲酒放蕩，穢亂三宮。
　　三者不得婬犯他妻，好貪細滑。
　　四者不得棄薄老病窮賤之人。
　　五者不得誹謗善人，毀敗同學。
　　六者不得貪積珍寶，弗肯施散。
　　七者不得殺生祠祀六天鬼神。
　　八者不得意論經典，以為虛誕。
　　九者不得背師恩愛，欺詐新學。
　　十者平等一心，仁孝一切。
　　諸行著足當避十惡遠，於盲道。
　　洞玄十惡戒
　　一者飲酒婬色，貪慾無已。
　　二者陰賊世間，訕謗道士。
　　三者輕師慢法，傲忽三寶。
　　四者竊取經書，妄宣道要。
　　五者借換不還，欺誘萬民。
　　六者殺生貪味，口是心非。
　　七者不孝，背恩違義，犯諸禁戒。
　　八者誦經忽略，噴嘀自是。
　　九者責望人意，瞋恚四輩。
　　十者意斷經音，損益聖典，不信宿
　　命，快情所為，穢慢四大，不念生道。
　　右出《洞玄智慧經》
　　洞玄智慧十戒
　　天尊告曰：
　　第一戒者，心不惡妬，無生陰賊， 檢口慎過，想念在法。
　　第二戒者，守貞讓殺，愍濟群生，慈愛廣救，潤及一切。
　　第三戒者，守貞讓義，不婬不盜，常行慈念，損己濟物。
　　第四戒者，不色不慾，心無放蕩，貞潔守慎，行無玷汙。
　　第五戒者，口無惡言，言不華綺，內外中直，不犯口過。
　　第六戒者，減酒節行，調和氣性，神不損傷，無犯眾惡。
　　第七戒者，不嫉人勝己，爭競功名，每事遜讓，退身度人。
　　第八戒者，不得評論經教，訾毀聖文，躬心承法，恆如對神。
　　第九戒者，不得鬭亂口舌，評詳四輩，天人咎恨，傷損神氣。
　　第十戒者，舉動施為平等一心，人和神穆，行常使然。
　　洞玄智慧十二可從戒
　　天尊言：夫為學者修齋求道，開度天人，作諸善功，當行十二可從戒。
　　第一者，見真經出法，開度一切，便發道意，心願後世得登大聖。
　　第二者，常行慈心，願念一切普得見法，開度廣遠，無有障翳。
　　第＝一者，好樂經教，深遠覽達，意志堅明，開化愚闇。
　　第四者，尊受師訓，廣開勸化，令入法門，遠離盲道。
　　第五者，信向玄妙，尊奉經訣，晨夕誦習，無有怠倦。
　　第六者，不務榮華，斷俗因緣，專心定志，所營在法。
　　第七者，勤誦大經，願念一切，廣開橋梁，為來生作緣。
　　第八者，恆生善心，不邪不偽，無嫉無害，無惡無妬。
　　第九者，在所墮生，常值聖世，與靈寶法教，相值不絕。
　　第十者，潔身持戒，修齋建功，廣救群生，咸得度脫。
　　第十一者，學業廣覽，宣通同法，預以天人，普令開度。
　　第十二者，常與明師世世相值，受教宣化，度人無量，一切善心皆得道真。
　　智慧閉塞六情上品戒
　　第一戒者，目無廣瞻，亂諸華色，亡精失瞳，光不明徹。
　　第二戒者，耳無亂聽，混於五音，傷神敗正，惡聲啼吟。
　　第主戒者，鼻無廣芳雜氣臭腥，易有混濁，形不澄正。
　　第四戒者，口無貪味脂薰之屬，濁注五神，臟腑憤憤。
　　第五戒者，手無犯惡，不竊人物，貪利入己，禍不自覺。
　　第六戒者，心無愛慾，搖動五神，傷精喪氣，體發迷亂。
　　智慧度生死上品大戒
　　其一者，見人窮怠，度其死厄，見世明達，能制凶逆，年命長遠，世享无極。
　　其二者，見人窮乏，饑寒困急，損身布施，令人富貴，福報萬倍，世世歡樂。
　　其三者，含血之類有急投人，能為開度，濟其死厄，見世康強，不遭橫惡。
　　其四者，施惠鳥獸有生之類，割口飴乏，無所愛惜，世世飽滿，常在福地。
　　其五者，度諸蠢動一切眾生，咸使成就，無有夭傷，見世興盛，不履眾橫。
　　其六者，常行慈心，愍濟一切，放生度死，其功甚重，令人見世居危得安，居疾得康，居貧得富，舉向從心。
　　智慧十善勸助上品大戒
　　一者，勸助禮敬三寶，供養法師，令人世為君子，賢孝高才，榮貴巍巍，生為人尊，門族昌熾。
　　二者，勸助治寫經書，令人世世聰明，博聞妙賾，恆值聖世，見諸經教能誦章句。
　　三者，勸助建齋今供，令人世世門戶高貴，身登天堂，衣食自然，常居無為。
　　　　四者，勸助香油眾乏，令人世世芳盛，香潔光明，容眸絕偉，天姿高秀。
　　五者，勸助法師法服，令人世世長雅，逍遙中國，不墮邊夷，男女端正，冠冕玉佩。
　　六者，勸事國王父母，子民忠孝，令人世世多嗣，男女賢儒，不更諸苦。
　　七者，勸助齋靜讀經，令人世世不墮地獄，即昇天堂，禮見眾聖，速得反形，化生王家，在意所欲，玩服備足，七祖同歡，善緣悉會，終始榮樂，法輪運至，將得仙道。
　　八者，勸助道士眾人經學，令人世世才智洞達，動靜威儀常為人師。
　　九者，勸助一切布施諫諍，令人世世壽考富樂，常无怨惱。
　　十者，勸助一切人民除嫉去慾，履行眾善，令人世世安樂，禍亂不生，病者自愈，仕宦高遷，為眾所仰，莫不吉祐，門戶清貴，天人愛育，神魔敬讓，常生福地。
　　右出《洞玄智慧上品經》
　　洞神戒品
　　洞神三界戒
　　帝栗陸氏說受經戒日，宜各弩力，急共勤行，故重丁寧諦受之。
　　第一戒者，諦識因緣，勿忘本逐末。
　　第二戒者，諦守少私，勿利我損物。
　　第三戒者，諦習勤行，勿混任失真。
　　右三上戒，上皇所重，上帝所奉，上士所修。修行奉持，全而不破，三氣正神降與為一身神。又一二無二，焉得道常存。號曰太上，不行此戒，服佩符文，勞而無驗，非太上弟子。
　　洞神五戒
　　黃帝曰：人不持戒，吏兵不附其身，所得無驗，徒勞用心。若不信至道承事師，若欲使吏兵防身護命，卻死來生，禳疾延壽，為人消災，救治厄患，存思求微，剋期取驗者，受五戒：
　　第一戒者，目不貪五色，誓正教學長生。
　　第二戒者，耳不貪五音，願聞善從無惑。
　　第三戒者，鼻不貪五氣，用法香遣臭穢。
　　第四戒者，口不貪五味，習胎息絕惡言。
　　第五戒者，身不貪五綵，履勤勞以順道。是為五戒，五老帝君各遣一十五神，防護受持者身。
　　洞神八戒
　　黃帝曰：余嘗閑居，太上垂降，見問經戒大小始終。余雖受持，多所不了，未測次序，具啟太上。太上答曰：凡諸戒律，通應共行，其間緩急繁簡高卑各有意義，准擬玄源變化，生數皆漸相成，三五八九、十百千萬，雖隨緣所堪，亦不可越略，知因向正，法修長生不死，三五兼參，宜受八戒。
　　第一，學解五備五德。
　　第二，勤習五事，不可無恆。
　　第三，平理八正，行藏順時。
　　第四，明識五紀，與氣同存。
　　第五，精審皇極，上下相和。
　　第六，修行三意，期會三清。
　　第七，決定疑惑，化偽入真。
　　第八，考校徵驗，消禍降福，鍊凡登聖，無負三尊。此為八戒。
　　凡人有心學求度世，先能持戒，解而不滯，戒無多少皆屬太无。太无太空，是戒根本。守本究末，外惡自消，內患不生。又先修齋乃精能通神，命召速效，久積塵垢蕩之，須防不可間排頓盪。雖建此心，塵終不去，魔來惱之，更增災咎。防治此弊，以戒為漸，能持多少隨才所堪，犯則首悔，改革自新，合則又進，得道有期。
　　右出《洞神經》
　　正一五戒品
　　凡存一守五神，要在正心。心正由靜，靜身定心，心定則識清，清明則會道，道會神符，號曰真聖。動則忘一，邪亂五神，五神紛紜，躁競煩懣，失道陷俗，三業肆行，違善造惡，六通逕塞，七覺一昏，貪欲無數。無數之慾，念念蘗生，不可勝言，大略有五：
　　一日，目欲觀五色，色過則使魂勞；
　　二日，耳欲聞五音，音繁則魄苦；
　　三曰，鼻欲嗅五香，香溢則精流；
　　四日，口欲甘五味，味豐則神濁；
　　五日，身欲恣五體，體慢則志散，志散則脾傷。而色神濁則心亂而口爽，精流則腎虛而迷狂，魄苦則肺損而耳聾，魂勞則肝困而目盲。五者混間，則身滅命亡；五者淨明，則體全年永。年永在於持戒，能持五戒可以長生。
　　一曰行仁，慈愛不殺，放生度化，內觀妙門，目久久視，肝魂相安。
　　二曰行義，賞善伐惡，謙讓公私，不犯竊盜，耳了玄音，肺魄相給。
　　三曰行禮，敬老恭少，陰陽靜密，貞正無婬，口盈法露，心神相和。
　　四曰行智，化愚學聖，節酒無昏，腎精相合。
　　五曰行信，守忠抱一，幽顯效徵，不懷疑惑，始終無忘，脾志相成。成則名入正一，一入無復憂慮，五欲既遣，五惡．自消，五災永滅，五苦長乖，五神既定，五善自興，三福日盛，五樂唯新。
　　右出《正一法文》
　　無上祕要卷之四十六竟
　　無上祕要卷之四十七
　　齋戒品
　　太極真人曰：夫學道以齋戒為本也，誦經必齋，校經必齋，書經必齋，書符必齋，篆籙必齋，作金丹必齋，詣師請問必齋，禮拜必齋，受經必齋，救病消灾必齋，致真人必齋。齋者太上所敬重，老君所營護，諸聖所倚賴。齋法甚多，在兆所受修。
　　太極真人曰：夫人清齋久靜，精思耽玄，誦經悔罪，燒香禮拜，將見飛天人矣，仙童玉女降於子矣。或聞空中為稱善，或光影照身，或聞金玉之響、八音之聲，皆子道欲成也。懃之，懃之，太上不負子矣。所以患子不固，不盡不終，是以仙道之難。
　　右出《洞玄太極隱注經》
　　太極真人曰：常念齋詠經行大慈，先人後身，揚善化惡，斷絕眾綠，滅念守虛，心如太玄，唯道是求，始謂能言神仙之道也。
　　右出《洞玄安志消魔經》
　　高上老子曰：夫道家所先，莫近干齋。齋法甚多，大同小異。其功德重者，唯太上靈寶齋，但世希能學之矣。學之者，皆大乘之士，前世積慶所鍾，去仙近也。又有三天齋法，與靈寶相似。
　　仙公曰：三天齋者，是三天法師受之法，名曰旨教經，抑亦其次。但天書弘妙，非世賢可思，能究之者皆上仙真人，玄同於太上者也。故中仙及天人莫有闚其文旨矣，徒見而不知，復何所言哉？
　　　高上老子曰：清齋誦經，修德立功，仙道亦自成，何必藏山藪也，直欲避可慾，去穢亂耳，山林非獨有道者。
　　右出《洞玄請問上經》
　　仙公登勞盛山，靜齋念道，是日中時有地仙道士三十三人詣座，燒香禮經都畢，各還仙處，安住如也。
　　仙公曰：天師言月旦十五日能齋於靜室，讀所受道經及諸仙道迹者，皆當為後聖之民，生值斯世，豈不樂乎？
　　右出《洞玄眾聖難經》
　　天尊言：道尊法妙，人身亦貴，故道開法遺戒經文以度人身。人身既度，上與道同，宜為精行，持齋奉戒，夷心靜默，志念分明，一意歸向，專想不二，滌蕩六府，過中不味，內外清虛，每合自然，是其齋曰捻香啟願，應心上徹，四天司邏，十部威神即下履行觀聽，法音監映，爾心如戒，行道皆列功諸天，禍福立彰，道不負人。
　　天尊言：建齋行道，四天帝王皆駕飛雲綠軿八景玉輿，侍從真人玉女手把華嬸，前導鳳謌，後從天鈞，白鶴獅子嘯謌，邕邕燒香，散花浮空而來，瞻禮行道，觀聽法音，天王下降，萬靈朝焉。
　　右出《洞玄智慧大戒經》
　　太上道君時於南丹洞陽上館柏陵舍，稽首禮問元始天尊，自顧宿世福慶，因綠億劫，運通得會聖明，昔蒙顯擢，過忝，上真加見，訓喻三寶神經，賜以大戒，告以法音，過泰之歡實為无量。自受訓厲，長齋空山。遵承法戒，不敢怠倦，道業成就，開度天人一切男女，普見法門。
　　右出《洞玄智慧罪根戒經》
　　道言：昔有道士持齋誦經，有一凡人為賃，作治除齋堂。道士見其用意，至日中持齋因喚與同食，食竟為其說法，語此賃人，令隨吾持齋，功德甚大，可至明日中時復食，勿壞爾齋，徒勞無益，能如此者將可得免見世窮厄。此人稽首受戒而去，暮還家，其婦一日待婿還食，婿具以道士戒言喻婦。其婦不解，遂致嗔怒。賃人不能免其婦意，遂壞其齋，與婦共食。其後命過，天使其主蜀山千歲樹精，恆給其中食。其樹茂盛，暑夏之月有精進賢者三人經過，依樹而息。賢者歎曰：此樹雖涼，日已向中，何由得食？此人於樹空中曰：當為賢者供設中食，無所為憂。須臾，食至，賢者共食，食竟言曰：我今覓道在何許，即此自然豈非道也？因問樹曰：不審大神可得暫降形見與不？此人於樹空中答曰：我非能使人得道者也。具說姓字處所，昔常為道士勸使持齋，為婦人所壞，功德不全，致令使我守此樹精，不能得出，天以我昔經齋中食，今每至中給我齋食，口腹之饒無綠得遷，欲屈賢者為至我舍，道我如此，能為我建三日齋戒，我身便昇。賢者感此人意，為尋其家，具以其言語家人如此。家人即為建齋，請諸道士燒香誦經三日謝過。此人即得飛行，昇入雲中，於景霄之上受書為遊散仙人。故齋之功德甚重，不可不修。此人半日持齋，死經一日，即得出身，不拘一年而得為仙，故天計功過明知不虧也。夫為學者，可勤持齋戒以期冥感，能修之者必獲昇騰之舉。
　　右出《洞玄本行妙經》
　　太極左仙公於天臺山靜齋，拔罪，燒香懺謝，思真念道，一百日中神明髣髴於空玄之上雲景偉爍，若存若亡，或飛或集，曲映齋堂，仙公目覺苦徹，遐感天真，於是研思玄業，志勵殊勤，齋未一年遂致感通上聖，迂降曲盼幽房，以元正之月庚寅日夜忽有飛雲丹霄八景、玉輿寶蓋、洞曜流煥、太元燒香、散華浮空而來，千乘萬騎，不可稱焉。
　　右出《洞玄真一勸戒法輪妙經》
　　受法持齋品
　　《洞真太上神虎玉經》
　　右師對齋九十日，或三十日，或七日。
　　《金虎真符》
　　右受之者，先齋七十日。
　　《洞真太上黃庭內景玉經》
　　右受者齋九日，或七日，或三日。
　　《洞真消魔金元百神內祝隱文》
　　右師對齋八十日，或二十七日。
　　《洞真高上滅魔神慧隱書》
　　右凡受玉清隱書，先清齋七十日。
　　《洞真金房度命綠字迴年真經》
　　右師弟子各齋九日，或三日。
　　《洞真大洞真經三十九章》
　　右師與弟子對齋一百日，中齋七
　　十日，下齋三十九日。
　　《洞真金元八景玉籙經》
　　右當先清齋三年，或齋七十日，或齋一百四十日。
　　《洞真素靈大有妙經》
　　右受者告齋百日，或三十日。
　　《洞真九真中經》
　　右傳授法人各共對齋二十四日，又告齋前後各一日。
　　《洞真太丹隱書元經》
　　右傳授之際各齋七日，或十日，先後又一日告齋。
　　《洞真紫度炎光神元變經》
　　右凡受經詣師清齋三日。
　　《洞真青要紫書金根上經》
　　右師與弟子對齋七百日，又對齋九日，或三日。
　　《洞真太上飛行羽經》
　　右授者當清齋百日，或三十日。
　　《洞真迴元九真飛行羽經》
　　右授者清齋三月。
　　《洞真天關三圖七星移度經》
　　右師弟子對告齋七日。
　　《洞真除六天之文三天正法經》
　　右男受投書不祭，女受當祭，不投書皆齋七日，或三日。
　　《洞真八素真經》
　　右師弟子皆清齋七日。
　　《洞真太霄琅書瓊文帝章》
　　右師弟子清齋九十日，或九日。
　　《洞真智慧觀身大戒品經》
　　右師弟子對齋三日。
　　《洞真黃素四十四方經》
　　右師及弟子各齋四十五日。
　　《洞真九赤斑符五帝內真經》
　　右弟子與師對齋四十日，或七日。
　　《洞真金真玉光八景飛經》
　　右師弟子對齋九十日。
　　《洞真太上曲素訣辭》
　　右師弟子對齋三日，又齋七日。
　　《洞真黃氣陽精藏天隱月上經》
　　右師與弟子對齋九十日，或二十七日，或三日。
　　《洞真九靈太妙龜山元籙經》
　　右師弟子對齋百日，或七十日。
　　《洞真太上玉檢三元布經》
　　右受此文齋九十日，或對齋七十日，或二十七日。
　　洞真九丹上化胎精中記經》
　　右師與弟子對齋九十日，或三十日o
　　《洞真玉珮金鐺太極金書上經》
　　右師弟子對齋百日，或三十日。
　　　　《洞真七聖元紀迴天九霄經》
　　右師弟子對齋九十日，或三十日。
　　《洞真太上素奏丹符靈飛六甲經》
　　右受者對齋七日。
　　《洞真三華寶曜瓊文琅書靈曜上籙七晨素經》 凡三訣
　　右師弟子對齋六十日，或三十日。
　　《洞真隱書龍文八靈真經》 二訣
　　右師弟子對齋五十日。
　　《洞真玉清神虎內真紫文丹．章》 二訣
　　右師弟子對齋三十日。
　　《洞真玉清隱書》 四卷八訣、
　　右師弟子對齋二十七日。
　　《洞真金書祕字上元真書》
　　右師弟子對齋九日。
　　《洞真太清真經丹字紫書三五順行》 凡三訣
　　右師弟子對齋百日。
　　《洞真紫微始青道經倉元上籙》
　　右師弟子對齋九日。
　　《洞真太微黃書》
　　八卷右師弟子共齋九十日，或三十日。
　　《洞真三元流珠經玉帝九鍊上真
　　八道命籍金仙紫字》 凡四訣八卷
　　右師弟子各告齋九十日。
　　《洞真玉精洞元三氣金章太極綠
　　景真經》 四卷二訣
　　右師弟子對齋三十日。
　　《洞真上皇玉籙五帝黃籙紫書》凡三卷
　　右師弟子對齋各九十日。
　　《洞真青牙始生經丹景道精經還童採華法》 凡三卷
　　右師弟子對齋二十日。
　　《洞真金房度命綠字迴年三華寶曜景真經》
　　右師弟子對齋九十日。
　　《洞真解形遯變流景玉經》
　　右師弟子對齋百日。
　　《洞真還晨中玄紫虛玉帝所受上玄虛生之章》
　　右師弟子共齋九十日。
　　《洞真紫鳳赤書八景晨圖》
　　二卷右師弟子對齋九十日，或三十日。
　　《洞真寶洞飛霄絕元金章》
　　右師弟子對齋二十七日。
　　《洞真雌一玉檢五老寶□ 經靈書紫文》
　　右師弟子對齋九十日。
　　《洞真消魔智慧》 七卷
　　右師弟子對齋九十日，或三十日。
　　《洞真飛步天綱躡行七元白羽黑翮飛行羽經》
　　右師弟子對齋九十日。
　　《洞真三九素語玉精真訣八素真經服日月黃華》，一名《八坦四門高上經》八卷，《太霄琅書瓊文帝章》，三訣十卷。
　　右師弟子對齋百日，或三十日。
　　《洞真丹景道精隱地八術》
　　右師弟子對齋八十日。
　　無上祕要卷之四十七竟
　　卷四十八靈寶齋宿廠儀品
　　無上祕要卷之四十八
　　靈寶齋宿廠儀品
　　齋官尊卑次序入治戶，於戶外叩齒三通，咒曰：
　　四上功曹，龍虎使者，正一生氣，侍靖玉女，夜有所啟，願得開明童子、上玄少女與我俱入黃宮之裹，通達所啟，皆使上聞。
　　右出《金籙經》
　　初入齋堂，法師在前，眾官以次隨之，各三捻香，左回繞高座一周，東向叩齒二十四通，咒曰：
　　无上三天真元始三氣太上老君，召出臣等身中三五功曹、左右官使者、左右捧香驛龍騎吏、侍香金童、傳言散花玉女、五帝直符、直日香官各三十六人出，出者嚴裝，關啟此間土地里域真官正神，臣今正爾燒香行道，願得太上十方正真生氣，入臣等身中，令臣所啟速達徑御太上无極大道至真玉帝御前。
　　右出《明真經》
　　次啟事法
　　太上靈寶无上洞玄弟子某嶽先生某甲等上啟：
　　太上无極大道至真、靈寶三十六部尊經、太上三尊、十方眾聖、玄中大法師、三界官屬、一切神明，臣等有幸，宿世因慶九天之劫延及今身，遭遇明運，．大法流行，得以穢質參染靈文上清金書三洞寶經，供養尊禮，修行齋直，恩深施重，實非所勝，但某等穢陋未能抗跡靈嶽，陶瑩心神，而躭湎世榮，柄遲人間，與時推遷，隨俗沈浮，乘愆蹈過，日深月積，常恐考至，負愧幽冥，夙夜戰懼，若履冰薄，誠宜守短，不敢有言，但受法之日告誓三官，要當竭其愚之自效毛髮，讚揚大化，以救度為業，謹有同道某郡縣鄉里男女某甲，年如干歲，操辭列款，歸命大道，并撰辦香燈供養之儀，求乞齋直某等職任，所司敢不申奏，當為修建无上大法，靈寶自然齋直如千日夜，剋今月某日為始，即日輒相携率齊至某處依法清淨，謹以啟聞，并接威儀舊典詮舉職僚，宣告科禁，令眾官等咸服法教。恩惟
　　太上眾尊、三寶威神、監齋大法師、侍經眾真，垂愍鑒映，省覽所陳，敕下三界官屬及此間土地真官，管衛某等及某家大小，清蕩宅舍，消滅妖穢，明旦晨曉依法行道，續更啟聞。
　　右出《金籙經》
　　啟奏畢，一時東向平立，誦智慧三首：
　　智慧起本无，朗朗超十方，結空峙玄霄，諸天抱流芳。其妙難思議，虛感真實通，有有无不有，无无无不容。
　　智慧恆觀身，學道之所先，眇眇入玄肆，自然錄我神。天尊常擁護，魔王為保言，晃晃金剛軀，超超太上仙。
　　智慧生戒根，真道戒為主，三寶由是興，高聖所崇受。汎此不死舟，儵欻濟大有，當此說戒時，諸天來稽首。
　　右出《 玉籙清誠》
　　次歸命一切天尊
　　至心歸命北方玄上玉晨天尊。
　　至心歸命東北方度仙上聖天尊。
　　至心歸命東方玉寶皇上天尊。
　　至心歸命東南方好生度命天尊。
　　至心歸命南方玄真萬福天尊。
　　至心歸命西南方火靈虛皇天尊。
　　至心歸命西方太妙至極天尊。
　　至心歸命西北方无量太華天尊。
　　至心歸命上方玉虛明皇天尊。
　　至心歸命下方真皇洞神天尊。
　　至心歸命過去高上玉皇天尊。
　　至心歸命見在元始天尊。
　　至心歸命未來太極天尊。
　　至心歸命玉京玄臺紫微天尊。
　　至心歸命一切真仙得道聖眾。
　　次法師還東面向西說戒
　　天尊告太上道君曰：今當普宣法音，開悟群生，為諸男女解灾卻患，請福度命，拔諸苦根，使生者見道，身脫八難，死者歡樂，飲食天堂，早生人中，轉輸聖王，修齋求道，皆當一心請奉十戒，諦受勿忘，專心默念，洞思自然，勿得雜想，擾亂形神，能如是者，便當靜聽：
　　第一戒者，心不惡妬，无生陰賊，檢口慎過，想念在法。
　　第二戒者，守仁不殺，愍濟群生，慈愛廣救，潤及一切。
　　第三戒者，守貞讓義，不婬不盜，常行善念，損己濟物。
　　第四戒者，不色不慾，亦无放蕩，貞潔守慎，行无玷汙。
　　第五戒者，口无惡言，言不華綺，內外中直，不犯口過。
　　第六戒者，減酒節行，調和氣性，神不損傷，无犯眾惡。
　　第七戒者，不嫉人勝己，爭競功名，每事遜讓，退身度人。
　　第八戒者，不得評論經教，訾毀聖文，躬心承法，恆如對神。
　　第九戒者，不得國亂口舌，評論四輩，天人咎恨，傷損神氣。
　　第十戒者，舉動施為平等一心，人和神穆，行常使然。
　　天尊言：修奉清戒，每合天心，常行大慈，願為一切普度厄難，慊慊尊教，不得中怠，寧守善而死，不為惡而生，於是不退可得，拔度五道，不履三惡，諸天所護，萬神所敬，長齋奉戒，自得度世。
　　天尊言：道尊法妙，人身亦貴。故道開法遺戒經文以度人身，人身既度，上與道同，宜為精行，持齋奉戒，夷心靜默，志念分明，一意歸向，專想不二，滌蕩六府，過中不味，內外清虛，每合自然，是其齋日捻香啟願，應聲上徹四天，司邏十部威神即下，履行觀聽，法音監映，爾心如戒行道，皆列功諸天，禍福立彰，道不負人，勤行諦受，勿使魔言。
　　天尊言：建齋行道，四天帝王皆駕飛雲緑軿八景玉輿，從真人玉女手把華幡，前導鳳歌，後從鈞天，白鶴獅子嘯歌，邕邕燒香，散花浮空而來，瞻禮行道，觀聽法音，天王下降，萬靈朝焉，如是豈可不盡其法也。當先授十戒，然後行道，庠序雅步，靜心閑意，坐起臥息不離儀格，天王歡悅，列名上清，可謂得道在方寸之間。
　　右出《金籙經》
　　次署置眾官
　　署高功大法師，當舉高德，玄解妙義。
　　次署都講法師，當舉才智精明，閑練法度。
　　次署監齋，當舉司察眾違彈糾愆失。
　　次署侍經，當須營侍經文，整理巾蘊。
　　次署侍香，當須料理鑪器，使香火不絕。
　　次署侍燈，當須景臨西方，備辦燈具。
　　次署侍座，當令四坐席地拂拭齊整。
　　次科罰愆失三十六條
　　若對齋堂鞋履不整。
　　若唱善聲不齊。
　　若法服巾冠不整。
　　若於法座垂髮。
　　右件各罰禮十拜。
　　若坐起揖讓失儀。
　　若侍燈燈火中滅。
　　若不注念清虛，為眾所悟。
　　若於法座睡眠。右件各罰禮二十拜。
　　若鍾聲中絕，不及行伍。若不及朝師。
　　若禮拜上下不齊。
　　若侍香香煙中絕。
　　右件各罰禮三十拜。
　　若都講不讚唱。
　　若出入去來不禮三寶。
　　若讀經忽亂，請問敗句。
　　若起坐不詳序。
　　右件各罰禮四十拜。
　　若讚詠不唱善。
　　若起居出齋堂，不關白。
　　若聽經倚據坐不整。
　　若反著法服。
　　右件各罰禮五十拜。
　　若巡行不依次第。
　　或都講鳴鍾早晚失時。
　　若登壇越級。
　　若監齋見過不彈，為眾所糾。
　　右件各罰禮六十拜。
　　若着褐衣及行道巾冠出入。
　　若翻覆香爐燈火。
　　若燒香不洗手。
　　若臨行事與外人語。
　　右件各罰禮七十拜。
　　若唱靜思訖後至。
　　若侍座不整飾，觸物有闕。
　　若論語及世務。
　　若因起出不還。
　　右件各罰禮八十拜。
　　若於法座戲笑。
　　若於法座綺語。
　　若闕一時不起。
　　若於齋限高聲厲色。
　　右件各罰禮九十拜。
　　右出《敷齋經》
　　次宣科訖，各禮師再拜
　　次師東面長跪，啟請出官
　　太上靈寶无上三洞弟子某嶽先生某甲等，上啟虛无自然元始天尊、无極大道太上道君、高上玉皇、已得道大聖眾至真、諸君丈人、三十二天帝、玉虛上帝、玉帝大帝、東華、南極、西靈、北真、玄都玉京金闕、七寶玄臺、紫微上宮、靈寶至真、明皇道君、某等宿命因緣，生值道化，玄真啟拔，得入信根，先師盟授三寶神經，供養尊禮，立功為先，謹有某郡縣鄉里男女某甲投辭列詣，某等丹心悾悾，求乞平省輒為宣奏，謹伏讀辭文。宣辭訖，某等按如辭言，言欵事切，在可哀愍，不勝所見，輒共相携率，沐浴清凈，燒香然燈，輒經行道，依法上請天仙、飛仙、地仙、真人、神人、聖人、三十二天監齋直事、侍香金童、散華玉女、五帝直符各三十二人、傳言奏事、飛龍騎吏等，一合來下監臨齋堂，捻香願念應口上徹，行道事竟，啟還仙宮。
　　右出《 明真經》
　　次復爐法
　　香官使者、左右龍虎君、侍香諸靈官，當令靜室之中自然生金液、丹碧芝英、眾真百靈，交會在此香火之前，願某等受福天下，蒙恩十方，玉童玉女侍衛香煙，傳奏所言，徑御太上无極道前。
　　右出《明真經》
　　次奉戒頌
　　道為无心宗，一切作福田。立功无定主，本願各由人。虛己應眾生，注心莫不均。大聖崇至教，亦猶雨降天。高陵靡不周，常卑故成淵。海為百川王，是能含龍麟。萬劫保智用，豈但在厥年。奉戒不暫虧，世世善結緣。精思念大乘，會當體道真。
　　右出《仙公請問經》
　　次出道戶咒法
　　玄上太陰，八窗開明，向有所啟，少女通靈。事畢，復位萬神港寧。
　　右出《金籙經》
　　無上祕要卷之四十八竟
　　無上祕要卷之四十九
　　三皇齋品
　　靈壇壇方二丈四尺，纂開四門，辰戌丑未。纂內方方各列九燈，對壇設醮一盤一杯，方合用杯，杯量一升，盤棗三枚，脯九片，合酒九升，棗二＋七枚，共一席。焚香一爐。
　　三皇座各一案，天皇在子，地皇在申，人皇在寅。各一、盤一杯，一席一香火，杯各量酒三升，拌棗九枚，三座合酒九升，棗二十七枚。碧幡三首，幡長五尺，各朱書三皇內文於幡上，隨字多少大小稀稠取令滿，上安帶如上。青竹竿三條，竿長一丈二尺，並作趺安之，各作本位施案後也。壇中央又施一香案，一香火，以案齋王本命之繒。燭盤鋏一具，燭三挺副，供讀文，回轉用。壇上舒席令滿，都合用香火八具，案子四枚，香燈如法，七寸盤三十九枚，升杯三十九枚，七奠合二具，盛一日所設脯棗用。一日用酒四斗五升，棗一百三十五枚，脯四十五斤。若三日則酒用一石三十五升，棗四百五枚，脯一百三十五斤。依方合上元香珠并鍊雲腴，沐浴雲水，若貧乏處、止作香湯，五和香新清油亦足。又燈纂三十六枚，布灶副餘處亦可然燈隨多少。信物。齋主本命繒隨所屬辰色年一尺，天皇皂繒九丈，地皇白繒七丈；人皇碧繒七丈，貧者並可尺數富足家。又各依方面舒一幅帛露席上，以施杯為神座位，東碧南絳西白北皂各二，又門處開置。
　　此齋依經應子午時食，今人多不能，猶依常法，唯夜半行道畢，下醮於座，共受福，有餘聽分。家人敬信者，法雖三日，亦可一日一夜。山中窮乏處，亦可停醮，止然燈而已。
　　右齋具所用。醮器、四幡、席，並出法師。香油、信饌，悉出齋家。事畢，仍為散施。
　　宿啟儀夕登壇，風雨入室
　　北向叩齒十二通，曰：
　　香煙玉女，上奏三皇真君、三十六某事建洞神三皇齋，諸、謝。正爾登壇入室，燒香，宿啟即日上聞，徑進紫宮，仰達三皇真君前。乃上香再拜。
　　又上三座香，天皇子、地皇申、人皇寅。三再拜立曰：臣某等今燒香拜禮，願以此功德上為國王帝主、公卿士庶、州郡守宰、群臣百司及臣等存亡父母，下逮臣等身并黔黎兆民、地府幽魂、山靈水精、鳥獸魚蟲、一切眾生，願各得其道，赦除積罪，解釋考訟，書名丹簡，定字青篇。臣等得與三宮之神俱登玄晨，上朝上清，奉見聖君；賜書受事，永成高真。仍誦曰：
　　浩浩三天氣，育養萬化物。世情樂其華，真道貴其實。愚俗翫末榮，神仙愛本質。精修三皇文，玉靈映幽室。高唱期太微，稽首朝皇一。
　　又再拜，各稱名位曰：
　　太上洞神三皇弟子臣某謹上啟太上道君、太上老君、太上丈人、三皇玉君、九老仙都君、九氣丈人、玄都仙官、太玄真神、上下三十六天靈司官君、太清之神、五方天帝、二十八宿、中外星官、五嶽真官、佐命諸山四海四瀆八澤九源名山洞府水神、潜宮宇宙之內一切眾靈，臣等施功，昔運挻報，今生業習虛遠，識尚清真，遂得出形俗外，棲光林表，服道思玄，奄有歲月，雖未能智洞幽元，神朗妙極，而注想靈祇，不敢虧替，自昔稟受三皇內文、天書玉字，上可以刻名萬神，封掌群靈，下可以救解灾患，立降福祉。有按寶齋上籙祈謝之篇，仙都內訣顯禮醮之典，上元名香氤氳太空，玄腴朱燈炤□深夜，實趣聖之祕領，招真之要法，其廣濟四維，不限貴賤，洪潤八表，无隔道俗。
　　今有某郡縣鄉里某甲信識真典，希尚功福，遠到此山申訴，誠慊求為建三皇齋謝，以悔禍祈福。臣謹讀辭以聞入辭按詞事款詣情理嫌篤。臣等既佐世匡危，職在扶救，某不勝投誠之至，謹相携率，沐浴靈水，清身潔己，以今月某日共登靈壇，入齋堂，宿啟陳言，當三日三夜一十二時行道禮醮，奏聞上宮。伏願皇一三真洞府仙官賜垂監察，特敕某郡縣鄉里中真官正神、社里邑君諸侍真吏兵并香煙玉女監齋神官，咸共輔衛齋所，誅截精邪，使天清氣朗，風捲雲澄，功成事遂，並可言勞酬賞。其軌儀之典，須明晨啟聞。因再拜回行，頌曰：
　　世人修至道，心意懷萬端，耳目亂華色，情志恆不專。小智雖自強，安能保終身。五神失其主，真氣逝不還。若能苦心行，長生保命根。奉戒為我寶，恒執天老言。眾真並懽悅，相與迎皇君。
　　至東南，向西跪曰：
　　臣等伏自思省，雖備聞法教，具稟成規，而未能冥懷豁想，令諸漏頓消，猶須篤勵以全真業，今謹敷經說禁，告示同氣，并詮授任掌，各遵典職，請使齋官伏以聽命。
　　謹按上宰西城真人王君曰：夫皇文天書者，乃是三皇之時所受上真皇一雲篆之大章者也。夫三皇安業，則天和地樸，紀綱陰陽，維制鬼神，可以養身安命，長存保延，乃西王母之所祕翫，仙官之所崇仰，蓋真人寶文矣。世人得此書者甚少，若能有之，則太玄仙都九老仙君輒遣直符衛此真文，但旦夕朝敬，便可享其天年，五兵五毒灾沴不干。若能施召，豈可得論。泄慢之禍，天科告罰，皇人錄書過，可不慎哉！
　　西城真人又曰：夫為名之名，喪我之德；為事之事，亂我之業；為欲之欲，增我之惑；為情之情，喪我之賊。罪莫大於淫，禍莫大於貪，咎莫大於饞。此謂載禍之舟車也，小則危身，大則殘家。真人王君又戒日：夫欲學道求生，先慎諸禁忌，然後得與神明通接，乃能永保身命。如其屢致犯忤，則為冥司所執，作人尚不可得，而況於仙乎？今以相告，子奉之焉。
　　第一之禁，勿婬慾施泄，令身命天歿。
　　第二之禁，勿陰賊凶虐，則三官執罰。
　　第三之禁，勿殺傷含氣，則生死執對。
　　第四之禁，勿讒嫉邪佞，則人鬼加害。
　　第五之禁，勿竊盜欺濫，則身行黜缺。
　　第六之禁，勿憂悲思念，令精靈恍惚。
　　第七之禁，勿憤怒泆樂，令神爽離越。
　　第八之禁，勿醉酒婬亂，令三宮奔潰。
　　第九之禁，勿食五辛血腥，令臟腑臭穢。
　　第十之禁，勿饑飽寒熱，令百病攻結。
　　第十一之禁，勿多語多笑，則虧損神氣。
　　第十二之禁，勿久視久聽，則耳目昏翳。
　　第十三之禁，勿穢慢怠墮，則形神醜悖。
　　此十三禁者，人身之大患也，奉之則生，逆之則死。老子所謂生之徒十有三，死之徒十有三，其斯之謂乎。夫輕則曰戒，重曰禁。禁戒者，輔身之良方也。學仙家以禁戒為鎮甲，雖入三軍，矢刃不能傷，雖處世間，灾禍不得入。誠哉，斯言明各勗之！
　　因讀簡授任。畢，起以向復鑪曰：
　　香煙玉女、侍直眾官，當令露壇之上，齋堂之中，有隱芝玉精在此香燈前，令臣等得仙，身生紫絡羽文，某家享福，天下同歡，侍壇侍堂，玉女傳奏臣言，上達三皇真君前。
　　依法登壇，巡行，正立北向，叩齒三十六通，讀攝精祝曰：
　　混混皇皇，上封乾章。我受神文，開告三皇。西蹈金門，東昇扶桑，北履玄陰，南駕正陽。進登大角，退躡文昌。徘徊奎婁，遊宴氏房。入御玉女，出携仙王。與天同壽，與日合光。二十五氣，拂除凶殃。
　　又叩齒十二通，祝曰：
　　香煙玉女，上奏三皇真君、三十六天神仙靈官，小兆男生臣甲謹為某郡縣某甲某事建洞神三皇齋，請正爾登壇入室，燒香開啟，即日上聞，徑進紫宮，仰達三皇真君前。
　　又上香畢再拜曰：
　　臣清齋絕塵，燒香禮謝，上為七祖父母，逮及家門，並乞原赦積惡結罪，解除考訟，書名丹簡，定字青篇。臣得與三宮之神俱登玄晨，上朝上清，奉見聖君，賜書受事，永成高真。
　　初酌天皇酒。畢，再拜曰：
　　臣今奉請太元三玄空天甲子元建天皇真一君，願垂臨饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝醮之，誠仰降天皇太元三玄真氣，為某身乞解除先世以來下逮某身犯逆上天懸象日月星辰、穢慢光景、忿怒風雲、毀廢祠祭、干觸靈神，如此之類凡一千二百條事，皆令消釋。乞某命係天府，名書天曹，定生天簡，刊功天閣，天上諸神並垂營護，使某疾患除愈，身體輕強，災底度脫，永保无窮。
　　次酌地皇酒，再拜曰：
　　臣今奉請三元素靈玉天甲申太虛地皇真一君，願垂臨饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝。醮之，誠仰降地皇三元素靈真氣，來輔某身，乞解除先世已來下逮某身犯逆后土九地之精、諸丘山水源、金石草木、鳥獸昆蟲殺害之愆，如此之類凡一千二百條事，皆令消釋。乞某形離地官，名除地錄，魄脫地府，神超地域，地下諸神咸共擁衛，使疾患除愈，身體輕強，灾厄度脫，永保無疆。
　　後酌人皇酒。畢，再拜曰：
　　臣今奉請七微浩鬱虛天甲寅虛成人皇真一君，願垂臨饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝。醮之，誠仰降人皇七微浩鬱真氣，來輔某身，乞解除先世已來下逮某身犯逆人倫禮義忠孝之尤、婬穢貪濁虛妄之罪、嚴虐苦剋之愆、違負神祇之責，如此之類凡一千二百條事，皆令消釋。乞某年踰人分，智出人表，德宣人綱，譽滿人望，人中諸神，會同扶濟，使疾患除愈，身體輕強，灾厄度脫，永保无疆。
　　又酌東面酒九，再拜曰：
　　臣今奉請東上九天帝王神君眾仙靈官，願並垂臨饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝。醮之，誠仰降東上九天始陽碧城九氣垂霞來輔某身，乞解除先世以來下逮某身上犯九天之君、歲星木神、蒼龍七宿、中外諸星官。下違束嶽山陵丘阜、江海川谷一切眾靈，某身於春三月之中甲乙寅卯辰日詩，有行年本命衝破厭殺元辰刑害、灾禍疾病、流風毒注、虛弱一切諸摧折墮落之厄者，皆令消釋。乞某身與真氣合德，景福流光，萬禍絕滅，年命脩長。
　　又酌北面酒九，再拜曰：
　　臣今奉請北上九天帝王神君眾仙靈官，願並垂臨饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝。醮之，誠仰降北上九天玄陰蒼玄宮五氣飛煙來輔某身，乞解除先世已來、下逮某身上犯九天之君、辰星水神、玄武七宿、中外諸星官，下違北嶽山陵丘阜、江海溪谷一切眾靈，某身於冬三月之中壬癸亥子丑日時，有行年本命衝破厭殺元辰刑害、灾禍疾病、水腫泄痢、疾厄痞滿、諸風波沉溺之厄者，皆令消釋。乞某身與真氣合德，景福流光，萬禍絕滅，年命脩長。
　　又酌西面酒九，再拜曰：
　　臣今奉請西上九天帝王神君眾仙靈官，願並垂饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝。醮之，誠仰降西上九天素華浩闕七氣流光來輔某身，乞解除先世已來下逮某身上犯九天之君、太白金精、白虎七宿、中外諸星官，下違西嶽山陵丘阜、江海川谷一切眾靈，某身於秋三月之中庚辛甲酉戌日時，有行年本命衝破厭殺元辰刑害、灾禍疾病、及白刃流矢、刀兵凶賊諸血傷殘毀之厄者，皆令消釋。乞某身與真氣合德，景福流光，萬禍絕滅，年命脩長。
　　次酌南面酒九，再拜曰：
　　臣今奉請南上九天帝王神君眾仙靈官，願並垂臨饗。
　　又曰：臣今清齋絕塵，為某甲建立洞神三皇齋，請謝。願以今行道燒香禮謝。醮之，誠仰降南上九天朱光丹臺三氣懸光來輔某身，乞解除先世已來下逮某身上犯九天之君、熒惑火神、朱烏七宿、中外諸星官，下違南嶽山陵丘阜、江海川谷一切眾靈，某身於夏三月之中丙丁己午未日時，有行年本命衝破厭殺元辰刑害、灾禍疾病、癱疽瘡痟、溫病疫癘、諸暑蒸毒螫之厄者，皆令消釋。乞某身與真氣合德，景福流光，萬禍消滅，年命脩長。
　　四方畢，乃誦曰：
　　浩浩三天氣，育養萬化物。世情樂其華，真道貴其實。愚俗翫末榮，神仙愛本質。精心脩皇文，玉靈映幽室。高唱期太微，稽首朝皇一。仍再拜畢。
　　更還北向九再拜跪曰：
　　太上洞神三皇內景弟子小兆臣某甲等，謹上啟太上道君太上老君、太上丈人、三皇玉君、九老仙都君、九氣丈人、玄都仙官、太玄真神、上下三十六天靈司官君一五方天帝、太清諸靈官、二十八宿中外星官、五嶽真君、佐命八山四海四瀆八澤九源名山洞府水神潛官、宇宙之內一切眾靈，臣謹重奉某詞上聞上宮，入詞按某甲以輕生賤質，尸行凡品，幸藉先慶，逢識正化寶經真訣，時蒙遵禀，動靜知教，興居入善，非唯一身遭荷，抑亦七葉沾賴，但某體倫庸伍，馳競人世，崖逾引滿，易生咎悔，加以先世殃譴，未息考訟，猶繁三灾驅除，百害競起，某甲氣命單危，兼多疾厄，夙夜憂惶，肝心震越，伏見玉皇寶齋上籙有祈謝之篇，仙都內訣處禮醮之典，此法雖曰高妙，而不限貴賤，可以救解災患，延降福祉，臣謹率道士弟子如干人沐浴玄雲之水，使身神澡練，割遣餚根之味，令腑臟馨潔，懸碧林之天繒，敷雲篆皇文幡，上元香珠遠徹九，真人燎玄液之洩，照玄黃玉庭，列四九之燈，法象三十六天，醴脯微饋，降饗神玄，三日三夜行道悔請，至於今，如于時，乞以此微誠仰願皇君上帝、至聖火神、天真眾靈領校仙官，賜各告下群司檄命職宰，咸聽察臣等啟奏，使遷拔某家七祖父母及餘親族亡魂苦爽，並乞解脫牢檻，原放徒擊，休息謫役，克離眾罰，使各得還居福堂，優遊閑樂，佑利子孫，不興詞訟，年滿限畢，更生人中富貴之家，永保懽泰。乞請勑天官吏兵、社里邑君、直日直符並擁衛某宅舍堂寢之中，每誅卻精祟，消絕鬼殃，蕩滌妖邪，宣布正氣，若某先亡遺考塚氣相干，或葬送禁忌死喪注氣，或館宇癬舍之中藏埋枯骨奴婢死鬼傷殘客死流殃百害，或咒誓相引，或无辜致命，皆深殃不絕以生禍患者，並乞和釋執對，解離考訟，使存亡異境與今某年中歲月日時，有三刑六害衝破厭殺、天年歲星絢絞羅網、及刀兵水火、疾病灾疫毒蟲、劫盜惡人、官符口舌，諸不利之死者，皆乞從月到月，從日到日，從時到時，更相傳付，依事消釋，必使過度不為患害，並臣等身恆蒙公私宗敬，遠近依結，道業興崇，真心剋成種民，永受洪恩，享福元極。臣某誠惶誠恐，稽首頓首，再拜以聞。
　　因稽顙三十下，又再拜起誦曰：
　　精心立齋戒，燒香拜皇文，沐浴玄雲水，燔煙通上元。結齋列四九，八帝命神篇。叩心發願念，上聞入三天。七世禍債除，負考亦都蠲。過度五道中，削罪成上仙。一日修此法，萬劫為因緣。真道既成就，乃見三皇君。
　　仍復鑪曰：
　　香煙玉女侍直眾官，當令靈壇之上有隱芝玉精在此香火前，令臣等得仙，身生紫絡羽文，某家享福，天下同懽，侍壇玉女傳奏臣言，上達三皇神君前畢。
　　入壇北向，叩齒十二通，祝曰：
　　香煙玉女上奏三皇真君、三十六天神仙靈官，小兆男生臣某甲為某郡縣某甲某事建洞神三皇齋。請謝。事畢，正爾登壇，入室燒香，言功即日上聞，徑進紫宮，仰達三皇真君前。
　　又上香畢，再拜曰：
　　臣清齋絕塵，燒香禮謝，上為某七祖父母逮及某家門，並乞原赦積惡結罪，解除考訟，書名丹簡，定字青篇。臣某甲得與三宮之神俱登玄晨，上朝上清，奉見聖君，賜書受事，永成高真。
　　向天皇再拜，次向地皇，次向人皇，並再拜曰：
　　臣某甲等清齋絕塵，為某甲建立洞神三皇齋。請謝。事畢，願以此燒香禮謝之誠。乞解除某先世以來下逮某身存亡千罪萬過，皆令消釋，使某疾患除愈，灾厄度脫，長生度世，得為種民。
　　次向四方，
　　東上九天帝王神君眾仙靈官，心存九再拜。
　　南上九天帝王神君眾仙靈官，心存九再拜。
　　西上九天帝王神君眾仙靈官，心存九再拜。
　　北上九天帝王神君眾仙靈官，心存九再拜。
　　臣今清齋絕塵，為某甲建洞神三皇齋。請謝。事畢，願以此燒香禮謝之誠，乞除先世以來下逮臣身千愆萬罪，皆令消釋，疾患除差，灾厄過度，長生久視，永保无殃。
　　又北向九再拜曰：
　　太上洞神三皇內景弟子小兆臣某謹上啟太上道君、太上老君、太上丈人、三皇玉君、九老仙都君、九無丈人、玄都仙官、太玄真神、上下三十六天靈司官君、五方天帝、太清諸神、二十八宿中外星官、五嶽真君、佐命八山四海四瀆八澤九源名山洞府水神潛宮、宇宙之內一切眾靈，臣謹率同學道士弟子如千人身沐玄雲之水，列四九之燈，法象三十六天，以今某月某日建集，某日平日一行道，凡三日三夜一十二時。事畢，今曉所言所奏感應御聞，所祈所請必降慈澤。三皇所奏太上有勑，當賜順來請，使某七祖父母幽魂苦爽即蒙昇度，自今以後某家門昌泰，永蒙安吉，世道俱榮，公私元會，齋功成就，諸神仙官屬、香煙玉女、監齋君吏及土邦城社里邑君、輔導宣贊，並有勤績，謹為言功遷賞，酬勞報德，某等數階級一依玄都科典。事竟，各還本職，司蒞如。今毀壇徹席，事事復舊。臣某甲自啟奏對揚神典，而冥途邃遠，理實遐微，法妙難究，多有漏失，且拜伏不恭，心形怠墮，香．煙參差，酒果歇薄，愆過之源事貽幽譴、私心屏營懼見栽謫，伏願上帝眾真賜垂哀亮，曲從三赦，剋免罪罰，仍叩頭再拜，復爐曰：
　　香煙玉女侍直眾官，當令靈壇之上有隱芝玉精在此香火前，令臣等得仙，身生紫絡羽文，某家享福，天下同歡，侍壇玉女侍臣齋竟，言功上達三皇神君前。
　　右出《三皇齋立成儀》
　　無上秘要卷之四十九竟
　　無上祕要卷之五十
　　塗炭齋品
　　宿啟先依常朝法，竟稱治職位號，上啟太上无極大道太上大道君、太上老君、太上丈人、无上玄老十方靈寶天尊、已得道大聖眾至真、諸君丈人、玄中大法師天師君、上相上宰四司五帝、三界官屬一切神靈，臣等蟲蟻臭穢，至微至賤，謬藉宿慶，生值大化，三洞御運，真經下世，三師開度，授以妙法，金書玉字，神仙祕訣。受法之日要當罄竭愚罄，盡效筋骨，承行經旨，奉宣慈澤，輔佐師老，弘贊幽顯，開濟一切，救度天人。凡有歸告，不敢寢塞，謹有讀詞臣等案如某辭，言款事切，實可哀愍，謹相携率，為承天師旨教，建義塗炭，露身中壇，束骸自縛，散髮泥額，懸頭銜髮於欄格之下，依靈寶下元大謝清齋燒香稽顙，乞恩剋以今某月某日於某郡某縣某鄉里某館靈壇之上，或某家修齋清謝，然燈續明，昭耀諸天，三日三夜各六時行道，懺謝某家億曾萬祖父母伯叔兄弟先亡後死下及某身无鞅數劫億宗以來所行罪負，謹依齋法齊到某家沐浴清淨，宿以啟聞，思惟太上三尊、十方至真、玄中大法師垂神鑒映，省覽所言，乞救勒靈寶眾官、侍經威神、三界官屬及此間土地真官，一合同心併力營衛臣等身并某家大小，掃蕩齋所館宅內外，誅滅鬼賊，降伏四魔，乞臣等心安神定，思念分明，天清地朗，啟奏上達，齋功成就，无有窒礙。臣等雖復叨忝大法，佩服至真，既處身五濁塵穢之中，三關未調，六情放誕，仰賴禁戒，以自檢御，輒依齋法說戒威儀，使眾官主人咸服法訓，須明旦晨曉依法行道，續更啟聞。
　　次智慧頌三首：
　　智慧起來无，朗朗超十方。結空峙玄霄，自然挹流芳。其妙難思議，虛感真實通。有有竟不有无无无不无。
　　智慧但觀身，學道之所先。眇眇入玄肆，自然錄我神。天尊常擁護，魔王為保言。晃晃金剛軀，超超太上仙。
　　智慧生戒根，真道戒為主。三寶由是興，高聖所崇受。泛此不死舟，鯈欻濟大有。當此說戒時，諸天來稽首。
　　右出《玉清誡》
　　次法師還東面向西說戒，諸眾伏受。
　　天尊告太上道君曰：今當普宣法音，開悟群生，為諸男女解灾卻患，請福度命，拔諸苦根，使生者見道，身脫八難，死者歡樂，飲食，天堂，早生人中，轉輪聖王。修齋求道，皆當一心，請奉十戒，諦受勿忘，專心默念，洞思自然，勿得雜想撓亂形神，能如是者便當靜聽：
　　第一戒者，心不惡妬，无生陰賊，檢口慎過，想念在法。
　　第二戒者，守仁不殺，愍濟群生，慈愛廣救，潤及一切。
　　第三戒者，守貞讓義，不婬不盜，常行善念，損己濟物。
　　第四戒者，不色不慾，心无放蕩，貞潔守慎，行无玷污。
　　第五戒者，口无惡言，言不華綺，內外中直，不犯口過。
　　第六戒者，減酒節行，調和氣性，神不損傷，无犯眾惡。
　　第七戒者，不得嫉人勝己，爭競功名，每事遜讓，退身度人。
　　第八戒者，不得評論經教，訾毀聖文，躬心承法，恆如對神。
　　第九戒者，不得鬭亂口舌，評論四輩，天人咎恨，損傷神氣。
　　第十戒者，舉動施為平等一心，人和神穆，行常使然。
　　天尊言：修奉清戒，每合天心，常行大慈，願為一切，普度戹世，慊慊尊教，不得中息，寧守善而死，不為惡而生。於是不退可得，拔度五道，不履三惡，諸天所護，萬神所敬，長齋奉戒，自得度世。
　　天尊言：道尊法妙，人身亦貴，故道開法遺戒經文以度人身。人身既度，上與道同，宜為精行，持齋奉戒，夷心靜默，志念分明，一意歸向，專想不二，滌蕩六腑，過中不味，內外清虛，每　　合自然，是其齋日捻香啟願，應聲上徹，四天司邏十部威神即下履行道，觀聽法音，鑒映爾心。如戒行道，皆列功諸天，禍福立彰，道不負人，勤行諦受，勿使魔言。
　　天尊言：建齋行道，四天帝王皆駕飛雲緣軿八景玉輿，侍從真人玉女手把華幡，前導鳳歌，後從天鈞，白鶴獅子嘯歌邕邕，燒香散華，浮空而來，瞻禮行道，觀聽法音，天王下降，萬靈朝焉。如是，豈可不盡其法也。當先受十戒，然後行道，庠序雅步，靜心閑意，坐起臥息不離儀格，天王歡悅，列名上清，可謂得道方寸之間。
　　右出《大誡經》
　　次復爐法
　　香官使者、左右龍虎君、侍香諸靈官，當令靜室之中自然生金液丹碧芝英，眾真百靈交會在此香火之前，願某等受福天下，蒙恩十方，金童玉女侍衛香煙，傳奏所言，徑御太上无極道前。
　　右出《明真經》
　　次奉戒頌
　　道為无心宗，一切作福田。立功无定主，本願各由人。虛己應眾生，注心莫不均。大聖弘至教，亦猶雨降天。高陵靡不周，常卑故成淵。海為百川王，是能含龍鱗。萬劫保智用，豈但在厥年。奉戒不暫虧，世世善結緣。精思念大乘，　　會當體道真。
　　右出《仙公請問經》
　　明旦相率入壇，依舊禮師思神如法。
　　次衛靈神咒
　　東方九炁，青天明星大神，煥照，東鄉、洞映九門，轉燭陽光，掃穢除氛。開明童子，備衛我軒。收魔束妖，上對帝君。奉承正道，赤書玉文。九天符命，攝龍驛傳。普天安鎮，我得飛仙。
　　南方丹天，三炁流光，熒星轉燭，洞照太陽。上有赤精，開明靈童，總御火兵，備守三宮。斬邪束妖，剪截魔王。北帝所承，風火八衝。流鈴交煥，敢有不從。正道流行，我享上功。保天長存，億劫无終。
　　西方七炁之天，太白流精，光耀金門，洞朗太冥。中有素皇，號曰帝靈。保神安鎮，衛我身形。斷截邪源，王道
　　正明。宮宅整肅，三景齊并。道合自然，飛昇紫庭。靈寶符命，普惠萬生。功加一切，天地咸寧。
　　北方玄天，五炁徘徊，辰星煥爛，光耀太微。黑靈尊神，飛玄羽衣，備衛五門，檢精捕非。敢有干試，豁落斬摧。玉符所告，神真八威。邪門閉塞，正道明開。映照我身，三光同輝。策空駕浮，舉形仙飛。
　　中央黃中理炁總統玄真，鎮星吐輝，流煥九天。開光童子一十二人，元氣陽精，爓上朱煙，洞照一宅，及得我身，百邪摧落，殺鬼萬千。中山神咒，普天使然，五靈安鎮，身飛上仙。
　　次鳴天鼓二十四通。
　　次發爐
　　无上三天真元始三炁太上老君，召出臣等身中三五功曹、左右官使者、左右捧香驛龍騎吏、侍香金童，傳言散花玉女、五帝直符、直日香官各三十六人出。出者嚴裝關啟，此間土地里域真官正神，臣今正爾燒香行道，願得太上十方正真之氣，下降流入某等身中，令臣所啟速達徑御太上无極大道至真玉皇上帝几前。
　　祝爐畢，眾官長跪，鳴天鼓二十四通，便出官啟事。
　　謹出臣等身中五體真官功曹吏，出臣等身中上三天執法開化陰陽功曹，度道消灾、散禍解戹君吏，各十二人，出臣等身中治職君吏，某治中建節監功大將軍前部效功，後部效殺，驛亭令、驛亭丞、四部監功謁者，臣等身中仙靈直使、正一功曹、治病功曹、左右官使者、陰陽神決吏、科車赤符吏、剛風騎置吏、驛馬上章吏、飛龍騎吏等各二人出。出者嚴裝顯服，冠帶垂纓，整其威儀。直使功曹戴通天之冠，衣皁執單衣。正一功曹冠朱陽之績絳。章單衣使者冠九德之冠，五色壽命單衣，腰帶虎符，齊執玉板，直使功曹住立四方，正一功曹住立中央，治病功曹營衛臣等身。左官使者建節在前，右官使者持幢在後，陽神決吏立左，陰神決吏立右，上部功曹住立上方，中部功曹住立臣等身中，促炁功曹催促十方，上部使者遠望上天，中部使者遠瞻八方，都官使者雨遶臣等身。郎吏虎賁察奸，鈎騎都官僕射，天丁力士收氣，食氣吏收神，食神吏收鬼，食鬼吏收邪，食邪吏收精，食精吏收毒，食毒吏誅符，破廟吏科車，赤符吏剛風，騎置驛馬上章吏、飛龍騎吏等屯住臣等前後左右，功曹使者嚴裝，事竟羅列，鹵簿關啟，靈寶官屬、領仙監齋君吏、天師所布下二十四治、三十六靖廬、七十二福地、三百六十名山、崑崙等上宮三萬六千神、日月星宿、璇璣玉衡、天地五帝、三界官屬諸君將吏，及道上二玄、三元、四始、四面方位、風氣注氣、甲子諸官將吏、考召君、東九夷胡老君、南八蠻越老君、西六戎氏老君、北五狄羌老君、中央三秦傖老君、五嶽四瀆丘沼君、諸廟神祇所在高山山川溪谷山林孟長士、二溪女根源本始土地之主、社稷將吏一時嚴裝，與臣等身中功曹使者、飛龍騎吏上啟太上无極大道太上大道君、太上丈人、无上玄老、十方无極大道道德眾真天尊、至真大帝、天帝天師君、靈寶監齋大法師諸官君臣等，生長魔俗，沈淪季葉，翫樂榮華，千載慶會，謬見標拔，得頂大化，三師盟授三寶神經，供養尊禮，以求所願，荷恩降重，喜懼交衿。臣等受法之日，要當罄竭愚短，自效毛髮，奉修經旨，宣暢靈音州慈心愛物，開度天人。謹有某郡縣鄉里男女官生民某甲投詞列訴，詣於臣等丹心悾悾，求乞平省，輒為申奏，謹伏讀辭文。讀辭。臣等按如詞言，言款事切，實可哀愍，不勝所見，謹相携率，承天師旨教，建議塗炭，露身中壇，束骸自縛，散髮泥額，懸頭銜髮於欄格之下，依靈寶下元大謝修齋立直，燒香然燈，昭耀諸天，三日三夜各六時行道，懺謝某家億曾萬祖父母伯叔兄弟先亡後死无鞅數劫億宗以來逮及某身所行罪負，存亡咎釁，披露丹赤，至心稽顙，願上請天仙兵馬九億萬騎、地仙兵馬九億萬騎、飛仙兵馬九億萬騎、神仙兵馬九億萬騎、星宿兵馬九億萬騎、九宮兵馬九億萬騎、五嶽兵馬各九億萬騎、三河四海兵馬各九億萬騎、三十二天監齋直事三十二人、侍香金童三十二人、散華玉女三十二人、五帝直符各三十二人、傳言奏事飛龍騎吏等，一合來下監臨齋堂，捻香願念應口上徹，須行道事竟，有勤謁功仙官，願功曹官屬、功曹使者、飛龍騎吏，分別關奏，以時上達，列啟事竟，各還臣等身中，復於宮室，須召又到，一如故事。鳴鼓三通。
　　次第一上香
　　係天師某治祭酒太上靈寶无上三洞法師某嶽先生臣某等，上啟虛无自然无始天尊、无極大道太上老君、高上玉皇、十方已得道大聖眾至真、諸君丈人、三十二天帝、玉虛上帝、玉帝大帝、東華、南極西靈、北真、玄都玉京、金闕、七寶玄臺、紫微上宮、靈寶至真、明皇道君、玄中大法師、天師君，臣等宿世緣會，生遭道教，謬蒙師真所見啟拔，開道腐骸，參以經法，過太之恩實在罔極，受法之日與三官有誓，要當竭盡軀命，輸效筋骨，奉宣大化，質對幽冥，輔助師老，救濟一切。謹有於此讀辭。臣等謹相携率，為某承天師旨教，建議塗炭，束縛骸骨，銜髮泥額，五心塗地於欄格之下，依靈寶下元大謝清齋燒香，晝夜六時行道，為某首謝億曾萬祖父母伯叔兄弟无鞅數劫億宗以來逮及某身家門大小前身今生積行所犯，天所不原、地所不赦、人所不哀、鬼所不放億罪兆過，觸犯三元百八十條律、三官九府百二十曹、陰陽水火左右中宮考吏之罪，今故燒香，願以是功德為某家億曾萬祖父母先亡後死亡父母等免脫憂苦，上昇天堂，分福南宮，歸身歸神歸命大道。臣等首體投地，歸命太上三尊，願以是功德歸流某億曾萬祖父母先亡後死，乞免離十苦八難，上登天堂，衣食自然，常居无為。今故燒香，自歸師尊大聖眾至真之德，得道之後昇入无為，與道合真。
　　次第二上香祝曰：
　　臣等謹重燒香，願以是功德為帝王國主、君臣吏民，臣等受道法師、父母尊親、同學門人、諸隱居山林學真道士及諸賢者，願各得其道，歸身歸神歸命大道。臣等首體投地，歸命太上三尊，願以是功德歸流帝王國主、君臣吏民、臣等受道法師、父母尊親、同學諸道士賢者，願免離十苦八難，各保福祚，終入无為。今故燒香，自歸師尊大聖眾至真之德，得道之後昇入无形，與道合真。
　　次第三上香
　　祝曰：臣等謹重燒香，願以是功德歸流某身及家門宗室、九親姻族、國中吏民、諸官祭酒、天下人民及蝖飛蠕動蚑行喘息一切眾生，歸身歸神歸命大道。臣等首體投地，歸命太上三尊，願以是功德歸流某家，使災消禍散，福慶來生，宅舍寧吉，門戶興隆。令某身得仙度昇，入无為與四大合德，家門大小、天下民人、蝖飛蠕動一切眾生，並得兔離十苦八難、五毒水火、賊疫鬼害眾吃，各保福祿，安居无為。今故燒香，自歸師尊大聖眾至真之德，得道之後昇入无形，與道合真。
　　次禮十方懺文
　　東方　南方　西方　北方　東北方　東南方　西南方　西北方　上方下方。
　　謹有男官祭酒某甲家操墨辭，稱比年以來為居不利，所向乖意，疾病相逮，懼恐存亡，殃咎事結，玄司戹運，交會不蒙，免度臣等謹依靈寶下元塗炭謝法，露身中壇，稽顙乞哀，特乞大慈開宥之恩，原赦某身及億曾萬祖父母伯叔兄弟家門大小前生以來逮至今日所行所犯、不敬大聖尊神、日月星宿、四時五行、師父尊長、五嶽四瀆、三河四海諸真、神仙玉女、三界地祇、三官九署一切神明，无億醜惡、无量大罪、欺師罔道、穢藉天經、貪利入身、私相教授、五帝无盟、謀圖反逆、執行不忠、不慈不孝一不愛不仁、上逆君父、下殺眾生、掠奪人物、婬犯他妻、嫉妬勝己、爭競功名、口是心非、攻擊賢人、飲酒食肉、濁注五神、罵詈咒詛、自作无端，八齋吉日喜怒无常、輕孤暴寡、棄薄老人、凌踐貧窮、逐寵豪彊，諸如此罪，不可稱計。乞令燒香悔謝，並蒙釋散，賜與更始。某身及億曾萬祖幽塗死魂開諸光明，咸蒙解脫，轉入信根，去離五道，開度因緣，死者長樂，生世蒙恩，其業考釋散，謫罰除滅，乞削罪錄右宮黑籍，度名左府青錄之中，道氣覆蓋，神明佑護，轉禍為福，反凶成吉，禳灾卻害，誅滅鬼賊，真氣降流，溫潤骨節，調和五藏，宣理百脉，使所苦除差，眾治獲力，增光附潤，安定精神，生活保全，永荷道恩。
　　次禮四方懺文
　　西方 北方 東方 南方
　　謹為男官祭酒某甲家建齋行道，請福消灾，懺悔存亡罪結，一切和釋，道氣覆蓋，幽顯開濟，人口安休，尊卑萬福，門戶清茂，福祚所歸，常居吉慶，善緣悉會，不墮三惡，所願者合。
　　次存思命魔步虛三首禮經如法。
　　次晝則向西，夜則向北，各散髮泥頭，眾官復立，各稱位號。
　　係天師某治祭酒太上靈寶无上三洞弟子奉行靈寶法事，某嶽先生臣某甲上啟上下中央四面八方太上无為大道諸君文人、至大至尊无上无頂无極无窮普照普察无量洞明最上至真、无鞅數重道氣无始元先寥廓无端混沌无形虛无自然太上无根冥寂玄通大智慧源正一盟威太上无為大道道中之道神明君、无上无初萬億數无鞅數眾道德諸君丈人、太上道德君、道德丈人、无上萬元君、萬无丈人、无上萬福君、萬福丈人、无上萬氣君、萬氣丈人、溟涬天神諸君丈人、玄无老君、太清玄无无上三天无極大道无上丈人、太上三氣君、三氣丈人、太上老君、太上丈人、太玄上一君、太玄丈人、中黃正一君，中黃丈人、太元君、太元丈人、太始君、太始丈人、太初君、太初丈人、太素君、太素丈人、太虛君、太虛丈人、太真君、太真丈人、太一君、太一丈人、太儀君、太儀丈人、太平君、太平丈人、太淵君、太淵丈人、天帝君、天帝丈人、九老仙都君、九天仙都丈人、玉曆君、玉曆丈人、九氣君、九氣丈人等百千萬億億萬億无鞅數萬重道氣君、道氣丈人、千二百官君、千二百官丈人、太清玉陛下太上玉真君、玉真丈人、五仙君、五仙丈人、九靈君、九靈丈人、太清十二真君、十二真丈人、二十四神人君、二十四神丈人、太清三十六真君、太清三十六真丈人、五氣君、五氣丈人、陰陽生氣君、陰陽生氣丈人、五氣符契諸君丈人、慈父聖母上上太一君、上上太一丈人、皇天太上帝无極太上元君、太上元君丈人、太一君、太一丈人、神寶君、神寶丈人、真寶君、真寶丈人、天寶君、天寶丈人、靈寶君、靈寶丈人、元神君、元神丈人、元真君、元真丈人、元靈君、元靈丈人、太上高皇帝王神氣都官考行狀六質六直六忠六樸六端六慇等二十四官三十六神、天皇老君、天皇老丈人、南極老君、南極丈人、黃神老君、黃神丈人、黃老君、黃老丈人、太和君、太和丈人、太上皇真道君諸君丈人、天師女師、嗣師女師、系師女師三師君門下典者、諸官 
　　君將吏、監察五氣君、萬道父母、萬氣父母、萬德父母、天地父母、神仙所出、仙聖所聚、東王父、西王母、日君、月夫人、眾仙天官大神等，臣等宿世緣會，得遭道化，謬蒙師真所見啟拔，開導腐骸，參以經法，過太之恩實在罔極，受法之日與三官有誓，要當竭盡軀命，輸效筋骨，奉宣大化，質對幽冥。輔助師老，救濟一切。謹有於此讀詞。按如某辭，言款事切，實可哀愍，臣等既叨忝大乘，職在扶救，不勝所見，謹相携率，為某承天師旨教建議塗炭，束縛骸骨，銜髮泥額，五心塗地於欄格之下，依靈寶下元大謝清齋燒香，晝夜六時行道，為某首謝億曾萬祖父母伯叔兄弟无鞅數劫億宗以來逮及某身家門大小前身今生積行所犯，天所不原、地所不赦、人所不哀、鬼所不放億罪兆過、觸犯三元百八十條律，三官九府百二十曹陰陽水火左右中宮考吏之罪，解釋戹運，過度灾難，披心露肝，不敢虛餘。恩惟太上眾尊至真高神，特垂哀省，開大慈之澤，回罔極之恩，救除某
　　上世億曾萬祖无鞅數劫億宗以來逮及某身及見在大小一切眾生犯惡為非无鞅數罪愆、考罰負千罪萬責，哀原矜赦怨對，和解考訟，復注一切，斷絕流殃積逮，並乞消滅，塚墓安穩，禍害不生，乞先亡後死怨魂苦爽咸受福樂，其業考釋散，謫罰除滅，乞削罪錄右宮黑簿，度名左府青錄之中，道氣覆蓋，神明祐護，轉禍為福，反凶成吉，禳灾卻害，度脫戹難，徹減短筭，著名長曆，家門拳屬，厄過病愈，咸保萬福，瘟癘鬼魔百毒千災驅迸八表，門戶興盛，萬善所歸，存亡休泰，仰荷道恩。畢，法師上香，向東立。
　　次說十二念願畢，復爐。
　　香官使者，左右龍虎君、侍香諸靈官，當令露壇之上自然生金液丹碧芝英，百靈交會在此香火之前，願皇帝萬福，天下蒙恩，十方金童玉女侍衛香烟傳奏臣等所言，徑御太上无極大道玉帝几前。
　　齋竟高功法師，向東各鳴天鼓二十四通，各稱名位。
　　太上靈寶无上洞玄弟子奉行靈寶法師，臣某甲等稽首再拜，上啟太上无極大道太上大道君、太上老君、太上丈人、无上玄老十方无極大道道德眾聖天尊、至真大帝、天帝天師君、靈寶監齋大法師，臣等素出凡愚，不以穢賤，好道樂仙，謬受法任，得騰景九玄，志竭愚短，自效毛髮，謹有同法男女官某甲操辭自列投誠，歸命告於，臣等求乞救理，臣等謹相携率登，以今月某日寅時於此，某郡縣里中承天師旨教建議，塗炭謝法，露身中壇，行靈寶下元大謝清齋，燒香誦經，思神念真，三日三夜各六時行道訖，某月某日丑時修行事竟，所啟上請天仙、地仙、飛仙、真人、神人、日月星宿、九宮五帝、三河四海、五嶽四瀆、神仙兵馬各九億萬騎，監齋直事、侍經侍香、金童玉女、監齋眾真、靈寶官屬、傳言奏事、飛龍騎吏等四方監察真官靈仙，謁還真官，進品上仙，加爵帝秩，隨品署真，當如太真之儀。令臣等行道得道，求仙得仙。令臣等分形變化，七十四方三元下降，皆致緑軿，飛行上清，騰景九天，日月同暉，三寶齊輪，惟蒙至真鑒映丹情，臣等學法未備，俯仰之格齋法難精，不合儀式，進止犯科，為四司所糾，五帝所執，千愆萬罪，乞蒙矜赦，一反原未悟，不見罪罰。臣等身中五體真官隨功上詣，玄都受秩，事竟各還臣等身中，與臣等同昇，飛行太空。謹上啟聞，伏須告報。臣某等誠惶誠恐，稽首頓首，再拜以聞。
　　無上祕要卷之五十竟
　　無上祕要卷之五十一
　　盟真齋品
　　太上大道君前進作禮，上白天尊，今日侍座，得見諸天童子受諸威光，光明普照諸天福堂及无極世界地獄之中。善惡報應，苦樂不同。善者歡泰，逍遙无窮；惡者塗炭，流曳八難，无復身形，甚可衰傷。凡如此之輩，受惡因緣，億劫長對，不識命根，不審可有功德，拔贖開度死魂長夜九幽之中，身入光明，更生福門，如蒙慈愍，生死荷恩，亡者歡樂，見世興隆，富貴昌盛，壽命長久，則雲蔭八遐，風灑蘭林，來生男女得聞法音，唯願天尊分別解說，授以訣言，令眾見明。天尊告太上道君諦聽。吾言善思善識，封於中心，晨夜存念，慎勿使忘言，吾今為汝解說妙音，可得依用，拔贖罪魂，開出長夜九幽八難，宿對披散，轉入信根，生死懽樂，世世因緣，其法高妙，四萬劫一傳。世有賢明，誓而告焉，密則降福，泄則福臻，風刀之戒出於盟真違科犯律，勿怨諸天，於是天尊命飛天神人說罪福緣對，拔度上品。當說經時，諸天日月星宿朗曜，普照九地无極世界長夜之府、九幽之中，長徒餓鬼責役死魂，身受光明，普見命根。於是自悟，一時回心，咸使思善，念還福門，五苦解脫，三塗蒙遷，宿對解釋，地獄寧閑，是時男女普聞法音，豫以有心，悉得神仙。
　　飛天神人曰：九幽玉匱，拔度死魂，罪對上品。常以正月、三月、五月、七月、九月、十一月，一年六齋月，一日、八日、十四日、十五日、十八日、二十三日、二十四日、二十八日、二十九日、三十日，一月合十日，及八節日、甲子日、庚申日，於家中庭安一長燈，令高九尺，於一燈上然九燈火，每令光明上照九玄諸天福堂，下照九地无極世界長夜之中，依威儀舊法關啟，上請天仙、地仙、真人、飛仙、日月星宿、九宮五帝，五嶽三河四海兵馬各九億萬騎，三十二人散華、玉女三十二人，五帝直符等各三十二人，傳言奏事、飛龍騎吏等一合來下，監臨齋堂，捻香願念應口上徹，行道事竟，皆啟還天宮，晝則燒香，夜則然燈，使香烟不絕，悉露經中庭於九燈之下，繞燈行道，上香願念畢，便東向九拜言曰：今某甲歸命東方无極靈寶天尊、已得道大聖眾至真、諸君丈人、九炁天君、東鄉諸靈官，今故立齋，燒香然燈，願以是功德照曜諸天，普為帝王國主、君臣吏民、受道法師、父母尊親、同學門人、隱居山林學真道士、諸賢者及蝖飛蠕動蚑行喘息一切眾生，並得兔度十苦八難，長居无為，普受自然，某家億曾萬祖囚徒死魂開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自歸師尊大聖眾至真之德，得道之後昇入无形，與道合真。畢，脫巾叩頭，搏頰八十一過止。
　　次南向三拜，言今某甲歸命南方无極靈寶天尊、已得道大聖眾至真、諸君丈人、三氣天君、南鄉諸靈官，願念如上法。畢，脫中叩搏頰，各二十七過止。
　　次西向七拜，言今某甲歸命西方无極靈寶天尊、已得道大聖眾至真、諸君丈人、七炁天君、西鄉諸靈官，願念如上法。畢，叩頭搏頰各六十三過止。
　　次北向五拜，言今某甲歸命北方无極靈寶天尊、已得道大聖眾至真、諸君丈人、五炁天君、北鄉諸靈官，願念如上法。畢，叩頭搏頰各四十五過止。
　　次東北一拜，言今某甲歸命東北无極靈寶天尊、已得道大聖眾至真、諸君丈人、梵炁天君、東北鄉諸靈官，願念如上東方法。畢，叩頭搏頰各九過止。
　　次東南。
　　次西南。
　　次西北。
　　四隅俱一拜，叩頭搏頰並各九過，歸命悉如東北之法。四隅畢。
　　次向西北上方三十二拜，言今某甲歸命上方三十二天无極靈寶天尊、已得道大聖眾至真、諸君丈人、三十二天帝君、玉京玄都紫微上宮諸真人、玉女神仙諸靈官，願念悉如東方之法。畢，叩頭搏頰各二百八十八過。
　　次向東南下方十二拜，言今某甲歸命下方无極靈寶天尊、已得道大聖眾至真、諸君丈人、九土高皇、四司五帝、十二仙卿、五嶽四讀九宮真人、神仙玉女、无極世界九地諸靈官，今故立齋，燒香然燈，願以是功德照耀地下无極世界長夜之府九幽之中，普為帝王國主、君臣吏民、受道法師、父母尊親、同學門人、隱居山林學真道士諸賢者及臣家億曾萬祖長夜死魂，先身所行犯天禁地忌，罪惡纏綿，死受宿對，往反塗炭，因緣不絕，流曳五苦，長夜无脫，乞今燒香然燈，懺謝以自拔贖，光明普照長夜之府九幽地獄，解出幽魂，罪根散釋，三官九署不見拘閉，開度昇遷，得入福堂，去離惡道，恆居善門侯王之家，生世懽樂，普天安寧，今故燒香，自歸師尊大聖眾至真之德，得道之後昇入无形，與道合真。畢，叩頭搏頰各一百二十過止。
　　右出《洞玄明真九幽玉匱罪福緣對拔度上品經》
　　無上祕要卷之五十一竟
　　無上祕要卷之五十二
　　三元齋品
　　壇圖
　　以紅泥為壇，三層，上頓青几案五隻，每隻上各放香爐一座。
　　天尊言：常以正月十五日、七月十五日、十月十五日平旦、正中、夜半三時沐浴身形，五香自洗。臨沐浴時#1，向西南以金杓回香湯，東南左轉三十二過，閉眼思日光在左目上，月光在右目上，五星纏絡頭上，五色之雲雨遶一身，青龍、白虎、朱雀、玄武、獅子、白鶴羅列左右，仙童執巾，玉女散華，飛仙乘騎，侍衛身形，便叩齒三十二通。咒曰：
　　天澄氣清，五色高明。日月吐輝，灌我身形，神津內盥，香湯練精。光景洞耀，煥映上清。氣不受塵，五臟納靈。罪滅三塗，禍消九冥。惡根斷絕，福慶自生。今日大願，一切告盟。身受開度，昇入帝庭。畢，仰嚥二十二過止，便洗沐五神也。沐浴畢，冠帶衣服，又叩齒十二通。咒曰：
　　五濁已清#2，八景已明。今日受練，罪滅福生。長與五帝，齊真上靈。便出而入室，依法行道也。入室東向燒香，叩齒三十二通。咒曰：
　　无上三天玄元始三炁太上老君#3，召出臣身中三五功曹、左右官使者、左右龍虎君#4、捧香驛龍騎吏、侍香金童#5、傳言玉女、五帝直符各三十二人出。出者嚴裝#6，關啟此間里域土地真官正神，臣今正爾燒香行道，陳乞所願。願得十方正真之炁入臣等身中#7，令臣所啟速達上聞无極天尊太上大道至真玉帝几前#8。
　　无上洞玄靈寶弟子某嶽先生臣某甲#9，宿世緣會，得生道化，蒙三洞法師先生某甲所見啟拔，開度腐骸，參以經法，過泰之恩#10，實在罔極，而臣生長流俗，五神諍競，塵深罪穢，永不自覺，與罪同長，山海彌積，前生至今，不知緣來凡以幾劫，逮及今日，罪結天地，在何簿目，為三官執舉，拘逮地役。雖自修厲，而无感徹#11，真靈不降，眾魔所伐，致思念不專，五神飛越，常恐一旦歸命幽壑，彌淪萬劫，終天无拔，謹以三元大慶吉日清齋燒香，首謝前身及得今日積行所犯，天所不原，地所不赦，神所不哀，鬼所不放，億罪兆過，觸犯三元百八十條，三官九府百二十曹，陰陽水火左右中宮考吏之罪，今故燒香，歸身，歸神，歸命无極天尊、太上道君、三十二天上帝、十方大聖眾至真、諸君丈人，飛天神王、天仙、飛仙、神仙、地仙、五嶽諸真人、玉女、諸天日月星宿、璇璣玉衡，及地上十方无極諸靈官、三界五帝、三官九府百二十曹、三河四海、九江八極眾神靈，司諸官乞丐
　　大恩一切，原除宿身今生所犯之罪，以今燒香功德，拔度罪根，願削除地簡，絕滅右府黑簿罪錄，度上南宮左府長生青錄之中，神仙度世，永享无窮。得道之後，昇入无形，與真合同#12。
　　第一，東向九拜，長跪言：臣某甲今歸命東方无極太上靈寶天尊，已得道大聖眾至真尊神#13，太清玄元上三天无極大道无上玄老太上老君、太上丈人、皇上老君、皇上丈人、青靈上真、諸天帝君、諸天帝丈人、太帝君、太帝丈人、九老仙都君、九炁丈人等百千萬重道炁，千二百官君、太清玉陛下東極老人、青華大神、上相司馬青童、金闕後聖帝君、真陽始青神人#14、靈寶九仙君等青和玉女、主仙玉郎#15、東方无極世界一切神靈，乞丐直垂大慈開宥之恩，原赦臣身前生緣來逮及今日受生所
　　犯：上不敬諸天大聖尊神、東方无東極世界一切神靈、日月星宿四時五行風雨雷電雲霧時節，下不敬師父尊長、五嶽四瀆、三河四海、九江八極、諸真人、神仙玉女、東鄉諸靈官、三界地祇、三官九署一切神明，欺師罔道，穢藉天經#16，竊盜聖文，改易靈音，宣傳正法#17，貪利入身，私相化授，五帝无盟，謀圖反逆，執行不忠，不慈不孝，不愛不仁，上逆君父，下殺眾生，掠奪人物，婬犯他妻，骨肉相加，門族交通、嫉妬勝己，爭競功名，口是心非，攻擊賢人，飲酒食肉，濁注五神，罵詈咒詛，自作无端，八齋吉日，喜怒无常，輕孤藉寡，棄薄老人，凌踐貧窮，逐寵豪強，諸如此罪，不可勝記，積世結固，纏綿不解，乞今燒香，歸命東方乞丐大慈直垂哀，原赦除臣身前生億劫以來乃至今身所犯坐如上之罪#18，乞賜更始，於今自改，伏從禁戒，不敢有犯，乞削地簡、三官罪錄、右宮黑簿、惡對重根，度品左府青錄之中#19，今日大慶，萬願開陳，謹自首謝，歸命天尊，乞神乞仙，與真合同，門戶興泰，善緣來生，世世罔極，長享自然。畢，便解巾叩頭，自搏各九十過。#20
　　謝東方畢，次起左行，向東南一拜，長跪言：臣甲今歸命東南无極太上靈寶天尊#21、已得道大聖眾至真尊神、南上老君、丹靈老子、南極上元長生真人、度世司馬司命司錄、好生韓君、起死更生，鍊骨還神，大聖神王，萬福君、萬神丈人、太和玉女、東南无極世界一切神靈乞丐，謝如東方法。畢，叩頭自搏各一十二過。
　　謝東南畢，次起左行，向南方三拜，長跪言：臣甲今歸命南方无極太上靈寶天尊、已得道大聖眾至真尊神、无極大道南方赤帝丹靈老子#22、太和玉女、長生司馬好生君、司命、司錄、南極度世君、飛天真人、開度受生神仙、玉曆注生神仙、度世君、萬福萬度萬生萬氣君#23、南方无極世界一切神靈，謝如上法。畢，叩頭自搏各三十過。
　　謝南方畢，次起左行，向西南方一拜，長跪言：臣甲今歸命西南无極太上靈寶天尊，已得道大聖眾至真尊神、天皇老人、南極元真君、洞陽大靈神、生氣飛真神王#24、神仙玉女、西南无極世界一切神靈，乞丐，謝如上法。畢，叩頭自搏各一十二過。
　　謝西南畢，次起左行，向西方七拜，長跪言：臣甲今歸命西方无極大上靈寶天尊，已得道大聖眾至真尊神、无極大道西華太妙至極上帝、金堂玉仙真母、金闕後聖上相帝君、玄古天師萬聖道主、四極真人、神仙玉女、西方无極世界一切神靈乞丐，謝如上法。畢，叩頭自搏各七十過。
　　謝西方畢，次左行，向西北方二拜#25，長跪言：臣甲今歸命西北无極太上靈寶天尊，已得道大聖眾至真尊神、无極大道上帝、真皇老人、飛天神王、度仙上聖、監靈真人、神仙玉女、西北方无極世界一切神靈#26，乞丐謝如上法。畢，叩頭自搏各一十二過。
　　謝西北畢，次左行，向北方五拜，長跪言：臣甲今歸命北方无極太上靈寶天尊，已得道大聖眾至真尊神、无極大道太上老君、太上丈人、高上玉晨、北極真公、萬聖道主、妙行真人、太陰司命、典死錄度筭司馬、總司殺、神皇太真、神仙玉女、北方无極世界一．切神靈，乞丐謝如上法。畢，叩頭自搏各五十過。
　　謝北方畢，次左行，向東北一拜，長跪言：臣甲今歸命東北无極太上靈寶天尊，已得道大聖眾至真尊神、无極大道飛天神王、神霄魔王、制靈監真都統神人、萬生神皇、上玄老君、真人玉女、東北无極世界一切神靈，乞丐謝如上法。畢，叩頭自搏各一十二過。
　　謝東北畢#27，次左行，向西北上方一拜，長跪言：臣甲今歸命上方无極太上靈寶天尊，已得道大聖眾至真尊神、太清玄无上三天无極大道无上玄老、太上老君、太上丈人、皇上老君、皇上丈人、青靈上真、諸天帝君、諸天帝丈人、九老仙都君、九氣丈人等百千萬億億萬數无鞅數萬重道氣君、道氣丈人、千二百官君、千二百官丈人、太清玉陛下太上玉真君、玉真丈人、五仙君、五仙丈人、九靈君、九靈丈人、太清十二真君、十二真君丈人、二十四神人君、二十四神丈人、太清三十六真君、三十六真丈人、五氣君、五氣丈人、陰腸生氣君、生氣丈人、上上太一君、太一丈人、皇天太上帝、元極太上无君、太上无君丈人、太一君、太一丈人、神寶君、神寶丈人、真寶君、真寶丈人、天寶君、天寶丈人、靈寶君、靈寶丈人、元神君、元神丈人、元真君、元真丈人、元靈君、元靈丈人、天皇老君、皇老丈人、南極君、南極丈人、黃神老君、黃神丈人、黃老君、黃老丈人、太和君、太和丈人、太上皇真道君、諸君丈人、上古天師君、天師丈人、三師君、三師丈人、萬道父母、萬德父母、天地父母、神仙所出神仙所聚東王父、西王母、日君、月夫人、五星君、五星皇妃、璇璣玉衡九星真君、眾仙真人、聖父聖母、神仙玉女、上方彌羅无極世界一切神靈，乞丐謝如上法。畢，叩頭自搏各三百二十過。
　　謝上方畢，次左行，向東南下方一拜，長跪言：臣甲今歸命下方无極太上靈寶天尊，已得道大聖眾至真尊神，九土高皇、四司五帝、十二仙官、九宮真人、神仙玉女、下方无極世界一切神靈，乞丐謝如上法。畢，叩頭自搏各一百二十過。
　　謝下方畢#28，次左行，向東北日宮三拜，長跪言：臣甲今歸命日君夫人、日中黃華洞明太光童子#29、散暉玉女、日中諸神仙，乞丐原臣受生所行罪負，上觸天光，生死殃對，並蒙赦除，身得光明，與日同景，長享无極，受福自然。畢，叩頭自搏各三十過。
　　謝日宮畢#30，次起左行，向西南月宮七拜，長跪言：臣甲今歸命月君夫人，石景水母、圓光玉女、散暉童子、月中諸神仙，乞丐原臣受生所行罪負，與月同景，長享无極，受福自然。畢，叩頭自搏各七十過。
　　謝月宮畢，次左行，向北九拜，長跪言：臣甲今歸命諸天星宿、璇璣玉衡七星、北斗九皇、三臺五星夫人、二十八宿、周天三百六十五度星、中大神星、中真皇夫人靈妃、神仙玉女，乞丐原臣受生所行罪負，上觸天光，生死殃對，並蒙原除，身得光明，與星宿同景，長享无極，受福自然。畢，叩頭自搏各三百六十五過。
　　謝星宮畢；次左行，向東嶽再拜，長跪言：臣甲今歸命東嶽泰山青帝大神#32、飛仙真人、神仙諸靈官、名山大澤一切神靈，乞丐原臣受生以來所行罪負，上觸東嶽名山大神元惡之罪，並蒙赦宥，削除罪簡，名上仙籙#33，得與大神交友自然。畢，叩頭自搏各二十過。
　　次向南方再拜，長跪言：臣甲今歸命南嶽衡山赤帝大神#34、飛仙真人、神仙諸靈官、名山大澤一切神靈，乞丐如東嶽法。
　　次向西南再拜，長跪言：臣甲今歸命中嶽嵩山黃帝大神、飛仙真人、神仙諸靈官、名山大澤一切神靈、乞丐如東嶽法。
　　次向西方再拜，長跪言：臣甲今歸命西嶽華山白帝大神、飛仙真人、神仙諸靈官、名山大澤一切神靈，乞丐如東嶽法。
　　次向北方再拜，長跪言#35：臣甲今歸命北嶽恆山黑帝大神、飛仙真人、神仙諸靈官、名山大澤一切神靈，乞丐如東嶽法。
　　謝五嶽並如東嶽法，但言至東嶽便改其方嶽名耳，叩頭自搏並各二十過。
　　謝五嶽畢#36，次左行，向北方十二拜謝水官，言：臣甲今歸命扶桑大帝暘谷神王、洞源洞淵清泠大神、三河四海九江水帝、十二河源河伯河侯#37、河中二千石、清河夫人、水府神仙一切諸靈官，乞丐原臣前生以來至于今日所行罪負无數愆目、觸犯水官无惡之罪，乞見原赦，今日燒香首謝，歸命水府大神#38，乞得生活，免諸罪根，削水簡對，上名生錄神仙簿中，長享无極，與道合真。叩頭自搏各二百八十過。
　　謝水府畢#39，次向北方三拜，謝三寶神經，長跪言：臣甲今歸命太上无極大道至真、无上三十六部尊經、三寶靈文、神仙圖籙符章、自然天書、金書玉字、侍經玉童玉女、三部威神，乞丐謝如上東方法。畢，叩頭自搏各三百六十過。
　　謝畢左行，還西向東三上香，祝曰：
　　香官使者、左右龍虎君#40、捧香、驛龍騎吏，當令臣靜室齋堂生自然金液、丹精芝英，百靈交會在此香火前，令臣得道，遂獲神仙，舉家萬福，天下受恩，十方玉童玉女、侍衛香烟、傳臣所啟，徑御无楓太上大道御前#41。
　　天尊言：其三元品誡謝罪上法，三元宮中隱存，形神精思罪根，修仙上道學士一歲三過行之。行之當令心丹意盡，神形同苦，无有怠倦，感徹諸天，三元削罪於黑簿，北帝落死而上生，三官保舉於學功，太玄記錄於上仙。
　　無上祕要卷之五十二竟
　　#1臨沐浴時：此起至『沐浴畢』共一百八十字敦煌寫本無。
　　#2清：敦煌寫本作『消』。
　　#3玄元始三炁：敦煌寫本作『玄元始炁』。
　　#4君：敦煌寫本無。
　　#5金：敦煌寫本作『玉』。
　　#6裝：敦煌寫本作『莊』。
　　#7等：敦煌寫本無。
　　#8臣、玉、几：敦煌寫本無。
　　#9某甲：敦煌寫本作『王甲』。下同。
　　#10泰：敦煌寫本作『太』。
　　#11而：敦煌寫本無。
　　#12與真合同：敦煌寫本此下另行有『謝十方』三字。
　　#13真：敦煌寫本無。
　　#14真：敦煌寫本作『青』。
　　#15玉：敦煌寫本作『四』。
　　#16藉：敦煌寫本作『籍』。
　　#17正：敦煌寫本作『至』。
　　#18前生：敦煌寫本作『前人』。
　　#19品：敦煌寫本作『名』。
　　#20過：此下敦煌寫本有『止』字。
　　#21臣：敦煌寫本無。
　　#22南方：敦煌寫本作『南上』。
　　#23氣．二敦煌寫本作『元』。
　　#24生氣飛其神王：敦煌寫本作『生炁飛神王』。
　　#25方：敦煌寫本無。
　　#26西：敦煌寫本無。
　　#27謝東北畢：此起至『叩頭自搏各一百二十過』凡五百二十八字，敦煌寫本大異，另作：『謝東北畢，次左行，向地戶十方一十二拜，長跪言：甲今歸命下方无極太上靈寶天尊、已得大聖眾至真尊神、无極大道下元玄黃洞淵洞皇、九土四司五帝、十二仙君、大靈黃母、四司真人、九宮神仙玉女、无極世界一切神靈，乞丐謝如上伕畢，叩頭自博各一百廿過止。
　　謝下方畢，次左行，向天門上主卅二拜，長跪言：甲今歸命上方无極太上靈寶天尊、已得道大聖眾至真尊神、无極大道上下中央四面八方卅二天上帝、太上无為大道諸君丈人、最大至尊无上无巔无極无窮普照普察无量洞明最上正真、无鞅數眾道炁、无始无先寥廓无端混沌无形虛无自然上无根冥寂玄通大智慧原正一明威太上无為大道道中之道神明君、无上无初萬億數萬億數无鞅數道德諸君丈人、太上道德君、道德丈人、无上萬生君、萬生丈人、无上萬劫君、萬炁丈人、无上萬元君、萬无丈人、无上萬福君、无上萬福太人、鴻滓天神諸君太人、新出老鬼太清玄元上三天无極大道无上丈人、太上三炁君、太老上君、太上丈人、太清君、太清丈人、太玄上一君、太玄丈人、中黃正一君、中黃丈人、太元君、太元丈人、太始君、太始丈人、太初君、太初丈人、太素君、太素丈人、太虛君、太盧丈人、太一君、太一丈人、太儀君、太儀丈人、太平君、太平丈人、太淛君、太淛丈人、天帝君、天帝丈人、九老仙都君、九老仙都丈人、玉曆君、玉曆丈人、九炁君、九炁丈人等百千萬億億數无鞅數萬重道炁丈人、千二百官君、千二百官丈人、太清玉陛下太上玉真君、玉真丈人、五仙君、五仙丈人、九靈君、九靈丈人、太清十二真君、十二真君丈人、廿四神人君、廿四神人丈人、太清卅六真君、卅六真丈人、五炁君、五炁丈人、陰陽生炁君、生炁丈人、上上太一君、太一丈人、皇天太上帝无極太上元君、太上元君丈人、太一君、太一丈人、神寶君二、神寶丈人、真寶君、真寶丈人、天寶君、天寶丈人、靈寶君、靈寶丈人、元神君、元神丈人、元真君、元真丈人、元靈君、元靈丈人、天皇老君、皇老丈人、南極君、南極丈人、黃神老君、黃神丈人、黃老君、黃老丈人、太和君、太和丈人、太上皇真道君、諸君丈人、上古天師君、天師丈人、三師君、三師丈人、萬道父母、萬德父母、天地父母、神仙所出、神仙所聚、東王公、西王母、日君、月夫人、五星、五星皇妃、璇璣玉衡九星真君、眾仙真人、聖父聖母、神仙玉女、上方彌羅比天无極世界一切神靈、乞丐謝如上法畢，叩頭自搏各三百廿過止。
　　#28下方：敦煌寫本作『上方』。
　　#29黃：敦煌寫本作『皇』。
　　#30日宮：敦煌寫本作『中宮』。
　　#31謝星宮畢：此上敦煌寫本另行有『謝五嶽』三字。
　　#32泰山：敦煌寫本作『太山』。
　　#33鐮：敦煌寫本作『錄』。
　　#34衡山：教煌寫本作『霍山』。
　　#35長跪：敦煌寫本無。
　　#36謝五嶽畢：此上敦煌等本另行有『謝水宮』三字。
　　#37河源：敦煌寫本作『淮濟』。
　　#38歸命水府大神：敦煌寫本作『大神歸命身』。
　　#39水府：敦煌等本作『水宮』。
　　#40君：敦煌寫本無。
　　#41徑：敦煌寫本作『逕』。御：敦煌寫本無。
　　無上祕要卷之五十三
　　金籙齋品
　　太上道君稽首上白天尊，今聞飛天神人說罪福緣對拔度上品，陳請禮謝，解釋宿根，來生男女當受其恩，普得開悟，身入光明，為盡如是，復有餘方，不審天有重灾，國祚不安，星宿越錯，四氣失常，兵寇疾厄，帝王不寧，毒癘流布，天人死傷，當作何法，以禳其灾，拔度厄難，解諸不祥，願垂教旨，可得修行，和天安地，佐國之功，如見訓勑，則恩布十方，國祚安鎮，帝王興隆，天人懽泰，福慶无窮，來世一切普聞法音，於是天尊告飛天神人曰：所說罪福綠對拔度上品，救度國土灾疾危厄未盡者，便可盡為太上道君一一說之，使未見者見，未聞者聞，普救一切，令眾見明。於是說之，善受訣言。
　　飛天神人曰：長夜之府九幽玉匱明真科法，帝主國土灾疾兵寇危急厄難，當丹書靈寶真文五篇於中庭，五案置五方，一案請一篇真文。以金五兩，一兩作一龍，五兩合作五龍，以鎮五篇真文上。
　　又以五色紋繒之信以鎮五帝，有灾之身隨年齎紫紋之繒，拔度身命，安國鎮祚，禳解天灾，明星列宿。
　　春則然九燈，亦可九十燈，亦可九百燈。
　　夏則然三燈，亦可三十燈，亦可三百燈。
　　秋則然七燈，亦可七十燈，亦可七百燈。
　　冬則然五燈，亦可五十燈，亦可五百燈。
　　四季之月則然十二燈，亦可百二十燈，亦可千二百燈。
　　又安一長燈，長九尺於上。安九燈火置中央，以照九幽長夜之府。明達大法師於中央披頭散髮，依訣塗炭，六時請謝，中央行事。若清信男女，佐國祈請，當於門外散髮塗炭陳請。
　　春則九日九夜，
　　夏則三日三夜，
　　秋則七日七夜，
　　冬則五日五夜，
　　四季月則十二日十二夜。
　　羅列光明，照曜諸天无極世界長夜之中，則九幽開明，光入无窮，三景朗照，天地安寧，星宿復位，四時和平，萬灾咸消，兵疫不行，天人懽泰，圖祚興隆。行道日竟，當燒真文，散之青烟。飛天神人曰：法師從地戶入，繞香燈三過，還東向立，叩齒三十二通。訖，誦發爐祝，都講唱各稱名位。
　　三洞大法師小兆真人臣某甲上啟：
　　虛无自然无始天尊、无極大道太上道君、高上玉皇、已得道大聖眾至真、諸君丈人、三十二天帝、玉虛上帝、玉帝大帝、東華、南極、西靈、北真、玄都玉京、金闕七寶、玄臺紫微上宮、靈寶至真明皇道君，臣宿命因緣，生落法門，玄真啟拔，得入信根，先師盟授三寶神經法，應度人九萬九千，位登上真，臣祖世以來逮及今身，生值經教，常居福中，功德微少，未能自仙，志竭' 軀命佐國之功，今國土失和，兵病並興，陰陽否激，星宿錯行，危灾重厄，及云某事。誠由帝主受天禪祚，總監兆民，不能施惠，廣潤十方，使天人豐沃，興國太平，而恩无歌詠，路有怨聲，致三景昏錯，天灾流行。帝主憂惕兆民无寧，今謹依大法，披露真文，燒香然燈，照曜諸天，信誓自效，行道謝殃，上請天仙兵馬九億萬騎、地仙兵馬九億萬騎、真人兵馬九億萬騎、飛仙兵馬九億萬騎、神仙兵馬九億萬騎、日月兵馬九物億萬騎、星宿兵馬九億萬騎、九宮兵馬九億萬騎、五帝兵馬各九億萬騎、五嶽兵馬各九億萬騎、三河四海兵馬各九億萬騎、三十二天監齋直事三十二人、侍香金童三十二人、散花玉女三十二人、五帝直符各三十二人，傳言奏事飛龍騎吏等一合來下，監臨齋堂，捻香願念，應口上徹，須行道事竟，有功勤者鳥謁言仙官。便起東向，三上香，祝曰： 
　　三洞大法師，小兆真人臣某甲今故立直燒香，願以是功德為帝王國主、君臣吏民、普天七世父母，去離憂苦，上昇天堂，今故燒香，歸身、歸神、歸命太上三尊，願以是功德歸流普天七世父母，乞免離十苦八難，上昇天堂，衣食自然，長居无為。今故燒香，自歸師尊大聖眾至真之德，得道之後，昇入无形，與道合真。
　　次又三捻香，祝曰：
　　臣今故燒香，願以是功德為帝王國主、君臣吏民、受道法師、父母尊親、同學門人、隱居山林學真諸道士賢者，願各得其道，歸身歸神歸命大道。臣等首體投地，歸命太上三尊，願以是功德歸流帝王國主、君臣吏民、受道法師、父母等親、同學門人、隱居山林學真諸道士賢者，願各得其道，安居无為，長享福祚。今故燒香自歸師尊大聖眾至真之德，得道之後昇入无形，與道合真。
　　次又三捻香，祝曰：
　　臣今立直燒香，願以是功德令臣速得仙道，及九姻親族、國中同法學士、天下人民及蝖飛蠕動蛟行喘息一切眾生，已生未生，並乞成就，歸身歸神歸命大道，臣等首體投地，歸命太上三尊，願以是功德歸流臣身，令得仙度，終入无為，與四大合德，天下人民一切眾生並得免離十苦八難、五毒水火、疾疫鬼害、灾厄之中，國土安寧，天下興隆。今故燒香，自歸師尊大聖眾至真之德，得道之後昇入无形，與道合真。
　　三上香願念畢，東向九拜，言曰：
　　天地否激，陰陽相刑，四節失和，祆灾流生，星宿錯綜，以告不祥，國土不靜，兵病並行，帝王憂惕，兆民无寧，謹依大法，披露真文，歸命東方无極天尊、已得道大聖眾至真、諸君丈人、九氣天君、東鄉諸靈官，今故立齋，披心露形，叩頭自剋，為國謝殃，燒香然燈，照曜諸天，下映无極長夜之中九幽之府，開諸光明。以是功德為帝王國主、君臣吏民、解災卻患，三景復位，五行順常，兵止病愈，國祚興隆，兆民懽泰，人神安寧。今故披心歸命師尊大聖眾至真之德，得道之後昇入无形，與道合真。畢，便解巾叩頭，自搏各八十一過。
　　次南向三拜，願如上法。今歸命南方无極天尊，已得道大聖眾至真、諸君丈人、三氣天君、南鄉諸靈官。願畢，叩頭自搏各二十七過。
　　次西向七拜，願如上法。今歸命西方无極天尊、已得道大聖眾至真、諸君丈人、七氣天君、西鄉諸靈官。願畢，叩頭自搏各六十三過。
　　次北向五拜，願如上法。今歸命北方无極天尊，已得道大聖眾至真、諸君丈人、五氣天君、北鄉諸靈官。願畢，叩頭自搏各四十五過。
　　次東北向一拜，願如上法。今歸命東北方无極天尊、已得道大聖眾至真、諸君丈人，梵炁天君、東北鄉諸靈官。願畢，叩頭自搏各九過。
　　次東南向，
　　次西南向，
　　次西北向，
　　四隅俱一拜，叩頭搏頰並各九過，祝如東北之法。
　　次向西北上方三十二拜，願如上法。今歸命上方三十二天无極天尊、已得道大聖眾至真、諸君丈人、三十二天帝君、玉京玄都紫微上宮諸真人、玉女神仙諸靈官。願畢，叩頭自搏各二百八十過。
　　次向東南下方十二拜，願如上法。今歸命下方无極靈寶天尊、已得道大聖眾至真、諸君丈人、九土高皇四司五帝十二仙官、五嶽四瀆九宮真人、神仙玉女、无極世界九地諸靈官。願畢，叩頭自搏各一百二十過。
　　十方願念禮謝都畢，當旋行三雨，繞香燈，口誦步虛洞章。竟，還東向復爐祝。
　　飛天神人曰：凡行道日數多少自適，人所為雖有四時，日數依五行用度。至於三日三夜苦請，丹心亦感徹於諸天，學士自可量節而行事也。
　　右出《洞玄明真科經》
　　無上祕要卷之五十三竟
　　無上祕要卷之五十四
　　黃籙齋品
　　立壇下无黃籙簡文靈仙品曰：拔度罪根威儀，當於中庭開壇，四面四隅，上下方合十門，中央縱廣今長二丈四尺，四面標纂榜題門位，上下整飭。
　　十門畢，當於十門外開天門、地戶、日門、月門四隅，合作四門，縱廣令長三丈二尺、名四界都門，安八卦標榜，上下整飭。法師一人於中央行道。
　　題榜
　　當安十門，榜作榜廣三寸二分，長二寸四分，各隨方色。
　　東方榜題青華元陽之門，以朱書青榜。
　　南方榜題洞陽太光之門，以黃書赤榜。
　　西方榜題通陰金闕之門，以黑書白榜。
　　北方榜題陰生廣靈之門，以青書黑榜。
　　東北榜題通靈禁上之門。
　　東南榜題始生元腸之門。
　　西南榜題元黃高晨之門。
　　西北榜題九仙梵行之門，四隅悉以白書黃色榜。
　　上方門榜題大羅飛梵之門，以青書白榜，上安西北隅。
　　下方門榜題九靈皇真之門，以黃書青榜，上安東南隅。
　　十門榜令標長九尺，整頓合天式。
　　十門榜畢，當安都門八卦榜，榜廣長令如前十方榜法。
　　東方榜題震宮洞青之炁，以青書黃榜。
　　南方榜題離宮洞陽之炁，以朱書白榜。
　　西方榜題兌宮少陰之炁，以白書青榜。
　　北方榜題坎宮洞陰之炁，以黑書朱榜。
　　東南榜題巽宮梵行之炁。
　　西南榜題坤宮梵陽之炁。
　　西北榜題乾宮梵通之炁。
　　東北榜題艮宮梵元之炁。
　　四隅悉以黃書黑榜，上標長九尺，令如上式。然燈安門榜畢，當十方方安九燈，合九十燈，在都門之外。
　　其太歲行年大小兩墓、本命所俠門，然燈隨主人所安多少，每令光明徹照竟夕，勿使中滅。
　　香火
　　當門安一香火，十門合十香火，侍香監視，令香煙不絕，以招神炁。
　　鎮龍
　　以上金作十金龍，以鎮十方，拔度罪魂，十方方安一枚。
　　命繒
　　主人當資本命紋繒隨年，國王公主悉用紫紋以法天象，庶民則用隨命所屬正方之色，以置中央拔度年命。
　　方綵
　　齋十方紋繒之信：
　　東方青紋九十尺，亦可九尺；
　　南方絳紋三十尺，亦可三尺．' ,
　　西方白紋七十尺，亦可七尺；
　　北方黑紋五十尺，亦可五尺；
　　四隅悉用黃紋，每一隅一百二十尺，亦可一十二尺；
　　上方青紋三十二尺；
　　下方黃紋三十二尺；
　　隨其方色，以安十方，拔度長夜之魂。
　　天子則用疋數，公王則用丈數，庶人則用尺數，尊卑有降，悉如明科。
　　署職
　　施安都畢，請法師一人中央行道，同法四人，隨位尊卑，署一人監齋，一人直事，一人侍香，一人侍燈，於都門隨師遊行為主人叩頭祈請，拔罪更相開度。
　　師從地戶入，中央左回，繞香火至西面，向東三上香。
　　次至東南三上香，次至南方三上香，次至西南三上香，次至西方三上香，次至西北三上香，次至北方三上香，次至東北三上香，次還上方三上香，次還下方三上香。
　　十方畢，還西面立向東。
　　弟子亦從地戶入，都門左回，隨師三上香，十方畢，還都門內，面向東立。
　　祝香
　　師於中央，叩齒二十四通，祝曰香官使者、左右龍虎君、捧香驛龍騎吏、侍香金童，傳言玉女、五帝直符各三十六人，出所在土地里域真官，速出嚴裝，臣今正爾燒香行道，願得太上十方正真之炁，入臣等身中，令臣所啟速達徑御太上无極大道至真玉皇上帝御前。
　　請仙官
　　上請天仙兵馬、地仙兵馬、飛仙兵馬、真人兵馬、神人兵馬、日月兵馬、星宿兵馬、九宮兵馬、五帝兵馬、三河四海兵馬、五嶽四瀆兵馬，各九億萬騎，監齋直事各三十二人、侍香金童、散華玉女、五帝直符各三十二人，傳言奏事、飛龍騎吏等一合來下，監臨齋堂，為同法某甲家九祖父母拔度死魂，得出長夜，某甲今齋信，效心歸命十方无極世界已得道大聖眾至真、諸君丈人、十方諸靈官，今故燒香，自歸師尊大聖眾至真之德，得道之後昇入无形，與道合真。
　　三上香
　　師弟子一時左回，三上十方香，東方起周下方。如上法還西面東，師祝曰：
　　第一上香為同法某甲拔度九祖父母九幽玉匱長夜之府死魂惡對、宿身罪根，功德開度，建齋燒香，請謝十方，願為九祖父母拔出幽苦，上昇天堂，今故燒香，歸身歸神歸命大道。臣等首體投地，歸命太上三尊，願以是功德歸流九祖父母，乞得兔離十苦八難長夜之身，得見光明，上昇天堂，衣食自然，長居无為。今故燒香，自歸師尊大聖眾至真之德，得道之後昇入无形，與道口真。
　　第二上香畢，師弟子一時左回，三上十方香，從束方起周下方。如上法還西向東，祝曰：
　　臣今為同法某甲拔度九祖父母九幽玉匱長夜之府死魂惡對、宿身罪根，功德開度，建齋燒香，請謝十方，願為某甲九祖父母拔出憂苦，上昇天堂，歸身歸神歸命大道。臣等首體投地，歸命太上三尊，願以是功德歸流帝王國、君臣吏民、受道法師、父母尊親、同門人、隱居山林學真諸道士賢者，願各得其道，安居无為。今故燒香，自歸師尊大聖眾至真之德，得道之後昇入无形，與道合真。
　　第三上香畢，師弟子一時左回，三上十方香，從東方起周下方。如上法還西面向東，祝曰：臣今為同法某甲拔度九祖父母九幽玉匱長夜之府死魂惡對、宿身罪根，功德開度，建齋燒香，請謝十方，願為某甲九祖父母拔出憂苦，上昇天堂，甲身早得仙度，及家門宗室、九親姻族、國中吏民、諸同學師友、恩流弟子、天下人民、蝖飛蠢動、蚑行蜎息、已生未生、一切眾生，並得免離十苦八難、五毒水火、千灾萬害、賊役鬼氣、刑厄之中，今故燒香自歸師尊大聖眾至真之德，得道之後，昇入无形，與道合真。三上香畢。
　　謝十方
　　師弟子一時東向九拜師，長跪言曰：
　　同法某甲九祖父母生世之日所行兀惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真王匱女青上宮拔度科品，寶青紋之繒九十尺，或九尺，金龍一枚，歸命東方无極太上靈寶天尊、九炁天君、東鄉諸靈官，拔贖某家九祖父母惡對罪根，三界同等女青上宮削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，解結叩頭，搏頰各九十過。
　　次師弟子一時左行，向東南一十二拜，長跪言曰：
　　同法某甲九祖父母生世之日所行无惡，罪結九幽長夜之府，魂充考撻，諸痛備嬰，形骸毀悴，苦毒難任，長淪萬劫，終天无解，今依盟真玉匱女青中宮拔度科品，齎黃紋之繒一百二十尺，或一十二尺，金龍一枚，歸命東南无極太上靈寶天尊、梵炁天君、東南鄉諸靈官，拔贖某家九祖父母惡對罪根，三界司筭女青中宮削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，解結叩頭，搏頰各一百二十過。
　　次師弟子一時左行，向南方三拜，長跪言曰：
　　同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青陽宮拔度科品，齎絳紋之繒三千尺，或三尺金龍一枚，歸命南方无極太上靈寶天尊、三炁天君、南鄉諸靈官，拔贖某家九祖父母惡對罪根，三界司筭女青陽宮削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，解結叩頭，搏頰各三十過。
　　次師弟子一時左行，向西南一十二拜，長跪言曰：
　　同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青下宮拔度科品，寶黃紋之繒一百二十尺，或一十二尺，金龍一枚，歸命西南方无極太上靈寶天尊、梵炁天君、西南鄉諸靈官，拔贖某家九祖父母惡對罪根，三界司筭女青下宮右官削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，叩頭搏頰各一百二十過。
　　次師弟子一時左行，向西方七拜，長跪言曰：同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青右宮陰官科品，齎白紋之繒七十尺或七尺，金龍一枚，歸命西方无極太上靈寶天尊、七炁天君、西鄉諸靈官，拔贖某家九祖父母惡對罪根，三界司筭女青右宮陰官削除罪錄、開度窮魂，身入光明，上昇天堂，衣食自然，早得更生福慶之門，甲得道真，與神合同。畢，叩頭搏頰各七十過。
　　次師弟子一時左行，向西北一十二拜，長跪言曰：
　　同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青太陰宮水官科品，齎黃紋之繒一百二十尺或一十二尺，金龍一枚，歸命西北方无楓太上靈寶天尊、梵炁天君、西北鄉諸靈官，拔贖某家九祖父母惡對罪根，三界司筭女青太陰宮水官削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，叩頭搏頰各一百二十過。
　　次師弟子一時左行，向北方五拜，長跪言曰：同法某甲九祖父母生世之鳥亡，日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青太陽宮火宮科品，齎黑紋之繒五十尺或五尺，金龍一枚歸命北方无極太上靈寶天尊、五炁天君、北鄉諸靈官，拔贖某家九祖父母惡對罪根，三界司筭女青太陽宮火官削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，叩頭搏頰各五十過。
　　次師弟子一時左行，向東北一十二拜，長跪言曰：
　　同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青左宮禁官科品，實黃紋之繒一百二十尺或一十二尺，金龍一枚，歸命東北方无極太上靈寶天尊、梵炁天君、東北鄉諸靈官，拔贖某家九祖父母惡對罪根，三界司筭女青左宮禁官削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，叩頭搏頰各一百二十過。
　　次師弟子一時左行，向東南下方十二拜，長跪言曰：
　　同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難仕，長淪萬劫，終天无解，今依盟真玉匱女青下宮四司官科品，齎黃紋之繒三十二尺，金龍一枚，歸命下方无極太上靈寶天尊、九土高皇、四司五帝、十二仙君、九宮真人、神仙玉女、无極世界下鄉諸靈官，拔贖某家九祖父母惡對罪根，三界司筭女青下宮四司官削除罪錄，開度窮魂，身入光明，上昇天堂，衣食自然，早得更生，福慶之門，甲得道真，與神合同。畢，叩頭搏頰各一百二十過。
　　次師弟子一時左行，向西北上方三十二拜，長跪言曰：
　　同法某甲九祖父母生世之日所行元惡，罪結九幽長夜之府，魂充考撻，諸痛備嬰，形體毀悴，苦毒難任，長淪萬劫，終天无解，今依盟真玉匱女青上宮都禁官科品，齎青紋之繒三十二尺，金龍一枚，歸命上方无極太上靈寶天尊、三十二天帝君、玉京玄都紫微上宮諸真人、玉女神仙、上鄉諸靈官，拔贖某家九祖父母惡對罪根，三界司筭女青上宮都禁官削除罪錄，開度窮魂，身入光明，上昇天堂，衣食自然，早得更生福慶之門，甲得道真，與神合同。畢，叩頭搏頰各三百二十過。
　　謝日月星
　　次師弟子一時左行，向東北日宮三拜，長跪言曰：
　　同法某甲九祖父母逮及甲身受生所行罪結難稱，死魂殃對，流曳長夜九幽之中，魂受考撻，諸痛備嬰，長淪萬劫，終天无解，今故燒香歸命日君夫人、童子、日中諸神仙乞丐，原赦所行罪負，上觸天光，生死殃對，拔度九祖囚徒死魂，開出光明，上昇天堂，衣食自然，甲身得道，上與日君同光自然。畢，叩頭搏頰各三十過。
　　次師弟子一時左行，向西南月宮七拜，長跪言曰：
　　同法某甲九祖父母逮及甲身受生所行罪結難稱，死魂殃對，流曳長夜九幽之中，魂受考撻，諸痛備嬰，長淪萬劫，終天无解，今故燒香歸命月中夫人、圓光玉女、月宮諸神仙，乞丐原赦所行罪負，上觸天光，生死殃對，拔度九祖囚徒死魂，開出光明，上昇天堂，衣食自然，甲身得道，上與夫人同光自然。畢，叩頭搏頰各七十過。
　　次師弟子一時左行，向北九拜，謝諸天星宿，長跪言曰：
　　同法某甲九祖父母逮及甲身受生所行罪結難稱，死魂殃對，流曳長夜九幽之中，魂受考撻，諸痛備嬰，長淪萬劫，終天无解，今故燒香歸命諸天星宿、璇璣玉衡、周天三百六十五度星中大神、星中夫人、星中諸神仙，乞丐原赦所行罪負，上觸天光，生死殃對，拔度九祖囚徒死魂，開出光明，上昇天堂，衣食自然，甲身得道，上與星宿同明自然。畢，叩頭搏頰各三百六十五
　　過。
　　謝五嶽
　　次師弟子一時左行，向東嶽再拜，長跪言曰：
　　同法某甲九祖父母生存所行元惡醜逆，觸犯東嶽泰山神仙靈官，罪結九幽，謫役東嶽，幽執泰山地獄之中，魂充考楚，萬痛備嬰，長淪萬劫，終天无解，今故燒香歸命東嶽泰山神仙諸靈官，乞丐原赦所行罪負，上解東嶽元惡之罪，放赦囚徒，身出光明，上昇天堂，衣食自然，甲身得道，與青帝合真。畢，叩頭搏頰各二十過。
　　次師弟子一時左行，向南嶽再拜，長跪言曰：
　　同法某甲九祖父母生存所行元惡醜逆，觸犯南嶽霍山神仙諸靈官，罪結九幽，謫役南嶽，幽執霍山地獄之中，魂充考楚，萬痛備嬰，長淪萬劫，終天无解，今故燒香歸命南嶽霍山神仙諸靈官，乞丐原赦所行罪負，上觸南嶽元惡之罪，放赦囚徒，身出光明，上昇天堂，衣食自然，甲身得道，與赤帝合真。畢，叩頭搏頰各二十過。
　　次師弟子一時左行，向西嶽再拜，長跪言曰：
　　同法某甲九祖父母生存所行元惡醜逆，觸犯西嶽華山神仙諸靈官，罪結九幽，謫役西嶽，幽執華山地獄之中，魂充考楚，萬痛備嬰，長淪萬劫，終天无解，今故燒香歸命西嶽華山神仙諸靈官，乞丐原赦所行罪負，上觸西嶽元惡之罪，放赦囚徒，身出光明，上昇天堂，衣食自然，甲身得道，與白帝合真。畢，叩頭搏頰各二十過。
　　次師弟子一時左行，向北嶽再拜，長跪言曰：同法某甲九祖父母生存所行元惡醜逆，觸犯北嶽恆山神仙諸靈官，罪結九幽，謫役北嶽，幽執恆山地獄之中，魂充考楚，萬痛備嬰，長淪萬劫，終天无解，今故燒香歸命北嶽恆山神仙諸靈官，乞丐原赦所行罪負，上觸北嶽元惡之罪，放赦囚徒，身出光明，上昇天堂，衣食自然，甲身得道，與黑帝同真。畢，叩頭搏頰各二＋過。
　　次師弟子一時左行，向西南中嶽再拜，長跪言曰：
　　同法某甲九祖父母生存所行元惡醜逆，觸犯中嶽嵩山神仙諸靈官，罪結九幽，謫役中嶽，幽執嵩山地獄之中，魂充考楚，萬痛備嬰，長淪萬劫，終天无解，今故燒香歸命中嶽嵩山神仙諸靈官，乞丐原赦所行罪負，上觸中嶽元惡之罪，放赦囚徒，身出光明，上昇天堂，衣食自然，甲身得道，與黃帝合真。畢，叩頭搏頰各二十過。
　　謝水官
　　次師弟子一時左行，向北方十二拜，謝水官，長跪言曰：
　　同法某甲九祖父母生存所行元惡醜逆，觸犯三河四海九江水帝、十二河源、河伯、河侯、河掾、水府諸靈官，罪結九幽，謫役水官，畢塞長源，幽執寒夜，魂魄苦痛，塗炭備嬰，長淪萬劫，終九江水帝、十二河源、河伯、河侯、河掾、水府諸靈官，乞丐原赦所行罪負，觸犯水官元惡之罪，乞放囚徒，得離寒鄉長河之責，削除簡錄，身入光明，上昇天堂，衣食自然，甲身得道，與水官合真。畢，叩頭搏頰各一百二十過。
　　謝三寶
　　次師弟子一時起向北又三拜，謝三寶神經符圖，長跪言曰：
　　同法某甲九祖父母前生今世生死所行重罪惡過，諸所為罪積世結因纏綿不解，今故燒香歸命太上无極至真三十六部尊經寶符侍經金童玉女，乞丐原赦生死所犯，願以此功德拔度九祖罪魂，得去三徒五苦之中，刀山劍樹長河寒庭，身出幽夜，得入光明，上昇天堂，衣食自然，甲身得道，與真合同。畢，叩頭搏頰各三百六十過。
　　畢師弟子一時左行，繞香一周，還西面向東存思，祝曰：
　　香官使者、左右龍虎君、捧香驛龍騎吏，當令臣等齋所生自然金液丹精芝英，百靈交會在此香火之前，令臣等得道，遂獲神仙，舉家萬福，天下受恩，十方金童玉女侍衛香煙，傳臣所啟，徑御无極太上大道御前。
　　下元黃籙簡文靈仙品曰：拔度罪根威儀申謝都畢當依玉訣投金龍一枚丹書玉札青絲纏之，以關靈仙五帝昇度之信封於絕巖之中一依舊法
　　《下元黃籙簡文靈仙品》曰：關五帝威儀畢，當丹書玉札一枚，金龍一枚，青絲纏石沈之三江，以關水帝。昇度之信，一依玉訣舊文。
　　右出《洞玄黃籙簡文》
　　與上祕要卷之五十四竟
　　無上祕要卷之五十五
　　太真下元齋品
　　太真齋法上學之士欲求飛仙，致靈通真，騰景太空，上昇九天之道，當須下元三日齋直，行香轉經，拔解七祖，令死魂更生，去離三塗，上昇南宮，釋結解滯，斷滅惡根，七祖既歡，身自成仙，其法高妙，勿傳非人。
　　行下元齋法，未至前一日沐浴形軀，宿潔齋心，上至九人，下極三人。宿入室北向，叩齒十四通，捻香三過，長跪上啟：无上空洞自然九玄道君、虛皇太真、下元齋官、五方五帝、五嶽飛仙等，當以今月某日於某處齋直，行香然燈，誦經，願請下元監真使者、直齋仙官、玉童玉女各十二人一同降下，監臣等行至上聞九天，謹宿啟奏徑御奉行。畢，明日清旦入室，高下列次。齋主先於齋堂戶外叩齒三通，思室內生自然紫炁之雲，布滿齋室之中，玉童玉女羅列左右。微言：正爾入室，燒香行道，願直齋仙官營衛臣身，通致玄虛，動靜以聞。便入，東向，向香爐祝曰：
　　下元元靈，五帝神真，金仙玉童，素靈玉女，左右侍香，飛仙靈官，關啟九天，元始天王、虛皇玉帝、上聖天尊，臣等即時燒香，旋行禮經，願得无極自然正真之炁降入臣等身中，受臣等口中祕言，所啟速聞徑御玉皇高上玉帝几前。
　　左回北向長跪，叩齒十二通，臣等身中四肢五體三十九戶上真靈官、左右飛仙、玉虛侍郎、五帝五色元皇太真、飛龍功曹、神仙使者各三十六人出，玉虛侍郎執飛仙羽節九色耀天之麾，五帝五色元皇太真手執五帝命魔靈旛，飛龍功曹冠帶羽服金真鳳章，神仙使者交絡七元、擎持玉案，對立臣等前，御臣等口中祕言，乘金根紫蓋丹轅瓊輿飛雲之輪，從金仙玉童、太華玉女各十二人，左右龍虎騰天羽騎二十四萬眾，飛到紫蓋，上登九天之上金闕玉殿瓊房丹室之內，上啟上上无極无窮至上洞真九玄元父、太虛玄母、元始天王、高上玉虛萬道丈人、鬱單无量天王、上上禪善无量壽天王、須延天王、寂然天王、不驕樂天王、化應聲天王、梵寶天王、梵迦摩夷天王、波梨答惒天王、九天丞相、三天玉童、高上三十二帝、也十四真、玄古先生、萬始丈人、高聖玉晨太上大道君、扶桑暘谷神王、四司五帝、西靈龜母、上清太真玉寶上相大司命高晨師、東華玉門青華小童君、太清玄元无上三天无極大道太上老君、太上丈人、天帝君、九老仙都君、九炁丈人等百千萬重道炁、千二百官君、太清玉陛下无鞅數道上皇真人、无極天尊炁係自然玄都元皇大洞三皇弟子小兆真人，某嶽先生臣某等今謹相率建齋立直，誦經行道，燒香明燈，建立功德，拔贖七祖，解釋宿根，脫離幽塗，上昇南宮，解拔窮魂，度身生天，特從州妒高上无極天尊垂神曲映，監臣所陳，上清高上三寶領仙侍郎、五方五帝監靈大夫、監齋大神、典齋使者、直齋上真、飛仙天仙、五嶽神仙、兵馬騎乘各九億萬眾，一合降下，營衛護臣等身，滅魔消試，辟凶禳患，招致九天自然正氣、金液丹精芝英，神仙交會，齋堂洞映。臣等玉女玉童侍衛香煙，令臣等行道得道，求仙得仙，飛行太空，騰景九天，舉心願合，與三寶齋直七祖父母，拔度三塗，乞死魂生天，一切諸苦咸蒙度脫，上受太真无量之恩，修行事竟，啟還本宮，惟蒙監納，須報奉行。
　　次出吏兵。
　　次回還東向，向香爐三上香。
　　第一上香。上清玄都大洞三景弟子小兆真人某嶽先生，臣甲等今建齋立直，燒香明燈，思真誦經，行道求仙，願以是功德拔度臣某家七祖窮魂，斷滅宿根，解贖幽塗，乞死魂生天，免離五苦，受福南宮。今歸身歸神歸命无上至真至極九玄元始玉皇、鬱單无量天王、上上禪善无量壽天王、須延天王、三十九帝、二十四真、九天丞相、高上玉晨、太上大道君、萬仙上聖无極天尊，願以是功德歸流臣等身，令七祖怨魂上昇天堂，衣食自然，長居无為，臣身飛騰，今故燒香，自歸高上至極天尊，得道之後昇入无形，與三寶齊輪。
　　第二上香。願曰：臣甲等今齋直，燒香明燈，謂經思真，行道上求飛仙，持以功德願為諸天十方无量无億无鞅數道及諸名山隱學法師父母尊親及同學門人道士賢者願各得其道，飛行上清，七祖窮魂免離幽牢，上昇仙堂。今歸身歸神歸命无上至極九玄元始玉皇、寂然天王、不驕樂天王、化應聲天王、三十九帝、二十四真、九天丞相、高上玉晨、太上大道君、萬仙上聖无極天尊，願以是功德歸流諸名山隱學法門同學門人道士賢者，令七祖窮魂上昇天堂，衣食自然，臣身飛騰。今故燒香自歸高上至極天尊，得道之後昇入无形，與三寶齊輪。
　　第三上香。願曰：臣甲等今齋直，燒香明燈，誦經思真，行道上求飛仙，持以功德，願臣等家門九族姻親，帝王國主、君臣吏民、四陲邊國羌夷氏獠及蝖飛蠕動蚑行踹息一切眾生，已生未生，願各全其生道，長保自然，歸身歸神歸命无上至極九玄元始玉皇、梵寶天王、梵迦摩夷天王、波梨答惒天王、三十九帝、二十四真、九天丞相、高上玉晨、太上大道君、萬仙上聖无極天尊，願以是功德歸流臣等九族姻親、帝王國主、君臣吏民、四陲邊國及蝖飛蠕動一切眾生，咸得免離十苦八難、五灾六害、九戹七傷，各保福祿，長居自然。今故燒香，自歸高上至極天尊，得道之後昇入无形，與三寶齊輪。
　　次左回向西北一拜，長跪願曰：臣今建齋立直，燒香明燈，誦經思真，行道求仙，上解七祖，拔贖幽魂，度仙南宮，願從太空无極元始九玄元父、高上玉皇至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦，免離火鄉，乞身生天，受福南仙，闈門昇度，普天獲恩。
　　向東南一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空无極元始九玄玄母、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦，免離火鄉，乞身生天，受福南仙，闔門昇度，普天獲恩。
　　次向西北一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始鬱單无量天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦，免離刀山，乞身生天，受福南軒，闔門昇度，普天獲恩。
　　次向正北一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始上上禪善无量壽天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦，兔離河源，乞身生天，受福南軒，闔門昇度，普天獲恩。次
　　東北又一拜，長跪願曰：臣今建齋立直，燒香明燈，誦經思真，行道求仙，上解七祖，拔贖幽魂，度仙南宮，願從太空元始須延天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔贖七祖，解脫怨魂三塗五苦，兔離八難，乞身生天，受福南軒，闔門昇度，普天獲恩。
　　次正東又一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始寂然天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦，考掠之中，乞身生天，受福南軒，闔門昇度，普天獲恩。
　　次東南又一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始不驕樂天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦考楚之中，乞身生天，受福南軒，闔門昇度，普天獲恩。
　　次正南又一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始化應聲天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦風刀之中，乞身生天，受福南軒，闔門昇度，普天獲恩。
　　次西南又一拜，長跪願曰：臣今建齋立直，燒香明燈、誦經思真，行道求仙，上解七玄，拔贖幽魂，度仙南宮，願從太空元始梵寶天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦之難，乞身生天，受福南軒，闔門昇度，普天獲恩。
　　次正西又一拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始梵迦摩夷天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦萬劫之中，乞身生天，受福南軒，闔門昇度，普天獲恩。
　　次向太歲上再拜，長跪願曰：臣今建齋立直，燒香明燈，誦經思真，行道求仙，上解七玄，拔贖幽魂，度仙南宮，願從太空元始波梨答惒天王、高上玉虛至極天尊，特垂曲映，令臣行道得道，求仙得仙，飛行太空，騰景玉清，拔度七祖，解脫怨魂三塗五苦二十四獄之中，乞身生天，受福南軒，闔門昇度，普天獲恩。
　　次還向西再拜，長跪願曰：西方玉虛高玄上聖至真、諸君丈人、无極天尊，願垂曲恩降，賜臣所學從心，行道得道，求仙得仙，飛行上清，騰景九天，七祖父母去離五苦，拔度八難，上昇仙堂，受福南宮。
　　次北向再拜，長跪願曰：北方玉虛高玄上聖至真、諸君丈人、无極天尊，願垂曲恩降，賜臣所學從心，行道得道，求仙得仙，飛行上清，騰景九天，七祖父母去離五苦，拔度八難，上昇天堂，受福南宮。
　　次東向再拜，長跪願曰：東方玉虛高玄上聖至真、諸君丈人、无極天尊，願垂曲恩降，賜臣所學從心，行道得道，求仙得仙，飛行上清，騰景九天，七祖父母去離五苦，拔度八難，上昇仙堂，受福南宮。
　　次南向再拜，長跪願曰：南方玉虛高玄上聖至真、諸君丈人、无極天尊，願垂曲恩降，賜臣所學從心，行道得道，求仙得仙，飛行上清，騰景九天，七祖父母去離五苦，拔度八難，上昇仙堂，受福南宮。
　　畢，還向西方，叩齒三通，願曰如前。
　　大道洞玄微，高虛總三輪。金仙啟靈扉，煥若九天分。太華散紫空，八真映素雲。玄母結上願，行間之八門。萬慶交靈會，揚烟唱下元。妙誦感重虛，得結高仙群。遊行禮空洞，
　　稽首朝帝君。畢，再拜咽炁三過止。
　　《下元篇》曰：是時當於此願誦太霄琅書九天之章，繞香三周，於南方正向北便九拜，都畢便出，皆不得後顧。
　　朝禮三時食息誦念，悉如上元之法。
　　三日齋竟，啟遷齋官，亦依上元之格，但增解七祖之功耳。
　　《下元篇》曰：修此齋直，當書豁落七元帝皇威章，隨其所安置於方面。
　　《三元篇》曰：登齋之日，當選高稱通靈釋微才智慧朗之人以為齋主，上高座誦說法義，次者和之，同齋皆靜坐閑聽，伏受法化，不得慢略，外形託齋，內懷異念，虧忽天格，為司官所糾，罰以五帝神兵，移名北酆，不得又登齋堂。
　　《三元篇》曰：登齋之日，男女當以學深淺次之，容序雅步，旋香禮願，每令如法，坐起臥息不得混雜，更相戲笑，无有尊卑，為諸天所笑，鬼神所慢，犯者為司官所糾，罰以五帝神兵，移名北酆，不得又登齋堂。
　　《三元篇》曰：凡有同學遇灾被吃疾病縣官口舌非橫之事，皆修中无之法，當資香油為信告，齋主隨其情事，列奏高虛也。
　　《三元篇》曰：凡行此道，學法亦齋，合丹亦齋，入山亦齋，傳經亦齋，八節日亦齋，甲子日、庚申日、太歲日、本命日亦齋，富貴亦齋，貧弊亦齋，有樂亦齋，有憂亦齋，疾病亦齋，口舌亦齋，有戹亦齋，師有憂亦齋，國不寧亦齋，師有戹亦齋，同盟者有憂亦齋，諸如此等，其功至重。於常若能恆修此法，三年剋得真人下降。但依常修行，九年感靈，能乘空飛行。其道祕重，慎勿妄傳。
　　《三元篇》曰；太真科，高上元始受之空洞九玄之先，置於齋直，以行神仙之訣。如是玄都上室真人皆有於月上旬修上元，中旬修中元，下旬修下元，況於世學而不能修三元之道，空思之微，真豈為降？徒勞勤事，求仙遠也。若有志心，當依明科齎錦紋之繒三十尺、金鐶九隻，詣師告誓，授度真人，修之九年，剋得飛仙，上登玉清之宮。輕泄寶文，七祖死責，己、身亡命，不得又仙。
　　無上祕要卷之五十五竟
　　無上祕要卷之五十六
　　太真中元齋品
　　太真科文為學之本，當先修中元齋直之法，以贖己身積滯之愆，解過於太真，謝罪於三元，宿愆既散，高上降真，書名玄圖，剋成上仙。學无此法，徒勞損功，无感於自然。有修其道，飛騰九天，輕泄靈文，身沒鬼官。
　　修中元齋法，宿自沐浴，入室燒香，西向叩齒二十四通，捻香三過，長跪上啟：高皇玉帝九玄道君、太真中元无極天尊，臣以今月某日於此齋直，行香然燈，悔過謝愆，願蒙天真中元靈官宣告五方，五帝、五嶽、天仙、地仙、飛仙、監真使者、直齋仙官、玉童玉女各二十四人，曲垂降鑒，營護臣身，通術致真，上聞九天。謹以宿啟奏，須御奉行。
　　到明日清旦入室，先入齋堂戶外叩齒三通，思齋堂之內生自然紫炁，芝英丹精滿於齋堂，玉童玉女羅列左右。微言：正爾入室，燒香行道，願直齋仙官營衛臣等身通致玄虛，動靜啟聞。
　　便進齋堂內，東向香爐祝曰：
　　中元五靈五老神真、金仙玉童、太華玉女、左右龍虎、侍香仙官，關啟九天元始天王、虛皇玉帝、上聖天尊，臣今燒香，旋行禮經，願得中元无極自然正真之炁降入臣身中，受臣口中祕言，所啟速聞徑御高上玉帝几前。
　　東向長跪，叩齒二十四通。
　　謹出臣身中五體真官、玉門紫戶三十九關上真靈官、左右飛仙、玉虛侍郎、五帝五色元皇太真、飛龍功曹、神仙使者三十六人出。侍郎執飛仙羽節九天耀天之麾，五帝五色元皇太真執五帝命魔靈旛，飛龍功曹冠帶羽服金真鳳章，神仙使者交落七元擎持玉案，對立臣前，御臣口中祕言，乘金根紫蓋丹轅瓊輿飛雲之輪，從金仙玉童、太華玉女各十二人、左右龍虎騰天羽騎二十四萬眾，飛行紫虛，上登九天之上金闕玉殿瓊房丹室之內。上啟上上无極无窮至上洞真九玄元父、太虛玄母、元始天王、高上玉虛萬道丈人、九天真王、三十六天王、萬始先生、三天玉童、九天丞相、太真天王、高上三十九帝、二十四玉皇、玄古先生、萬始丈人、高上玉晨、太上大道君、後聖金闕帝君、扶桑暘谷神王、四司五帝南極上元禁君、西臺龜母、上清太真玉保上相大司馬司命高晨師、東海玉門青華小童君、太清玄元上三天无極大道太上老君、太上丈人、天帝君、九老仙都君、九炁丈人、百千萬重道炁千二百官君、太清玉陛下太極四真无鞅數眾上皇真人、无極天尊、炁流自然玄都元皇大洞三景弟子小兆真人，某嶽先生，臣某本生胎穢，遭遇靈運一因綠福慶，輪轉法門，得生人道，忝蒙高虛餘光曲映，啟悟愚蒙，得以皇質仰披聖文，法師某甲等授臣寶經三十一卷，身染穢累，未能騰景，浮輪九玄，沈淪下世，修行虧替，舉止羅愆，為四司所執，結報科門，敢緣聖典，盟受齋文太真中元，拔贖宿愆，今入室登齋誦經，行道思真，燒香明燈，朝禮玉天，悔罪謝過，上求神仙，願上煩高上三寶領仙侍郎、五方五帝監靈大夫、監齋大神、典齋使者、直齋上真、飛仙天仙、地仙、五嶽神仙、兵馬騎乘各九億萬眾，一合降下，營衛臣身，滅魔消試，辟卻妖凶，招致九天自然正炁、金一液丹精芝英，神仙交會齋堂，洞映臣身，玉童玉女侍衛香煙，令臣行道得道，求仙得仙，飛行太空，騰景九天，舉嚮願合，與三寶齊真，灾消中元罪，滅太陰千愆萬咎，並蒙哀原，拔度七祖，死魂生天，一切諸天咸蒙免離十苦八難，被受中元无極无量濟度之恩。修行事竟，啟還本宮，惟速御聞，須報奉行。出吏兵。
　　第一向香爐三上香，稱玄都大洞二景弟子小兆真人某嶽先生臣某甲謹建齋立直，燒香然燈，誦經行道，解拔宿愆，謝罪三元，上求神仙，願以是功德為臣七世父母解脫憂苦，上魂生天除臣千基萬考宿對重愆，今歸身歸神歸命无極元始高上玉帝、太真天尊，願以是功德歸流臣身上及七祖千罪萬
　　愆，普蒙哀原，乞免離十苦，上登仙官。今故燒香，自歸依高上无祕天尊，得道飛仙，騰景九天，逍遙金闕，與三寶合真。
　　第二上香，願曰：臣今建齋立直，燒香然燈，誦經行道，解拔宿愆，謝罪三元，上求神仙，願以是功德為臣七世父母解脫幽苦，上魂生天，除臣千罪萬考宿對重愆，今歸身歸神歸命无極无始高上玉帝、太真天尊，願以是功德歸流臣身七祖父母千罪萬愆，普蒙哀原，一切大恩惠及諸天，臣受道法師、父母尊親、山林隱學諸道士賢者，普得升度，免離罪門。今故燒香，自歸依高上无極天尊，得道飛仙，騰景九天，逍遙金闕，與三寶齊真。
　　第三上香，願曰：臣今建齋立直，燒香然燈，誦經行道，解拔宿愆，謝罪三元，上求神仙，及臣家門宗室、九族姻親、帝王國主、君臣吏民、四陲邊域、諸天民人，蝖飛蠕動蚑行喘息一切眾生，歸身歸神歸命无極元始高上玉帝、太真天尊，願以是功德歸流臣身家門千罪萬愆，普蒙哀原，一切大恩惠及諸天宗室、九族姻親、帝王國主、君臣吏民、四陲邊域、天下民人、蝖飛蠕動一切眾生、已生未生，普得升度，各保自然。今故燒香，自歸依高上无極天尊，得道飛仙，騰景九天，逍遙金闕，與三寶齊真．
　　東向三拜，長跪願曰：
　　臣今齋直，燒香然燈，思真轉經，解拔宿愆，謝罪三元，歸命東方无極元始高上玉帝、太真天尊，乞垂曲映，原臣所陳，賜臣學道得道，求仙得仙，飛行太空，騰景九天，七世父母免離三塗，上升南宮，被受天尊濟度之恩，便三叩頭、三搏頰止。
　　次東南向如上法。
　　次正南如上法。
　　次西南如上法。
　　次正西如上法。
　　次西北如上法。
　　次正北如上法。
　　次東北如上法。
　　次西北上方如上法。
　　次東南下方如上法。
　　右十方皆如東方之願，悉三拜叩頭、三搏頰，以謝十方之罪。太真科長齋疲極，亦得心拜，但叩頭搏頰不得闕。
　　次向西方再拜，長跪願曰：
　　臣今齋直，燒香然燈，思真轉經，解拔宿罪千咎萬愆。願從西方无上玄元空洞太始九玄元素玉真丈人、高聖上仙、龜臺玉妃、玉虛太靈无極天尊，垂恩曲映，特見哀原，賜臣行道得道，求仙得仙，飛行太空，騰景九天，拔度七祖，上昇南宮，長居无為，衣食自然，被受上聖濟度之恩。
　　次北向再拜，長跪願曰：
　　臣今齋直，燒香然燈，思真轉經，解拔宿罪千咎萬愆。願從北方无上太空玄洞紫虛元始丈人、三天玉童、高上玉晨、太上大道君、太真丈人、太真神王、北侯中真、高玄萬仙、上聖天尊，垂恩曲映，特見哀原，賜臣行道得道，求仙得仙，飛行太空，騰景九天，拔度七祖，上昇南宮，長居无為，衣食自然，被受上聖濟度之恩。
　　次東向再拜，長跪願曰：
　　臣今齋直，燒香然燈，思真轉經，解拔宿罪千咎萬愆。願從東方高上九玄玉虛太帝、太清玄元上三天无極大道太上老君、諸君丈人、暘谷神王、扶桑大帝君、天帝君、太微帝君、中黃老君、九老仙都君、九炁丈人、太清玉陛
　　下上清太真玉保王上相、東海玉門青華小童君、高仙萬聖至極天尊，垂恩曲映，特見哀原，賜臣行道得道，求仙得仙，飛行太空，騰景九天，拔度七祖，上昇南宮，長居炁為，衣食自然，被受上聖濟度之恩。
　　次南向再拜，長跪願曰：
　　臣今齋直，燒香然燈，思真轉經，解拔宿罪千咎萬愆。願從南方无上太空九玄元始洞靈虛皇玉帝、南極上元禁君、南昌司命長生君、洞陽高聖上仙天尊，垂恩曲映，特見哀原，賜臣行道得道，求仙得仙，飛行太空，騰景九天，拔度七祖，上昇南宮，長居无為，衣食自然，被受上聖濟度之恩。
　　次向中央太歲上再拜，長跪願曰：
　　臣今齋直，燒香然燈，思真轉經，解拔宿罪千咎萬愆。願從中央无上无巔无極无窮太虛空洞玄古先生萬道父母紫虛青要帝君、後聖九玄金闕帝君、太華玉靈中玄四真高聖、中皇上仙、天尊，垂恩曲映，特見哀原，賜臣行道得道，求仙得仙，飛行太空，騰景九天，拔度七祖，上昇南宮，長居无為，衣食自然，被受上聖濟度之恩。
　　禮五帝竟，當還向東方，誦五帝憂樂之曲，旋行令三周，周於南方，向北止。但誦經而已，不須又拜也。
　　旋行竟，當還北向，誦四極五苦頌三篇。畢，又三拜、九叩頭、九搏頰，以謝四極之罪。謝四極竟，當還東向，叩齒三通，三捻香。祝曰：
　　五嶽五帝、神仙使者，二炁正真，左右龍虎、天仙、地仙、飛仙，五嶽香官，當令招致十方正炁、自然金液丹精芝英，九玄玉真交會齋堂，洞觀臣身中，使臣學道得道，求仙得仙，飛行太空，騰景九天，玉童玉女，侍衛香煙，奏達所啟，上御高上无極太上大道玉皇几前。
　　叩齒九通，咽炁九過，都止，出戶勿反顧。
　　《中元篇》曰：修中元齋法，當書五帝命魔靈旛，置於五方。所以爾者，上學皆為大魔王干試，令思念不專，真不得降，故以命魔制之耳。事竟盛之錦囊。
　　朝禮三時，食息悉如上元之法。
　　齋竟咸遷齋官，亦依上元之格，但增首謝宿愆解過之意爾。
　　《三元篇》曰：修上元之法，然燈上極九十燈，中可六十燈，下可三十燈，羅列齋堂左右門閣太歲月建日辰本命行年之上。修中元之法，然燈上極六十燈，中可三十六燈，下可十二燈。修下元之法，然燈上極三十六燈，中可二十四燈，下可九燈，可得悉依上元然燈數亦佳。无者亦得依下元之法也。
　　《三元篇》曰：然燈太歲年命上二處，令晝夜恆明，餘燈白日不須明也。
　　若天雨者，但於齋堂然太歲本命二處燈便足，餘者可闕也。
　　《三元篇》目結齋士同齋行香畢，當各依其本命燈再拜，及太歲上啟，乞求願隨其所言也。
　　無上祕要卷之五十六竟
　　無上祕要卷之五十七
　　太真上元齋品
　　高上洞真三元齋，上元主天，下元主地，中元主人。三元合真，上應九玄。上元九日，以轉經行道，思真念神，合丹鎮生，上求神仙。中元六日，乞解己身犯科違戒宿結之愆。下元三日，以拔度七祖，解釋九陰，死魂生天。此高上妙法，求仙之本根，修之成真，輕泄漏慢獲罪三官。
　　欲修行《大洞真經三十九章》、《雌一玉檢五老寶經》，玄母八門，修行十二上願，誦詠高上玉文飛玄之章，思真行道，上求神仙，及合神丹，飛騰虛空。
　　凡修上元齋法，九日清齋，未至一日五香沐浴，宿齋齊心，上至九人，下極三人，宿入室北向叩齒三十六通，捻香三遍，長跪上啟：上元太真皇老高上仙都五帝靈官，臣等當以今月某日明燈燒香，旋行誦經，或合神丹隨意所言。上請監真使者、直齋仙官、玉童玉女各三十六人，監臣等行真，上聞九天高上虛皇玉帝几前。
　　明日登齋，奉行上真，宿昔啟奏，惟蒙納聽。畢，明日清旦，齋心入室，先向齋堂戶外齋主叩齒三通，思室內生自然紫炁之雲，布滿一室。玉童玉女羅列左右，微言：某正爾入室，燒香行道，願直齋仙官監衛、上真通致玄虛，動靜以聞，便入室左回，東向向香爐祝曰：
　　上元元靈五老神真、金仙玉童、素靈玉女、左右侍香、飛仙靈官，關九天元始天王、虛皇玉帝，臣等即時燒香誦經，願得无極正炁來降入臣等身中，受臣口中祕言，所啟速聞徑御玉虛高上几前。
　　次左回，北向長跪，叩齒三十六通，祝曰：
　　謹出臣等身中四肢五體、三、十九戶上真靈官、左右飛仙、玉虛侍郎、五帝五色元皇太真、飛龍功曹、神仙使者各三十六人出。玉虛侍郎飛仙羽節九色耀天之麾，五帝五色元皇太真手執五帝命魔靈旛，飛龍功曹冠帶羽服金真鳳章，神仙使者交落七元擎持玉案對立臣前，銜臣等口中祕言，乘金根紫蓋丹轅瓊輿飛雲之輪，從金仙玉童、太華玉女各十二人，左右龍虎騰天羽騎二十四萬眾，飛行紫虛，上登九天峻嶒瓊房金暉玉殿紫蘭之內，上登无極无窮至上洞真、九玄元父、太虛玄母、元始天王、高上玉虛三十九章、二十四真、高聖玉晨、太上大道君、四司五帝、无極天尊、炁係自然玄都元皇大洞三景弟子小兆真人臣某甲等因緣福慶，轉輪法門，得生人道，忝次高玄，九天龍書，上清寶文，貪道樂真，志願神仙，今當入室，登齋誦經，思真行道，燒香明燈，或合神丹隨意所言。謹相率齊心朝禮玉天上清高上，三寶領仙侍郎、五方五帝監靈大夫、典齋使者、飛仙、地仙、五嶽靈仙、兵馬騎乘各九億萬眾，一合來降，營臣等身滅魔消試，辟凶禳患，招致自然正炁、金液丹精芝英，神仙交會齋堂，洞映臣等身，玉童玉女侍衛香煙，令臣行道得道，求仙得仙，飛行太空，騰景九天，與心願合，三寶齊真。修行事竟，啟還本宮，惟蒙監納，須報奉行畢。
　　次回還東向，向香爐三捻香，稱玄都大洞三景弟子小兆真人某嶽先生臣某甲今建齋立直，明燈誦經，思神念真，行道求仙，飛騰九天。或合神丹隨意所言。持是功德為臣等解愆釋罪，滅斷死根，降致九天自然正真列名，帝簡書字，上清飛行，玄虛得為真人，歸神无上九玄元始玉皇三十九帝、二十四真、高上玉晨、太上太道君、萬仙眾聖、无極天尊，願以是功德歸流鍊度臣身，變化空洞，飛行玉清金闕之宮。今故燒香，自歸高上至極天尊，得道之後升入无形，與三寶齊輪。
　　第二上香。願臣某甲等今謹齋直，明燈誦經，思神念真，行道求仙，飛騰九天。或合神丹隨意所言。持是功德，願為十方，无極无窮、四陲邊域諸名山隱學，已得道法師、父母尊親及同學門人道士賢者，各得其道，飛行上清。歸命太真上元九玄眾聖萬仙、玉皇天尊，願以是功德一切濟度之恩，咸令早得升度，飛行上清。今故燒香，自歸虛无太真上元高聖太上至真天尊，得道之後升入无形，與三寶齊輪。
　　第三燒香。願曰；臣某甲等今謹齋直，明燈誦經，思神念真，行道求仙，飛騰九天，或合神丹，隨意所言。持是功德為臣等家門九族姻親普天雨地帝王國主、君臣吏民及蝖飛蠕動蚑行喙息一切眾生，已生未生，歸身歸神歸命九天高上眾真玉虛天尊，願以是功德一切濟度之恩，咸得免離十苦八難、五灾六害、九厄七傷，各保福祿，長居自然，今故燒香，自歸高上无極天真，得道之後昇入无形，與三寶齊輪。
　　左回向西北再拜，朝禮上方，長跪願曰：
　　臣今燒香齋直，明燈誦經，思神念真，行道求仙，飛騰九天，願太真上无元始天王、九玄元父、高上玉皇、萬聖帝君、至極洞元太虛天尊，特垂高晨玉真之炁，曲映臣身，令臣等行道得道，求仙得仙，合丹成丹，鍊金成金，飛行玄虛，騰景太空，侍衛聖君，上登玉清金闕之宮。次向東南再拜，朝禮下方，長跪願曰：
　　臣今燒香齋直，明燈誦經，思神念真，行道求仙，飛騰九天，願太真上元元始天王、九玄玄母、萬始先生、上皇紫虛萬聖帝君、至極洞元太虛天尊，特垂明晨之炁，曲映臣身，令臣等行道得道，願仙得仙，合丹成丹，鍊金成金，飛行玄虛，騰景太空，侍衛聖君，上登玉清金闕之宮。
　　次北向再拜，長跪願曰：
　　臣今燒香齋直，明燈誦經，思神念真，行道求仙，飛騰九天，願无上太空玄洞紫虛元始丈人、三天玉童、高上玉晨、太上大道君、太真丈人、太真玉皇、北侯中真、高玄萬仙上聖天尊，特垂明晨之炁，曲映臣身，令臣行道得道，願仙得仙，合丹成丹，鍊金成金，飛行玄虛，騰景太空，侍衛聖君，上登玉清金闕之宮。
　　次西向再拜，長跪願曰：
　　臣今燒香齋直，明燈誦經，思神念真，行道求仙，飛騰九天，願无上玄元空洞太始九玄元素玉真丈人、高聖上仙龜臺玉妃、玉虛太虛天尊，特垂明晨之炁，曲映臣身，令臣等行道得道，願仙得仙，合丹成丹，鍊金成金，飛行玄虛，騰景太空，侍衛聖君，上登玉清金闕之宮。
　　次東向再拜，長跪願曰：
　　臣今燒香齋直，明燈誦經，思神念真，行道求仙，飛騰九天，願高上九玄玉虛帝皇、太清玄元上三天无極大道太上老君、諸君丈人、暘谷神王、扶桑大帝君、太微帝君、中央黃老君、九老仙都君、九炁丈人、太清玉陛下上清太真玉寶皇上上相、東海玉門青華小童君、高仙萬聖至極天尊，特垂明晨之炁，曲映臣身，令臣等行道得道，願仙得仙，合丹成丹，鍊金成金，飛行玄虛，騰景太空，侍衛聖君，上登玉清金闕之宮。
　　次南向再拜，長跪願曰：
　　臣今燒香齋直，明燈誦經，思神念真，行道求仙，飛騰九天，願太空九玄元始洞靈虛皇玉帝、南極上元禁君、南昌司命長生君、洞陽高聖上仙天尊，特垂明晨之炁，曲映臣身，令臣等行道得道，願仙得仙，合丹成丹，鍊金成金、飛行玄虛，騰景太空，上登玉清金闕之宮。
　　次向中央太歲上再拜，長跪願曰：
　　臣今燒香齋直，明燈誦經，思神念真，行道求仙，飛騰九天，願无上元巔无極无窮太空洞玄玄古先生、萬道父母、紫虛青要帝君、後聖九玄金闕帝君、太華玉靈中玄四真高聖、中皇上仙天尊，垂恩曲映，特見哀原，令臣等行道得道，願仙得仙，合丹成丹，鍊金成金，飛行玄虛，騰景太空，上登玉清金闕之宮。
　　畢，還立西方，向東叩齒九通，三捻香，願曰：
　　臣等燒香齋直誦經，行道求仙，今上慶交會，萬願開陳，太華啟靈，金仙揚煙，四司監映，五帝衛軒，眾聖回降，旋行三輪，飛步空虛，朝禮玉天，願道得道，願真得真，願聖得聖，願神得神，願飛得飛，願仙得仙，六．願八會，咸度臣身，得乘飛景，上昇九玄。畢，咽炁九遍止。
　　青童君曰：時當於西面起，旋香行，誦西華素靈之曲，繞香爐三周，於南方北向便九拜，都止。
　　青童君曰：凡朝禮之儀，亦得心拜而已，上元之品，清旦嚴裝，一時燒香畢，聽坐進飲粥。心中又一時，燒香畢，進食，自後誦經，聽進飲食臥息，養神通炁，至子時。又一時燒香，此三時悉上元生炁之時。故行道求仙之會，世所以一時三願，願問九歸於九玄之禮也。
　　九日燒香都畢，清旦入室，朝禮如法。還向東長跪，叩齒九通，稱玄都大洞三景弟子小兆真人某嶽先生臣某甲等稽首再拜，上啟上元太真空洞九玄太虛高上玉皇、三十九帝、二十四真、高聖玉晨、太上大道君、四司五帝、萬道元始上聖至極天尊，臣等好道樂仙，志騰九玄，上詣上真，以今月某日於某郡縣鄉里中關啟齋直，燒香誦經，思神念真，行道求仙。或合神丹，隨意所言。修行事竟，所啟上清高上三寶領仙侍郎、五方五帝監靈大夫、典齋使者、飛仙、天仙、地仙、五嶽四瀆四方臥察真官，靈仙謁還，真宮進品上仙，加爵祿秩隨品署真，當如太真之儀。令臣等行道得道，求仙得仙，合丹成丹，鍊金成金，分身變化，七十四方下降之緑軿，飛行上清，騰景九天，日月同暉，三寶齊輪。惟蒙至上臥映丹情，臣學法未備，俯仰之格多不合儀，進止犯科，或為四司所糾，五帝所執，千愆萬罪，惟蒙赦貸，哀原未悟。臣等五體真仙隨功上詣玄都，受秩還臣身中，同升飛行太空。謹以啟聞，伏須告報，臣某誠惶誠恐，稽首再拜。
　　建齋之日，當輪金真玉光九天之信，置於五方，以招神致靈。
　　無上祕要卷之五十七竟
　　巷五十八至六十四原缺
　　無上祕要卷之六十五
　　專誠品
　　真君曰：秀玄栖標者，雖山河崩潰而不虧志，道存真者，雖寒熱飢渴猶不廢，此一往之至也。或因風以投間，或挾魅以結痾，持一切撥之而勿取，昔之道非今道也。靈悟苟殊百隙，其如予何？人聞之，亦足以檢撲。
　　真君曰：昔莊伯微少時好生道，常以入時正西北向，別目握固，想見崑崙積二十一年，後服食入山中學道，猶存此法，當復十許年後閉目乃奄，見崑崙存之不止，遂見仙人。仙人授以金液之方，遂得道，猶是精感道使之然也。
　　定錄君曰：昔有一人好道，而不知求道之方，唯朝夕拜跪，向一枯樹輒云：乞長生，如此二十八年不倦，枯木一旦忽然生華，華又有汁，甜如蜜，有人教令食之，遂取此華及汁並食。食訖即仙，如是用心精感之至，枯木枯能生此紫華甘津，況三秀之靈阿，五芝所播植而不數，恭山岫洗，拔滓穢者良可悲也。
　　昔有傅先生者，其少好道，入霍山石室中積七年，而太極老君詣之，與之木鑽，使穿一石盤，厚五尺許，云：穿此盤便當得道。其人晝夜穿之，積四十七年，鑽盡石穿，遂得授神丹，方昇太清，為南嶽真人。此有志之士也。子其識之。
　　昔有劉少翁，曾數入華山中拜禮向山，如此二十年。遂忽一旦得見西嶽丈人，授其仙道。
　　昔有一人，數旦旦詣河邊拜河水，如此十年。河侯河伯遂與相見，與其白璧十雙，教授水行不溺法。此人見在中嶽得道。
　　左慈初來亦勤心數拜禮靈山，五年許得深進洞玄。
　　右出《真誥》
　　是時南圃丹霍之阿比室有精進賢者王福度有女名曰阿丘曾，厥年十六時，在浴室中浴香湯自洗，見含光明曲照，疑有不常，出宇登樹南向，望見道真神精煒爍，容景煥日。女意歡喜，叉手作禮，遙稱名丘曾，今遭幸會，身睹天尊，歸身十方天中之天，願賜禁戒，遵承法文，拔諸惡根，早得轉輪，改為男形，萬劫之後，冀得飛仙，五帝魔王見女發心大願，恐過魔界，因化作五帝老人往告女曰：我受十方尊神使命，來語汝靈寶法典。吾道方行法，使仁愛慈孝為本，如聞汝父當出汝身，已受人言，不可得違，宜先從之，違父之教，仙无由成。女答魔言：我前生不幸，宿無因緣，功德未充，致作女身，晨夕悔念，誓守一心，用意堅固，出於自然，生由父母，命歸十天，誠違父教，不如君言。魔見女執心秉正，不可得干，於是便退。丘曾自云：道既高邈，無緣得暢，仍聚柴登墻焚燒我身，冀我形骸天中之天，願得時暢，如之散塵，便投身火中，紛爾無著，身如擲空。俄頃之間，已見女身化成男子，徑至道前。
　　右出《洞玄玉訣經》
　　柔弱品
　　老子曰：天下柔弱，莫過於炁，炁之柔弱，莫過於道。道之所以柔弱者，包曩天地，貫穿萬物。夫柔之生剛，弱之生強，而天下莫能知其根本所從生者乎！是故有以无為母，无以虛為母，虛以道為母。自然者道之根本。
　　右出《西昇經》
　　夫水之為物，柔弱通也。平靜清和，心無所操，德同天地，澤及萬物，大無不包，小無不入，金石不能障，敝山陵不能壅塞。其避實歸虛，背高趣下，浩浩蕩蕩，流而不盡，折衝漂石，疾於風矣。廣大无疆，脩遠大道，始於无形，終於江海，昇而為雲，降而為雨，上下周流，無不施與，消而復息，生而復死。是故聖人去耳去目，歸志於水，體柔守雌，去高就下，去好就醜，受辱如地，含垢如海，恬澹无心，蕩若无已，變動无常，故能與天地終始。
　　右出《妙真經》
　　知其雄，守其雌，為天下溪；為天下溪，常德不離，復歸於嬰兒。知其白，守其黑，為天下式；為天下式，常德不武，復歸於忒極。知其榮，守其辱，為天下谷；為天下谷，常德乃足，復歸於撲。撲散則為器，聖人用之則為官長，故大制不割。
　　右出《老子道經》
　　天下之至柔，馳騁天下之至堅，无有入於无間，吾是以知无為之有益。不言之教，无為之益，天下希及之。
　　反者道之動，弱者道之用。天地之物生於有，有生於无。
　　天下柔弱，莫過於水，而攻堅強者莫之能勝，其无以易之。故柔勝剛，弱勝強，天下莫不知，莫能行，是以聖人言受國之垢，是謂社稷主，受國不祥，是謂天下王。正言若反。
　　民之生也柔弱，其死也堅強。萬物草木生也柔脆，其死也枯槁。故堅強者死之徒，柔弱者生之徒，是以兵強則不勝，木強則共。強大處下，柔弱處上。
　　右出《老子德經》
　　虛靖品
　　致虛極，守靜篤，萬物並作。吾以觀其復，夫物芸芸，各歸其根。歸根曰靜，靜曰復命。復命曰常，知常曰明。不知常妄作凶，知常容，容乃公，公乃王，王乃天，天乃道，道乃久，沒身不殆。
　　右出《老子道經》
　　老子曰：一曰遺形忘體，泊然若无謂之虛。二曰損心棄意，廢偽去欲，謂之无。
　　三曰專精積神，不與物雜謂之清。
　　四曰反神服炁，安而不動謂之靜。
　　五曰深居閑處，功名不顯謂之微。
　　六曰去妻離子，獨與道遊謂之寡。
　　七曰呼吸中和，滑淳細微謂之柔。
　　八曰緩形縱體，以奉百事謂之弱。
　　九曰憎惡尊榮，安貧樂辱謂之卑。
　　十曰遯盈逃滿，衣食麤疏謂之損。
　　十一曰動作隨陽，應變卻邪謂之時。
　　十二曰不飢不寒，不喜不怒，不哀不樂，不遲不疾，謂之和。
　　十三曰愛視愛言，愛聽愛慮，堅固不費，神明內守，謂之嗇。
　　凡此十三混沌為一虛无，為大要，自窮自極，无為之道，乃畢。一事不通，唯虛為善。夫成而體之，精神自息。和炁流行，入藏筋骨，炁鍊形易，與兆俱集，輕舉遠遊，壽終天畢，非獨治身，平首萬國。
　　右出《虛無經》
　　山居品
　　太上曰：居山有十事：
　　一、不得領戶化民；
　　二、不得交遊貴勝，以求名利；
　　三、不得復修行邪咒禁術；
　　四、不得賣藥行醫，取人錢物。
　　五、當與人物有隔，不得與世間兒婦黃赤祭酒同牀席坐。
　　六、當朝中日沒，人定夜半雞鳴禮敬十方天尊，悔過滅惡。
　　七、中後不得食穀炁物，有穀炁者不得以近口，水玉、芝石、松木、黃精、雲英、靈飛散、苟杞等藥食，无時不在禁例。
　　八、山行採藥時，三步一彈指，十步一聲飲，舉足下足當常念道，想有神人於崖間路側，授我仙術。
　　九、若少得道分，未能通達者，无自顯揚，輕慢不及。
　　十、當念父母，生長之恩勿忘。此謂十居山，修道之要也。
　　右出《昇玄經》
　　凡修六天之文、三天正法，遊行五嶽，履涉川澤，當行三天正一之祝、威凶滅試、召靈致仙之法。登山之初，當先於山外叩齒九通，閉目思五色之雲，勃勃四會，掩冠一山，及我身在雲炁之中。良久，見五嶽仙官及山形林木草澤禽獸萬物悉來朝己，仰祝曰：
　　上帝出遊，日吉時良。玉華覆蓋，太一扶將。左翼白元，右輔元英。八帝九真，陵逢履昌。道我送我，與我同光。履行五嶽，群仙奉迎。出入河海，萬道開張。役御六丁，旋攝五行。三天有命，蕩除萬凶。割落掃穢，流金滅殃。正法清通，嚴如威霜。華精弈弈，龍輿昂昂。流青翠羽，飛錦羅裳。所向所之，靡不吉昌。萬真來朝，齊昇玉京。畢，引炁三十六咽。
　　右出《洞真三天正法經》
　　太極真人曰：道士欲山居幽處，宜先受經業，恭肅事師，修諸善功，以伏山神。山無大小，皆有神靈。山大則神大，山小則神小。山神壞人亦不立也。人不解至法，不知修善立功。此何以能入山栖乎？
　　右出《洞玄請問經下》
　　道古：夫學上法，思神念道，山居靜志，修齋誦經，轉度七祖，身求神仙，當行五老赤書真文上法，依按舊文，皆先叩齒十二通，祝曰：
　　玄上高靈，元始尊神。大聖徘徊，萬真臨軒。三景敷暉，慶雲四陳。上吉校圖，推筭九天。今日啟願，投刺靈山。丹書赤字，自然真文。上告五帝，記名玉篇。萬神鑒映，日月明言，願度願仙。天地星宿，玄照我身。三官九府，五嶽大神，普告无窮，削除罪根。元始大開，莫不納言。七祖幽魂，受福自然。三徒五苦，永離八難。得與三景同暉紫晨，轉輪不滅，身得飛仙。畢，讀刺竟，投於絕巖之中，便散香靈山之上。
　　又叩齒三通，向本命祝曰：
　　元始鑒映，仙名已書。三官九府，罪莫不除。散香五帝，告盟太虛。諸如所陳，萬劫長居。畢，仰咽九炁止。
　　右出《洞玄赤書玉訣經》
　　呂公口訣，入山之日未至百步，先卻行七步，反足，乃登山。山精不犯人，眾邪伏走，百毒藏匿。
　　右出《真誥》
　　太元真人曰：若夫能眇邈於當世，則所重唯身也。周營外難者，則无死地矣。是以古之學者，握玄籤以藏嶺，匿穎鏡於紛霧，澄神于山巖之庭，頤真於逸谷之畔。於是散髮高岫，經緯我生，暉暉景曜，採吸五靈。遊躡九道，登无濯形，投思絕空，人事无營，關存三炁，研諸妙精，故能迴日薄之年，反為嬰童，則入道。入道得仙，得道成真。
　　右出《真迹經》
　　違俗品
　　老子曰：夫外天地者，有天地；外其身者，而壽命存。是以君子善人之所不善，壽人之所不壽，樂人之所不樂，為人之所不為，信人之所不信，行人之所不行，是以道德備矣。
　　老子曰：經戒所言，法義所推，赫赫興盛，不如眇微。實以知虛，數不如希。邪多卒效，疾不如遲。興者必廢，盛者必衰。聖人絕智而為无所為，言无所言，行无所施。孰能知此，偶不如奇，多不如寡，孰賢難隨，孰仁難可，其義少依，能知无知，道之樞機，空虛滅无，何用仙飛？大道曠蕩，无不制圍。若能明之，所是反非，經言審諦，孰之能追！
　　右出《西昇經》
　　　　眾人熙熙，如享太牢，如登春臺，我獨怕兮，其未兆如嬰兒之未孩，乘乘兮若无所歸，眾人皆有餘而我獨若遺，我愚人之心也哉？純純兮俗人昭昭，我獨若昏。俗人察察，我獨悶悶。忽若晦寂兮似无所止，眾人皆有以，我獨頑似鄙，我獨異於人而貴求食於母。
　　右出《老子道經》
　　太極真人曰：夫至人之學道，行當取人所不能取，忍人所不能忍，斷人所不能斷，學人所不能學，居人所不能居，成功不名，度物无極，去來守本，棄華抱朴，執志專一，可謂大道之行業。
　　右出《靈寶自然經》
　　太極真人曰：忍人所不能忍，割人所不能割，行人所不能行，居人所不能居，衣人所不能衣，食人所不能食，守人所不能守，學人所不能學也，乃鎮以靈藥，餐於雲牙，尸蟲沉落，穢濁消滅，三宮調暢，五藏安閑，將長齋久思，靜詠洞經，耽味眾妙，兼以丹液也。如是者，豈有不得昇仙之道乎？
　　右出《洞玄安志經》
　　　　夫人生身，各有眼、耳、鼻、口、心、意，而行各異。唯有愚者，目專利色，耳貪音聲，意想不端，心念不清，手為之行，惡隨時積，罪結天靈。夫唯賢者獨自不然，與彼俗人事事有反，目不多瞻，見好不驚，耳不信讒，不聽亂聲，鼻不嗅香芬芳之腥，口不嘗甘，茹犯眾生，心不想欲財色華榮，手不姦用，足不惡行，此是道士之行。
　　右出《昇玄經》
　　無上祕要卷之六十五竟
　　無上祕要卷之六十六
　　沐浴品
　　天尊言：夫為學者，經三元上吉之日，香湯自鍊，沐浴五神，則炁澄形正，神爽結真，體不受穢，炁不受塵，三關清虛，萬邪不干，三部八景洞明身中，服御導引，五府生薰，內外充溢，自然成仙。
　　天尊言：常以正月十五日、七月十五日、十月十五日平旦、正中、夜半三時，沐浴身形，五香自洗。臨沐浴時，向南以金杓茴香湯東南左轉三十二過，開眼思日光在左目上，月光在右目上，五星纓絡頭上，五色之雲匝繞一身，青龍、白虎、朱雀、玄武、師子、白鶴羅列左右，仙童執巾，玉女散華，飛仙乘騎，神衛身形，便叩齒三十二通，祝曰：
　　天澄氣清，五色高明。日月吐輝，灌我身形。神津內奧，香湯鍊精。光景洞耀，煥映上清。炁不受塵，五府納靈。罪滅三途，禍消九冥。惡根斷絕，福慶自生。今日大願，一切告盟。身受開度，昇入帝庭。畢，仰咽三十二過止，沐浴畢，冠帶衣服，又叩齒十三通，咒曰：
　　五濁已清，八景已明。今日受鍊，罪滅福生。長與五帝，齊真上靈。便即入室，依法行道。
　　右出《洞玄三元品誡經》
　　青童、君曰：夫建志內學，養神求仙者，常當數沐浴，致靈炁，玉女降。不沐浴者，故三宮穢污。
　　右出《南嶽夫人傳》
　　紫微夫人曰：《太上九變十化易新經》云：若履殗穢及諸不淨處，當先澡浴盥解形以除之。其法用竹葉十兩，桃皮削取白四兩，以清水一斛二斗，於釜中煮之，不令沸出，適寒溫以浴形，即萬掩消除也。既以除殗，又辟濕痺瘡癢之疾，且竹蘆青而內白桃，即卻邪而折穢，故用此二物以削形中之滓濁。天人下遊既反，未曾不用此水以自蕩。至於世間符水祝漱外舍之近術，皆莫比於此方也。若沐者並佳。
　　南嶽夫人曰：浴不厭頻，患人不能耳。數則蕩鍊尸臭，而真炁來入。
　　清虛真人曰：每至甲子，必當沐浴。
　　紫微夫人曰：沐浴不數，魄之性也。違魄反是，鍊其濁穢，魄自亡矣。
　　右出《真誥》
　　凡存念上道，祝除三尸之時，常當採取白芷草根及青木香，合以東流水，煮取其汁，以沐浴於身，辟諸血尸惡炁，亦可和香燒之，以致神明。若无青木香者，亦可單用白芷。
　　右出《洞真太上黃素四十四方經》
　　黃帝曰：天老以小兆未知天炁，故受兆靈寶五稱符經，諸案東井讖清潔，吉日沐浴，齋靜受靈寶符也。
　　正月十日人定時，
　　二月八日黃昏時，
　　三月六日日入時，
　　四月四日日映時，
　　五月日日中時，二十九日巳時，
　　六月二十七日食時，
　　七月二十五日早食時，
　　八月二十二日日出時，
　　九月二十日鷄三鳴時，
　　十月十八日鷄初鳴時，
　　十一月十五日過夜半時，
　　十二月十二日夜半時，
　　此皆天炁月宿東井與神仙合香，此日沐浴神降已也。
　　右出《洞玄真一五稱經》
　　天河灌東井，石景水母精。圓光拂靈曜，玄暉瑩高明。元始披重夜，天人逐月生。沐浴瀾池上，龍負長綆缾。金童灑香華，玉女流五星。冠帶濯玉律，鍊度五仙形。體香萬神降，乘景登高明。
　　右出《洞玄二十四生圖經》
　　用水三斛，青木香四兩，真檀香七兩，玄參二兩。
　　合治煮之，令得一沸。畢，澄適寒溫，以自沐浴。此天真玉女玄水之法，名鍊胎神水。
　　右出《洞神經》
　　人室品
　　南嶽夫人曰：入靜戶先前右足著前，後進左足，令與右足齊。畢，乃趣行如故，使人陳啟，通達上聞。
　　右出《真誥》
　　明燈品
　　帝君常居朗瓊之臺、金房紫戶之內，明玄燈以自映，通遐光於八窗，念大真於五形，披三願於帝房，虛上降以紫蓋，无中給以金童，自然號我帝位，總掌於玄宮，大品生于始，妙道在微芒，今以相告，子勤奉焉。告南嶽上元君曰：子學神真之道，處虛宮之上瓊房之內，不知明燈以自映，通玄光於五臟之內，因得明矣，形體之神因得歸也。子若能暮明燈於本命，朝明燈於行年，恆明燈於太歲，上三處願念即體澄炁正，真光內照，萬神朗清。元君奉法，施行三年，即致夜光童子二十四人玄光，自然而明，又不明燈而通光也。得吾此道，行之九年，身體光明，徹視萬里，朝觀自然，夜光童子降子之房。
　　常明燈於所住靜室本命之上，暮入室向燈長跪，叩齒十二通，祝曰：
　　玄光映太陰，八達朗旦明。澄身曲室裹，仰徹曜上清。五清發朗臺，玉芝自然生。洞照通太真，萬神監我形。削滅九陰炁，記上東華名。保我无終休，長與日月并。拔度七玄難，南宮更受榮。明光啟玉皇，上受內觀經。天降飛霄輦，騰空馭緑軿。得謁太帝館，進拜玉皇庭。
　　畢，再拜，向本命仰頭咽液七過止。
　　又恆明燈於行年之上，朝向燈叩齒十二通，祝曰：
　　明燈照行年，散光煥八方。嬰嬰色象澄，內觀朗空洞。披釋神衿子，上與玉真通。仰宗高上道，修邈无行蹤。思得玄靈降，控轡御飛龍。卻我百年期，還反嬰孩容。賜我西華女，給我金晨童。侍香履年命，稽首玉帝房。神來道亦暢，歡適香煙中。整心注太玄，精感洞虛空。室招神霄降，目瞻仙都公。拔過七祖難，度形還南宮。
　　畢，再拜，向燈咽炁二十七過止。
　　恆於太歲上明燈以通神，復願以求真，三年玄光內映，神真降授子不死之方、當時自有感應。當朝夕燒香，叩齒十二通，向燈祝曰：
　　燈火映太真，明光徹玄虛。披朗无上道，心注玉帝廬。洞達空同內，神睹形自舒。積感致靈降，心恬理潛敷。朝禮太帝堂，夕誦金真書。逍遙玄洞裹，萬歲反嬰孩。天冠紫霄霞，帝給緑瓊輿。浮遊五嶽巔，適意得所如。七祖免三塗，福慶有盈餘。
　　畢，再拜，咽液二七過止。
　　若能恆於三處明燈不滅，七玄之祖即得去離十苦，上昇南仙，一身澄正，神真來降，夜光自明，通於表裹。
　　右出《洞真天關三圖七星移度經》
　　明燈頌：
　　太上散十方，華燈通精誠。諸天皆亦然，諸地悉朗明。我身亦光徹，五臟生華榮。炎景照太无，遐想繁玉清。丹精寄太无，玄陽空中響。含形滅苦根，幽妙至真想。垂華不見實，因緣示光象。我身亦如之，乘化託流景。夜光表陽丹，迢迢照靈室。諸天普光顯，諸陰即已滅。我神亦聰明，但玩智與慧。逍遙適道運，遷謝任天勢。攀形躡空洞，夜燭煥流萃。
　　凡見然燈，皆當微叩齒三通，而誦此文。
　　太微天帝曰：徒然燈而不知此誦，六天魔府不過人，死命八方，諸天不遣玉童主女，飛天神人不降於子矣。十方三界不度兆仙名於東華，南宮不受子七祖父母化生之道。
　　右出《洞真智慧大戒經》
　　作香玄腴法：
　　用麻腴一斛，真檀一斤，青木香一斤，玄參一兩，香珠三兩。
　　擣碎內腴中，密蓋之，微火煎之，半日成，以為燈。
　　右出《洞神經》
　　燒香品
　　合上元香珠法：
　　用沈香三斤，薰陸香二斤，青木香九兩，雞舌香五兩，玄參三兩，雀頭香六兩，占城香二兩，白芷二兩，真檀四兩，艾香三兩，安息膠四兩，木蘭三兩。
　　凡十二種別擣，絹簁之。畢，內棗十兩，更擣三萬杵，內器中，密蓋蒸香一日。畢，更蜜和擣之，丸如梧子，以青繩穿之，日曝令乾。此三皇真元香珠，燒此皆香徹九天。
　　右出《洞神經》
　　南嶽夫人曰：燒香時，勿反顧。反顧則忤真炁，便致邪應。
　　右出《真誥》
　　青童君曰：夫精思者，當先燒香於左右。
　　右出《道迹經》
　　叩齒品
　　叩齒之法，左左相叩，名曰折天鐘。
　　右右相叩，名日折天磬。
　　中央上下相對叩，名曰鳴天鼓。
　　若卒遇凶惡不祥，當折天鐘三十過。
　　若經山辟邪，威神大祝，當椎天磬。
　　若存思念道，致真招靈，當鳴天鼓。
　　叩齒雖一，其實有左右上下也。故凶惡而畏天鐘之響，山神而憚天磬之動，招神而肅天鼓之震矣。宮商有節，希微內感，不可以一槩求也。千章萬事，皆當如此。叩齒之道演矣，鐘鼓之音別也，是以道數不可乖錯，術法不可雜亂，乖錯則有暗昧之敗，雜亂則有囂毀之禍。非冥冥之无貫，行冥貫之无序，道之不成，事之不驗，良由求真之塗不可履轍迹而多愆。折天鐘三十過，謂无他祝，姑行此以除不祥耳。若有所案，行隨本法，叩齒之多少不必，須折三十過。
　　右出《洞真太上隱書經》
　　凡上請叩齒咽唾法，皆各有方，先後有次，不得亂雜，使真靈混錯也。夫叩齒以命神，咽炁以和真，納和咽六液以運入，制神須鳴鼓而行列。凡存修上法禮祝之時，皆先啄齒上下相叩，勿左右也。一呼一吸，令得三叩為善，須禮祝畢，更又叩齒，乃得咽諸炁液。此名為呼神和真，以求昇仙。
　　右出《真誥》
　　咒請品
　　凡道士隱跡山林，精思感靈，或讀洞經發響之時，多為北帝大魔試敗於人兆，每至昏夜當叩齒三十六通，畢乃祝曰：
　　北帝大魔王，受事帝君前，泉曲之鬼，四明酆山。千妖混形，九首同身。神虎放毒，馘滅雷霆。神公吐祝，所戮无親。太微有命，攝錄山川，鳴鈴交一擲，流煥九天。風火征伐，神鋒千陳，凶邪伏滅，萬精梟殘。妖毒敢起，受閉三關。請依洞法，莫不如言。祝畢，又一叩齒三十六通，此為三天正法祝魔神一方，常能行之，則神兵侍衛，山川攝精，千妖交閉，萬邪不干。
　　凡道士行來獨宿山林廟座之間，饒有魔精惡鬼之地，當先喙齒三十六通，閉炁微祝曰：大帝陽炁，四羅幽關，千妖萬毒，敢當吾前。神獸重吻，刳腹唐肝。神功使者，守衛營蕃。黃元師兵，斬伐妖鬼。誠滅千魔，摧落凶姦。絕種滅類，取命梟殘。玉帝上帝，清蕩三元。祝畢，又叩齒三十六通。此名為太帝揮神內祝，塞滅萬魔之法，常能誦之，則神兵見衛，萬鬼受事，千妖永伏。
　　右出《洞真黃素四十四方經》
　　諸以啟願求道，投刺行事，莫不悉先東向叩齒三通，捻香咒曰：
　　无上三天，玄元始三炁，太上老君，召出我身三五功曹，左右官使者，左右捧香，驛龍騎吏，侍香金童，傳言玉女，五帝直符，各三十六人出，關啟此間土地、四面真官，我正爾燒香關啟，願得十方正真之炁，入我身中，令所啟上聞，徑御无上至真大聖尊神玉帝几前
　　凡學道有所求願及修行上法，不先關啟則為魔邪所干，不得上達，所修无感，神明不鑒，徒勞无益。
　　道言：夫學上法，思神念道，山居靜志，修齋誦經，轉度七祖，身求神仙，當行五老赤書真文上法，依按舊文，皆先叩齒十一通，咒曰：
　　玄上高靈，元始尊神。大聖徘徊，萬真臨軒。三景敷暉，慶雲四陳。上吉校圖，推筭九天。今日啟願，投刺靈山。丹書赤字，自然真文。上告五帝記名玉篇。萬神鑒映，日月明言。願度願生，願神願仙。天地星宿，玄照我身。三官九府，五嶽大神。普告无窮，削除罪根。元始大開，莫不納言。七祖幽魂，受福自然。三徒五苦，永離八難。得與三景，同暉紫晨。輸轉不滅，身得飛仙。畢，讀刺竟投於絕巖之中，便散香靈山之上。又叩齒三通，向本命祝曰：
　　元始鑒映，仙名已書。三官九府，罪莫不除。散香五帝，告盟太虛。請如所陳，萬劫長居。畢，仰咽九炁止。
　　右出《 洞玄真文赤書玉訣》
　　無上祕要卷之六十六竟
　　卷六十七至七十三原缺
　　無上祕要卷之七十四
　　啟志願品
　　帝君五願求仙上法，常以九月九日、十月五日、三月三日、四月八日、七月七日，此五願十會之時也。上登太極瓊臺玉殿金室之內，存五願於閑宮，希玄真以自降，虛无啟以玉章，金音暢於太空，召五帝以衛靈，慶萬會於丹房，故有感而致真，真感發而降焉。是其日當沐浴清齋，入室燒香，心拜四方，正東向平坐。東向是常陽始暉之方也。叩齒三十六通。
　　第一上願：我生自然之氣，氣結成我身，身與三光齊輪，長享无極之根。
　　二願：我身常處太空之上、瓊宮玉房之裹，朝與玉帝同宴，夕與玄母同几，渴噏浪井洪泉玉芝，飢納龍胎瓊腴降樹赤子。
　　三願：我身生萬怪、七十二光、奇毛異骨，飛羽衣裳，乘虛駕空，出入帝宮，眾慶來臻，萬壽无疆。
　　四願：與无俱生，與无俱死，死而又生，生為帝主，封掌十天，總領羣生。
　　五願：一切眾生已生未生同保日月三光，有道之人七玄之祖上昇南宮，天下之、福靡有不當，四方五願並會玉堂。
　　次上願九玄，扶養我身，魂魄真神恆居我宮，上通天仙，下逮洞淵。願天，願地，願風，願雲，願神，五願一合，定籍長生。天降紫煙，地衛五靈，乘雲駕虛，飛輦緑軿，上造金闕，進登玉清，慶及七祖，更受胎生。
　　中願亦五，得道本根。願陰，願陽，願太空，願太无，願太玄，上宴玉房，與帝因緣，遊盻生關，披浪九天，无父定籍，玄母記年，桃康結精，保固丹田，身騰金闕，名書玉篇，七祖解脫，福慶來臻。
　　下願亦五，願太虛，願太有，願太真，願神仙，運身於五嶽之頂，飄飄九霄之際，出入開關之裹，移脫死戶之。外，願天地為我父母三光衛身壽年，萬神守九源之孔，真靈降自然之氣，八方五願，舉嚮而會。五願既畢，叩齒二七通，咒曰：
　　太帝上元，帝一玄經。五雲散景，鬱徹三清。玉童玉女，燒香侍靈。上願開陳，與我合形，使我神仙，上昇帝庭。北帝落死，南極注生，東華金格，得上我名。无窮之願，與我齊并。咒畢，又叩齒三七通。仰咽炁五通止。
　　此帝君開陳上願與靈合形之道，常能爾者則玉華侍衛，玉童散香，上徹九天，感應帝皇。五年如此，真神見形，天下十方有道之願，无不降子之晴。
　　右出《洞真天關三圖七星移度經》
　　帝君十二願篇目曰：
　　願天，願地，願風，願雲，願陰，願陽，願太空，願太无，願太虛，願太有，願自生，願神生。
　　玄母八間篇目曰：
　　願玄母與我俱生於生氣之間，與我俱存於日月之間，與我俱保於九天之間，與我俱食於自然之間，與我俱飲於匏河之間，與我俱息於玉真之間，與我俱寢於仙堂之間，與我俱遊於三玄之間。兆在別室，常當讀是經，不忘須臾。此為內願帝君開善八間者矣。今五嶽諸仙及神州仙女猶乃酊瓊爵而嚥麟脯，說大願，陳八間，期太素，奉三元，志霄晨，為玉真，拔七世，入廣寒，豈況世中之庸猥五濁之微賤者哉！，當何可搭而不修，間而不為邪？夫形神雖精，苦於生生而七世有罪而不解者，已亦必无仙冀也。是須啟大願，陳八間，以釋其積結耳。七考既福兆乃不死，不死者乃得道之宗本，為仙之根始。志行是業者，可不免屬於長存哉！
　　九天帝君十二願篇目曰：
　　上願九靈玄母，八門神簡，迥元五通，禳除世殃，上福七祖，身致神仙，靜於密室，散香正煙，而讀《大洞金華經》曰：北極天皇太乙帝君、玉清紫虛二景明圓、无上大道，太素三元，四方五老，六蓋七晨，八上九靈，隱道迴元，玄母五通，金華高仙，司命天師，主生天神，太微天氣，以醮因緣，上願九玄護魄扶魂，明真元氣並來在身，仰招元上五通太仙，俯逮无下隱道迴元，七世積斗罪今為告散，受福南宮灑香八門。願天，願地，願風，願雲，四願一合，定籍長生。天益胎根，地助曜靈。神風八扇，景雲流盈。我與帝君，同飆上清。觀眄北玄，解帶玉庭，慶加七祖，玄考利貞。上願四達，壽與日傾。
　　中願亦四，領理帝書，願陰，願陽，願太空，願太无。三五明神，七九所居。帝君无父，定生之初。玉皇凝駕，常在我廬。我存紫房，泥丸桃康。凝陰固血，魂生太陽。靈空映暉，太元履長。空无九氣，與我黃裳。七考介福，受仙南宮。下願亦四，長生仙府，乃願太虛，又願大有。神存九天，形遊真宇。帝君混合，迴旋七九。禍去我室，福來我取。惡言消忘，順言善愈。
　　復願自生，天地為父。復願神生，和氣為母。迴元五通，有除罪垢。福冠七葉，超生彌久。願言高皇，帝君合唱，唱音逸霄，八響萬暢。靈翰逆衡，千真同賞。從劫至劫中，常會十二慶。大哉帝君恩，萬福迴元鏡。又願八間玄母造神八間之唱，九靈洞眄。
　　上願玄母與我俱生於生氣之間，得使紫景映虛，天人合符；飛真浚羽，我與之俱；天樂娛心，脫離百憂；七玄構慶，上靈所扶。
　　次願玄母與我俱存於日月之間、三光之際，大帝併軌，青旄緑蓋，華軿繡帔，錦服玉帶，携提五老，同賓四大，入宴華騫，出眄八外。
　　三願玄母與我俱保於九天之間，乃凝真圓躍，夷心內練，氣溢雲堂，感神萬千，身升九霄，考福重玄，散帶空洞，撫輪累天，吉亨七世，更生為人，我保太真，與日同年。
　　四願玄母與我俱食於自然之間，永離三塗，長會自然，七寶玉粘，金丹紫芒，隱芝右掇左拾，夜光鳳腦虎沫，雲琅瓊霜，奇味一御，身拂太空。
　　五願玄母與我俱飲於匏河之間，而流津萬崖，既清且甘，迴水玉精，靈潤碧藍，上注絕霄，流源神堂，橫波鬱踊，鼓扇太空，浮遊浩清，飲漱東蒙，高揖霞晨，寄樂滄浪，七考得仙，介福洋洋，體誓九河，所向成康。
　　六願玄母與我俱息於玉真之間，浩哉上座，淵邈霄清，五老羅室，玉華告靈，西王飛軒，策羽流軿，與我俱息九玄之庭，慶鍾七考，受胎更生，身槃瓊宇，神栖圓明。
　　七願玄母與我俱寢於仙堂之間，幽眇靈房，玄華四陳，朱宇鳳構，明光映軒，金床玉榻，紫帷龍門，上座玄皇，中席天真，我處其右，携帶纏綿，大福七考，受書更仙。
　　八願玄母與我俱遊於三玄之間，乃逸轡太漠，迴軿三玄，五靈扶骨，王母比肩，舞軿神丘，停駕九天，定書太上，受位為真，雌一元混，從億至千，洞經八響，七祖獲仙，從劫至劫，常會八間，八間在何？永哉因緣。五老降福，道德詵詵，萬氣上生，固保泥丸。言願既畢，日月同年，太哉虛生母，動靜八門間。
　　右出《洞真隱元五晨金華玉經》
　　凡八節之日，皆三天仙靈朝宴禮會之日也。兆修行禮願朝神之時，皆當齊用此日。至於朔朢朝禮，非上法。凡是其日欲行禮願，陳祝之時，當先叩齒七通，心拜四方，微祝曰：
　　上清玉帝，三素元君。太上高靈，仙都大神。今日吉日，八願開陳。上願飛霄，長生神仙。中願天地，合景風雲。下願五藏，與身常存。次願七祖，釋羅脫愆。又願帝君，破伐胞，根。六願世世，智慧開分。七願滅鬼，馘斬六天。八願降靈，徹見東西。上願一合，莫不如言。願神願仙，上朝三元。祝畢，又拜如初，亦適意所陳，求解脫七祖之愆，羅及首身之罪狀，以續於行事之後也。此名為三元八朝隱祝，上願神仙之要法也。行之三年，則七祖父母及己之罪都解釋矣。後玉華降衛，感會神明。八願開陳，必獲靈要之要契。
　　右出《洞真黃素四十四方經》
　　道言：若見居家妻子，當願一切早出愛獄，攝意奉戒。
　　若見飲酒，當願一切制於命門，以遠禍亂。
　　若見彩女，當願一切守情忍色，志慕在賢。
　　若見淫人，當願一切除棄邪念，翹心禁戒。
　　若見婦人，當願一切履信正化，日入法門。
　　若見眾生，當願一切推人无爭，懷道安世。
　　若見善人，當願一切時刻存念，仰軌其道。
　　若見惡人，當願一切棄凶即吉，不犯王法。
　　若見貧人，當願一切損身施惠，後受大福。
　　若見富人，當願一切救濟萬物，世世受祿。
　　若見貴人，當願一切承其教旨，悉合典訓。
　　若見賤人，當願一切勤修匪懈，各得所為。
　　若見帝王，當願一切奉仰王道，孝如父母。
　　若見主相，當願一切受其教制，四方歸仁。
　　若見兵甲，當願一切各念仁心，天下讓賢。
　　若見王子，當願一切日歌太平，係國承家。
　　若見賢人，當願一切履行其德，道為世宗。
　　若見異學，當願一切明解教本，得道如神。
　　若見栖山道士，當願一切悉見道門，速得昇仙。
　　若見教化，當願一切親受聖教，皆為淵博。
　　若見聖人，當願一切尊禮侍見，諸國普瞻。
　　若見仙人，當願一切真道悉成，飛昇天堂。
　　若見城郭，當願一切嚴整修飭，以道為基。
　　若見大國，當願一切歸崇慕德，若水注海。
　　若見小國，當願一切知止虛沖，安其所居。
　　若見市朝，當願一切草賢雲萃，悉弘正道。
　　若見靜觀，當願一切功德巍巍，天人得志。
　　若見齋戒行香，當願一切道德日新，庠序雅正。
　　若見誦經，當願一切盡上高座，咸聽聖旨。
　　若見樓觀，當願一切洞視十方，无有隱藏。
　　若見高山，當願一切立德如彼，无復退轉。
　　若見大海，當願一切智思无量，輔成家國。
　　若見栖憩茂林，當願一切學成儒宗，養徒敷教。
　　若見淨手，當願一切常執經書，无時暫輟。
　　若見善口，當願一切耽詠洞經，日新不厭。
　　若見動足，當願一切超步三界，飛行上清。
　　若見靜止，當願一切滅景停真，安閑空寂。
　　若見飲食，當願一切棄累入淨，存得道味。
　　若見大藏，當願一切除其灾害，施為福田。
　　若見疾病，當願一切以道自庇，免此苦厄。
　　若見死喪，當願一切學道常存，濟度三塗。
　　若見漁獵，當願一切不為罪，始終入无為。
　　若見夷狄，當願一切賓王中國，不生邊地。
　　若見少年，當願一切及時學問，遂成令名。
　　若見老病，當願一切以道攝生，不更哀耄。
　　若見三光，當願一切並明靈曜，闇冥即消。
　　若見雲雨，當願一切患澤盈溢，无所不宜。
　　若見素雪，當願一切常居潔白，逍遙自在。
　　若見靈風，當願一切蘊懷披散，德流遐迹。
　　若見深水，當願一切洗垢清虛，平等其心。
　　若見名香，當願一切受姿芳盛，眾穢肅然。
　　若見好華，當願一切樂散諸聖，相好具足。
　　若見車馬，當願一切得道无為，乘鳳駕龍。
　　若見絃歌，當願一切玩經散說，以道娛樂。
　　若見福食，當願一切无不飽滿，世享天厨，德流主人，如水歸海，宗廟胤長，常居貴盛，世與四輩，俱生王家。
　　若見致悔，當願一切禍滅九陰，福起十方，德如山海，莫不興隆，七世生天，子孫賢忠，富貴巍巍，所欲皆從，學道飛仙，駕雲乘龍。道士坐臥，常念願我四大合德，同體道真。
　　右出《洞玄定志經》
　　　　學道由丹心，奉師如至親。挹景偶清虛，孜孜隨日新。眾人未得度，終不度我身。大願有重報，玄德必信然。陰惡罪至深，對來若轉輪。
　　右出《洞玄隱注經》
　　仙公請問太極真人高上法師曰：人根本行何修而見世受福，家門端正，子孫昌盛，與善因緣，世世不絕，上生天堂，下生人間侯王之家，聰明儒仁，敬信經教，愛樂山水，常誦微言，終得仙道？
　　法師答曰：善哉！子之間也。夫人生各有本行，宿緣命根，種種相因，願願相隨，以類相從，展轉相生，禍福相引，是以世世不絕，玩好不同，用心各異，皆由先願也。欲修道結緣賢聖，當奉行大戒，廣建福田，弘始功德，或致飛仙；或致天仙；或致地仙；或致命過生天堂；或致為鬼神；或致為六天大魔王官屬；或致命過徑生侯王之家，人中之尊；或為一切所仰賴，富有天下；或致才智聰明；或致姿容端偉、聲氣清香；或致人愛忠孝、貞潔簡素；或致善屬文翰，動靜可則；或致威嚴震肅，檀越所難；或致篤好三寶，供養彌勤，愛樂山水，清淨翫經，燒香齋戒；或致禮拜玄宗；或致轉女為男，華容秀穎；或致家門肅清，世世因緣，順其本願，善賢來生，為我子孫，安貴无極；或致見世收福，命終受報；或致後生獲慶，得我宿功。夫道何為哉？以無心而應眾生，四輩修福德，當有本願。福之報也，皆緣子于時立願耳。功德既設，志願亦定，其報乃猶暮以待旦矣。世間人民偽薄不信法言，各稱鬼點，自用其意，輕忽宿命，以為妄造，誹笑至經以為虛誕，而厚積嗜慾，坐施立待報，望速而應悠遠，令玄教遲昧，世道交喪，天人塗炭，皆由其身立行致之太上，所以痛心矣。
　　南極上天君曰：夫求仙之道，皆當先願而後求，願感而致靈，亦願之大也。願亦无所不包，福亦无所不覆，慶亦无所不流，可謂觸願善矣。若能精心在願，願亦无不響應。
　　右出《 洞玄請問經》
　　無上祕要卷之七十四卷
　　七十五原缺
　　無上祕要卷之七十六
　　服五氣品
　　元始赤書五篇真文，生於太空之中，天地未光，開闢未明，港結元根，三景成玄，五氣行焉，五色分彩，煥照五方，置以五帝，導以陰陽，輪轉九天之紐，運明五星之光，植五嶽以安鎮，澳五府以養神，是以至真之人常依陽光之始明，上導元始之炁，下引玉泉之流芳，致元精於太極，招五帝於靈童，溉之者不衰，存之者无窮，迴萬劫而更始，保五牙於顏容，實靈寶之妙訣，恢萬聖之玄宗。
　　修養青牙導引東方九氣青天之法
　　常以立春之日雞鳴入室，東向九拜，平坐，叩齒九通，思東方安寶華林青靈始老君，姓爓，諱開明，字靈威仰，形長九寸，頭戴青精玉冠，衣九氣青羽飛衣，駕乘蒼龍之輿，建□旗，從神甲乙胡老之官九十萬人，從九氣青天中下來降室內，須臾化生青氣，鬱鬱如雲之沓煙，貫覆己形，從己口中而入，直下肝府。又思木星煥明束方，光照我身，皆令分明，竟便開目仰咒曰：
　　九氣青天，元始上精，皇老尊神，衣服羽青。役御天官，煥明歲星，散暉流芳，陶溉我形。上餐朝霞，服引木精，固養青牙，保鎮朽零。肝府充溢，玉芝自生，迴年億劫，色反童嬰。五氣混合，天地長并。畢，引青氣九咽止，便服東方赤書玉文十二字。
　　右十二字，則九氣青天之名，導引青帝九氣，服食青牙，皆朱書白紙上，存思訖而頓服之，則氣不招而自降，青帝應聲而見形；五牙堅固於東嶽肝府，玉芝而自生靈童；齎真文於寢側，青要輔翼而使令，九年積感，變化立成；神仙度世，萬劫不傾。
　　常以鷄鳴陽光始分，東向叩齒九通，摩兩掌令熱，以手掌拭面目九過，仰咒曰：
　　東方九華，服食青牙，延我壽筭，飲以朝霞。畢，便以舌料上齒之裹，舐脣三過，令玉泉滿口，咽之三過。又引青氣九咽，令鎮肝府之中。畢。
　　修養丹牙導引南方三氣丹天之法
　　常以立夏之日，雞鳴入室，南向三拜，平坐，叩齒三通，思南方梵寶昌陽丹靈真老君，姓洞浮，諱極炎，字赤飄弩，形長三寸，頭戴赤精玉冠，衣三氣丹羽飛衣，駕乘丹龍玉輿，建赤旗，從神丙丁越老之官三十萬人，從三氣丹天中下來降室內，須臾化生赤氣，煥煥如火之明，貫覆己形，從己口中而入，直下心宮。又思火星煥明南方，光照我身，皆令分明，竟便開目，仰咒曰：
　　三炁丹天，朱宮靈童，元始上老，叅駕赤龍，丹羽飛衣，錦帔明光，驅策天官，運導陰陽，三氣吐暉，灌我終宮，亦子保鎮，練牙飾容，朝餐朱景，玉芝滿充，迴停劫年，朽骸反童，長齡天地，永享無窮，身生水火，變化百方。畢，引赤氣三咽止，便服南方赤書玉文十二字。
　　右十二字，則三炁丹天之名，導引赤帝三炁，服食丹牙，皆赤書白紙上，存思訖而頓服之，則引赤氣而流溢芳芝，玄注於絳宮赤帝；絡真於存思，受赤文於靈童；保丹牙以永固，食三炁於祝融；策赤圭以通靈，運五篇以召神；長齋感靈於太寂，上天書名於南宮；可謂坐致而不難，永享而無窮。
　　常以雞鳴陽光始分南向叩齒三通，摩兩掌令熱，以手掌拭面目三過，仰咒曰：
　　南方朱丹，服之益顏。飲以丹池，永保長安。畢，以舌料下齒表，舐脣漱口，令玉芝滿口而三咽之。又引赤氣三咽，令鎮心宮之中，其道畢。
　　修養黃牙，導引戊己十二氣中黃天之法
　　常以春分、夏節、秋分、冬節四日雞鳴入室，向王十二拜，平坐，叩齒十二通，思中央玉寶元靈玄老君，姓通班，諱元氏，字含樞紐，形長一尺二寸，頭戴黃精玉冠，衣五色羽衣，駕乘黃龍玉輿，建黃旗，從神戊己傖老之官十二萬人，從十二氣黃天中下來降室內，須臾化生黃氣，勃勃如景雲之吐暉，貫覆己身，從口中而入，直下脾府。又思土星煥明中央，光照我身，皆使分明，開目仰咒曰：
　　中黃太山，元氣徘徊，上有元老，總統四垂，絫駕黃龍，五色羽衣，運導九天，轉輪璇璣，煥明土星，流光散輝，玉英芳芝，充溢四飛，陶灌我身？脾府鮮開，養牙餐精，萬神總歸，檢魂制魄，仙練八威，表裹洞明，常生不衰，通真達靈，昇入太微。畢，引黃氣十二咽止，便服中央赤書玉文十六字。
　　右十六字，則中黃天名，導引黃帝十二氣，服食黃牙，皆赤書白紙上，存思訖頓而服之，則上引元氣於九天，下注玄膺於妙門；太倉无根而自充，脾府不澳而自薰；黃老應響以玄和，靈童披襟而告文；黃素運走，給命東西；妙哉玉訣，為萬仙之端。
　　常以雞鳴陽光始分向王叩齒十二通，摩兩掌熱，以摩拭面目十二過，仰咒曰：
　　中央戊己，昂昂太山。服食精氣，飲以醴泉。畢，以舌料上玄喉取玉泉，舐脣三通咽之。又引黃氣十二咽，令鎮肝府之中，其道畢。
　　修養素牙導引西方七氣素天之法
　　常以立秋之日雞鳴入室，西向七拜。畢，平坐，叩齒七通，思西方七寶金門皓靈皇老君，姓上金，諱昌開，字伯寶，形長七寸，頭戴白精玉冠，衣七氣白羽飛衣，駕乘白龍，建素旗，從神庚辛氏老之官七十萬人，從七氣素天中下來降室內，須臾化生白氣，浩浩如秋雲之羅天，貫覆己形，從口中而入，直下肺府。又思金星煥明西方，光照我身，皆使分明，便開目仰咒曰：
　　金靈七門，皓映西華，中有素皇，元始之家，叅駕白龍，七氣嵯峨，徘徊玉門，散精朱霞，金星吐暉，芳芝滂沲，玄澳我身，養我素牙，明石鮮光，萬劫不殂，服以流泉，餐以太和，九天上帝，給以玉華，保年住顏，三景敷羅，長存天地，三光同霞。畢，引白氣七咽止，便服西方赤書玉文十二字。
　　右十二字，則西方七炁素天之名，導引白帝七炁，服食素牙，皆赤書白紙上，存思訖頓而服之。七炁天神，玄注素暉；以灌溉明石，自生玉芝，以澳肺宮，開明而納真；太倉不哺而自薰；素雲應響而驅策；參乘九天之門，餐之不休，壽與元始同年。
　　常以鷄鳴陽光始分向西叩齒七通，摩兩掌令熱，以摩拭面目七過，仰咒曰：
　　西方明石，服之延年。飲以靈液，可期神仙。畢，以舌料齒上舐脣，漱口令玉芝滿口，便三咽之。又引白炁七咽，令鎮肺府之中，其道畢。
　　修養玄牙導引北方五氣玄天之法
　　常以立冬之日雞鳴入室，北向五拜。畢，平坐，叩齒五通，思北方洞陰朔單鬱絕五靈玄老君，姓黑節，諱靈會，字隱侯局，形長五寸，頭戴玄精玉冠，衣五氣玄珊飛衣，駕乘黑龍玉輿，建皂旗，從神壬癸羌老之官五十萬人，從五氣玄天中下來降室內，須臾化生黑氣，暉暉相沓，光若流星之煥，曜貫覆己形，從口中而入，直下賢府。又思水星煥明北方，光照我身，皆使分明，便開目仰咒曰：
　　北方玄天，五氣散靈。上有大神，始老无精。駕龍建旗，遊宴上京。是日元吉，慶雲敷榮。飛芝流灑，玉池四盈。玉女玄澳，灌我身形。腎宮充鎮，朽牙堅生。府納真氣，上通神明。五老降接，仙道早成。變化水火，衣服羽青。飛行太空，遊造紫庭。壽同三景，萬劫長齡。畢，引黑氣五咽止，便服北方赤書玉文十二字。
　　右十二字，則北方五氣玄天之名，導引黑帝五氣，則食玄牙，皆赤書白紙上，存思訖頓而服之，則玄老負籍於朱陵，靈童題簡於赤文；五氣流芝溴於枯宅，玉泉滂沲生於端門；神鎮靈闕，腎府生薰；太玄玉女，役使東西；萬劫不衰，玄老同存。
　　常以雞嗚陽光始分北向叩齒五通，摩兩掌令熱，以摩拭面目五過，仰咒曰：
　　北方玄滋，服食去尸，飲以玉飴，身騰太虛。畢，以舌料下齒裹舐脣，漱口令玉芝滿口三咽之。又引黑氣五咽，令鎮腎府之中，其道畢。
　　右出《洞玄元始赤書經》
　　咽雲牙品
　　太極真人服四極雲牙神仙上方。南嶽夫人受清虛真人方。
　　常以雞鳴、平旦眠坐任意，叩齒九通。乃陰咒曰：
　　東方青牙，紫雲流霞。三素徘徊，玄霜玉羅。服食晨暉，飲以朝華。咒畢，以舌舐接上脣之外，取津而咽液三十過。行之十年，東極老人來至，授子丹青真文。
　　次又陰咒曰：
　　南方朱丹，霞曜太微。九道絳煙，散布景輝。服食靈晨，飲以丹池。咒畢，以舌舐接下脣之外，取津咽液三十過。行之十年，南極老人來至，授子丹景。
　　次又陰咒曰：
　　洗芳明石，飛霞金液；素服食太二明，靈之精；飲以玉酒，神華啟靈；使我登虛，上昇高清。咒畢，以舌舐上脣之內，接取津咽液三十過。行之十年，西極老人來至，授子素符威神。
　　次又陰咒曰：
　　北方玄滋，慶雲啟胎；緑霞敷晨，紫蓋蒼旗；服食月華，飲以瓊飴。咒畢，以舌舐下脣之內，取津咽液三十過。行之十年，北極老人來至，授以玄錄寶明。
　　次又陰咒曰：
　　戊己之元，黃素五雲；四霞紫觀，八景九晨；二時徹暉，七明靈尊；和精灌氣，服食中元；琳華龍胎，欲以醴泉。咒畢，以舌漱滿一口之中玄膺內外及齒舌之間、上下表裹，通市取津掖、隨咽之三十過。行之十年，中央元君、上皇玄黃老君來降，授子黃氣陽精、藏天隱月、遲景緑章、有青腰虎書，俱與四老一合上昇。
　　此玉經上訣致五老之道，絕穀去尸，面華生童，寒暑不避，灾苦无傷，神仙精明，延年進紀，益壽一萬，萬跟之期，當得九琳玉液八瓊飛精，則合終二景，天地同符福。
　　五陰咒皆叩齒九通，可恆脩行，不必得雞鳴平旦也。夜半平寂，體清神閑，乃可按之。脩此道極可食棗，若聞飢當食麪物以漸遣穀，不得一日頓棄，所謂損之又損之，以至於无為。此虛映之道，自然之法，所謂遠取天地之精，近取諸身，此之謂也。
　　雲牙者，五老之精氣，太極之霞煙。故採暉景之鋒以充六液之和，洞微冥感，萬神來降，幽映相求，不唱而應。是以龍吟方淵，故景雲落霄；虎嘯靈丘，故衝風四振。陽燧招明而朱火鬱起，方諸用陰而玄流湛溢。自然而然，不覺所測。況學者方栖心注玄，精研道根，穢累豁於胸中，真正存乎三宮，採五晨之散暉，服六醴之霞漿。咒九天之奇寶，吐妙靈之秘言。龍躍發躍，明光七煥。味三華於皓齒，取飲液於脣鋒。內鍊六府，開聰徹明。呼吸天元，魂魄練形。朝玄使元，以至於靈。悠悠十年，末乃五神來降，將何足多稱！
　　右出《道迹經》
　　餌玄根品
　　食玄根之氣，使人體中清朗，神明八聰，身有日映，面有玉澤，眼生明光，齒合紫氣，長生不死。服吸朝液，懸根絕粒，道要於金醴，事妙於水玉。所謂吐納自然之太和，御九精之靈氣者也。天道之為用，貴自然也；德之為靜，尊恬愉也。攝自然以裁真，抱恬漠以卻邪者，則橫犯不生，飛害自滅。此乃三五七九之義，可謂要道之旨。
　　兆臥旦起之時，存口中有一白氣大如雞子黃二雞子黃之外又有五色，五色氣宛轉自生結縊外，須臾乃滿心口中，名曰三五七九之氣，玄根之精也。又存心胃口之中有一女人如嬰兒之形，无衣服也，正立胃管中，張口向胃管門口，號曰九天玄女，灌注魂液，仰噏口中鷄子黃之五氣也。常漱滿口中內外上下，以舌迴吸日氣五色，津液滿口吞之。存使津液下入玄女之口。如此五過畢，又叩齒三過，微祝曰：
　　玉清高上，九天九靈，治存玄中，人胃清泠，金和玉映，先自虛生，名曰停環，字曰元精，練魂拘魄，心開神明，服食日子，金華充盈。良久都畢，以手拭兩目二七，又以兩手相拭極，摩面眉之問，戶牖之際，小令熱，使黛然，此太上服三五七九日子玄根之道。
　　無上祕要卷之七十六竟
　　卷七十七原缺
　　無上祕要卷之七十八
　　地仙藥品
　　太上道君曰：其下藥有：
　　松柏　陰脂　山薑　伏精　菖蒲　門冬　巨勝　黃精
　　菊華　枸杞　崖蜜　茯苓　桃皮　澤瀉　萎蕤　黃連
　　椒麻　地黃　赤板　朱英　靈飛　水桂
　　右其類繁多，略舉一端。服之為能小益，不能永申，高可七百年，下可三四百歲，恐不便長享无期，上昇清天也。亦能身生光澤，還白童顏，役使千神，得為地仙，陸行五嶽，遊浪名山，故曰不辟其必使也。
　　又漸求上藥，以自改新，則易為階級之進，何必守故而不遷？取其限以沒齒。然此等道宜柔弱溫仁，至心一意，潔體清淨，調和五藏，安形合景，存保百神，守魂鍊魄，藻蕩滓穢。遊心重玄，情无流華之慾；抱一獨往，懷无嬰塵之累。薰辛五刺不近於口，肥滋血味不經於腸。山居空處不管外事，乃上可以耽玄存真，召神符靈，下可以餌食八石，呼吸液津也。
　　其次又有：
　　三十六芝　飛鑪鍊煙　陽水月華　五公之腴
　　填生五藏　鍊貌易軀　瑰葩雲屑　金粉玉米
　　右亦能延年益壽，可至萬歲。
　　其次又有：
　　玄水雲華之漿　五黃鬱靈　中精干石　□飯眾青
　　朱英白車　飛節之實　流馬紫木
　　右服之，立使人長筭千紀。日服日延，年隨藥進，命與藥遷，无窮之靈物，不死之奇方。夫長筭千紀時，但服一劑而已。
　　天仙藥品
　　東贏白香　滄浪青錢  高丘餘根
　　積石飛田  太虛還丹  大秦玄堅
　　長光流草　雲童飛干
　　右亦能使上飛輕舉，超體霄真矣。此天仙之所服，飛神之所研，非陸遊之所聞，山客之所見。又當知九化十變、隱地八術，然乃後能廣遊玄空，倒步天阿，乘雲駕龍，凌騰天矣。
　　第五芝名白科玉芝，剖食其腦，拜為三官真直御史。
　　右出《洞真太上智慧經》
　　太清藥品
　　太清九轉　五雲之漿　玄霜絳雪　騰躍三黃
　　第三芝名鷰胎芝，其色紫，形如葵葉，上有鴛像如欲飛狀，光明洞徹。得食一株，拜為太清龍虎仙君正一郎中。
　　又云：第四芝名夜光洞草芝，其色青，其實正白，大如李子，高三四尺，其葉似栢，夜視其實如月光洞照一室。一株有九實，實墮地須臾轉大，如徑七寸鏡磐，著地厚一二寸許，夜視如牛目動盻以視。人得食一枚，拜為太清仙官左御史。
　　太極藥品
　　其次太極之品：
　　四真常珍　乃曰九石鍊煙　丹液玉滋　冠首流珠　琳華石精　丹鑪金液　紫華虹英
　　第一芝　名龍仙芝，似交龍之相負也。以葉為鱗，其根如蟠龍。得而食之，拜為太極仙卿。
　　又云：第三芝名叅成芝，赤色，有朱光煒煒，扣其枝葉如金石之音，折而續之即復如故。得而食之，拜為太極真人。
　　上清藥品
　　其次上清幽芝：
　　太上九時　有
　　八光太和　斑龍黑胎　文虎白沫　出于西丘
　　七玄飛節　九孔瓊珠　雲漿琳酒　玄圃琅腴
　　鍾山白膠　金生青敷　閬風石腦　黑河珊瑚
　　蒙山白鳳　玉胇靈丘　倉鸞金血　東英朱菜
　　九卿交結　太微紫麻　瓊華玉實　流淵鯨珠
　　赤河絳璧　北汲太極之井　中機大朱之脉　雲庭神桃
　　昆園平雀　夜精日草　青津碧狄　真宮鬱壇　玄都三蓋
　　左服玉童之光　右挹玉女之氣  上招神光　下飲玄瀨
　　俯掘蘭園之瓊精　抑摘圓丘之紫□
　　白水靈蛤　八天赤( )　萬載一生　流光九隊
　　右有得食之，後天而逝。此天帝之所服，太上之寶貴，非太極之所聞，中真之所逮。誦其章，可以奇流永生，諷其名可以起疾斬邪精。
　　玉清藥品
　　六淳發榮　玄光八角　風實雲子　帝垣玉闥
　　金敷英英　廣天黃木　昌成玉蘂　夜山火玉
　　逮乃鳳林鳴酢　西瑤瓊酒　中華紫蜜　北陵緑阜
　　絳津金髓　日精月華　朱河琅子　蓬山文醜
　　濯水七莖　崩嶽雷柳　北採玄郭之綺葱　仰漱雲山之朱蜜
　　夜牛伏骨　神吾黃淶　空洞靈瓜　四劫一實
　　冥域鱗膽　炎山夜日　東掇扶桑之丹椹　俯探長淵之文藻
　　上和九轉之飛玉　下咽青玄之霞寶　太虛結鐶　素女懷抱
　　紫虬童子　九色鳳腦　太極隱芝　降樹日道
　　太上虹李　天漢大草　南宮巨珠　西鄉扶老
　　三梁龍華靈妃所討
　　右有得食之，後天而老。此玉清之所服，太上之所寶，可以上飛景霄，分晨億道，守鎮皇精，朝注九腦。然斯道至大，妙靈映邈，非血食肉人所得備悉，但聞玄音以散濁，聽風氣而逐穢，上可浮絕太素，下可禳妖豁疾。
　　右出《道迹經》
　　無上祕要卷之七十八竟
　　卷七十九至八十二原缺
　　無上祕要卷之八十三
　　得鬼官道人名品
　　鄧攸，晉僕射。
　　王逸少。
　　劉慶孫。
　　馬融。
　　杜瓊。
　　項梁成。
　　趙簡子。
　　楚嚴公。
　　何曾，字穎考，南巴侯，魏司徒。
　　劉陶，字正輿，東越大將軍，晉揚州刺史。
　　曹仁，字子孝，廬龍公，魏武從弟，大將軍。
　　顧眾，字長始，將軍，晉丹陽僕射。
　　桓範，字允則，長史。
　　曹洪，字子廉，大司馬魏武從弟。
　　荀顓，字景籍，泰山君，晉太尉。
　　蔣濟，字子通，南山伯，魏太尉。
　　魏釗，廬山侯，晉左氏尚書。
　　陶偘，字士行，西河侯，晉太尉。
　　蔡謨，字道明，長史，晉揚州司徒。
　　鮑勛，字叔業，北彈方侯，魏中丞。
　　韋尊，司馬，晉江州刺史。
　　許副，南彈方侯。
　　留贊，司馬，吳將。
　　嚴白虎，主非使者。
　　殺鬼地殃，日遊三鬼，北帝常使殺人者，無姓名。
　　王廙，字世將，部鬼將軍，晉荊州刺史。
　　顧和，字君孝，北帝執蓋郎，晉吏部尚書，願軍。
　　周魴，字子魚，典柄侯，吳鄱陽太守。
　　王允之，王敦同堂弟，期門郎。
　　臧洪，字子源，後漢末東郡太守。
　　王波，晉尚書令史。
　　臧洪等二人北，斗君，天門亭長。
　　周撫，字道和，晉益州刺史。
　　田銀，先亦為之銀，魏河間太守。
　　虞譚，字思奧，晉衛將軍。
　　紀瞻，字思遠，晉驃騎。
　　此四人北斗南門亭長。
　　載淵，字若思，晉驃騎。
　　公孫度，字昇濟，晉末僣王。
　　劉封，備養子。
　　郭嘉，字奉孝，魏武謀臣。
　　此四人中厩直事。
　　劉備，字玄德，為蜀帝者。
　　韓遂，字文約，為魏所伐者。
　　此一人北河侯。
　　徐庶，字元直，薦諸葛孔明者。
　　龐德，字令明，魏武將。
　　夏瑜，字世都，晉武中書監。
　　王嘉，蜀人，不臣公孫述者。
　　何晏，字平叔，魏尚書，善老易者。
　　李廣，漢武名將。
　　解結，字仲連，晉尚書。
　　此八人北帝侍帝晨。
　　溫太真，名嶠，監海開國伯治，東晉驃騎。
　　杜預，長史，晉安南將軍。
　　孔文舉，名融，魯國人，後漢中衛大將軍。
　　唐固，長史，吳尚書僕射。
　　張繡，司馬，後漢將軍中衛大將軍。
　　郭長翔，武昌人，長史。
　　華歆，魏司徒，太尉司馬。
　　庾亮，字元規，右禁監侍帝晨，晉太尉。
　　司馬馮懷，字祖恩，晉太常。
　　謝切輿，名鯤，左禁監，晉太常。
　　郗鑒，先是北帝南朱陽天門靈關侯，今為高明司直，晉司空。
　　顏懷，字思季，中禁晨。
　　劉秀，漢光武，大禁晨。
　　晉文公，姓姬，名重耳，水官司命。
　　齊桓公，姓姜，名小白，三官都禁郎。
　　周武王，文王子，名發鬼官，北斗君。
　　吳季扎，吳王壽夢之子，闔閭叔姬，北明公。
　　荀彧，字文若，漢尚書，令賓友。
　　邵奭，南明公，一云東明公。
　　漢高祖劉季，賓友。
　　夏啟禹子，東明公，領斗君師。
　　孫策，伯符，權之兄，賓友。
　　許肇，右師晨。
　　周伯仁，名覬，晉僕射中都護。
　　周文王姬昌，西明公，領北帝師。
　　晋宣帝司馬懿，賓友。
　　曹操，北帝太傅，魏武帝。
　　秦始皇，北帝上相。
　　慶甲炎帝，大庭氏，酆都北大帝君。
　　右件七十八人，並是鬼官之任。
　　得地仙道人名品
　　王延、范強、傅晃、徐衛
　　此四人武解得道。
　　鮑靚，字太玄，瑯琊人，晋元明帝時為南海太守，陰君授其解法得道。
　　李東，曲阿人，晋元明帝時為祭酒，甚清勤，得道。
　　此二人文解得道。
　　馮夷，華陰人，南仙人云：馮夷得道以遊大川。
　　琴高，太清真人云：琴高乘朱鯉於重淵。
　　此二人洞淵仙人得道。
　　何充，字次道，晉尚書，令有陰德，在南宮承華臺已得道，受書行至南嶽中。
　　李廣利，漢貳師將軍，有陰德，行忠孝，得道在南宮受化。
　　辛玄，字延期，隴西定谷人，辛隱之子，辛毗七世祖也。好道行度，秦川溺死，西王母酆都北帝愍之，勑命三官攝取形骸還成人，度名南宮，今差領東海侯禁元中郎將，為吳越鬼神之司。
　　比干，紂之叔父，剖心諫死在戎山。李善，後漢家客抱主兒逃難者，在少室。
　　務光，不受湯讓，投水死者。
　　宋金漂女，乞伍子胥食，投水死者。
　　此七人南宮鍊化者。
　　謝稚堅。
　　王伯遼。
　　紫陽子，漢越騎校尉。
　　何苗，字叔達，即何進弟。
　　馮良，南陽冠軍，人年六十乃學道。
　　郎宗，字仲綏，北海安丘人，為吳令。
　　王叔明。
　　鮑元治。
　　尹蓋婦。
　　此九人鹿跡華山，絕洞主者。
　　張祖常，彭城人。
　　劉平河，漢末九江人，平河長行醫術救人。
　　呂子華，山陽人，陰君弟子，師東卿。
　　蔡天生，上谷人，少為嘯父，遇河伯授道。
　　龍伯高，後漢人，本隱士，師定錄。
　　此五人方山下洞主者。
　　杜契，字廣平，京兆杜陵人，建安時渡江受行玄白法，能隱形，居大茅山東。
　　一女弟子孫寒華，孫賁女。
　　一男弟子陳世景，孫休侍郎。
　　徐宗度，晉陵人呂悌司馬，善氣禁。
　　晏賢生，步隱外甥。
　　趙熙，漢幽州刺史，即素父。
　　此六人山外去來者。
　　竇瓊英，竇武妹。
　　韓太華，韓安國姊，李廣利婦。
　　劉春龍，漢宗正劉奉先女。
　　李奚子，晉東平太守李忠祖母。
　　王進賢，晉尚書令王衍女，愍太子妃。
　　郭叔香，王脩母。
　　趙素臺，漢幽州刺史趙熙女。
　　鄭天生，鄧伯母。
　　許科斗，許長史婦陶成女。
　　李惠姑，齊人夏侯玄婦。
　　張姜子，西州人張濟妹。
　　施淑女，山陽人施續女。
　　此十二人高業才勝者。
　　黃景華，漢司空黃瓊女，受命來教諸女人道法。
　　此一人九宮真人協晨夫人為師。＇
　　張微子，漢昭帝大匠張慶女。
　　傅禮和，桓帝外甥侍郎傅建女。
　　此二人易遷館含真臺女真為主。
　　王少道，漢山陽太守王遂兒。
　　范叔勝，北地人，魏文帝黃門郎。
　　李伯山，漢白馬令李沖父。
　　此三人童初府蕭閑堂中學。
　　范叔勝沖，遼西人，漢尚書郎，解地理。
　　魏末李整，河內人，常道卿公傳臣，初
　　在洛陽，後來方山採石腦。
　　此二人監。
　　夏馥，字子冶，陳留人，桐柏之弟子。
　　周愛友，汝南安城人，河南尹周暢之女。
　　張桃枝，沛人，司隸朱寓之母。
　　此三人明晨侍郎。
　　趙威伯，東郡人。
　　樂長治，咸陽人。
　　鄭稚政，戴孟弟子。
　　唐公房，蜀西山人，李八百弟子。
　　此四人丞。
　　劉寬，字文饒，弘農人，後漢南陽太守司徒太尉仁和善政，年七十三入太華山服丹，來為童初府師正侯。
　　張玄賓，定襄人，魏武時舉茂才，善論空無，入天柱山來為理禁伯職。
　　淳于斟，字叔顯，會稽上虞人，桓帝時除縣令。後入山服丹，來為典柄執法郎職。
　　劉翊，字子翔，《後漢書》云，子翔，穎川人，世富以濟窮為事，為陳留太守，去職入山，度名東華，任右理中監職。
　　韓崇，字長季，吳郡毗陵人，漢明帝時宛陵令。汝南太守，年七十四，隱解入大霍山，又來為左理中監職。
　　桃浚，字公仲，錢唐人，少為郡幹佐，後為交趾太守，棄世入增城山得道，來兼此職，句曲茅山下華陽洞宮北河司命二四四禁保侯。
　　赤魯，本姓黃，名初平，南嶽赤君也，入金華山尋弟，而改姓易名。
　　劉安之裴君，為冀州時作別駕，棄官相隨。
　　叔田公先居雷平山北柳汧下，今謂田公泉雷，周時養龍在雷平山東者。
　　周君二弟，俱讀素書七卷萬遍，未畢之時起看白鹿，還失書，更受餘法得仙。
　　張兆期與人共合丹，成不敢服，出山去，後服茯苓為地仙。
　　劉奉林，周時人，三合丹不成，在委羽山。
　　施存一，號壺公，又號婉瓮子，孔子弟子三千之數，得道變化，受行運火符，在中嶽及少室，即費長房之師。
　　謝允，歷陽人，戴孟弟子，晉成帝時得道。戴孟本姓燕，名濟，字仲微，漠明帝末入華陰山及武當山，受裴君玉珮金鐺經，又受石精金光符，復有太微黃書，能周旋名山；云止得不死，非仙人。
　　姜伯子、鄭思遠，即葛玄之弟子，晉永康元年入括蒼山去。
　　葛玄，字孝先，丹陽句容人，初在長山，又入蓋竹山，善於變幻，能乘虎，使鬼无所不至，幾當受職。
　　謝稚堅，一云在鹿迹山為洞主。一云與毛伯道共合丹，不敢服。一云與葛玄常相逐。
　　郭聲子、黃子陽，一云魏人，食桃皮，事司馬季主。一云與葛玄常相隨。
　　翁道遠、姜伯真，一云在猛山學道採藥，仙人令向日正心。一云在方山北取石腦服之。一云許遠遊之徒。
　　許邁，字叔玄，小名映，改名遠遊，仙侯同生第三兄，少好道，棄家遊山於臨安西山，後入赤山被三試得過，又移蓋竹山，度名東華，玄為地仙。
　　龍幼節、李開林。
　　此二人許遠遊之友也。
　　趙道玄。
　　傅太初。
　　此二人渡江入臨海赤山中，許遠遊後隨之。
　　王世龍，許遠遊之師。
　　陳仲林、許道、居林子、趙叔道，
　　此四人以漢末入竹葉山。
　　劉綱妻善氣禁劾召。
　　嚴青善劾召。
　　介琰，白羊公弟子，為孫權所殺，尸解去入建安方山，並能禁劾。
　　白羊公，西嶽公弟子。
　　介象，吳時人，善氣禁，服甘草丸。
　　劉根，善劾召，受服甘草丸。
　　崔文子，善以藥救人病者。
　　商丘子，高邑人，牧猪，服菖蒲不老。
　　稷丘子，武帝時在泰山下。
　　脩羊公，漢景帝時臺上化為白石者。
　　梁伯鸞，名鴻，漢末人，遁海濱者。
　　劉少翁，入太華山，拜禮得道。
　　范丘林，漢樓船將軍衛行道之婦，保命趙丞，受六甲師。
　　唐公成，鶴鳴山。
　　張季連、趙叔達、郭子華，
　　此三人在霍山欲師司命君者。
　　刁道林，方山龍伯高之師。
　　周正時，方山劉平阿之師。
　　鄧雲山，唐覽西河葪公，此應是子訓者，亦張理禁之師。
　　鄭子真，云康成孫，在陽濯山。
　　東郭幼平秦時人，久隱城山得道，即桃北河之師。
　　惠車子，淳于典柄之師。
　　青谷先生，劉上師之師。
　　石長生，周明晨之師。
　　赤鬚先生，夏明晨之師。
　　山圖公子，周哀王時大夫張禁保之師。
　　林屋仙人，王璋玄楚莊王侍郎，受術於
　　王君韓，左監之師。
　　龍威丈人，吳王闔閭使，入包山洞得五符者。
　　廬生、侯公、石生，
　　此三人秦始皇使入海者。
　　支子元，作道人裴君小時師。
　　蔣先生，支子元師。
　　趙太子，受服木丸者。
　　扁鵲，治趙太子者。
　　子容、子明、子義、子戲、子遊、子容，等五人弟子。
　　中嶽李先生樂丞之師。
　　中嶽仙人宋來子，先為楚市長遇馮延壽者。
　　右件一百三十九人，地仙有姓名，此皆內為陰德，外行忠孝，但世功未就，不得上昇三境。且為地仙之任，昇進之科，別有年限。
　　得地真道人名品
　　真人樊子明，張理禁之師。
　　白水仙都朱交甫。
　　.杜陵朱夫人、宜安宋姬，
　　此二人並受西梁真人青精方而不書位號，未知何仙真，且在地真之例。
　　九疑山女真羅郁，昇平年中來降，羊權自稱萼緑華，今在湘東山，已年九百歲。
　　左元放，名慈，漢魏時人，李仲甫弟子，服鑪火九華丹，晉初來華陽洞，積年復出，今已受職玉真上黨人。
　　孟君京兆人，魯女生在中嶽，玉真等三人受行五斗真一之道。
　　許虎牙，名聰，字元暉，仙侯第二子，栖身信向，永康縣令衛尉丞，輔國司馬、受楊君守一之道。
　　傅道流，北地人，漢靈帝殿中將軍，言城生吳人，劉聖公時生為武當都尉。
　　李叔勝，涿郡人，漢元帝時生。
　　賈玄道，河東人，周威王時生。
　　此四人並得地．真，在泰山支子小陽
　　山中受東卿司命節度主試學道者。
　　范安遠。
　　荀中侯，名不顯。
　　王附子，三官大理守，如今廷尉監職。
　　李豐，三官大理都，魏中書令，為司馬。
　　此四人主三官之獄，如今廷尉卿職。
　　鮑元節，東海人，岱神侯，領羅酆右禁司，主領使鬼神，司二官，及試教學真者。
　　茅衷，字思和，司命君小弟，所受行與中君同，而受書為三官保命司，治良常山帶北洞口，鎮陰宮門，總括岱宗，領死記生，勸導童蒙，治法百鬼。
　　定錄君，已度在太清。
　　茅衷等二人，主司察三官，領教男女學人。
　　得九官道人名品
　　許肇，字阿，仙侯七世祖，先在酆都，為東明公右師晨。
　　許副，字仲先，仙侯父也。先在酆都為彈方侯。
　　此二人，仙侯既修大洞，今並已上補九宮之仙。
　　右保召奭，即周成王太保，召公封於燕，周公弟，先在．酆都為南明公，年限未滿而多陰德，故先得上補此位。
　　孫登、麋長生，
　　此二人周太賓弟子。
　　西嶽公黃廬子，姓葛，名越，禁人，善氣禁，能召龍使虎，後乘龍昇天，以符法傳弟子。
　　白羊公朱孺子，昊末入赤水山，服菊花木餌，受西歸子入室存泥丸法，西王母遣迎在積石臺。
　　虞翁生，會稽人，吳時入海中狼伍山，受介君食日精法，行雲氣迴形之道，太帝遣迎在暘谷山。
　　趙廣信，陽城人，魏末來到小白山，受服氣法，守玄中之道七八十年，後合九華丹，一服太一道君遣迎在東華。
　　平仲節，河東人，來括蒼山，受行心玄具百神行洞房積四十五年，中央黃老君遣迎在滄浪靈臺。
　　鄭景世、張重華，
　　此二人晉初人，俱在潛山中受行守五藏吞日法，服胡麻及玄丹，北玄老君太一．遣迎在玄洲。
　　張禮正，後漢末人，
　　治明期，魏末人，
　　此二人俱在衡山中，受服王君虹景丹，積四十三年，又守一三十年，東華遣迎在方諸諷室為上仙。
　　尹虔子、張石生、李方回，
　　此三人並晉武時人，俱在華山受蒸丹餌法，服丹霞之道五十年，太一遣迎在玄洲為高仙人，石生為源伯。
　　鄧伯元、吳王玄甫，沛人，
　　此二人俱霍山受服青精石飯，吞丹景，思洞房，積二十四年，太帝遣迎在北玄圃臺，受書為中真。
　　管成子、蘇門先生、周壽陵，
　　此三人是虔子等師。
　　孟德然，鄭景世等師。
　　宋君平，仲節師。
　　李法成，趙廣信師，
　　此六人亦或在太清者，亦或在地真地仙者，不可品定，雖是後諸人之師，而修學成道未必為勝。
　　朱陵嬪、丁淑英、都綜婦，
　　此三人好行陰德。
　　協晨夫人、黃景華，
　　此二人在易遷中。
　　文德，右仙監張叔隱，受青精方者。
　　仙伯辛彥雲胡姓，安名，法曇赤君弟子。
　　石仙公王遙有胡姓竺名石，賓赤君弟子。
　　左仙公郭四朝，燕人，兄弟四人得道，四朝最長，先治句曲，司三官，領羅酆帥晨侯六百年，職滿上補九宮，左仙公領玉臺，執蓋郎。
　　真人虞尹章，上洛人，受青精方者。
　　右真公郭少金，撰甘草丸者。
　　右保司展上公，高辛時人，於伏龍地種李者。
　　尚書一人，度在太極。
　　九宮上相二人，度在上清。
　　右件四十一人，得九宮中真仙，亦應有進太清太極，或猶在地真者。
　　無上祕要卷之八十三卷竟
　　無上祕要卷之八十四
　　得太清道人名品
　　飛天丈人，
　　太一中皇，
　　玄上玉童，
　　猛獸先生，此四條主天下山川鬼神禽獸，應是自然之神，非人學所得。
　　西嶽丈人，
　　三天玉童，
　　洛水神女，此應是宓妃。此三條亦應
　　是人學所得。
　　五嶽君，此職五百年一代。
　　河侯河伯，
　　又有河伯少女者，非必胎生，皆化附而已。
　　此三條是得道人所補。
　　五帝東方靈威仰，
　　西方曜魄寶，.
　　南方赤飄弩，
　　北方隱侯局，
　　中央含樞紐，
　　又各有五方天官大夫、玉女諸靈官。此太清之五帝，亦是自然之神，非太常所使。五方天帝君者，二十四官君，將吏定有二十五官，以應身中二十五神，千二百官君，將吏。此並氣化結成，非人學所得。
　　卻飛使者，
　　九龍使者，
　　九天真王使者，
　　高仙啟天使者，
　　遊天使者，
　　太清使者，
　　六乙使者，
　　六丙使者，
　　六丁使者，
　　六壬使者，
　　六癸使者，此十一使者號，多是自然之神，非盡世學。
　　高上將軍四人，領天帝兵十萬人。
　　衝山使者，領天帝十萬人。
　　上天力士，
　　天丁力士。此四將軍使天兵號。
　　登天上籙玉女四人，
　　上天玉女四人，
　　三天玉女百人，
　　百等玉女，
　　北宮玉女，
　　五帝玉女，
　　太素玉女，
　　青腰玉女官十人，
　　青天益命玉女，
　　天來玉女，
　　平天玉女，
　　白素玉女十人，
　　六戊玉女，
　　神丹玉女，
　　五流玉女侍人，此十五玉女神女號
　　五仙夫人，
　　郭內女夫，此二夫人女號。百神氣丈人，
　　百千神氣大人，
　　永安大人，
　　九道丈人，
　　飛真丈人，
　　益命丈人，
　　大氣丈人，
　　南上丈人，
　　北上丈人，
　　太玄丈人，
　　北陵丈人，
　　九氣丈人，
　　天帝丈人，
　　太上丈人，此十四人丈人號。
　　夜光大夫，
　　和適大夫，此二大夫號。
　　司命元君定錄紫臺真人，
　　監山真人，
　　定氣真人，
　　景雲真人，此四真人號並有姓名。
　　北斗真符，九天郎吏，大精生神，
　　八威，司命，司厄，司危，此七真雜號
　　司祿君，
　　三天萬福君，
　　七星瑤光君，
　　摩病上元君，
　　上虛君，
　　太一元君，此六君號。
　　四海司陰王，
　　九都去死王，
　　飛真虛王，
　　佐命君王，
　　四天君王，
　　昌命天王，
　　左東元上王，此七王號#1。
　　九氣丈人，此太清之丈人，上三天東宮之真。
　　官章奏所關，主諸神鬼之職。
　　九老仙都君，此太清之仙都，非玄洲者。
　　天帝君，此太清中東宮之一帝。
　　太上丈人，此太清丈人中之尊者。
　　太上老君，此太清老君中之尊者。
　　南上大道君，此太清南宮之道君。
　　上皇太上北上大道君，此太清北宮之太上高真。此七條並太清之高真#2，領理兆民者，悉應是學道所得。
　　皇人，此為太帝所使，在峨媚#3，黃帝往受真一五牙者。
　　玄成清天上皇，此太清玄成清天中之皇君#4 。元始天王，此蓋太清元始天中之王#5西王母初學道之師。此三條太清之尊位#6不領兆民。
　　右件九十九條#7係太清中略有位號#8，无姓名德業，或是世學所得，或是自然之神。
　　葛洪於羅浮山合太清金液，服之隱化。
　　樂巴，後漢豫章、桂陽太守，脩劍兵解之道#9，入鶴鳴山中
　　鮑察，上黨人，鮑宣五世孫，受道於王君。
　　華子期，九江人，受角里先生靈寶赤杯方#10。
　　帛和，字仲理，王西城弟子，受三皇天文太清丹方。
　　徐福，秦時人。
　　尹軌，字公度，晉時人，善煮石。
　　張巨君，授許季山易法。
　　黑羽，疑是墨翟。徐福等四人，並見二星。
　　王魯，是魏明帝城門校尉，范王伯綱女。
　　趙愛兒，劉虞別駕，漁陽趙該姊。
　　郭芍藥，漢波遼將軍，東平郭騫女。
　　此三人並受行靈飛六甲之道。
　　仇季子，咽金液而臭聞百里。
　　鹿皮公吞玉華而蟲流。此二人並服丹而尸解。
　　徐季道，受仙人五神事者。
　　趙叔期，尋卜師受胎精中記者。
　　周君，受老君素書七卷讀萬遍得道者。
　　郭聲子，洛市作卜師者。
　　郭崇子，彭祖弟子，譽惡人者。
　　劉偉道，中山人，服金丹者。
　　莊伯微合服金汋者。
　　李明，句曲山下合丹升玄洲者。
　　劉道恭，毛伯道，此二人共合丹，服託死而仙。
　　燕昭王，甯仲君，張子房，臧延甫，劉子先，趙伯玄，此六人並服丹而解化得仙者。
　　赤將子，黃帝時人，授西嶽公禁山符，又服火法。
　　青烏公，黃山居，此二人彭祖弟子。
　　東方朔服初神丸，仕漢武帝者。
　　方明，力牧，昌宇，些三人黃帝臣。
　　甯封服石腦而赴火，則作火解。
　　淮南八公，即是八老先生。
　　東園公，綺里季，夏黃公，角里先生，此四人商山四皓。
　　樂子長，齊人，吳羌時受韓君靈寶五符乃敷天書藏於東海勞盛山中，為吳王所得。
　　韓終，秦時人，為霍林仙人。
　　鳳鋼能作藥，起死者。
　　彭籛，殷時人，善房中之道，道授彭真人。
　　陰長生，南陽人，師馬君，受太清丹法。
　　馬明生，臨淄人，遇太真夫人以靈丸，後師安期生，受服太清丹，在世五百年去世。
　　墨翟，宋人，善機巧，咽虹丹以投水，似作水解。
　　秦叔隱，馮翊，此二人華山仙伯。
　　劉千壽，沛人，少室仙伯北臺郎。
　　趙祖陽，涿郡人，潛山真伯。
　　張上貴，楚人，九疑仙侯。
　　白石生，煮石方者，東華左仙卿。
　　周大賓，姜叔茂，此二人秦人，蓬萊左卿。
　　賈寶，安鄭人，蓬萊右公。
　　宋晨生與張理禁共論空者，蓬萊左公。
　　李抱祖，岷山人，受青精□飯者，太清右公。
　　王道寧常山人，主西方錄善。
　　籍保舉學道嶓家真人，左禁郎。
　　茅季偉受行上清下真品經，又服太極九轉丹，受書為地真上仙，句曲真人，定錄右禁郎。
　　山世遠，晉人，傳說讖記者，太和真人。
　　魏顯仁，大梁真人。
　　陰友宗，岷山真人。
　　韓偉遠，受宋德玄靈飛六甲者，九疑真人。
　　洪崖先生，青城真人。
　　傅先生，南嶽真人。
　　馮延壽，西嶽真人。
　　孟子卓，中嶽真人。
　　宋德玄，周時人，行靈飛之道，中嶽真人。
　　高丘子，中嶽真人。
　　衍門子，中元仙卿。
　　叔度胡，姓康，名獻，師赤君，五嶽司西門。
　　鄧離子，師赤君，小有仙王。
　　李元容，師赤君，太清仙王。
　　趙車子，太清仙王。
　　茅初成，一名本初，司命君高功，師鬼谷先生，入華陰山學道，乃乘雲駕龍，白日昇天。
　　鬼谷先生，周時人，在城陽山鬼谷中。
　　正一真人，三天法師，張道陵學道，至漢安元年壬午歲五月一日，於鶴鳴山仙官來降，授以正一盟威之教，施化領民之法，流行以至于今號天師。
　　又妻亦得道，為女師，至孫魯，傳襲道法，魏武拜為鎮南將軍，真受云張鎮南之夜，解者是為系師。有弟子二十四人，入室弟子王長、趙昇，餘者皆不顯。
　　右件八十五人，係太清中真仙姓名事迹粗顯者，今亦應進登太極者。
　　得太極道人名品
　　韋編郎莊周，受長桑微言，作內外篇，隱抱犢山，服火丹，白日昇天。
　　長桑公子，莊周師，授扁鵲起死方者。些一人真仙#11。
　　被衣王倪師，
　　王倪齧缺師，
　　齧缺許由師，
　　巢父洗耳師#12，
　　支離問柳生者，
　　蒲衣莊子云，猶是被衣#13。
　　雲間老君#14，姓李，字伯陽#15是太清之老君也#16。
　　尹喜周函谷關令，
　　許由不受堯禪者，
　　卞隨投水者，
　　華封祝堯者，
　　子州，善卷，石戶，北人#17馬皇治龍病者。
　　安公，姓陶，乘赤龍。
　　大項項橐者#18。
　　秦佚，吊老聃化者#19。
　　接輿上峨媚，號陸通者#20。
　　伯昏，臨危引弓者。
　　庚桑，善化導者。
　　蕭史，善吹簫者。
　　弄玉秦穆公，女奔蕭史者。
　　二女，白水陽見禹者。
　　邯鄂張君，前漢末人。
　　劉京，張君弟子。此二十七人#21，並受行飛步之道，非盡太極，猶多有太清者。
　　蘇林，字子玄，濮陽曲水人，師涓子道學，受三元真一，遊徧人間數百年#22，玄洲遣迎雲車羽蓋#23，縿駕龍虎，錫玄洲上卿，領太極中候大夫。
　　涓子，名未顯，青童弟子蘇君之師，少餌木精，受守一玄丹之道，中黃四司大夫，領北海公。
　　郭幼度，陸渾真人，太極監#24。
　　范伯華，豳人，戎山真人右仙公。
　　淳于太玄，石城人，陽洛真人，領西歸傳。
　　李翼，字仲甫#25 ，京兆人，與茅司命俱事王君。
　　左元放，師西嶽卿，嗣司命，別主西方錄籍。
　　王忠，正一上玄玉郎。
　　鮑丘太極宮官，南陵玉女。
　　司馬季主，漢時人，受西靈子都劍解之道，託形枕席，在委羽山大有宮，服明丹之華，挹扶晨之暉，真授云：如似作劍兵解法，兵解則不得在太極。弟子四人：
　　一人，鮑陽，廣育人，脩劍解託，死於山澗。
　　一人，王養伯，太原人，與張良共採藥不反。
　　一人劉偉惠，穎川人，漢景帝公車司馬劉諷也，尸解託形杖履於桑樹之下。
　　一人段季正，代郡人，本隱士，託形尸解，渡南鄭秦川而溺死。
　　太玄仙女西靈子，都季主之師。
　　八老先生，姓名未顯，應是淮南八公，此中亦有在太清者。
　　洞臺清虛七真人，姓名未顯，同在王屋山宮，此中亦有在上清限者。
　　絳文期，玄洲仙都降南真於陽洛山者。
　　蓋公子，太極高仙伯延。
　　張奉，字公先，河內人，先為束華北河司命，禁保侯。
　　激子久，在束華宮已為太極所署，又領九宮尚書令，太極仙侯。
　　黃觀子，學道服金丹，讀洞經得道，太極左卿。范明期，受西梁□飯，紫陽既右真人。紫陽有左右，則周君為左真人，位秩高此，已在上清青精先生。
　　大宛北谷子，此二人受西梁□飯得道。
　　朱火丹陵宮龔仲陽，
　　龔幼陽，此兄弟二人受青童君仙忌真記得道。
　　東極老人扶陽公子，
　　西極老人土展靈子期，
　　南極老人丹陵上真，
　　北極老人玄上仙皇，
　　中元老人中央上玄子，此五人脩五辰所致五方老人。
　　東極真人陵陽子明，
　　北極真人安期生，此二久并赤君王君號，為四極真人。
　　文始先生，
　　西歸子
　　半車童子，此三人並相成之師友。
　　栢成子高脩步綱之道，真授云相成納氣而腸胃三腐，似為解化之迹。
　　風后，黃帝之師。
　　周穆王姓姬，成王之曾孫，遊行天下，宴瑤池，會王母。
　　夏禹姓姒，名文命，承舜王天下，受鍾山真公靈寶九行真，又行玄真法得道。
　　帝舜姓姚，名重華，服北戎長胡所獻千轉紫霜得道。
　　王子者；黃帝之曾孫，受靈寶五符，又詣鍾山受九化十變之經，以隱遁日月，遊行星辰，脩劍解之道。
　　玄帝顓頊，黃帝之孫，遊行四海，埋寶鼎於洞山，受靈寶五符得道。
　　黃帝軒轅姓公孫#27，行步綱之道#28，用劍解之法，隱變橋陵，駕龍玄圃，乘雲買閬風得道。
　　太極左公，北洛先生八真限。
　　五老上真仙都左公，撰靈書紫文者。
　　玄和陰陵上帝，是太極中天之帝#29。
　　清和宮天帝君，是太極中天之帝。
　　第一#30,中央黃老君，在左最尊，已度上清。
　　第二，紫陽左仙公，中華公子，石路虛成。
　　第三，西梁子文，授王清虛青精□飯雲實牙者#31。
　　第四，安度明初降南真於脩武縣中者，此四人#32，太極金闕四帝君，後聖李君在左最尊，已度上清，餘三帝是太極之天帝。
　　右件九十三人，係太極真仙#33，令亦有進上清者。
　　無上祕要卷之八十四竟
　　卷八十五至八十六原缺
　　#1此：敦煌寫本作『右』。號：敦煌寫本作『兮』。
　　#2此：敦煌寫本作『右』。
　　#3峨媚：敦煌寫本作『蛾眉』。
　　#4君：敦煌寫本無。
　　#5蓋：敦煌寫本作『盖』。
　　#6此：敦煌寫本作『右』。
　　#7右件九十九條：敦煌寫本作『右此前』。
　　#8係：敦煌寫本無。
　　#9脩：敦煌寫本作『修』。
　　#10角：敦煌寫本作『祿』。杯：敦煌寫本作『松』。
　　#11此：敦煌寫本作『右件』。
　　#12 洗耳師：敦煌寫本作『飲牛者』 。
　　#13莊子：敦煌寫本作『南華真人』。被：敦煌寫本作『披』。
　　#14 雲間老君：敦煌寫本作『效間老聃』。
　　#15字：敦煌寫本作『名』。
　　#16 也：敦煌寫本無。
　　#17人：敦煌寫本作『戶』 。
　　#18項項：敦煌寫本作『頃』 。
　　#19此句敦煌寫本作『秦矢，弔老聰死者』。
　　#20峨媚號：敦煌寫本作『蛾眉兮』。
　　#21此二十七人：敦煌寫本作『右廿八人』。
　　#22徧：敦煌寫本作『變』。
　　#23蓋：敦煌寫本作『盖』 。
　　#24監：此下敦煌寫本有『西』字。
　　#25字：敦煌寫本无。
　　#26王子者，敦煌寫本作『玉子帝譽』。
　　#27公孫：敦煌寫本作『姬』。
　　#28中行步綱之道：敦煌寫本作『修步□之道』。
　　#29中：此下敦煌寫本有『一』字。下句同。
　　#30小第一：敦煌寫本作『太極四真』。
　　#31中王：敦煌寫本作『玉』。
　　#32中此四人：敦煌寫本無。
　　#33件九十三人係：敦煌寫本無。
　　無上祕要卷之八十七
　　尸解品
　　司命東卿君曰：夫尸解者，形之化也，本真之練蛻也，軀質之遁變也，五屬之隱適也。雖是仙品之下第，而其稟受所承，亦未必輕矣。或未欲昇天而高栖名山；或欲崇明世教，令死生道絕；或欲斷子孫之近戀，盡神仙為難希；或欲長觀世化，憚仙官之劬勞也。妙道一備，則高下任適，固不可用，明死生以制其定格，所謂隱迴三光，白日陸沉者也。
　　飛琅玕之華而方營丘墓者，高丘子、衍門子、洪崖先生是也。而不知高丘子時以尸解入六景山，後服金液之水，又受飛琅玕之華於中山方，復託死乃入玄洲，受書為中嶽真人。衍門子今在蒙山大洞黃金之庭，受書為中元仙卿。洪崖先生今為青城真人。
　　漱龍胎而死訣，飲瓊精而叩棺者，先師王西城及趙伯玄、劉子先是也。
　　服金丹而告終者，臧延甫、張子房、墨翟子是也。
　　抱九轉而尸臭，吞刀圭而蟲流者，司馬季主、甯仲君、燕昭王、王子晉是也。
　　周穆王北造崑崙之阿，親飲絳山石髓，食玉樹之實，而方墓于汲郡。
　　夏禹詣鍾山，啖紫□醉金酒，服靈寶行九真而猶隱于會稽。
　　北戎長胡大王獻帝舜以白琅之霜十轉紫華，服之使人長生飛仙，與天地相傾，舜即服之而方死葬蒼梧之野。
　　此諸君並已龍奏靈河，鳳鼓雲池而猶尸解託死者，正欲斷以死生之情，示民有始終之限耳。豈昏腐骸太陰以肉餉螻蟻者哉！直欲遏違世之夫，塞俗人之願望，至於青精先生、彭鏗、鳳綱及商山四皓，淮南八公，並已服上藥，不至一劑自欲出處默語，肥遁山林，以遊化為樂，以昇虛為慼。非不能登天也，弗為之耳。以此諸君自展轉五嶽，改名易字，不復作尸解之耳。
　　夫尸解之道，如為少妙，既令希有情阻，聞者不及，一以死鎮其路，示無所復論，雖彭鏗遊山，鳳綱市朝，四皓假首，以素八公，變形萬化，亦吾所不願矣。自有方諸刻名，應得尸解之仙者，或禀受使然，或志行替敗，或學尋淺狹，情向頹住，此自希尚所及，正以分得之耳，非向所論。諸君衍門子輩，既飽上藥而故為尸解者也。吾昔受先師尸解上方委化之道，雖不得獲用，常所依依，今向塵垢四會，交兵激合，三官驅除，嫉賢害道，言神仙者，致痾尋媱利者，富貴志道求生者，亦何為汲汲於風火之中，束帶以入郾市哉！今密出尸解之方，可各以傳示弟子，應為真人者。用之潛遁，足以遠凶患，施之而逝，可以盡子孫之近戀；隱之而遊，可以登名山也。若夫道數兼備，萬術斯明，役使百鬼，招召眾靈，坐在立亡，分氣散形，雖處三軍而飆鋒不能兵，雖行凶危而灾癘不能干，雖入市朝而百害不能生者，可无復施尸化之遷耳。夫此之解者，率多是不汲汲於龍輪，樂安栖於林山者。
　　以錄形靈丸以合唾塗所持杖，與之俱寢三日，則杖化為己形在被中，□徐遁去，傍人皆不覺知。
　　以藥塗火炭，則他人見形而燒死，謂之火解。
　　以一丸和水而飲之，抱草而臥，則他人見已傷死於空窒中，謂之兵解。
　　凡自從任故，自得還其故邑也。但當改姓名，變容貌。昔有人作此，去入林慮山，積十三年而復還家也。
　　上解之道，名配紫簡，三官不復，關其間隙，妄以死加之。
　　錄形靈丸，亦可與人作尸解。但當曉示其去止節度耳。欲將得意弟子俱行遊者，當按之。其用他藥得尸解，非是靈丸之化者，皆不得反故鄉、反故鄉，三官執之。
　　尸解之法，有死而更生者，有頭斷已死乃從傍出者，有死畢未殮而失骸者，有人形猶存而无復骨者，有衣在形去者，有髮既脫而失形者。
　　白日去謂之上尸解也，夜半去者謂之下尸解，向曉向暮而去者謂之地下主者，雖獲隱遁而跡兆不滅，為人所疑。今世志未厭，不及遊故鄉，遊栖靡定，深所疑惑，意在於此。自先世有功在三官，流逮後嗣，或易世練化，改氏更生者，此七世陰德根葉相及，既終當遺腳一骨以歸三官，餘骨隨身而遷。男留左骨，女留右骨，皆受書為地下主者，二百八十年乃得進，受地仙之道矣。臨終之日，視其形如生人之肉，既死之時尸體香潔，足指不青，手皮不皺者，謂之先有德行，自然得尸解。
　　右出《洞真藏景錄形神經》
　　《四紀篇》曰：《九真中經》或曰
　　《飛行羽經》，有之者白日尸解。
　　《六紀篇》曰：《靈書紫文》或曰
　　《五老寶經》，有之者尸解。
　　右出《洞真瓊文帝章經》
　　諸尸解地下主者，按四極真科一百四十年乃得補仙官，復一千三百年乃得補真官，於是始得飛華，蓋乘群龍，登太極遊九宮也。
　　右出《洞真太上隱書經》
　　有此經，未能勤脩思真念靈，與俗无別者，故不失隱存下仙，白日尸解。
　　右出《洞真八素真經》
　　太極真人遺帶散白粉，服一刀圭當暴心痛如刺，三日欲飲，飲計足一斛氣乃絕死，既殮失尸所在，但餘衣在耳，是為白日解帶之仙。若知藥名者，不復心痛，但飲足一斛仍絕也。既絕已自悟所遺尸者，在地也。臨時自有玉女玉童以青軿輿載共來之欲停者，當心痛三日，節與飲耳。其方亦可合，亦可舉家用。
　　右出《真迹經》
　　太極金華真人，以此經文刻於太微天帝紫微宮玄琳玉殿東壁牖上，其文曰：
　　五氣異方，津光合形。有終而死，有始而生。萬類反本，千條歸冥。氣適浮煙，血奔流清。一辰哉兆身，非真不成。何不竭以雲草玄清，徊以卉醴華英，會以五光七白靈蔬，和以白素飛龍。沐浴平旦，正心向東。凝精勵魂，上帝五公，再拜朝靈，鎮固五方，長生天地，出入流通，各安其位，生華五藏。
　　此文乃上清八會交龍大書，非世之學者可得悟了者也。太素真人顯別書字，受而服之，求其釋注於太極帝君焉。
　　雲草玄波者，黑苣藤是也，一名玄清。卉醴華英者，蜜也。五光七白靈蔬者，薤菜也。白素飛龍者，石英也。
　　法當種薤菜，使五月五日不掘拔者，唯就鋤壅護治之耳。經涉五年中，乃取任藥，名為五光七白靈蔬，擇取藍白精肥者十斤，黑苣藤五斗，白蜜凝雪者五斗，高山玄巖絕泉石孔之清水三十六斛，白石英精白無有礪□者五枚，先好於磨石上礪護，使正圓如雀卵之之小小者好，瑩治令如珠狀，勿令有礪石之餘迹。先清齋一百六十日，令齋日訖於元月九日，先築土起基高二尺，作竈屋，屋成作好竈，以鼇口向西，屋亦開西戶也。當得新鐵釜安竈上，是九月九日申酉之時，向鼇口跪東向，內五石子於釜中，於是乃先投一枚於釜中，祝曰：
　　青帝公石，三素元君、太一司命，玄母理魂，固骨填肝，守養肝神，肝上生華，使肝永全。
　　次又投一枚於釜中，咒曰：
　　白帝公石，太一所憩，元父理精，玄母填肺，守養肺神，使無朽廢，肺上生華，千萬億歲。
　　次又投一枚於釜中，祝曰：
　　赤帝公石，帝君同音，玄母理血，桃康填心，守養心神，使無灰沉，心上生華，一成玉林。
　　次又投一枚於釜中，咒曰：
　　黑帝公石，太一同筭，玄母元父，理液混變，守養腎神，使無壞亂，腎上生華，常得上願。
　　次又投一枚於釜中，祝曰：
　　黃帝公石，老君同威，太一帝君理魄鎮脾，守養脾神，使無崩頹，脾上生華，白日晨飛。
　　投石時，皆各閉氣五息，然後乃投石。都畢，起向竈，五再拜：
　　又取薤白五斤，好積覆於五石之上。畢，內蜜灌薤上。畢，內苣蕂五斗灌蜜上。畢，乃格度苣蕂入釜，深淺高下處所也。然後稍入清木，使不滿釜，小許止木蓋遊覆釜上，九月十日平旦發火，當取直理之木熇燥好薪，不用蠹蟲及木皮之不淨薪火煮之，纔令覺劣沸而已，勿使涌溢大沸，當屢發視，調其下火。
　　當先視腴格處所，若煮水煎竭，輒當益水所，盡三十六斛水而止。又水盡之後，更加煎，令减先腴二寸格籌量，以意斟酌視之。都畢，成也。寒之於釜中，去下火灰，密蓋其釜上，五日乃徐取五石，平旦向五方各再拜。畢，跪以此腴，雜以東流水，以次服之。飲水及腴，取令送石子入口，下喉中耳。
　　服之時亦如初投石於釜中時，一二按祝而服之也。畢，又五再拜畢。
　　若藥煎既成，而視無復石者，非有他也。直五精伏散，隱靈化形，故自流遯於雲腴之中，无所凝也。但當日服五合，以清酒飲送之。神變反質，各自鎮養五藏矣。自於五藏之內，更生成五石也。慎不可猛火。火猛石精飛去，滓濁壞爛，雲腴熬臭，不可服御。
　　又雲腴之味，香甘異美，彊血補精，填生五藏，守氣凝液，長養魂魄，真上藥也。以好器盛之，密蓋其上，即日服二合為始，日日以常，若腴蜜煎彊者，亦可先出，服石然後加腴，更和煎之，取令凝如割肪也。人亦有丸服之者，日三十丸。大都丸不如腴服之佳也。趣復任人所便耳。便則安於體，體便則無不佳。常能服此腴者乃佳。若先腴已盡，當更合如前之法。用白石英五兩填釜底，一兩輒一投，祝說如法，但不復礪石，使圓而重服之耳。藥成出，此石沉東流水中，不嘗燥竭之淵，若不欲更合此腴者，亦无損於前五石也。此腴名玄水玉液，一名飛龍雲腴，一名鍊五石之華膏，服之十五年，身有玉光，內外洞徹，長生天地，役使鬼神，三年之後，眼可夜書，真人云：此方愈於鍊八石之餌金，必勝於桂水雲母之玉漿也。既服此五石，石入喉徑寶填五藏。五藏常生華，一藏中輒有一石，以守藏孔藏。孔之上皆生五色華也。若其人或蹔死而適太陰權過三官者，肉既灰爛，血沉脉散者，而猶五藏自生，白骨如玉，七魄營侍，三魂守宅，三元歡息，大神內閉，太一錄神，司命秉節。五老扶華，帝君寶質。或三十年、二十年，或十年、五年隨意而出，當生之時，即更收血育肉，生津結液，復質反胎成形，濯質乃勝於昔未死之容也。真人練身於太陰，易貌於三官者，此之謂也。
　　太微天帝君詠曰：
　　太陰練身形，勝服九轉丹。華容端且嚴，面色合靈光。五石會天真，太一寶神關。上登太極闕，受書為仙人。
　　南嶽真人赤松子曰：昔有趙成子者，學仙之士也。初受吾鎮生五藏上經，乃按而為之，成子後故欲還入太陰，求改貌化形。當是時自故死亡於幽州上谷玄丘山中石室之下，即為死尸白骨也。後五六年，忽有他人經山行者，見此尸在石室中，肉朽骨在。又見腹中五藏自生，又香而不爛如故，以液血纏裹，五色之華瑩然於內，紫胞結絡交纏於外。彼人乃歎曰：昔聞五藏可養以至不朽者，今見其人矣。此子將有道而不終乎，因手披死尸，五藏之內藏中各見有一白石子在焉。彼人又曰：使汝五藏不朽者，必此五石也。子已失道，可以相與，因探取而仰吞石，石皆以入喉也。彼人別去十餘年，而成子之尸當生，當生之時彼人先服石子即日皆飛從口出，如飛蟬之狀，逕還死尸之藏，因此成子改形而起矣。彼人既見石飛，心震意惕，後日故入此山尋視死尸所在。彼人既到石室之前，方見成子散髮偃據，洞嘯靈谷，面有玉光，髮色流澤，於是彼人惶震累息，匍匐巖岫之間、林竹之側。成子問之曰：子何人哉？爾乃忽見成子前有五老仙公披錦帶符，手秉羽節，頭建紫冠，足蹈空虛，並切齒而言於成子曰：昔盜吞先生五藏之寶石者，今此癩面人是也。言畢，彼人面上即生惡瘡，又噤而失言，狼狽而歸，比及達家，癩瘡已遍於一門，而同時俱死，族即滅矣。
　　夫得道之士而暫遊太陰者，太一守尸，三魂營骨，七魄衛肉，胎靈錄氣，非不欲揜惡人之心性，閉凶愚之耳目也，直欲觀靈驗於八方，示真威以流赫耳。況加含五帝之神石，靈公之精英，欲盜服以延壽，竊以希長生，不可冀也，豈可為哉！南嶽真人故復書而記之，以祛盜濫之凶心乎。
　　右出《洞真太極帝君填生五藏上經》
　　無上祕要卷之八十七竟
　　無上祕要卷之八十八
　　易形品
　　老子曰：蛇得靈寶化為神龍，烏得之變為鳳凰，凡獸得之改為麒麟，凡夫得之號曰聖人。何謂聖人？子有通聖真文，能常服之，遊戲五嶽，逍遙于空，改易五內，變化形容，一年易氣，二年易血，三年易肉，四年易筋，五年易骸，六年易骨，七年易髓，八年易髮，九年易形，形體盡易，大道畢矣。
　　右出《洞玄自然五稱經》
　　太一神仙生五藏，填六胃，養九竅，和九關，鍊三魂，曜二童，保一身，長生萬歲，四填丸方。
　　太一禹餘根四兩，定六府，填五藏。
　　真當歸一兩，以和禹餘根，止節百病。
　　薰陸香一兩，以和當歸，薰五藏內。
　　人參一兩，補六府津液，助餘根之勢。
　　雞舌香一兩，除胃中客熱，止痰悶。
　　已上五種，以餘根為主，四物從之，先內主，擣百杵，乃次內四物為散。
　　丹砂四兩，攝魂魄，填三神，理和氣。
　　甘草一兩，以和丹砂，益肌膚，去白髮。
　　青木香一兩，以助甘草，去三蟲伏尸。
　　乾地黃一兩，和百髓，滿腦血。
　　降真香一兩，益目瞳，薰下關。
　　已上五種，以丹砂為主，四物從之，先內主，擣百杵，乃次內，皆令成散。
　　茯苓四兩，填七竅，補九虛，和靈關。
　　木一兩，以和茯苓，益神氣，明目瞳。
　　乾薑一兩，以補木勢，除痰熱，開三關，去寒冷。
　　防風一兩，補漯痺，除穢津，止飢渴。
　　雲母粉一兩，澤形體，面生光，補骨血。
　　已上五種，以茗苓為主，四物從之，先內主，擣百杵，乃次內皆成散。
　　麥門冬四兩，去心。填神精，養靈液，固骨。
　　乾棗膏一兩，以助門冬，凝血脉，去心穢。
　　附子一兩，熬之。益腦中氣，填藏內冷，去痰。
　　胡麻一兩，熬之。和喉口液，填下關泄，澤三神。
　　龍骨一兩，益六液，養窮腸，烏髮止白。
　　已上五種，以麥門冬為主，四物從之，先內主，擣百杵，乃次內之，皆成散。
　　凡四填神丸合二十種藥，令精，上其五物為一部，皆各合成散。先內禹餘根部，擣三千杵，次內丹砂部，擣四千杵，次內袂苓部，擣五千杵，次內麥門冬部，擣六千杵，又內白蜜四升，又擣七千杵，又內白蠟十二兩，又擣八千杵，又更下蜜，令可丸，若剛者當下蜜，柔者不須。又更下蜜，但多下蜜亦更擣三萬杵，藥成丸如鷄子中黃，亦可計黃以為細丸而服之也。以正月、九月上建日合之，滿日起服之百日。中籌量服五丸，當先一日不食，後日平旦乃服。畢，乃飲食如故。千日之後，二百日中服七九。二千日之後，三百日中服二十九。三千日之後，四百日中服三十九，計此為度。填神守中，與天地相畢。此藥萬年不敗，若常服此藥，一切不復服餘雜食餌之輩也。
　　　合藥先禁戒七日，永不復令房室，无令雞犬小兒婦人見之。合藥時，當燒香，設一神席於東面，為太一帝君、太一君、太一上元君之坐也。心常存呼祝之，服藥時亦當心存之，以向月王。此所謂四大，以填四神，以治百病也。令人不修還視萬里之外，白髮還黑，齒落更生，面目悅澤，皮理生光。服之一年，宿疾皆除，二年易烏，三年易氣，四年易脉，五年#l易□，六年易筋，七年易骨，八年易齒，九年易形體，十年役使鬼神，威御虎狼。
　　右出《洞真九真中經》
　　長生品
　　天尊成就五方國土，度一切人，時還長樂舍中，諸是雜國五大无小，傾國人來，非可禁止。天尊爾時三目，三夜閉天光明，使光不照，聚柴高地二百丈許。天尊坐於柴上，以火自燒，火然光照四方郎明，諸國男女遙見天尊坐在火上，无緣得往，披陳其心。天尊欲觀其心，因告來者，欲得長壽，當入火中，就我受法。真有至心好慕大法者，有七萬二千四百五十人，授身赴火，皆至道前。天尊即於火中授其經法，隨入隨授，身並得度愍形而去。餘不入者，有三十萬人，遙見入者身不得出，皆云燒死，於是便退，各還本土。預是入火受度之人皆先以至家，其不入者皆在後至，既還相見，方懷惋歎，悔无復及。受度之身，皆得長壽。
　　右出《洞玄靈書經》
　　道言：皆於始青天中碧落空歌大浮黎土受元始度人无量上品，元始天尊當說是經，周迴十過，以召十方，始當詣座。天真大神、上聖高尊、妙行真人、无鞅數眾，垂空而來，飛雲丹霄，緑輿瓊輪，羽蓋垂蔭，流精玉光，五色鬱勃，洞煥太空七日七夜，諸天日月星宿、璇璣玉衛一時停輪，神風靜默，山海藏雲，天无浮翳，四炁朗清，一國地土山川林木緬平一等，无復高下，土皆作碧玉，无有異色。眾真侍座，元始天尊玄座空浮五色師子之上。說經一遍，諸天大聖同時稱善，是時一國男女聾病耳皆開聰。說經二遍，盲者目明，說經之遍，瘖者能言。說經四遍，跛痾積逮皆能起行。說經五遍，久病痼疾一時復形。說經六遍，髮白反黑，齒落更生。說經七遍，老者反壯，少者皆強。說經八遍，婦人懷妊，烏獸含胎已生未生皆得生成。說經九遍，地藏發泄，金玉露形。說經十遍，枯骨更生，皆起成人。是時，一國是男是女莫不傾心，皆受護度，咸得長生。
　　右出《洞玄无量度人經》
　　雲腴名玄水玉液，一名飛龍雲腴，一名鍊五石之華膏，服之十五年，身有玉光，內外洞徹，長生天地。
　　右出《洞真填生五藏經》
　　道人圖生，蓋不謀名。衣弊履穿，不慕尊榮。胸中純白，意无所傾。志若流水，居處市城。積守无為，乃能長生。
　　右出《妙真經》
　　治人事天，莫若嗇。夫唯嗇是謂早復。早復謂之重積德。重積德則无不克。无不克則莫知其極，莫知其極可以有國。有國之母，可以長久。是謂深根固蒂，長生久視之道。
　　右出《老子德經》
　　紫微夫人說阿母言曰：服日氣以平旦，採月華以夜半，存之去面前九寸，令光景照泥丸，下及五藏，洞徹一形，引氣入口，光色蔚明，良久乃畢。常行得長生。
　　右出《洞真太一帝君太丹億書經》
　　　　真人曰：食日之精，子必長生。緣以上天謁元君，先常以月一日、三日、五日、七日、九日、十五日日出時至日中食，先念心中有日，日中有玄蓋，蓋下有小童，正氣遍身，中外九重，思赤氣滿頭，從頂出上昇天，繞日九重，咒曰：
　　日君元陽，還歸絳宮，與我合德，俱養小童。因思日精來下入頂鼻孔中，咽之三九滿心中。心中有三人，左即太一父也，右即玄元母也，中央即赤子小童也。坐金牀玉榻，執玉拌玉，杯中玉英神酒，并天芝草，見在食飲之，仍不飢渴而長生。
　　食月之精，可以長生，緣之以上天，常以十五日夜半時向月再拜，咒曰：
　　月君子光，還歸丹田，與我合德，俱養小童。因思月白氣黃精來下入鼻口中，咽之三七而止，月精託腎根，即得長生。
　　食星之精，上昇太清。常以日出、晡時、日中、夜半上念北極太黃星，咒曰：
　　皇天上帝，太上道君，曾孫小兆某甲好仙道，願得長生，因念星精來下在兩眉間，流入鼻口中，咽之三五，思氣滿心膽脾中，有道母主哺養赤子，即不飢不渴，即得長生。
　　右出《洞玄五符經》
　　太極真人曰：立三百善功，可得長存地仙。若一功不全，則更從一始。而都失前功，常有其念在於心膂者，則是也。子導人作善，即為善功矣。
　　右出《洞玄定志經》
　　道言：下士修身，斷情忍色；服御養神，遠棄榮麗；棲憩幽林，愛山樂水；耽翫靜真，淡泊守固；絕穀休粮，長齋念道；過中不餐，端坐則與師寶相對，出入則與烏獸為群；孤旅巖穴，獨景空山；思不慕歸，悲不悼形；契闊林澗，怡神擬餐；面有餓容，心如懷丹；艱苦備嬰，玄有和顏；見試不恐，心靜敬安；如此之行，上感虛皇；九、滅九生，志願不退，執固殊堅，尅得變化；乘空飛行，遊宴五嶽。
　　右出《洞玄法輪經》
　　　大劫度厄，寶命長存。元始九玄之精，經大陽九之會，洪水滔天，當青書白絹佩之頭上，浮翔清波之上，灾不能傷，保身長命。久佩神仙小劫度厄寶命長存符，九天太真符，經小陽九之周，水火交橫，萬災並興，當以朱書白絹佩之左肘，入淵不沉，入火不然，萬害不能干，保身長命，與天同壽，久佩神仙。
　　右出《洞真青腰紫書》
　　天皇、地皇、人皇大字，皆有清虛妙法、洞玄寶文，自元金名，在方諸青宮，不得知聞。有其文者，成地仙。
　　右出《洞真四極明科》
　　天仙品
　　右中真下元紫元大仙洞氣陽靈之文，此則大仙洞氣陽生之精化生玉文，以輔上清帝真變化八方之氣，通神招真，保命長存。服之八年，則紫元臺玉童九人給兆通靈，召八景神官雲輿羽蓋，給兆飛行。
　　右上真下元陽靈真文變化靈符，此則洞陽演靈之精化生玉文，以轉上真帝尊變化八方之氣，通神招真，保命長存。服之八年則太陽玉童九人給兆通靈，召八景神官，命雲輿羽蓋給兆飛行。
　　右中真中元洞陽大靈真文變化靈符，此則大靈陽生之精化生玉文，以輪上真帝尊變化八方之氣，通神招真，保命長存。服之八年則南極玉童九人給兆通靈，召八景神宮，命雲輿羽蓋給兆飛行。
　　右中真中元洞陰太玄變化靈符，此則北戶陰極之精化生玉文，以輔中元中真八景神宮，上通天氣，下衛學真者，招靈致真，千乘萬騎之官。服之八年則玄宮玉女八人降形，致九天鳳衣命真之策，以召八景之輿，載兆飛騰。
　　右出《洞真變化七十四方經》
　　天尊言：若善男子、善女人能發自然道意，來入法門，受我十戒，行十二可從，則為大道清信弟子。清信弟子皆與勇猛飛天齊功。飛天，未得道者也，是道十轉弟子，飛行空虛，為諸天策駕清信，弟子見在世上，可得免於憂惱，度於眾苦；身入光明，形內澄正，招鬼使神制伏魔精，十轉即得上為飛天，若在一轉而行精進，心不懈退，作諸功德，長齋苦行，晨夕不倦，即飛天齊功。
　　天尊言：其六戒者，皆以六通智慧能施其德，行合自然，福慶恆居，其身禍害恆遠，其門翫好不絕，世世因緣，一轉受報，飛天齊功，超輪九轉，位及大道，十轉弟子名書諸天，七祖同昇上生天堂。
　　天尊言：其十善勸戒，自非大道十轉弟子，莫能行之，與飛天齊功，心與六通智慧叅同，洞虛无也。身後皆得飛行雲中，眾聖策駕，遊行十方。
　　右出《洞玄大戒經》
　　明真科曰：脩奉智慧上品十誡，積諸善功，供養法師，燒香然燈，佐天光明，照耀十方，施惠布德，念度眾生，死昇東華，受號飛天，位比太上十轉弟子，為眾聖策駕，遊行雲中。又云：敬信奉十戒，燒香恒明燈，功滿十轉，報位得及飛天。
　　右出《洞真明真經》
　　昇月庭品
　　夫欲採月黃華之道，當以月臨東井之日，清旦取井華之水一瓫，露於中庭，夜半書陽精玉胎練仙之符置於水中，東向叩齒二十四通，臨水咒曰：
　　黃氣陰華，陽精洞鮮。沐浴九魂，冠帶金晨。圓明啟告，玉胎練仙。華光交煥，流芳陶津。九陽齊化，玄霞散煙。元景迴靈，曲映我身。飛昇上宮洞睹瓊軒。畢，取水一斗，向月服之，便握固存月中五色流精皆來冠接一身，五色之中又有月光黃氣大如目瞳，累重數十，在月精五色之內，並從口中而入，洞匝五藏，使向月吞精五十咽，咽液十過，又叩齒十通，微咒曰：黃氣流精，三合凝光。玄暉反正，冠帶八芒。練魂東井，受明飛皇。金華散靈，五君流芳。夫人降醴，潤灑十方。洪芝下注，六府溢充。金精九化，易景反容。乘虛落煙，遊宴太空。上造月庭，與真齊雙。變化八道，出有入无。三晨洞暉，永保无窮。畢，以餘水洗浴訖，還室東向，服陽精玉胎練仙符。又叩齒十二通，微咒曰：
　　藏天色光，黃氣鬱散。結精凝暉，八芒明煥。瑩飭華黃，石景陶灌。玉芝盈溢，潤充大漢。普天受練，啟明晨旦。駕景登空，得騰帝館。長離下世，超度八難。與日齊暉，與月同幹。畢，咽氣五十過止。此服月華之道，元始妙法，行之一年面生玉澤，七年靈降，身發金光，九年飛行，上造月鄉。
　　陰精飛景玉符，太歲之日黃書竹膜之上，向太歲服之。三年流光下映，徹照六府，五藏通明，面有玉光。九年飛行，上造月庭。
　　三素飛精招仙上符，秋分日黃書竹膜上，清旦西向服之。三年五嶽仙官來到，上真形見，中士淹藹，若見若亡，下士夢睡，與仙共言。九年得仙官雲軿來迎，上造日庭。
　　黃華石景內化靈符，以本命之日青書竹膜之上，向本命服之。三年頂生金光，玄照一里。九年與月夫人共言，飛行太空，上造月庭。
　　右出《洞真八素真經》
　　日魂練精陰符，以冬至日夜半炁書青紙上，投水中，沐浴一身，血精並被練化，致日精於紫景，降飛華於八騫，練五府於玉池，運兆身於廣寒。又黑書青繒佩身，八年身發金光，項有圓明，真人下降，授兆真文，飛行太虛，上昇廣寒之宮。
　　右出《洞真黃氣陽精經》
　　昇日門品
　　右飛華日景玉胎靈符，以本命之日朱書竹膜之上，向本命服之。三年流精紫光洞照身形，面生金容。九年飛行太虛，上造日門。
　　陽精飛景玉符，太歲之日朱書竹膜上，向太歲服之。三年胃管通明，真暉充溢，填靈玉戶，面生日光。七年飛行，上造日門。
　　右出《洞真八素真經》
　　八鍊金治化仙真符，以立春之日黃書青紙投水中，沐浴則通身鍊化，招日月之玄暉，降真人於玉庭，并黃書青繒佩身。八年與真人交言，降致雲輿，飛昇金門之上。
　　八鍊治化仙真符，以立夏之日正中丹書黃紙上，投水中，沐浴則內外鍊化，招仙根於陽精，致黃氣於黃華，迴日月以玄映，感真人於玉宇。又丹書黃繒佩身，八年真人下降，授兆真文，飛行空玄，上昇洞陽之宮。
　　龍景九鍊之符，以立秋之日晡時青書白紙上，投水中，沐浴則骨髓鍊變，招玄暉於紫景，致陽精於飛根，納黃氣於水母，降真人於紫軒。又青書白繒佩身，八年頭有日圓之明，飛行太虛，上昇廣靈之堂。
　　求仙之道，當以夏至之日夜半入室，南向眠坐，任意閉目，內思月中丹光夫人姓某諱某，形長八寸八分，頭作頹雲之髻，著丹錦飛裙，口銜月光，下入兆身心絳宮之中，須臾月光散為黃氣，雨降一形。夫人在月中央，採空青之華，散拂黃氣之中，口吐陽精赤氣，以灌兆形，從內雨外，黃赤二氣更相纏繞，洞映一身。夫人以紫書丹字六音授於兆身，便引黃氣二十四咽，引陽精十二咽止，叩齒二十四通，仰咒曰：
　　流火萬頃，洞陽之精，陽安之館，三華玉城。金仙內映，八素四明。九曜降氣，元上高靈。夫人漱香，散華玉清。丹書紫字，結音空青，蘭池玉潤，流灑八冥。朱光流翳，普天鮮榮。迴晨曲曜，映監我形。形與朱日，同死同生。乘空駕虛，驂御飛軿。玉女弼位，金童輔靈。翠羽輕蓋，上造帝庭。畢，咽氣二十四過，咽液十二過止，便服紫書丹字。行此道八年，夫人授兆丹書真文，日中玉璫，令兆飛昇，上造洞陽之宮。
　　右出《洞真黃氣陽精經》
　　無上祕要卷之八十八竟
　　卷八十九至九十原缺
　　#1『年』原作『中』，據上下文義改。
　　卷九十一昇太極宮品昇太微宮品
　　無上祕要卷之九十一
　　昇太極宮品
　　太極鍊變定真靈生符，舊文出太上變化空洞第一玉景篇中，藏之太極大宮。
　　諸行道求仙，思神存真，謝罪解過，上希神明感會之恩，當以立春之日青筆書文，東向服之一枚，宿愆並散，則太極記名玉簡。修行八年勿失一節，太極給玉童八人。存思感會天真下降，得見神形，致八景之輿，飛昇太極宮。
　　右出《洞真八道玉景隱符》
　　上真中元六甲陽生變化靈符，此則上甲陽靈之精化生玉文，以輔上真高晨變化八方之氣，通神招真，保命長存。服之八年，則太極上宮玉童九人給兆通靈，召八景雲輿，迎兆飛行，上造太極朱宮。上真變化，下元化生，八景神宮以輔學者之身，有知上真寶名宮府鄉居服御靈符，以招八景之氣，以降上真之形，下映兆之身，招靈致氣，役御千乘萬騎之官。服符修行八年，則高上感悅，真靈降見，致八景神官飛雲羽蓋運兆昇清，變化八方，上造太極宮。此九天靈文授宿有金簡玉名於太極之人，得見其篇目，生死獲仙。輕洩至諱，罰以九天刺姦，身將充濛山之役也。
　　右出《洞真變化七十四方經》
　　道言：夫輪轉福慶，不滅不生，而好學宗奉師寶，與道結緣，世世不絕，皆由先身積行所致。如此法輪，上士懃尚，廣開法門；先人後身，救度國王；損口拯乏，棵形衣寒；仁及鳥獸，惠逮有生；恭師奉法，恆如對神；長齋苦思，精研洞玄；吐納氣液，心灰意懃；割棄色累，萬想都泯；情和氣柔，人神並懽。如此之行，一滅一生，志不退轉，尅成上仙。三師備足，身登太極，位加仙卿，無量妙通，思念轉神。偈頌：
　　妙通轉我神，弘普無量功，道成天地劫，轉化發九重。滅度更生死，緣對各有宗。熟悟去來辛，形魂無始終。積慶籍福基，身拔五難峰。脫離三惡道，蕭蕭入閑堂。念度無邊境，思定感神通。法輪三度揚，輔成高仙公。迴我大椿步，飄昇太極宮。太上玄一真人告仙公曰：吾受太上命，使授子勸戒妙經，演法說教，事妙極此。其文秘於太上紫微宮中，自非仙公之任，其文弗可見乎。今說其戒，以成子仙，子宜
　　寶錄，勤行道成，當更迎子於太極宮也。仙公稽首受戒而辭去也。
　　右出《洞元真一勸戒法輪妙經》
　　昇太微宮品
　　太上曰：真人所以貴一為真一者，一而已矣。一之所契，太無感化；一之變適，天地冥合。是以上一為身之天帝，中一為絳宮之丹皇，下一為黃庭之元王。而三一之真，並監統身中二十四氣，氣以受生，生立一身，上應太微二十四真，真氣徊和，品物成形，神氣渾分，紫房杳冥。夫氣者，結虛煙而成神也。神者，託三一以自生也。變化者，三一之所造。得化者，皆由神以自隱，混黃相成，得玄之極。三一元君，各有真氣。真氣結成，自為千乘萬騎、雲車羽蓋。常以內入紫宮，以登玉清，列係元圖，化胞保胎。三一養身，得為真人。飛行九霄，受事高上。所以一之所濟者，乃生乎天地也，非但蝖飛蠕動小事而已。子若能守之彌固，則精應感暢，精應感暢則三元可見，三元可見則白氣鬱變，白氣鬱變混分自生，即千乘萬騎忽焉至矣。羽蓋可御，雲軿可乘，爾乃白日昇天，上造太微。太微天中有二十四氣，混黃雜聚，結氣變化，有時忽爾而分，恍然生也一化氣中生有二十四真人，結虛生成，不由胞胎，皆三一帝皇之氣所以致分道變化，託玄立景矣。即能守身中三一，則太微天中三元帝皇之真君而降見於外，亦與子面言也。
　　身中復有二十四真人，亦體中玄氣精靈所結而造致，分化而造萬也。若雲軿既至，合氣晨景，以登太微。太微二十四真人俱與身中神明合宴於混黃之中，共景分於紫房之內，託形氣於千塗。迴者艾以反嬰，改死籍於北酆，受長存乎帝鄉，出入玉清，寢止太微。
　　若單得受一道者，則三元不備，但注心於一，亦可長生不死，得入泰清而已，不得遊景太微之天北，登上清之宮。
　　右出《洞真大丹隱書經》
　　太微靈都幽昇符，舊文出太上變化空洞第六玉景篇中，藏之太微觀。
　　諸行道求仙，思神存真，謝罪解過，上希大帝大聖尊神，原赦宿罪之恩，當以秋分之日白筆書文，西北向服之六枚，則眾神削除罪名，注筭玉簡，司命度生，保命神仙。修行八年，勿失一節，太帝給玉女十二人，通真致靈，神人下降，所願皆成，致六景之輿，飛昇上清太微宮。
　　右出《洞真八道玉景隱符》
　　始生上真、下元陰陽變化二符，青書上符，白書下符，以立春日先服下符，後服上符。秋分日先服上符，後服下符。臨服符時，叩齒十二通，微祝曰：
　　二精上靈，通神致真，招景八氣，下降我身。千乘萬騎，呼噏成煙，玉景徘徊，三宮布神。內外齊合，飛凌九天。變化帝晨，朝謁玉尊。畢，仰嚥八氣止。行之八年，上真曲映，八景見形，萬騎神官將兆飛行，上入太微之宮。
　　右出《洞真變化七十四方經》
　　上真中元陰極變化靈符，此則太甲洞陰極之精，以輔上元中真八景神官，上通天真，下降人身，招靈致氣，千乘萬騎之官。服之八年，則靈飛玉女八人降形，使令致靈丹芝英變化之術、召八景之輿，昇兆飛行，上登太微之宮。
　　始生上真、中元陰陽變化二符，青書上符，白書下符，以立春日先服下符，後服上符，秋分日先服上符，後服下符，臨服符時，叩齒十二通，微咒曰：
　　上甲真父真母，合靈二氣交灌六元，化生八景，洞神變化，上清迴真曲降，來鑒我形，使我得乘八景之輿，飛昇太極雲庭。畢，仰嚥氣八過止。行之八年，將感八景，神官降見，運爾上昇太微之宮。
　　右出《洞真青要紫書金根上經》
　　學者當明中真寶名，宮府鄉居，服御靈符，以招八景之氣，上降中真之形，下映兆房，招靈致仙，役御千乘萬騎之官。服符修行八年，則高上感悅，三部八景神官降見兆身，致八景雲輿運兆昇清，變化八方，上昇紫微宮方諸東華也。其文法授有宿名東華金簡玉字之人，自無此挺，不得叅聞，見其篇目皆九祖昇仙，輕洩漏慢，身充風刀之考，九天刺姦，罰爾年命也。
　　中真變化下元，化生八景神官，以輔學者之身。學者宜知中真寶名宮府鄉居，服御靈符者以招八景之氣，以降上真之形，下映兆身，招靈致氣，役御千乘萬騎之官。服符修行八年，則高上感悅，真靈下降，致八景神官飛雲玉輿迎兆上昇紫微之宮。其道高妙，不行下世，得者生死獲生。輕洩靈文，罰以風刀之考，充役河源也。
　　中元散二十四氣，化生三氣八景洞真二十四神官，下治學者之身。中元官中赤混氣變化，憑虛而生也，皆有千乘萬騎鎮衛身形。若存天真於心，自招靈顏於寂房，則三八部神不移年而見形，玉童玉女立可使令。八年之中，千乘萬騎克致八景玉輿，運兆上昇紫微之宮也。凡修九真八道而無此文，亦當絕思於玄尚，無煩徒損口目之功也。故二十四神在人身中，上招二十四真，中安二十四宮，下通二十四氣。一神不鎮，則萬神不安，宮宅空廢，赤子飛揚，邪魔來入，萬病並生。學不知此，仙焉可蒙？千乘萬騎焉可得致？八景之輿焉可得乘乎？
　　上真下元陰生變化靈符，此則北方玄陰之精化生靈文，以輔上元下真八景神官，上通天氣，下輔學者身，招真致靈，千乘萬騎之官。服之八年，則太玄玉女八人降形。使令致九天真書、玉嶽神圖，召八景玉輿，飛行上清。其文秘太微上觀，依玄科四萬劫一出。
　　右出《洞真變化七十四方經》
　　通靈次精八史圖
　　上部第三真氣
　　三景吐靈華，晃朗八門開，中有智慧神，被服飛天衣。八史通靈氣，玉符洞精微，寶雲映玉字，巨獸振天威。煥爛八會宮，紛紛靈人飛，精思招真氣，五符生光輝，八景策玉輿，登空入紫微。
　　右出《洞元靈寶二十四生圖經》
　　無上祕要卷之九十一竟
　　無上祕要卷之九十二
　　昇上清品上
　　夫欲騰身九清，宴景南軒，迴玉珮於明堂，引金璫於泥丸，降魂真於晨燈，招飛景於帝君。凡行此道，以暮臥兩手撫心閉目，內思存玉珮青陽之氣，光色沌沌，如日月之圓，虛映兆身，洞達魂精。帝君姓開元，諱明，形長九寸，頭建紫冠，披珠繡華帔，飛錦青裙，帶月銜日，乘御青烏，在青光之中，下降兆身，安鎮泥丸。兆當叩齒九通，嚥液二十九過，陰咒曰：
　　玄元太虛，九天魂精。晨燈朗映，結氣沌清。號曰玉珮，洞曜太明。帶月銜日，建符執鈴。華光流煥，普天鬱冥。乘青控翮，丹轅紫軿。先宴三元，迴降我玄。鎮在泥丸，下流黃庭。檢魂制魄，萬神安寧。五藏結絡，九穴華榮。八景騰飛，昇入玉清。畢，以手按額髮際九過，拭目二七過，嚥氣三過止，便臥。如此則魂安魄寧，萬神鎮宮，內固靈氣，外塞邪源，八景變化，鍊真變仙。九年尅能洞睹幽窮，逆究未然，坐在立亡，與神返顏。一十八年道成降真，飛行上清。
　　右出《洞真玉珮金璫太極金書上經》
　　紫書丹字，月魂隱音，皆書月中西境騫樹之林，結自然之書也。
　　皇上諸天人，皆以春分之日採紫書丹字而服之。得服此六字，則炎光映兆之身。月中玉珮七寶可得而明，當以春分之日晡時白書黃紙上服之，叩齒十二通，微咒曰：
　　太暉曜中天，明霞煥金房。玉字羅慶雲，丹書結成叢。飛歌散朱林，窈窕太漠中。靈音自然唱，微辭八素宮。諸天嗽金香，流津灌我容。靈同天人德，皇上降紫童。運我凌九虛，上造朱月宮。畢，嚥氣二十四過止。又丹書紫上佩頭，三年則生自然紫光，映兆之形，飛行上清。求仙之道，當以春分之日晡時入室，西向，眠坐任意，閉眼內思月中青光夫人姓諱，形長九寸，頭作頹雲之髻，著錦雲飛羽之裙，口銜日光，下入兆身兩目之上，須臾月光散為黃氣，流布一形。夫人在月中央採騫林之華，散拂黃氣之中，口吐陽精赤氣，以灌注兆形，從內币外，黃赤二氣更相纏繞，洞映一身。夫人以紫書丹字六音授於兆身，便引黃氣二十四嚥，引陽精十六嚥止，叩齒二十四通，仰咒曰：
　　金治八鍊，丹池浩淵，玉膏滂沱，流灑八騫。黃氣鬱昇，陽精結煙，採華蘭庭，飛裙談說。夫人嗽香，皇上灌津，柔景時融，閏雨諸天。丹暉八朗，光明洞鮮，迴曜曲映，下降我身，得與月魂長保靈年。乘空駕浮，之造無間止。嚥氣二十四過，嚥液十六過止，便服紫書丹字。行此道八年，夫人授兆身丹字真音、月中飛華，以拂兆身也，面有金容，飛行上清。
　　右出《洞真黃氣陽精經》
　　高聖帝君曰：欲記名玄簡，騰身上清之法，當以三月三日上合之時沐浴清齋，食時入室，燒香，北向九拜，朝禮玉天。畢，北向叩齒十二通，思齋堂之內有紫氣之雲，虛生鬱勃，冠帀一室。存五老仙伯在紫雲之中，披飛青羽帔，冠通天玉冠，手執青文之籙，司領仙玉郎，著雲錦之袍，冠七寶玉冠，手執白銀之簡，思見二真為我記名於白簡之上，結錄於青文之編，以我簡錄付監真使者，定錄於左仙，上疏九天帝王七聖凡下，簡錄定名，五老仙伯領仙玉郎化入我身洞房之中。微咒曰：
　　天元慶吉，上合六陳。九帝命靈，七聖敷真。空玄記錄，東華結篇。名勒帝簡，永保上仙。音韻相和，我體自然。紫胞玉秀，瓊琅內鮮。面彩金暉，骨化如銀。奇毛異色，上下纏綿。玄降九霄，迴天紫軒。六領五龍，飛昇帝庭。三元合慶，得如所言。畢，又七拜禮七聖，嚥七氣止。行之七年，真人見形，自注簡錄，降致三元，乘空步虛，昇行上清。
　　高聖帝君曰：欲書名太極、白簡青文、飛行太極之宮者，當以三月三日青書白簡青文，十音向辰上服之，叩齒十二通，微咒曰：
　　三合成契，玄綱總辰。五體法圖，玄簡青文。名題太極，位准上仙。三元已布，六氣敷陳。金音玉字，我欲自
　　然。得乘飛景，上造帝晨。畢，嚥氣十過，向辰四拜。朝太極四真止。行此九年，太極書名，四真下降，授兆真文，自解明音，飛行上清。高聖帝君曰：
　　欲書名玄宮上元、青金赤書隱文、飛行玄宮之上，當以八月八日青書青金赤書十音，向西方而服之，叩齒九通，微咒曰：
　　天迴氣布四綱正方，三五結絡九道成叢。青金赤書，文耀太空，玄圖垂音，八達四通。洞得幽微，朗睹無窮。得朝三元，進登紫房。出入三清，長保華元。畢，嚥氣六過，六拜朝玄宮上真止。行此九年，則上元刻書，青金赤書隱篇，自然解曉，究幽窮微，與神交通，乘虛飛行，上昇上清。
　　右出《 洞真七聖元紀經》
　　黃帝招靈致真攝魔之符，朱書黃木版上，令廣九寸，長一尺二寸，置室中央。修行誦經，入室百日，與神人共言，三年室生自然黃霞之靈。欲致天仙，當書如法，著符南面，精思百日，真人降形，仙人詣房，授子神真人道。兆欲攝魔，當書如法，以著北面，誦太空之章一篇，則北帝操兵，天魔喪形，萬精滅影，內外肅清。又朱書黃繒九寸佩身，八年帝遣徘徊之輦下迎兆身，上昇上清。
　　右出《洞真致真攝魔之符經》
　　始生中真、下元陰陽變化二符，朱書上并黑書下，并以立夏日先服下符，後服上符，冬至日先服上符，後服下符，臨服符時叩齒十二通，微咒曰：
　　紫元交泰，二氣合靈。太一變神，洞元開生。陰陽導養，營鍊光明。上灌下溉，六度吐精。迴真曲映，來降我庭。通幽徹視，朗睹神形。八景翼仙，使我道成。變化玄應，坐超三清。長齊天地，萬劫不傾。畢，仰嚥八氣止。行之八年，上真八景尅降兆身，飛行上清。
　　右出《洞真青要紫書金根上經》
　　上真下元陰生靈符，此則北上玄陰之精化生靈文，以輔上元下真八景神宮，上通天氣，下降學者身，招真致靈，千乘萬騎之官。服之八年，則太玄玉女降形，使令致九天真書、五嶽神圖，召八景玉輿，飛行上清。
　　右出《洞真變化七十四方經》
　　梵摩迦夷天魂精秘音內諱玉珮正陽之符，則梵摩迦夷天正陽之氣，主合玄谷宮上真內神，黃書白素佩身。又書白紙，本命八節日服之，內思玄谷宮上真三年，審定尅見真形。取一十八年，得乘八景雲輿，飛行上清。
　　右出《洞真九真陽符》
　　六月受鬱單無量天之氣，當以其月九日旦、十九日正中、二十九日夜半，一月三日三時香湯沐浴，入室燒香，西北九拜朝元父，束南三拜，朝玄母，還向月建平坐，叩齒三十六通，閉眼思鬱單無量天王姓混諱霜，衣九色無縫自然斑文之裘，頭戴耀精日圓冠，乘九鱗瓊輪，從玉仙二十四人，下入兆身絳宮之中，存見赤色之雲氣鬱鬱，冠市兆形。良久，口引雲氣九嚥，微咒曰：
　　九天之氣，氣已滿充。安置八景，羅列三宮。萬神備位，靈真交通。司命定錄，太一扶將。三五齊契，運睹太陽。三變九轉，返我帝鄉。金輿瓊蓋，夾引玉光。來降我身，安我金堂。與我相保，與我同翔。騰飛太玄，上宴帝房。畢，嚥氣九過止。如此三年，心生五華，萬氣變化，睹幽察冥，與神共言。九年得乘八景，飛行上清。
　　右出《洞真九丹上化胎精中記》
　　十月、十一月、四月、八月朔日平旦，向王再拜，以東流水服琅玕華丹一兩，即頭主七色之氣，面有金華玉映，閉氣則立致八玄之輿，唾地則化為飛龍，左嘯則神仙立朝，右指則三素合風，千乘萬騎飛行上清。
　　右出《洞真太微靈書紫文上經》
　　中央大黃萬始玉符，兆欲致黃帝玉司君，當以太歲本命之日向歲上赤書黃紙服之，赤書黃繒佩之。九年玉司若削兆死過，度兆生宮，遣黃霞飛軿下迎兆身，上昇上清之宮。
　　右出《洞真四極明科》
　　四十五念功齊天地數，法自然，福覆無量轉，神入妙通，微究玄同，體道真思，念既定則坐降雲龍八景，玉輿上昇上清。
　　右出《洞元法輪經》
　　玉清鬱悅那林昌玉臺天九暉太晨隱書金玄內文。
　　凡修神仙之道，當以白書青版上，置東方，以滅青帝大魔王官屬，招致東方仙官。行之九年，則青真上聖皇上丈人降形於
　　兆身，役使仙官，取自然靈藥。又以白書青繒佩身，行來東方，則致安大堂鄉納善之世界，大魔王東帶稽首，禮迎仙官侍衛，入東嶽則致青雲羽蓋。九年飛行上清。
　　右出《洞真高上金元羽章玉清隱書經》
　　六素飛精通靈玉符，以立夏之日朱書竹膜之上，清旦東南向服之。一年，日中童子，見行。三年，與形神共言。九年，九空真人授兆真經，變化八方，坐在立亡，飛行上清。
　　八素飛精玉符，以立春之日青書竹膜之上，向東北正中服之。二年，九孔通明。三年，神華內鮮。九年，與真合靈，飛行上清。
　　登飛木星之道，歲星圓鏡，木精玄朗東陽之陝。星中有九門，門中出鋒芒，鋒芒光垂九百萬丈，一門輒有一青帝，凡九青帝，並備門奉衛於中央青皇真君。星中央有始陽上真青皇道君，諱澄瀾，字清凝。夫人諱寶容，字飛靈，治在木星之內，鎮守九門，運青光流鋒，以照上下之真。欲飛登之法，常思見歲星，當正心視星，以右手撫心而禮之，左手掩兩目，乃九閉氣，又叩齒二十七通，嚥液九過，使目閉於手下，心呼歲星中真皇之君夫人名諱字三過。畢，日願得與始陽青皇真君君夫人共乘八景碧輿，上登太上宮。言畢，乃開目於手下，向星微咒曰：
　　天光交和，精流東方。仰望九門，飛霞散鋒。如陽碧臺，中有青皇。青牙垂暉，映照九方。鬱集夫人，字曰飛雲。齊服雲錦，龍帔虎裙。腰帶鳳符，首巾華冠。出無入虛，遨遊太元。前策青帝，後從千神。來見迎接，得為飛真。上登玉清，高上之房。祝畢，去手臨目對星，服星之光二十七吞，存視星九芒，使盡來入喉中也。都畢，又叩齒三通。常行之十四年，木星中青皇太君奏聞高上玉清宮，刻太微蘂簡，定名玉書，位為上清真人。
　　木星有九門，門內有九青帝，其一帝輒備一門，以奉承於中央青皇上真大君也。青皇者，東方之上真，始精之尊神也，出入玉清，與高上為友也。其門內青帝，或號青靈之公，或號青神，或號青帝。
　　飛登火星之道，火星玄鏡，丹精映觀南軒。星中有三門，門中出三鋒芒，鋒芒光垂三百萬丈，一門內輒有一赤帝，凡三赤帝，並備門奉衛於南真上皇真君。星中央有丹火朱陽赤皇上真道君，諱維淳，字散融。夫人諱華瓶，字玄羅。治在火星內，鎮守三門，運赤光飛芒以朗天下之真人也。欲飛登之法，思見熒惑星，當正心視星，左手撫而禮之，右手掩口乃三閉氣，叩齒二十七通，嚥液九過，臨閉兩目，心呼熒惑真皇君、夫人諱字三過。畢，曰願得與丹火赤皇君、君夫人共乘八景丹輿，上登玉清宮。畢，乃向星微咒曰；
　　玄象流映，丹光南冥。仰望三門，朱雲絳城。中有丹皇，名曰維淳。夫人內照，是為華瓶。齊服雲霜，鳳華龍鈴。腰帶虎書，首巾飛青。出元入玄，翔遨五城。前導赤帝，後從六丁。來見招延，得真之名。上登虛玄，金書玉清。祝畢，去手勿復掩口，故臨目視星，服星之光二十七吞，存令星三芒，盡來入喉中。都畢，又叩齒三通，常行之，四年熒惑星中赤皇上真道君奏聞三元玄上宮，刻玄圃瓊簡，定名金書，位為上清真人。
　　熒惑星有三門，門內有三赤帝。其一帝輒備一門，以奉屬於中央赤皇君也。赤皇者，南方之上真丹宮之貴神，出入玉清，與三元上皇為友也。其中有赤帝君者，或號赤靈之公，或號曰赤神，或號赤精，或號赤帝，並受事於中央赤皇上真大君。
　　飛登金星之道，太白星圓鏡金精，煥曜西辰。太白星中有七門，門中出七鋒芒，鋒芒光垂七百萬丈，一門內各有白帝，凡有七白帝，並備門奉衛於西真上皇道君。星中央有太素少陽白皇上真道君，諱寥凌，字振尋。夫人諱飆英，字靈恩。治在金星之內，鎮守七門，運白光飛精以映上元真人。欲飛登之法，思見太白星，當正心視星，以右手撫心，而左手掩兩鼻孔，乃七閉氣，又叩齒二十七過，嚥津九過，臨閉兩目，心存太白真皇君君、夫人諱字三通。畢，曰願得與太素少陽君、君夫人共乘八景素輦，上登玉清宮。畢，又向星微祝曰：
　　七氣艷飛，光照西方。仰望七門，靈闕激鋒。素暉燭映，德摽金宗。中有少陽，號曰白皇。夫人靈恩，治在玉房。齊服皓錦，流鈴虎章。首巾扶晨，腰珮金璫。出空入虛，遊步玉剛。前導白帝，後從六庚。來下見迎，北登墉宮。名書上清，得為真公。祝畢，去手勿復掩鼻，故臨兩目視星，服星之光芒二十七吞，存令七芒盡來入喉中。都畢，又叩齒三通，常行之十四年，太白星中少陽白真人皇君奏聞太帝玉皇宮，刻上清金闕，定名玉簡，位為上清左真公。
　　太白星有七門，門內有七白帝。其一帝輒備一門，以奉屬於中央白皇道君也。白皇者，西方之上真，太素之尊皇，出入玄清，與皇初道君為友也。其門白帝君，或號曰白靈之公，或號白神，或號白精，或號白帝之君，並受事於中央白皇上真大君也。
　　飛登水星之道，辰星圓鏡水精，洞映北冥。辰星中有五門，門中出五鋒芒，鋒芒光垂五百萬丈，一門各有一黑帝，凡五黑帝，並備門奉衛於北真上皇。星中央有太玄陰元黑皇道君，諱啟咺，字精源。夫人諱玄華，字龍娥。治在水星之內，鎮守五門之中，運玄光流明之氣，以朗曜北元之庭。當為真人者，欲飛登之法，思見水星，正心視星，以兩手撫心。畢，舉兩手以掩兩耳，乃五閉氣，又叩齒二十七通，嚥液九過，臨閉兩目，心呼辰星真皇道君、夫人名字三過。畢，曰願得與君、君夫人共乘八景蒼輿，上登上清上元宮。畢，又向星微祝曰：
　　五氣玄飛，光流北方。仰望五門，蒼闕鬱繁。激芒達觀，靈映景雲。中有黑皇，厥字精源。龍娥紛藹，俱理玄關。齊服蒼帔，紫錦飛裙。腰佩虎符，首巾蓮冠。出凌九虛，入響玉津。前導黑帝，後從六壬。來下見迎，上登紫房。名書太上，得為玉真。祝畢，去手勿復掩耳，故臨目祝星光芒二十七過，存令五芒盡來入喉中。都畢，又三叩齒，常行之十四年，辰星中太玄上星真君奏聞高上宮，刻琳房玉札，定玉清紫文，位為上清真公。
　　辰星有五門，門內有五黑帝。其一帝輒備一門，以奉屬於中央玄皇君也。玄皇者，北方之上真，太玄之尊君，出入上虛，與紫精道君為友也。其門內黑帝，或號為黑靈之公，或號為黑神，或號為黑精，或號為黑帝君，並受事於中央太玄黑真上皇君。
　　飛登土星之道，鎮星圓鏡土精，鎮蔭黃道。鎮星中有四門，門中有四鋒芒，鋒芒光垂四百萬丈，一門各有一黃帝，凡四黃帝，備門奉衛於鎮元黃上真君也。星中央有黃中真皇道君，諱藏睦，字眈延。夫人諱空瑤，字非賢。治在鎮星之內，鎮鑒四門，運黃裳流氣，朗映中元，昭盻學真者。欲飛登之法，思見鎮星，正心視星，以兩手撫心而禮之。畢，舉左手以掩洞房上，乃四閉氣。又叩齒二十七過，嚥液九過，臨閉兩目，心呼鎮星真君、夫人諱字三過。畢，曰願得與中央太皇道君、君夫人共乘八景黃輿，上登上清宮。畢，又向星微祝曰：
　　四氣徘徊，合注中元。仰望九極，傍觀四門。黃臺紫房，垂鋒散芒。靈光鬱散，天華落盆。中有黃皇，厥字眈延，夫人港德，是為非賢。理命和氣，導玄灌元。齊服黃雲，龍錦虎裙。腰佩金符，首巾紫冠。出凌玄虛，展光金門。前導黃帝，六已衛軒。來下見迎，上登天關。金書太上，琅簡刻名。飛行太空，得為玉卿。祝畢，去手勿復掩洞房上，故臨兩目視星，服星之光二十七過，存令四芒盡來入喉中。都畢，又三叩齒，常行之十四年，鎮星中黃上真皇奏聞太上宮，刻署玉臺碧簡，定九玄丹文，位為上清真公。
　　鎮星中有四門，門內有四黃帝。其一帝輒備一門，以奉屬於中央黃真皇君也。中央黃真上皇者，中極之高尊，出入太微，與皇初道君為友也。其皇帝守門，或號日黃靈之公，或號黃神，或號黃精，或號黃帝君，並受事於中黃上真之君也。一夕服五星，令常周徧。春服星光，以東方為始，夏服星光，以南方為始，隨王月以王星為先星，行不必在方面，亦隨星所存向隨行。
　　天陰無星之時，皆於寢室施行，同存五方也。真人云：在室內存星，亦不異於見星也，勿謂不見星而當廢之也。此太上之隱道，登晨之祕法也。
　　吞服星光芒，時當悉存星真上皇、上皇夫人，乘光中來下入口嚥之，臨目彷彿如有其形也。恆修太上隱法，招存五星之上皇者，五年之內髣髴形見，七年睹見與之同行，十四年五星一合來下，共乘玄華之輿，三素紫雲，前導五帝，後從萬真，五星携之共載，白日登晨，上朝玉清，受書為上清真人。
　　右出《洞真八素真經》
　　東嶽青帝，內思甲乙入木九赤班符。東方青帝君姓常，諱精萌，頭建九元通天冠，衣青錦，帔碧錦飛裙，佩太上九氣命靈之章，帶翠羽交靈之綬，常以立春之日乘碧霞九龍雲輿，從青腰玉女十二人，手把青林之華九色杖旛，遊行東嶽太山，校定真人仙官錄札，時詣東海水帝，考筭學道功過罪目。迴降佩符者，身學者，服其符，以招其神，存其氣，以降其真，求削水帝之簡，上名玉札之篇，當以立春之日平旦，沐浴清齋，入室燒香，服甲乙入木九赤班符，行之九年，則能書符投山，山降雲雨，鯈欻奄冥；書符投水，水上蛟龍能入萬丈之淵；如行人中書符於木，削之不滅，其文轉明，帶符抱木，身成山林，東嶽衛以仙官十二人。行之十八年，則能飛行上清。
　　北嶽恆山君，常以冬至之日列奏真仙已得道、始學之人名錄，上言高上帝君，錄校玄名，區別功過。修飛仙之道，當以其日夜半沐浴齋戒，入室燒香，北向思恆山君姓伏諱通萌，頭建五元寶晨玉冠，衣黑錦飛裙，披玄文明光之裘，帶交靈紫綬，乘玄霞飛輪，從北嶽仙官十二人，悉乘飛龜，手把五色華旛，西北而迴，上登無崖之上玉清之天，徘徊空虛之內黑雲之中，當叩齒五通，心言：今日上吉，八節迴還，道君曲盻，來降我身，領掌命錄，長保天年。畢，思怛山君乘黑霞飛輪下降兆房，黑氣勃勃，霞滿一室，君在黑氣之中，手執紫簡，注上我名於紫簡之房。微咒曰：
　　玄陰迴靈，乘日御晨。五氣總真，普統群仙。案景上宮，徘徊雲陳。曲降監映，來我房軒。書名玄簡，記上玉篇。使我道明，洞徹入真。制命五靈，封河召山。降龍起雨，導雲興煙。飛霄輕輪，昇入帝晨。畢，仰嚥五氣正。修之九年，則恆山君為兆降致黑龍雲輿，給以仙官玉人，招北方神真靈藥，洞明北方未然之事、吉凶之兆。行之十八年，飛行上清。
　　右出《洞真九赤斑玉帝內真經》
　　青帝甲乙通靈玉符，空青書絳繒佩身，又以甲乙日青書絳紙上，束向服一枚。三年，甲乙青腰玉女降見，兆身通靈，知東方萬里之事，致東嶽仙官送自然之厨。九年，青帝自降於寢房，迎以青霞飛輪，上昇上清宮。
　　赤帝丙丁通靈玉符，朱書黃繒佩身，又以丙丁日朱書黃紙上，南向服一枚。三年，丙丁赤素玉女降見，兆身通靈，知南方萬里之事，致南嶽仙官送自然之厨。九年，赤帝自降於寢房，迎以絳霞飛輪，上昇上清宮。
　　白帝庚辛通靈玉符，白書黑繒佩身，又以庚辛日白書黑紙上，西向服一枚。三年，庚辛白素玉女降見，兆身通靈，知西方萬里之事，致西嶽仙官送自然之厨。九年，白帝自降於寢房，迎以素霞飛輪，上昇上清宮。
　　黑帝壬癸通靈玉符，黑書青繒佩身，又以壬癸日黑書青紙上，北向服之一枚。三年，壬癸玄素玉女降見，兆身通靈，知北方萬里之事，致北嶽仙官送自然之厨。九年，黑帝自降於寢房，迎以玄霞飛輪，上昇上清宮。
　　黃帝戊己通靈玉符，黃書白繒佩身，又以戊己日黃書白紙上，向太歲服一枚。三年，戊己黃素玉降見，兆身通靈，知中央萬里之事，致中央仙官送自然之厨。九年，黃帝自降於寢房，迎以黃霞飛輪，上昇上清宮矣。
　　右出《洞真素奏丹符靈文》
　　無上祕要卷之九十二竟
　　無上祕要卷之九十三
　　昇上清品下
　　夏三月，九元上虛皇君則變形為九日，更相累連，光明流曜，映照上清，思之還返真形。修行上虛皇君之道，常以冬至之日，入室北向拜朝虛皇君。畢，叩齒三通，思虛皇君隨四時形景在玉清七寶宮北元府恬水鄉上善里中，迴真下映，入兆兩賢幽闕之中，便咒曰：
　　玄寂通微，散精虛皇。三元混合，飛仙流光。神童溉灌，玉女散芳。元父交慶，福祚我當。八景輔翼，五老降房。得睹上靈，接顏仙王。永享罔極，仰飛太空。輕羽飛行，昇入上宮。畢，仰嚥十氣止。此玄寂上道，秘於太上六合紫房，依科萬劫一出，玄授上仙之人。得者神仙，行上清也。
　　玄寂九元無上虛皇君元飛皇之氣諱字，形長五千萬丈。
　　冬三月，頭建飛天紫冠，衣五色斑衣虎裘，佩流金之鈴，帶交靈素綬，立玄龜之上，在玄雲之中，光明煥煥，朗照上清。思之還長五寸五分。
　　春三月，九元上虛皇君則變形為老人，頭建黃巾，身衣玄羽之衣，手執戟，足立紫雲之上，思之還反真形。
　　秋三月，九元上虛皇君則變形為黃黑二色之光，光明弈弈，照明北方，此則反玄寂之氣，更受鍊元飛皇之精，思之還反真形。
　　右出《洞真元始變化上經》
　　春分之日，月宿金門之上，金門之上則有通靈之門也。以其時，月於金精冶鍊之池，受鍊於石景水母，瑩飭於華光。當此之日，灌陽精於金門，納黃氣於玉泉。皇上真人諸天人皆以其日採騫樹之華，以拂日月之光，月以黃氣灌天人之容，故春分之日萬氣並溫，神景偕和，黃氣陽精降接之時也。
　　求仙之道，當以春分之日晡時入室，西向，眠座任意，閉眼內思月中青光夫人姓諱，形長九寸，頭作頹雲之髻，著青錦飛雲之裙，口銜月光，下入兆身兩目之上，須臾月光散為黃氣，流布一形，夫人在月中央採騫林之華，散拂黃氣之中，口吐陽精赤氣，以灌注於兆形，從內雨外，黃赤二氣更相纏繞，洞映一身，夫人以紫書丹字六音授於兆身，便引黃氣二十四嚥，引陽精十六嚥止，叩齒二十四通，仰咒曰：
　　金冶八鍊，丹池浩淵。玉膏滂沱，流灑八騫。黃氣鬱昇，陽精結烟。採華蘭庭，飛裙詵詵。夫人漱香，皇上灌津。柔景時融，閏雨諸天。丹暉八朗，光明洞鮮。迴曜曲映，下降我身。得與月魄，長保靈年。乘空駕浮，之造無間。止嚥氣二土四過，嚥液十六過止，便服紫書丹字。行此道八年，夫人授兆丹字真音、月中飛華，以拂兆身也，面有金容，飛行上清。
　　右紫書丹字月魄隱音，題月東境騫林之樹，樹葉結自然之書也。得服此字，壽萬年。施日月之道乃有數十法，至於此音，秘不行也，輕洩身見世負風刀之考，七祖充無極鬼責，三塗五苦，萬劫不原。當以秋分日平旦，東向，丹筆書紫紙上服之，叩齒十二通，微咒曰：
　　玄暉明白，紫氣艷光。鬱飈乘日，四六相通。外拂朱華，內結八芒。紫道流煥，我身逸充。得乘景輿，上造帝堂。畢，嚥氣二十四過止。又丹書生紫上佩頭，三年頂生紫光三尺，得給玉女六人，口受靈音。妄洩之人，死沒鬼官。百年有金名玉字之人，得傳一人，秘則神仙，飛行上清。
　　凡學道之士服日月之道，當以立夏之日正中取真珠八分，又丹書八鍊丹胎玉符黃紙上，投於清水之中，向南沐浴，臨盆叩齒二十四通，微咒如立春之文。畢，引氣八嚥止。還室內燒香，以鍊丹和紫粉囊諸粉以粉身，摩兩手令熱，拭面及通身，首南而臥，叩齒九通，暝目握固，思日光紫氣累重下灌己身，思己在日景之內，日景迴己身，上昇洞陽之宮，在空青之林流火之庭。思南極洞陽真人諱融珠，形長八寸，衣絳章單衣，頭戴日精通陽之冠，口吐赤氣，勃勃如火之炎，以燒己身，須臾啜取青林之華以與己身，已食華味甘，覺體下熱，嚥氣八十過止，微咒曰：
　　日景耀羅，綺合玄阿。流火洋洋，萬津揚波，空林鬱青，金翅婆娑。八鍊朱母，芳芝恬和。金闕四張，皇人之家，靈暉吐精，仰啜飛華。左鬱玄上，右策命魔。身登高臺，遊盻緑那。八景翼霄，紫瓊丹霞。氣同玉真，命齊靈柯。長宴九玄，路無傾嵯。畢，便服八鍊丹胎玉符，嚥氣八十過，嚥液三十六過止。
　　行此之道，暮臥，又當以立夏之日始至立秋，以兩手摩心上，左右各八十過，思日在心中，月在心下，日月二光映照帀身，叩齒十二通，咒曰：
　　朝遊青林，夕宿高臺。流火萬丈，受鍊玉胎。魂寧魄悅，萬神熙熙。極日永月，三光齊期。畢，便臥。行此八年，則身入火不然，面有朱容，得與融珠面共語言，降致丹霞，飛行上清。
　　右出《洞真黃氣陽精王道順行經》
　　上無二十四氣，結成二十四宮府鄉里名號，置二十四帝尊處於玉清之上、無崖之巔、空洞之內、太虛之中，帝君憑虛而生，感靈和而為人宮府，皆結玉氣而成號，以輔上元上真，光明洞曜，虛映上清。二十四帝以立春、秋分之日，服御始生之氣，鍊真變神，下降學者真人之身。是其日當清齊沐浴，燒香入室，先思青氣從兆右目中出，白氣從兆左目中出，二氣混合，蓊鬱相覆，滿於一室，思己身在二氣之中，見神真形，每令分明，審定光色，便行服御咒說之辭也。極思寂注，勿異念也。所以專則致感，精則致妙，故能迴紫軿以扇空，駕飆輪以上昇也。自無太極金名玉字，不得知聞見其篇目。皆玄挺應會，尅成上仙。秘則靈降，洩則禍嬰。上元散二十四氣，化生三部八景二十四元洞神宮，下治學者之身。上元中宮中亦混氣變化，憑虛而生也，皆有千乘萬騎鎮衛身形。若存天真於寂室，精思神顏於靈宇，則三八部神安鎮宮府，不移年而神見，玉童玉女立可役使。八年之中，千乘萬騎必共致八景玉輿戴兆身，飛登上清之宮也。
　　太素三元君，乃一真之女子，則三素元君之母也。太素元君虛結空胎，憑華而生，誕於高上上清寶素九玄玉皇天中，厥諱正薈條，字雲渟嬰，頭建寶琅扶晨羽冠，服紫氣浮雲錦帔，著九色龍錦羽裙，腰帶流金火鈴虎符龍書，坐於太空之中，膝下常有丹緑青三素之雲，雲氣冠覆元君之身。夫欲行飛仙之道，佩三元玉檢之文，當以夜半時於密室之中，北向暝目叩齒三通，存思太素三元君服色諱字，乘丹緑青三素飈輪從玉皇天中來下降室內，便心拜於元君，微咒曰：
　　三氣元精，九天上靈。晨暉朗曜，玉華洞明。三素飛飈，丹轅緑軿。八風揚輪，流映霄庭。招真致仙，下降我形。上願利亨，單向皆成。金顏華容，內府鮮明。八景扶輿，骨飛肉輕。上昇丹臺，朝謁玉清。畢，嚥氣二十四通止，開目便諷玉清上宮瓊瑤蕭條之唱，以和於形魂之氣，欣於太素之高真。唱曰：
　　太元連玉清，三曜洞高明。八景迴晨風，散雲藹飛靈。圓輪擲空洞，金映冠天精。玉華結五老，紫煙運霄輪。乘氣蕩玄房，委順拔所經。金姿曜九霞，玉質躍寒庭。幽童迴駭盻，老艾還反嬰。帝一固泥丸，九真保黃寧。視盻萬劫外，齊此九天傾。畢，心拜，嚥唾三過，都止也。
　　上真元父，結九天玉精之氣，化生道一內神遂無為道極之宮；下真玄母，結九陰玉靈之氣，化生陰極內神真元中靈之宮。二氣上治九天極洞之宮，下治人身金門陰陽之房。元父、玄母常以立春、春分之日受交虛映之氣，散精灌靈，合會天元，中鍊玉仙，下變形真。當此之日，普天內新。為學之本，當以其日沐浴清齋，入室燒香，存思二真形象諱字衣服宮府鄉里，服御陰陽二真靈符，固神宮於幽府，定保錄於元圖，陽離北朔之鄉，陰會金雲之州，交二氣以變鍊，合陰陽以相扶，則元始勒命於南極，三真書簡於東華，宛轉反香之烟，遊觀紫霄之崖，滅死結於元胞，輔上真於幽都，八景策轡，三元迅虛，飛行上清，變化太無，則七十四方與形合廬也。
　　上清變化七十四方上真，始號上元上真高明元玄靈之氣，結玉清瓊上宮丹朋府三素鄉元正里，號曰上三天玉童諱字，頭建三華寶曜洞天玉冠，衣青黃七變錦袍，帶朱精禁天之章，佩七曜流金火鈴，治玉精瓊上宮，下散元九道之氣，化生洞仙中元五陽洞耀洞極虛上高皇之宮，下治真人之身中黃長命宮中。三天玉童常以立春、秋分之日，服御元玄虛之氣，以鍊真變神，散元九道之氣，以灌學真之身。修飛仙之道，常以其日平旦晡時夜半入室，東向服上真上元靈符，叩齒三通閉眼思三天玉童諱字服色，乘玄虛之氣下降己身，與九道之氣混合同一宮，便引氣三嚥，密咒曰： 
　　浩浩玄虛，金室瓊廬。三靈啟運，六元散敷。流真下降，授我玄符。光映八圓，道明恢扶。金札玉字，紫文丹書。勒位九天，靈真同疇。降致緑輪，飛雲龍輿。飛行上清，昇入玄虛。長保劫年，福慶有餘。畢，仰嚥三氣止。
　　右出《洞真七十四方變化上經》
　　檢仙真書，一名太真陰陽靈錄三元章，乃三天九靈上微隱文。天地有大劫之數，經八千劫其文則一見，三元玄臺直符三百人，玉女九十一人。佩者，一形之神皆受號自然玉仙也。無此文則形神不變，垢魂彷徨。彷徨不定，則神與邪交，則有灰落之期。形神不變，則不得召仙官、命上真，及誦萬徧玉章也。萬徧玉章，皆九天太真萬神之隱名，誦之則九天駭聽，萬仙東帶。身無檢仙之文，而輕命仙官，搖動九天，仙不為降，天不為納音，魂飛魄散，神驚氣奔，宮宅振潰，赤子擾喪，天魔生禍，身則灰亡。學有此文，則不修自仙，太平期至，奉迎聖君於上清宮，自無玄圖帝簡，刻書丹文，不得妄告，寶篇輕洩，七祖充責，長閉鬼官，己身亡命，不得入仙也。
　　上清玉景丹靈洞天上元君三元玉檢文，以授上清真人，佩遊諸天，檢御太空，攝領群真。得佩此文，位同靈仙，諸天敬護，五帝司迎。九年得三元君，奉詣上清宮。
　　受此文，齋九日。青筆書九尺黃繒上，祭之於本命之嶽，然後佩身。九年未昇，當又祭，投書於青煙之霄，則得上清玉景宮，給以五色雲車，奉迎受者身。清虛元年，歲在庚寅九月九日，上甲直晨元始天王，清齋上清宮，告盟無上無巔無色無影無形無名無祖無宗無極洞清九玄自然無數劫，道授三元玉檢文，檢三天玉童，使付後學有玄名應為上清真人者，定名於丹臺金藏玉策紫文瓊札，奉迎聖君，飛行上清宮。
　　太素三元君，處於高上上清之宮、廣靈之堂，晨燈映乎玉真，明光煥乎丹房，三華吐曜於自然，神暉洞朗於九玄，慶雲翳乎玉臺，飛煙鬱於紫軒，明玄圖於上館，理五符於胎尊，布三元於太素，主生籍於玉門，蕭條高軒，獨翫妙淵，出遊霄觀，則日月傾曜，列燭拔根，八風迴波，飈蕩幽源，瓊暉映朗，高霄舞晨，絳霞鬱敷，黃雲七纏，五老啟途，太帝扶輪，西皇秉節，東華揚旛，九天為之巔。徊大無為之起煙，幽氣隱藹，八景拂塵，顧盻羅於無上，俯仰周乎百圓，可謂至真之高邈，妙化之難量也。
　　右出《 洞真玉檢經》
　　此流霞開明內觀玉符，東向朱書白紙上，叩齒十二通，咒曰：
　　太陽九道，八真齊明。三五迴化，混合丹靈。石景玉胞，朱丹之精。採納飛玄，來降我形。長與三晨，同死俱生。畢，以符投於石景水母之中。右上清玉霞紫映內觀上法，一名金精石景水母玉胞經，一名採服日根招霞之道。
　　常以月生一日，取東井黃華之精三升，井華，水也。盛以金器亦佳，著於中庭。至月十六日夜半，令月精光玄映於黃華之中，兆東向書黃氣陽精洞明靈符，投著黃華器中，轉西向，叩齒二十四通，仰呼月魄云云，凡二十四字。畢，閉目存月中五色流精紫光，下灌兆身，洞帀一形。存月中有一真人，形長九寸，頭戴紫冠，通身衣黃錦飛裙，下在兆頭上，口引月中黃華，以灌溉兆形，便臨黃華器中，映月光而微咒曰：
　　靈舒耀華，三五洞清。紫黃交降，二氣混并。天元離合，運度虧盈。皇芝流溢，黃胎結精。景中真人，淘灌我形。月君夫人，固我黃寧。金鐺玉珮，使我徹明。與月俱虧，與月俱生。長餐黃華，昇入帝庭。浮遊太空，匡御飛輪。上享無極，億兆劫齡。畢，仰向月二十四嚥止。取黃華向月洗目，及通身自盥洗。畢，餘殘悉放東流之川。行此九年，目睹空洞，徹見萬里，逆究吉凶，鍊容易體，面有玉精，體生紫光，乘空駕虛，飛行上清，三關啟機，九戶受靈，面發金容，五藏華榮，金真啟暢，豁落洞明，神燭潛照，寶光夜生，流金交擲，煥落火鈴，嘯命立到，驅策神兵，三元詣房，降致緑輪，乘空駕虛，飛騰上清。
　　右出《上清主霞紫映內觀上法》
　　無上祕要卷之九十三竟
　　無上祕要卷之九十四
　　昇太空品
　　上清金闕靈書紫文，採服日華飛根，以散解死結，保凝泥丸，混生雌雄，固魂養神，身得玉皇，氣同三光。案此吞氣之法，昔受之於太微天帝君，一名赤丹金精石景水母玉胞之經也。當常伺見日初出之時，乃對日東向，叩齒九通。畢，心中陰祝呼日魂之名、日中五帝之字：日魂珠景，照韜緑映，迴霞赤童，玄炎飆像。凡心祝呼此十六字畢，仍暝目握固，存見日中五色流霞皆來接一身，下至兩足。又存令五氣上至頭頂，於是日光流霞五色俱來入口中，又日光霞之中自復有紫氣大如目瞳者，累重數十，焆煥在五光之中，名之日華飛根、玉胞水母也，并俱與五氣來入口中，向日吞霞，作四十五嚥氣。嚥氣畢，又嚥唾九過。畢，又叩齒九通，微祝曰：
　　赤鑪丹氣，員天育精。剛以受柔，炎水陰英。日元晨景，號曰大明。九陽齊化，二煙俱生。凝魂和瑰，五氣之精。中生五帝，垂光御形。採飛以虛，掇根得盈。首巾龍華，披朱帶青。轡烏流玄，霞映上清。賜書玉簡，金閣刻名。服食朝華，與真合靈，飛仙太微，上昇紫庭。祝畢，向日再拜。真仙之中百萬人以上，無有一人知日魂之名。此道玄妙，非腐食臰骸可得聽聞。天陰無日，可於密室中所外潔淨處，存而為之。清修道士精通上感者，可不待見日而修之也。若學者休糧山林，長齋五嶽，絕塵人間，遠思清真者，得日日服日根之霞，吞太陽之精，則身生玉澤，面有流光。如其外累人事，未獲靜形，浮遊世路，心拘縈網者，要以月朔日、月三日、月五日、月七日、月九日、月十三日、月十五日、月十七日、月十九日、月二十五日案而為之，如上法，一月之中十過也。此日，是日魂下接飛根盈滿水母玉胞。行之一十八年，玉清太素三元君當鍊以金真，映以玉光，位為玉皇，飛行太空。
　　右出《洞真靈書紫文》
　　《紫書訣》：凡修上真之道，當行上清玉霞紫映內觀上法。常以本生上旬之日，沐浴清齋，虛潔法服，平旦入室，以內觀開明玉符清華之水東向洗眼，并漱蕩口腸，令內外清虛，口無餘味，腹無餘熏，眼無餘視，體無餘塵，恬潔淨默，唯道是身，然後還南向平坐，瞑目內思紫氣出兆頭頂之上，勃勃充天，氣灌己形，內外鬱冥，便引紫氣仰嚥三十九通，氣隨嚥入兆口腹之中。嚥訖，開眼朗然豁除，便叩齒三通，仰咒曰：
　　上清流霞，暉真告旦。紫雲映靈，揚精交煥。內注金門，玉戶受灌。寶神藏景，魂魄無散。明皇九真，八道漾。攀雲招虛，靈降河漢。洞徹幽元，三晨齊宴。遊騰玉室，上拜帝館。畢，仰嚥三過止。
　　此內觀開明玉符，當以朱書白紙投水中，東向叩齒三通，咒曰：
　　天無飛翳，地無遊塵。玉符蕩穢，洗除非真。洞明玄虛，招致靈仙。畢，以水洗目，漱盥內外，餘符水悉放之東流。此一訣，出《上清玉霞紫映內觀經》中篇。修之八年，紫雲覆兆身，目朗徹視，洞觀九天，體生奇光，縱景萬變，飛行太空。
　　右出《洞真青要紫書上經》
　　十二月則受梵寶天之氣，當以月三日平旦、十三日正中、二十三日夜半，一月三日三時香湯沐浴，燒香入室，西北九拜朝元父，東南三拜朝玄母，還向月建平坐，叩齒三十六通，閉眼存呼梵寶天王姓諱。行此三年，骨化成玉，神懽氣盈，逆知方來未然之事，九年形變，飛行太空。
　　右出《洞真九丹上化胎精中記》
　　右八素飛精二景玉文，生於空洞之中，明於龜山之巔、玄圃之上、積石之陰，萬氣所內，總御諸天，日月隱文，秘於九天之上，萬劫一傳。有得靈文，日月同年，變化縱景，出有入無，項生紫光，面發金容，萬靈稽首，十天同迎，九年修行，飛昇太空。
　　右出《洞真八素真經》
　　金精石髓鍊變九元真符，兆欲去離刀山之難，當以本命之日白書青紙服之。三年，宿罪消滅，真靈下降。九年，尅得乘龍策虛，飛行太空。
　　右出《洞真四極明科》
　　昇紫微宮品
　　黃水月華丹，掇而取之，食其華，飲黃水一升，則分形萬化，眼光變為明月，浮遊太空，飛行紫微上宮。
　　右出《洞真靈書紫文上經》
　　始生中真上元陰陽變化二符，朱書上符，墨書下符，以立夏先服下符，後服上符，冬至先服上符，後服下符，臨服符時叩齒三通，微祝曰：
　　陰陽順化，二氣流通。元父保真，玄母衛宮。二靈交變，道明光充。八元玄灑，我道開張。三部合景，變化無方。靈符停年，玉氣還童。壽齊劫齡，長天無窮。畢，仰嚥八氣止。行之八年，將八景神官為兆策轡，上昇紫微之官也。
　　中真上元陽生丙子變化符，此上元玉門陽靈之精化生玉文，以輔中真高清，變化八方之氣，通神招．真，保命長存。服之八年，則紫微上宮玉童八人給兆通靈，召八景雲輿，迎兆飛昇，上造紫微宮。
　　右出《洞真變化七十四方經》
　　紫微靈都真符舊文，出太上變化空洞第三玉景篇中，藏之紫微宮中。
　　諸行道求仙，思神存真，謝罪解過，上希五帝眾仙原祐之恩，當以立夏之日朱筆書文，南向服之三枚，萬罪並消，五帝保舉，記名丹房。修之三年，勿失一節，則紫微給玉童八人。存思感會，五帝降形，致三景玉輿給兆飛行，上昇紫微宮。
　　右出《洞真靈真八道玉景隱符》
　　昇紫庭品
　　高聖帝君曰：欲記名西龜之山，騰形七映之房，當以七月七日上合之時，沐浴清齋，晡時入室，燒香，北向九拜，朝禮玉帝。畢，北向叩齒十二通，思齋室之中有白素之雲，虛生蓊藹，滿币一室。存五老仙伯在素雲之中，披飛青之帔，冠通天玉冠，手執青文之錄，思領仙玉郎，著雲錦之袍，冠七寶玉冠，手執白銀之簡。思見二真為我記名於白簡之上，結錄於青文之篇，以
　　我簡錄付監真使者，定錄左仙，上疏九天帝王七聖機下，簡錄定名。五老仙伯領仙玉郎化入我身太素宮中。微咒曰：
　　天慶普降，上合萬神。大空記名，東華刻篇。結以青錄，簡以白銀。四韻合一，齊音成真。高聖玄授，以度我身。二氣下填，迴天九煙。化為仙伯，玉郎并真。八景携輿，上造帝晨。朝禮上聖，福慶九纏。長保三光，天地同年。畢，又七拜禮七聖，嚥七氣止。行此之道，則龜母注錄，東華記名，三元下降，昇到紫庭。
　　右出《洞真七聖元紀經》
　　陰陽玉景開雲符，朱書青紙服之，朱書青繒佩之。此日月二景之精，能知二景之精，隱景藏形。行之十八年，上昇紫庭。
　　右出《洞真神州七轉七變舞天經》
　　昇紫虛品
　　太上真人招五辰於洞房飛仙祕道，南極元君受傳，夜半清靜，坐臥任意，安體靖心，寬氣調神，臨目內視，存西方太白星在面兩目上，名為玉璫紫闕。次又存北方辰星在天中帝鄉玄鄉玄宮，從鼻上來至髮際五分，直入一寸。
　　次又存東方木星在洞關朱臺在目後一寸，直入一寸。
　　次又存南方熒惑星在玉目內眥際五分，直入五分。
　　次又存中央鎮星在金匱黃室長谷，金匱黃室在人中中央直入二分，星如綴懸於上。
　　存思都訖，髣髴令星處其位當悟，使五星出光芒，放五色煙，貫我一身．洞徹內外。體中如有薰薰，星精來入也。乃叩齒五通，嚥液二十五過訖。乃微咒曰：
　　高元紫闕，中有五神。寶曜敷暉，放光衝門。精化積生，變為老人。首巾素容，緑帔絳裙。右帶流鈴，左佩虎真。手執天剛，散絳飛辰。足躡華蓋，吐芒鍊身。三景保守，令我得真。養魄制魂，乘飆飛仙。畢，常能行此十五年者，於是南極老人丹陵上真迎以緑雲之輿，西極老人素靈子期迎以黃飆之車，北極老人玄上仙皇迎以玄景之龍，東極老人扶陽公子迎以青駢之輦，中元老人中央上玄子迎以曲晨之蓋。五老一合，俱昇紫虛。
　　右出《洞真金真玉光太上隱書經》
　　無上祕要卷之九十四竟
　　無上祕要卷之九十五
　　昇紫晨品
　　凡有神州七轉七變舞天之道，役使玉童玉女各二十一人，遊行五嶽，玄絡青毛之節，駕青景之龍，佩神虎之符，戴芙蓉之冠，著紫繡毛帔丹青飛裙，鳴金玉真，紫蓋華旛，帶九赤斑符，封山召雲，上遊紫極金堂之中。若未能變景騰霄，故在人中。修行此道，九天父母上皇紫晨亦以法服飛仙羽章給子之身，但不顯於囂塵之中耳。子修此道，當但存己身著此章服，乘龍御雲，七年尅得真靈見形，上昇紫晨。
　　上皇先生紫晨君，蓋二暉之胤，結玉晨之精，育龍烟於太空，包紫虛以通靈，託九玄以含秀，凝洪露以成神，陶三氣以自灌，經玄母以法生，任歷劫而受化，感日告而曜形。於是上皇元年天甲啟晨，誕於神州八景之天平丘中域洞淵之濱，厥名諱波帝字曰虎□，既生之旦，面發金容，體映玉光，五色紫章，七十二變，精耀玉顏。神龍吐芝以灌溉，鸞鳳撫翼以蔭玄。丹靈散景於瓊軒，流光煥爛於遐真。二景停暉於八朗，七元迴精以匡晨。金仙散香以亂氣，神妃擲華以發烟。五緯結絡，神秀紫天。年冠二九，逍遙中元。餐精嚥氣，吐納靈津。含芝內灌，凝神胎仙。挹漱守默，澹泊自然。思微念氣，時不虧間。積感洞元，名超上清。受號元皇，位登紫晨。蘭鳳應瑞，順運流遷。神秉五曜，形磐七元。飛霄迴輪，乘空落烟。群仙啟路，三道合明。流電吐威，逸駕九玄。再登玉陛，三謁紫庭。遊盻瓊闕，宴景三元。携契五老，玉霄上賓。飛獸攘踞，神鳳撫嗚。巨虬匡轡，靈風散香。流芬激揚，蓊藹玉清。金童攀雲而侍輪，玉女躡虛而衛靈。東遊碧水桑林之館，洞淵浩靈極清之源暘谷神王總仙玉司，請九玄元圖、青精翠雲九變之光日景啟明之章，以鍊真化形，遊洞上宮。西之玄羽素野、西龍濛汜之濱紫微玉堂王母，請皓靈素章、龜山元籙，定真玉格，以禪紫皇之號。南造朱陵太丹極炎流火之鄉、太陽瓊宮九層玉臺南極上元君，請太丹洞元炎鈴七耀瓊章，金真玉光以招二景玉精，鍊化七變之容。北造朔陰九玄寒鄉，太陰玉晨九元真妃受流精飛景寶章蕭條九耀豁落七元，以披天關，朝宴玉宮，上登始天元景玉京峻嶒之臺九曲之房，太真丈人、太上大道君，受三天正法，威制六天，受九絳飛精章，衣流金鳳璽，位登紫晨。
　　上皇先生於是靈耀暉姿金容暢顏體冠法服，頭戴紫文飛霜七色之冠，侍女眾仙十億萬人，飛龍毒獸備衛玉軒。夜明自然神燭，室散虛馥之烟，風鼓玄旍，迴舞紛藹。嘯朗太無，玉音激籟。虛唱飛歌，八響應會。鸞嗚鳳吹，清奏玄籟。玄精曲映，三晨停蓋。萬真禮慶，莫不宗賴。頤棒神州之闕，蕭條無崖之館，匡制三五之運，拯化承唐之難。理二儀於玄圖，總上皇之遺幹。靜詠瓊軒，俯盻冥翫。蔚蔚三關，幽章啟韻。合唱玄閬，明範應讚。虛音互騁，洞慧朗煥，激八風以迅驅，攝流電以揚精。召六甲於五行，役武卒於天丁。符五嶽以伺駕，檄威章以震靈。變舞天於神州，迴七轉於妙庭。招虛無以自灌，服玉符以升形。落玄象於日月，運七氣於斗星。於是飄颻九域，公子同軒，司命齊輪，遊宴紫晨，領括洞淵，總御群仙。自天以下莫不受事於上皇由七變之道。妙哉焉，七轉七變之道。上皇紫晨君受於九天父母，修行道成，以傳玄感清天上皇君。上皇君以傳三天玉童，三天玉童以傳紫極真元君，紫極真元君傳天帝君，天帝君傳南極上元君，南極上元君傳太微天帝君，太微天帝君傳後聖金闕君，後聖金闕君傳上相青童君，承真相係，皆經萬劫一傳。小有天王後撰一通，以封於西域山中。得者皆奉迎聖君於上清宮，給玉童玉女各二十一人，典衛靈文，營護有經者身。
　　上皇七轉之道絳簡紫書，秘於紫天元臺玉室金房之內，授於已成真人，不教於始學。凡受洞真三十九章雌一玉檢大有妙經，解結散滯，拔度七玄，而不知七轉之法，皆不得誦詠於玉篇。夫七轉之章，皆神洲之曲，高上之音，運於天地，叅落三晨，左迴右轉，合會洞門，變五還二，上應七元，轉三還五，緯度天關。其道甚妙，故為舞天。誦之一篇，朗徹無間；七轉八誦，三光齊真；五老定籍，司命改年；解散宿結，斷絕胞根；上開九祖，更反胎仙；制御千妖，萬魔束身；修之萬徧，位登紫晨。
　　右出《洞真神州七變舞天經》
　　昇玉宮品
　　太帝君素語內祝第－
　　靜室獨處，平坐東向，叩齒九通，瞑目陰祝曰：
　　蒼元浩靈，少陽先生，九氣還肝，使我魂寧。敢有犯試，摧以流鈴。上帝玉籙，名上太清。畢，咽閉氣九息，嚥液九過止。
　　天帝君素語內祝第二正
　　南向，瞑目，叩齒三通，陰咒曰：
　　赤庭鋒宮，上有高真。三氣歸心，是我丹元。騰我淨躬，逕奏以聞。太微緑字，書名神仙。畢，閉氣三息，嚥液三過止。
　　南極上元君素語內祝第三
　　正西向，瞑目叩齒七通，陰咒曰：
　　素元洞浮，天真神廬。七氣守胇，與神同居。澄誠明石，遊御玄虛。白玉金字，九帝真書。使我飛仙，死名已除。畢，咽閉氣七息，嚥液七過止。
　　太微天帝君素語內祝第四
　　正向本年命之上，瞑目，叩齒十二通，陰咒曰：
　　黃元中帝，本命之神。一氣侍脾，使我得真。後物而傾，千神來臣。老君玄錄，書名神仙。長生久視，與天同存。畢，因閉氣一息，嚥液十二通止。
　　後聖帝君素語內咒第五
　　正北向，瞑目，叩齒五通，陰咒曰：
　　玄元八極，太上之機。五氣衛腎，龜玉參差。著名玉札，年同二儀。上皇太帝，峙然不迷。役使六甲，以致八威。畢，因閉氣五息，嚥液五過止。
　　眾真素語內咒第六
　　還東向，存五方之氣，都畢，又嚥液九過，叩齒。畢，北向再拜，陰祝曰：
　　謹白太上太極四真，請存五方五帝五靈神。刻其緑字，驂駕十天，萬妖束氣，眾邪絕烟，使某相見，得共語言。畢，乃精思。
　　太上曰：凡欲修行經方，存念神真守一之法，不先通釋三宮，開明九孔，調理五府，然後修行，則神氣不懽，真靈不降，亦徒勞於精思，無益於自補也。有志者，精行其事，五方素咒訖，還存思，氣理和調，內神欣喜，影響相對，無不朗然也。兆勤□之，必得神仙至妙上法，非賢不傳。
　　凡修長生之道、白日昇晨之法，每當清齋苦念為先。故至人之學，望雲霞而致降，思招無而致感者，豈復虛繆哉！天道玄默，望之泯泯。子既有心，安在子身。諒由精誠，守固握真。道不期遠，正在數年。與氣相應，道便降焉。此太上之妙訣，得者神仙。
　　凡學當從下上，案次而修，不得越略，虧天科條。經有三品，道有三真。三皇內文，天文大字，九天之錄、黃白之道，亦得控轡玄霄，遊盤五嶽，故為下品之第。靈寶洞玄、亦元始俱生，淵頤深奧，妙趣同原，齋淨芳蘭，五稱映玄，拔度七祖，解釋罪根，亦致真人下降，飛騰太清。中品之妙，下方地仙。上清道經，太丹隱書。凡三百寶名，玉訣九千。此上真之首目，玉帝之內篇。得者名叅玉簡，錄字青宮，白日昇晨，上造帝堂。上品之訣，秘在九天之上、大有之宮。夫學當從下品造於玉清
　　也。道者三奇：第一之奇，大洞真經三十九章；第二之奇，雌一寶經；第三之奇，太上素靈洞玄大有妙經。此傳已成真人，不傳於始學也。忽遇因緣，得見篇題，不得使妄披於靈文，皆當先鍊於涉學，然後造真。道無不備，萬無不仙。學者詳而奉之，勿虧此言。
　　學道不先備科而學，亦萬無成也。科以制犯，知科便改，自然應真也。太真科有九品，品有十二條。九真科有三品，品有九條。四極明科有四品，品有二十四條。誡於輕重罪福之制，故學者宜先尋之。此科亦單行，於始學不必悉備於眾經也。
　　太上素靈大有玉篇、九真明科，皆傳骨相合真之人。依上皇之初，舊經萬劫一傳，三天立正，改七千年聽得三傳，七百年內有其人亦聽三傳。案科齎上金三兩，紫紋百尺，青繒二十七尺，赤絲五兩，沉香一斤，丹一兩，詣師告齎百日，或三十日，上誓九天，北帝大靈萬真領仙玉司，以為盟信，誓約寶秘。修行靈文，不得輕洩，宣露神真，愆盟負科，殃及九祖，考撻死魂，長閉地獄，萬劫不原，身役形殘，終不得仙。
　　凡受素靈洞玄，當依年限而傳，過此不得復出篇目，以暢三奇。素靈經妙可誡於後學，使勤尚之人告慎於明科。
　　諸天帝王後聖九玄帝君、上相青童太極真人，稽首敢問太上天尊至真，上法高秀玄澄，羅絡萬物，宗寂虛凝，妙起激玄，法化三乘，彌綸億劫，量何可勝，豈復稽於明科乎？
　　太上曰：善，子之言。夫後生之徒，自非玉虛之胤結自然而生者，皆孕於混氣，染係於囂穢也。結有不純之行，性有不專之善。雖希慕玄賾，故心恆背我，舉止所乘，莫不犯於過。過生乎外，減命乎內。承此而學，豈不去真遠哉！如使三官執咎，對在幽司，考延七祖，罪累於身，有犯斯過者，而使悟於玄都，有糺罰之制，靈化之大，復許有贖罪之法，案科而用，如此期真將必近矣。為學之士而無此檢，亦徒勞於精思，無益於苦念也。今故摽出九真三品、明章太極真人，於是退齋，上清奉受素靈大有妙經，九真科檢秘於金藏玉匱，衛以玉童玉女各三千人，侍典靈文，散香虛庭，飛龍毒獸，巨虬千尋，奮爪雲牆，備衛玉關也。如是十天大聖九宮真仙三月一過，莫不上登玄宮，禀承明科，禮拜於靈文也。
　　上相青童君曰：凡有金骨玉髓，名參青宮。得有此文，秘而施行，於是承受之儀玄合上典，施用節度與真同功，贖罪拔難宿結咸解，七玄之祖於是而欣，己身昇騰，上宴玉宮也。
　　右出《洞真太上素靈太有妙經》
　　無上祕要卷之九十五竟
　　無上祕要卷之九十六
　　玉清品上
　　玉清高桃厲沖龍羅天觀靈無晨隱書金玄內文，九老仙都所佩。行神仙之道，當以赤書白版上，置西方，以滅西方白帝大魔王官屬，招致西方仙官。行之十二年，則白景素靈七聖金靈君降形兆身，役使仙官，取自然靈藥。又以朱書白繒佩身，行來西方福堂淵盛行之世界，大魔王束帶稽首禮迎仙官侍衛入西嶽，則致素雲羽蓋，十二年飛行玉清宮。玉清碧落空歌餘黎天總晨九極隱書金玄內文，玉清高元君所佩。行神仙之道，當以墨書丹版上置南方，以減南方赤帝大魔王官屬，招致南方仙官。行之一十八年，則洞陽丹靈真景君降形於兆身，役使仙官，取自然靈藥。又以墨書絳文佩身，行之南方宛利城境棄賢之世界，則大魔王束帶稽首禮迎仙官侍衛入南嶽，則得南極寶書致丹雲羽益，一十八年飛行玉清宮。
　　玉清摩坦婁于翳天沓曜旋根隱書金玄內文，九天真王所受。行神仙之道，當以黃書墨版上置北方，以滅北方大魔王官屬，招致北方仙官。十五年則致北極玄上玉真君授兆高上寶書，役使仙官五十人。又以黃書皂文佩身，行之北方鬱直野清靜之世界，則萬靈束帶，魔王稽首禮迎仙官侍衛入北嶽，則致玄雲羽蓋，飛行玉清宮。
　　玉清扶刀蓋華浮羅天玄景晨平隱書金玄內文，太素三元君受之於元始天王。行神仙之道，當以紫筆書黃版上置西北方，以滅皓帝大魔王官屬，招致西方福德之野延賢世界仙官。十二年則致上宮玉女降兆寢房，授兆神真之道。又紫筆書黃文上佩身，行之西北延賢世界，則萬靈束帶，魔王稽首，禮迎得乘飛雲羽蓋，遊行玉清宮。
　　玉清具渭耶渠初默天合暉晨命隱書金玄內文，扶桑太帝受之於太霄真王。行神仙之道，當以黃筆書蒼版上置東南方，以滅旻帝大魔王官屬，招致東南元福田用賢世界昱帝仙官。十五年則致玉女二十人給兆驅使，取自然靈藥。又以黃書緑文上佩身，行之用賢世界，則萬靈束帶，魔王稽首，禮迎得乘緑雲羽蓋，飛行玉清宮。
　　玉清沖容育鬱敵沙天齊暉晨玄隱書金玄內文，西王母受之於北極皇上先生。行神仙之道，當以青書紫版上置東北，以滅蒼帝大魔王官屬，招致東北方福集都長安世界蒼帝仙官。十年則致仙童十八人給兆驅使，取自然靈藥，高上飛玄羽章。又以青書生紫紋上佩身，行之東北長安世界，則萬靈束帶，魔王稽首，禮迎得乘紫雲羽蓋，飛行玉清宮。
　　右出《洞真高上金玄羽章隱書》
　　陽臺靈生玉符
　　諸行道求仙、思神念真、謝罪解過、上希陽臺真人仙官玉女原赦之恩，當以立冬之日墨筆書文，北向服之七枚，則仙官玉女書名仙簿，列字金簡。修行八年，勿失一節，真人給玉童八人，思真感會，真人降形，致七景之輿，飛行玉清。
　　洞真九赤斑符
　　東嶽太山君常以春分之日列奏真仙已得道及始學之人名錄，上言高上帝君，錄校玄名。修飛仙之道，當以其日日出之時沐浴齋戒，燒香入室，東向思束嶽太山君姓玄丘諱目陸，頭建三寶九光夜冠，衣青羽章裙，披衣九色斑裘，帶上皇命神之符，乘青雲飛輿九色蒼龍，從十二仙官，手把五芝，東北而迴，上登無崖之上玉清之天，徘徊玄虛之內青雲之中，當叩齒九通，心言：今日上節，八願開新，願迴神曲蓋，來降我間，納我所求，奏我所陳，得上玉札，位係紫篇，道君迴映，我獲上仙。畢，思太山君乘雲輿下降，青氣鬱鬱，覆滿一室，君處青氣之中，手執青簡，注上我名於青簡之篇。微咒曰：
　　玉真徘徊，煥明東方。乘龍駕輿，飛行太空。迴靈曲映，下降我房。青陽告始，上願開通。納我所陳，削過記功。刻名青簡，列奏高皇。西龜結錄，東華勒方。五靈輔翼，八帝齊光。驅甲御乙，出木入商。六丁侍衛，玉女扶將。攝山召海，命制蛟龍。嘯風興雨，靡不立躬。天魔伏試，萬靈敬從。變景化形，上昇玉宮。年享太山，永保無窮。畢，仰嚥九氣止。修之九年，則太山君見形於兆前，降於青氣之雲，給神童九人，致自然神芝，能知東方萬里之事。一十八年，則致龍興，乘空飛行，上昇玉清。
　　南嶽衡山君常以夏至之日列奏真仙已得道及始學之人名錄，上言高上帝君，錄校玄名，區別功過。修飛仙之道，當以其日中之時沐浴齋淨，入室燒香，南向思南嶽衡山君姓爓諱洋光，頭建八朗寶光玉冠，衣赤錦飛裙，披神光緋文之裘，帶封靈制魔之章，乘赤霞飛輪，從南嶽仙官十二人，悉乘飛鳳，手把神芝，東南而迴，上登無崖之上玉清之天，徘徊空虛之內赤雲之中，當叩齒三通，心言：今日上吉之日，良晨應真，玄願普降，玄天納新，願乞道君值迴上仙，飛輪羽蓋，下降我身，名言上清，東華結篇。畢，思衡山君乘赤霞飛輪下降兆房，赤氣鬱鬱，覆滿一室，君在赤氣之中，手執赤簡，注上我名於赤簡之篇。微咒曰：
　　朱陽乘晨，徘徊九霄。丹輿飛蓋，洞煥霞寥。曲迴下映，監我心翹。上願所陳，莫不感幽。仰披靈衡，形與神交。書名丹臺，結字南瑤。六丙翼真，乘丁入飈。攝山封海，命制萬妖。千精伏竄，群魔皆消。南嶽既掌，三元來招。降致朱軿，昇入皇朝。二景齊靈，後天而彫。畢，仰嚥三氣止。修之九年，則衡山君授兆寶書，給仙官八人，降致神芝奇異之物，能知南方萬里之事。行之十八年，則致赤雲之輪，飛行太空，上昇玉清。
　　西嶽華山君常以秋分之日列奏真仙已得道及始學之人名錄，上言高上帝君，錄校玄名，區別功過。修飛仙之道，當以其日晡時沐浴齋戒，入室燒香，西向思華山君姓浩丘諱元倉，頭建六元通神飛冠，衣白錦飛裙，披素錦之裘，帶交靈素綬，乘素霞飛輪，從西嶽仙官十二人，悉乘十二白虎，手把七色華旛，西南而迴，上登無崖上清之天，徘徊空虛之內白雲之中，當叩齒七通，心古？我願飛仙，上昇上清，飛入華嶽，與帝同靈，乞丐道君，降我真形，為我致仙。書我玄名。畢，思華山君乘白霞飛輪下降兆房，白氣弈弈，覆滿一室，君在白氣之中，手執白簡，注上我名於白簡之篇。微咒曰：
　　金門煥明，白雲峨峨。四會交真，八氣結羅。上告玉晨，帝靈昇霞。迴神下降，曲眄我家。記我白簡，書名西華。七真部仙，制御群魔。上承皇威，攝山命河。興雲降雨，龍輪立過。運我飛虛，上造靈阿。所願立至，所剪立摧。千變萬化，洞明玄霞。畢，仰嚥七氣止。修之九年，則華山君為兆致神仙之藥，給仙童七人。九年能知西方萬里之事、吉凶之兆。行之十八年，致白雲之輪，飛行太空，上昇玉清之宮。
　　中嶽嵩高山君常以三月、六月、九月、十二月戊辰、戊戌、己未、己丑之日列奏真仙已得道及始學之人名錄，上言高上帝君，錄校玄名，區別功過。修飛仙之道，當以其日日中後沐浴齋戒，入室燒香，向四季思中嶽君姓角諱普生，頭建中元黃晨玉冠，衣黃錦飛裙，披玄黃文裘，帶黃神中皇之章，乘黃霞飛輪，從中嶽仙官十二人，悉乘飛燐，手把玄黃十二節麾，西南而迴，上登無崖之上玉清之宮，徘徊空虛之中黃雲之內，叩齒十二通，當心言：天垂上願，我享其恩。念虛降靈，思微致仙。中嶽之君，結我同軒。使我飛行，昇到金門。畢，思嵩高山君乘黃霞飛輪下降兆房，黃氣之中，勃勃覆滿一室，君在黃氣之中，手執黃簡，注上我名於黃簡之篇。微祝曰：
　　皇靈中玄，道翳紫天。三合成一，結虛而仙。學錄保篇，固命度年。尅名東華，記仙中秦。五靈臥映，使我道鮮。出虛入微，洞徹九玄。身生水火，變景億千。乘空步虛，飛行無間。畢，仰嚥十二氣。修之九年，則與中嶽君對面共言，為兆降致黃龍飛輿，給以仙官，取自然之物以與兆身。行之十八年，道成飛仙，上昇玉清。
　　右出《洞真八道玉景隱經》
　　金書秘字三元九真陽符
　　上監天魂精秘音內諱玉佩始陽之符，則上監天始陽之氣主上丹田下真內神。青書白素佩身，又書白紙，本命八節日服之，內思丹田中真，三年則睹真形，九天丞相書名九天之錄，得見九天父母，帝君降形，八景同飛，上昇玉清。
　　兜術天魂精秘音內諱玉佩太陽之符，則兜術天太陽之氣主洞陽宮上真內神，朱書白素佩身，又書白紙，本命八節日服之，內思洞陽上真，三年不闕，則睹五頭一身真形，內神九天書名南臺，帝君下降寢房，鍊魂制魄，變景八神。一十八年，飛形九霄，上昇玉清。
　　右出《洞真太極金書上經》
　　無上祕要卷之九十六竟
　　無上祕要卷之九十七
　　玉清品下
　　迴神飛霄登空招五星上法
　　迴神哺飴，上招五星登空之道，上衛七玄，下解兆形，混合萬變，立昇玄綱。沐浴焚香，入室清齋，修行其方，五內映明，七孔朗然，神填絳府，形登五星，至極妙法，非真不傳。所謂知道者易，修方者難。難修之道，可不秘乎？
　　常當甲子、甲午、乙酉、乙卯、己丑、己未、戊辰、戊戌之日，沐浴清齋入室，坐外任意，臨目執手於心，髣髴存東方青帝諱通明字蓋卿，巾青巾，衣青衣，青冠，青履，帶通光陽霞之章，入我身中，又思肝中四真名清明君字明輪童子，恒填我肝中，守我胃管之戶膏膜之下，固塞死氣，為我降青精青水玉芝，因存歲星精光，口引嚥之九十過止，令青氣極充於肝府。行之九年，使東方青要玉女九人侍側。
　　次思南方赤帝諱太陽字幼林，巾赤巾，衣赤衣，赤冠，赤履，帶四朗朱碧之章，入我身中。又思絳宮中一元丹皇君名神運珠字子南，丹一名生上伯，一名史雲拘，恒鎮我絳宮中，守我頭骨首之戶，斷絕死氣之路，為我降丹精赤水玉芝，因存熒惑星精光，口引嚥之八十過止，令赤氣充布絳宮中。行之九年，役使南方赤圭玉女八人侍側。
　　次思西方白帝諱通陰字元起，巾白巾，衣白衣，白冠，素履，帶皓靈扶希之章，入兆身中。又思肺中六真名上元素玉君字梁南，中童恒填我肺中，守我十二關門，斷絕死氣之路，為我降素芝白水玉精之丹，因存太白星精光，口引嚥之六十過止，令星氣布充於肺府。行之九年，太素玉女六人侍側。
　　次思北方黑帝諱通神字子規，巾蒼巾，衣蒼衣，蒼冠，蒼履，帶鬱真蕭鳳之章，入兆身中。又思腎中七真名玄陽君字冥光生，怛填我兩腎中，守我背、骨地府，斷塞死氣之路，為我降玄陰丹芝九液之水，因存北方辰星精光，口引嚥之五十過止，令星氣充布兩腎之中。行之九年，太玄玉女五人侍側
　　次思中央黃帝諱萬福字大倉，巾黃巾，衣黃衣，黃冠，黃履，帶中元八惟玉門之章，入兆身中。又思脾中五真名養光君字太昌子，恆填我脾中，守我極根之戶，斷絕死氣之路，為我致黃水月華玉胎丹芝，因存中央鎮星精光，口引嚥之十二過止，令氣充於脾府。行之九年，黃素玉女十二人侍側。
　　次思上玄元父名高同生字左迴明，下元玄母名叔火王字右迴光，二神守我本命之根，塞我死氣之原，為我致陽芝陰精，哺飼我身，存日月二景之光，映照一形，口引光色三十六嚥止，令光氣充盈臍下丹田宮。行之九年，面生金容，目有流光，役使六甲，召制六丁，隨意所欲，真人詣房。存思五帝二景真神事訖，咒曰：
　　五星纏絡，光流內明。二景飛霞，灌溉五精，真神填藏，長保黃寧。太一務猷，變胎迴嬰。肝肺結華，心腎充盈。脾保中元，五芝受生。日月寶光，與帝合并。飛空騰虛，上朝玉清。
　　次思精血三真名元生君字黃寧子，恆填我兩孔之下源骨節。二真名堅玉君字凝羽珠，填我太倉之府、五腸之口。心中一真名天精液君字飛生上英，填我胸中四極之口。九元之真，男名拘制字三陽，鎮我左耳伏晨之戶、皇一之魂；女名上歸字帝子，填我右耳伏晨之戶。紫素左元君，名翳鬱無刃字安來上，填我頭面之境。黃素中元君名圓華黃刃字太張上填我胸腹之境白素右元君名啟明蕭刃字金門上，填我下關之境。日中司命君名接生，填我左手。月中桃君名方盈，填我右手。胎中元白氣君名務玄子字育尚生，太一精魂名玄歸子字盛昌，二神填我五藏之上結喉之本。結中青氣君名案延昌字合和嬰，元君精魂名保谷童字明夫，二神填我五藏之下大胃之上。節中黑氣君名賦來生字精上門，帝真精魂名幽臺玉字灌上生，二神填我九腸之口、伏源之下。胞中黃氣君名祖明車字神無極，天帝精魂名理維藏字法珠，二神填我少腹之內二孔之本。血中赤氣君名混離子字叔保堅，司命精魂名發紐子字慶玄，二神填我百關之血、絕節之下。上玄元父君名高同生字左迴明，下元玄母名叔火王字右迴光，帝皇太一名重冥空字幽寥無，九帝尊名曰明真字眾帝生，太帝精魂名陽堂玉字八靈，九關魂名緑回道字絕冥，天紀帝魂名照無阿字廣神，七神填我本命之根，塞我死路之門，存祝眾真從頭至臍無不朗然，使金液流帀，玉華映魂，神飴溢於窮腸，帝氣充於九關，七祖披釋於三塗，受更胎於南宮，填生神於一身，布真氣以固年。畢，叩齒三十九通，祝曰：
　　氣生於無，結氣生神。陽氣外貢，陰氣內升。二象翻錯，交結元靈。內真填衛，九孔受生。保魂固魄，萬神安停。保我三關，華芝充盈。與我同昇，俱造玉清。畢，嚥氣三十九過，以填三十九戶。氣澤帀潤，流布一身。若能棄累，不拘世塵，靜心夷意，朗睹虛房，盻想內視，填神固魂，絕死氣於九戶，填生宮於關，回帀存祝，如面共言，晝夜三年，真神見形，皓華反根，朽齒牙生，五藏結絡，內補充盈，役召六甲，驅策六丁，室致九霄之賓，神降三素之軿，神飛形舉，白日登晨。
　　右上真之神寶名內字而填在人身之內，運於九天之氣，固人六府機關。萬精化生，皆由於神。神填則生，神逝則亡。勤心積感，則能舉人身形，上昇玄宮。求仙之道，不知形神內名，又不知填塞死戶，生豈可冀乎？夫修此道，不得冒履厭穢，食五辛之屬，觸性正氣，神則去矣，知豐肴以甘口，爵祿以榮身，而不顧甘口之食是傷命之斧，爵祿奢麗是消真之源。故神人愛幽寂而棲身，不顯形於風塵者也。修生之家可不慎乎？
　　高聖帝君曰：欲書名上清，金書玉籙之文，飛行上清之宮，當以二月二日青書玉籙十音白紙上，向正東服之，叩齒九通，微咒曰：
　　胤元玄靈，承古法虛。骨像應圖，玉籙金書。河魁絡已，五神煥舒。次慶二元，玄真降廬。名題上清，得乘飛輿。永享無窮，福愛有餘。畢，嚥氣八過，八拜朝上清之宮八帝尊神止。行之九年，則上清刻書玉籙，飛雲丹輿上昇玉清之宮。
　　高聖帝君曰：凡有玉骨丹文，列名帝圖，得見七聖玄紀。凡有金髓紫藏，名題金札，得見隱書內文。凡有神奇異毛，紫胞玉絡，名標上清，得見白簡上篇。諸有流精紫光，內映外纏，寶藏金容，名書玉虛，得見青籙之文。諸有神挺應圖，瓊胎紫虛，名題東華，得見七傷檢文。自無此挺，靈篇不可得而妄披，寶文不可得而看也。得見此文，皆玄質合仙。九年修行，尅得飛行玄虛，上昇玉清也。
　　五鈴登空步虛保仙上符一名火鈴
　　太微天帝君受氣之始，玄象初分，登九玄虛生之臺，五帝神官衛於八方，五符空映，若存若亡，菴藹鳳臺之上、瓊房曲室之內，積七千年其文見矣。流光曜於九霄，文鬱煥乎玉清。左擲則為流金火鈴，右振則為豁落七元。攝制極天之魔，威布九遐之庭。至極妙道黔洞微難勝。帝君清齋太空瓊臺洞真之殿玉室金華之房，侍女眾真、五色神官、十億萬人、飛獸毒龍俠闕備門，巨虬千尋衛於墻岸，鳳鳴龍嘯，百音激館，威揚廣庭；獅子嘷喚，眾吹靈歌，玉響流璨，神妃合唱而奏音，玉女鳴弦而拊彈，徐乃引中央黃老君、太極四真人，設流霞之醴、鐶剛之果，赤樹白子，隱芝離結，眾香芬落。積九十日，於是龜母案筆，太一拂筵，天妃侍香，玉華結篇，以白玉為簡，金書其文，以付仙都左公，封以玉岌雲錦之囊，傳付中央黃老君。君依盟奉受五符，稽首而退，即致九靈流景雲輿，五色神官五萬，飛青翠羽龍帔，上登金闕玉清之宮。
　　流金火鈴內視振威大咒神慧
　　佩流金火鈴，出入遠近，經履危臉寇病之中、厄害之下，當存真光以自衛，開通萬里之路。發行之始，正向其方叩齒二七通，嚥氣三十六過，便思所之處所形象山林草木人民禽獸神靈分明朗然，皆來朝拜我身，思北斗七星覆我頭上，仍存我左目為奔星，右月為迅電，其光煥赫，奔流九萬里外，見所之道路隨光開通，山林草木、人民屋宅、兵寇鬼氣悉令消除，無復孑遺，四道豁然。因咒曰：
　　前開後閉，天平地昂。神公出遊，四道開張。當令天地，通我橋梁。前後左右，洞達八方。我左擲奔星，右迅電光。流火萬里，何妖敢當！太一將送，萬神來迎。所之所向，靡不吉良。乘雲駕虛，上昇太空。畢，便引二目之精，各還其宮，左取七氣，右取七氣嚥之。畢也，如此可以冒嶮涉難，攻鬼伐兵，無不應響蕩然。其法至妙，不得妄傳，口口而已，明慎之焉！
　　五帝流鈴五符，威制極天之魔，召攝五方神靈，上應五星參落七元，下應人身九孔七明，周天竟地，靡有不關，無幽不測，無細不鑒。存符則光見，擲符則振威。子若佩之，口受師言，若在人間遇惡鬼之地，當作振威大咒，北向閉氣十二息，思五方氣覆冠一身，內外晻冥，都無所見，因叩左齒三十六通，嚥五方氣，方各三嚥氣，氣除盡入兆身，存我兩目童子光如流星，煥落五方。咒曰：
　　天元七精，五帝流鈴。煥擲電光，如天奔星。米耀十方，照鬼真形。有何小妖，當我生門！太上有命，誅戮無親。屠肝剖腹，絕滅鬼精。千千皆摧，萬萬皆傾。神威吐咒，攝錄無停。便嚥氣三十六過止。如此一咒，則五方神官皆保甲命卒攝錄所在有靈之氣，束縛詣庭。三咒則鬼氣滅種。
　　若入五嶽，周遊山川，冒嶮履峻，皆當未及其處百步叩左齒三十六通。若之東嶽，便存東方青帝希林珠官屬死九千人衛我前後，以青霞之氣覆冠我身。若之南嶽，當存赤帝丹玄子官屬八千人衛我前後，以絳雲之氣覆冠我身，若之西嶽，當存西方白帝少皓靈官屬六千人衛我前後，以素雲之氣覆冠我身。若之北嶽，當存黑帝玄冥皓官屬五千人衛我前後，以玄雲之氣覆冠我身。若之中嶽，當存黃帝執中元官屬萬二千人衛我前後，黃氣覆冠我身。咒曰：
　　乾天耀靈，七晨玄精。五斗華蓋，繞絡我形。五色飛覆，混合交并。身佩七元，流金火鈴。煥擲無方，極天鬱冥。五帝神官，驅策天兵，為我攝制山川土地千鬼萬靈，皆令束首，自送真形，前誅後戮，所捕無停。畢，如此一咒，天魔滅迹，萬神來朝，遊行五嶽，履涉山川，無復試觀之患，五嶽仙官自奉送五芝五英，來給子身。若在軍寇之中，懸白刃之下，厄難之中，當叩右齒十二通，存北斗覆身，玄光洞映，周帀一體；叩左齒十二通，存肝為歲星，出在左肺為太白星，出在右心為熒惑星，出在前賢為辰星，出在後脾為鎮星，出在胸上，令五星精氣纏繞前後，我身居斗魁之中，五星之下，次思五帝神官衛我左右，仍咒曰：
　　天為我屋，地為我牀，五嶽山川，為我橋梁。玄斗元精，為裁衣裳。藏身七元之內，流火之鄉。渡我者太一務猷，過我者白元無英。灾不能干，兵不能傷，當令我身上詣金闕九老之京。畢，如此，在屈厄之中便得解脫。
　　五色錦各五十尺，以請五帝仙官。紫金五兩，誓五方之信。沉香五斤，上聞三元宮。真珠一斤，以為盟丹之誓。書刀子一枚，以斷死氣之路。金珠七枚，以奉請七元之精。絳文七十尺，以為炎光之信。
　　凡受符經之身，當寶信詣師，清齋三日，沐浴燒香，書符及經露著高壇之上一宿，明朝共登壇告北帝，啟盟符經，度付弟子，自登壇告誓，不得妄開篇目師，輕洩經文，身被風刀之考。弟子不受而披卷，殃及七玄，身殘失明。四極之科禁，輕洩經文太真之律，禁無盟信，自非金名玉格，莫得聞見。求仙之夫，無五符佩身，五嶽仙官不衛兆形，三官鬼錄不落死名，棲身山岫則為九天魔工所敗，出入人間則不兔縣官兵刀。得佩之者，上天履淵，縱橫無方，適意周旋，存思真神，還復本宮，五芝自生，身映玉光，仙官防衛，三元詣房，乘雲駕虛，上昇玉清。
　　右出《洞真紫度炎光神元變經》
　　若見龍頭鳳身之人，或一烏九頭鳳身，此則元始天王左治虛映上真之官下降兆身，道欲成也，慎勿言。叩齒九通，嚥氣三十二過，密咒曰：
　　二道順行，元始徘徊。玄真映朗，九靈散開。流盻無窮，降我光輝。上披朱景，解滯豁懷，得御飛霞，騰身紫微。畢，心拜三過止。行之三百日，尅見元始真形，授兆九天上書，飛行玉清也。
　　右出《洞真三元玉檢經》
　　中央太黃萬始玉符，兆欲致黃帝玉司君，當太歲本命之日向歲上赤書黃紙服之，赤書黃繒佩之。九年，玉司削兆死過，度兆生宮，遣黃霞之軿下迎兆身，上昇玉清之宮也。
　　太玄都四明科曰：青要紫書、金根眾經，乃九天真王受空玄自生之章，付九陽元皇玉帝，封秘九天之上玄靈七寶玉臺，侍典玉女三千人，萬劫傳付。青要帝君、高上虛皇元靈道君、太素高靈洞耀道君、南極上元君，眾帝令封一道於王屋山。若有金骸玉骨，名書帝錄，七百年內遇其人，聽德三傳。傳者當資金魚玉龍各一枚，紫繒百尺，青繒四十尺，師弟子對齋百日，告盟而傳，給玉女玉童各二十四人，營衛受身。修行百日，通靈致真。九年乘雲，飛行玉清。有犯科禁，三犯，不得入仙；五犯，七祖父母己身被考，左右三官罰以刀山火鄉，二十四嶽，萬劫乃得還充下鬼負石之役。玄都左宮女青律文，受者明慎奉行。
　　高上玉晨命魔靈膳主制東方青帝魔靈大王，咸保負某嶽先生王甲體真合仙，俯仰遣東嶽仙官羽輪奉迎甲身，上登玉清官紫鳳臺，如九天信。
　　右白書青繒上。
　　高上玉晨命魔靈旛主制南方赤帝魔靈大王，咸保負某嶽先生王甲體真合仙，俯仰遣南嶽仙官羽輪奉迎甲身，上登玉清宮紫鳳臺，如九天信。
　　右黑書絳繒上。
　　高上玉晨命魔靈旛主制西方白帝魔靈大王，咸保負某嶽先生王甲體真合仙，俯仰遣西嶽仙官羽輪奉迎甲身，上登玉清宮紫鳳臺，如九天信。
　　右朱書白繒上。
　　高上玉晨命魔靈幡主制北方黑帝魔靈大王，咸保負某嶽先生王甲體真合仙，俯仰遣北嶽仙官羽輪奉迎甲身，上登玉清宮紫鳳臺，如九天信。
　　右黃書黑繒上。
　　高上玉晨命魔靈旛主制中央黃帝魔靈大王，咸保負某嶽先生王甲體真合仙，俯仰遣中嶽仙官羽輪奉迎甲身，上登玉清宮紫鳳臺，如九天信。
　　右青書黃繒上。
　　右出《洞真太元左宮女青四極三十一獨立寶經明科律文》
　　九天丈人、三天玉童，以上始元年天甲告辰時加北維移度停軒，三元齊景，九帝迴真，登高上玉館紫虛之天。三九素語披解靈關，玉精真訣理命長存。閑究寥朗，清暢蕭條。玉旨秀虛，瓊音逸霄。香風激無，慧唱遐遼。流芳深賾，氣冠神飈。玉檢總御，萬仙來朝。斯玄古之妙化，經萬劫而不凋。撰真訣以遣觀，試來心於勤翹。若金名東華，緑字紫庭，得受妙篇，位登玉清。
　　右出《三九素語玉精真訣》
　　上皇先生紫晨君上經
　　神州在天關之北，日月迴度其南，七星轉輪其中央，晝左迴八緯，夜右轉七經。七星運周，天光迴靈。此上皇
　　紫晨受化之庭，便修七轉之法，位登於玉清也。
　　凡修七轉之道，每以月朔十五日及八節之日齋戒，正中入室，東向讀七轉之章八過止，至夜半，北向又讀七過止，一日晝夜合十五轉。此則上應天關，運度三光，中整一形，通津固神，下制萬魔，卒滅千靈，輪轉相和，三五齊明。學失此道，死入幽冥。精修苦念，尅乘飛輪，上登紫晨，遊宴玉清。
　　太上大道君道章第五
　　《神州玉章》曰：景化九玄闕，玉晨徊紫精。內映絕宅府，乘虛造四明。法輪比三周，七變還無英。太一檢天魔，迴章校千靈。左嘯洞玄微，右吃九天傾。整落彌八荒，流盻策神兵。拔過七祖難，越度仙皇庭。司命保元籍，東宮注玉名。迴光泥丸府，五臟秀華榮。耀景負圓珠，固魂保劫齡。上宴九霄館，蕭蕭登玉清。
　　右出《神州七轉七變舞天經》
　　秋三月行道，思神招靈，當以黃書白紙上，西向服之。百日通靈，千日見神。上真下降，與接仙顏。役使太素玉女六人，致金精日華治鍊芝瑛。又白書青繒上，安所座臥席西面，以白綿衣之。百日白老降房，白帝官侍衛神文，營護行符者身。六年，則致三素雲軿降覆，兆身昇形太空，飛行玉清。
　　西華高上虛皇君元上皇之氣諱字，形長六千萬丈。
　　秋三月，頭建三光玉華珠冠，衣自然靈文之裘，佩九天制魔靈旛，帶交金日精之劍，坐素雲之上，手執金符，光明煥煥，洞映上清，在素雲之中、八冥之裹，思還長六寸六分。
　　冬三月，西華虛皇君則變形虎頭人身，衣七色虎衣，紋綵斑斕，上清之上白雲之中，思之還返真形。
　　春三月，西華虛皇君則變形為直人，色如黃金，項負圓光，衣三十二條九色之衣，光明洞徹，照應十方，在玉清之上紫雲之中，思之還返真形。
　　夏三月，西華虛皇君則變形為赤白二光，色沌沌如玉之精，照明上清。此則反西華之氣，更受鍊上皇之精，思之還反真形。
　　修行西華之道，當以立秋之日入室，西向六拜，朝虛皇君，還北向叩齒九通，思虛皇君隨四時，形景在玉清音光宮八垣府四明鄉極微里中，迴真下映，入兆胇之後門，便咒曰：
　　西華舒靈，金門煥精。鍊化四度，是曰玉清。神真交合，慶流福生。氣布魂安，神鎮魄寧。太一保錄，司命記名。胞根絕滅，胃管華榮。長享元吉三光齊齡。畢，仰嚥六氣止。行此道九年，西華曲映，神真降形，洞虛達微，變化立成，坐在立亡，飛行玉清。
　　求仙之道，當以冬至之日正中入室，北向，眠坐任意，閉眼，內思月中玄光夫人姓諱，形長五寸五分，頭作頹雲之髻，著玄錦飛裙，口銜月光，下入兆身心中，須臾月光散為黃氣，洞帀兆身。夫人在月之內，採青華之林，散拂黃氣之中，口吐陽精赤氣，以灌兆形，從內帀外，黃赤二氣更相纏繞，洞映一身。夫人授兆紫書丹字六音，便引黃氣三十二嚥，引陽精二十四嚥止，叩齒二十四通，仰咒曰：
　　玄陰寒池，流泉浩庭。飛華散景，吐黃納精。一氣纏綿，玉芝虛生。玉女嗽香，夫人翼靈。蘭池滂沱，流黃鬱溟。普天納暉，降及我形。還童鍊容，及白結青。紫字東宮，丹書緑名。飛騎羽蓋，四真匡軿。携我同昇，俱造玉清。止，便嚥氣三十二過，嚥液二十四過止，服紫書丹字。行此道八年，夫人授兆明月之璫，丹字之道，飛行玄虛，上昇玉清。
　　右紫書丹字月魂隱音，皆書月中南境空青之林，結自然之書也。八素真人、諸天人皆以夏至之日採紫書丹字而服之。得服此六字，與八素同年，則項負圓明，映照十方。其音至秘，皇上八素真人書此音於八素玉章之篇，故為高上之妙經，輕洩靈音，七祖充責，長役刀山，身被風刀，不得又仙。當以立夏之日夜半朱書白紙上服之，叩齒十二通，微咒曰：
　　陽精丹池，流火鬱飈。金軒翼虛，玄暉拂霄。八青採蘭，散香玉朝。青林垂柳，風振瓊條。丹書紫文，含秀榮翹。流芳灌津，普潤無遼。得與玄景，齊光紫霄。畢，嚥氣二十四過止。又丹書紫文上佩頭，三年日月玄暉映兆，之形，月光夫人授兆真書，給玉女六人。輕傳非真，七祖充責，萬劫不原。秘修八年，則雲輿之來降，白日昇天，飛行玉清。
　　凡上學之士服日月之道，當以立秋之日哺時取龍脂三合，龍骨亦佳，又青書龍景九鍊之符白紙上，合投清水之中，向東沐浴，臨盆叩齒二十四通，微咒曰：如立春之文。畢，引氣九嚥止，還室內，燒香，以龍骨為粉粉身，兩手摩拭面目通身，東首而臥，叩齒九通，瞑目握固，思日光紫氣累重下降帀己身，己在日景之內，日景運兆身，上昇廣寒之堂、東井之中、高環樹之下。思丹靈少陽真人諱句上真，形長九寸，著青羽飛衣，頭戴通精曜光之冠，口吐青氣，以灌哺兆身。琉璃之器請玉泉青芝之膏以灌兆形，食以三氣之華，覺其味甘香，體覺雨熱，因嚥氣九十過止，而微咒曰：
　　玉門蘭室，日華高騫。三華結秀，妙景拂晨。太素迴真，曲灌玉泉。形棲廣寒，虹映朱軿。桐腸吐精，東井鍊魂。五帝冠帶，變貌金顏。怡頤明鮮，以成玉仙。丹靈少陽，使我自然。金翅拂飭，羽服耀晨。旛然凌虛，上啜日根。體鏡水精，光欣龍輿。羽駕來迎，上造玉皇之前。畢，使服龍景九鍊之符，嚥氣九十過，嚥液二十四過止。凡修行此道，暮臥又當以立秋之日始至立冬，以兩手攝兩肩并各三十二過，日在左肩井中，月在右肩井中，二光映照帀身，叩齒十二通，咒曰：
　　左日右月，二景監靈。暮息少陽，朝登玉清。三魂守室，七魄同形。萬神輔翼，與景齊并。畢，便臥。行此八年，通身光明，面生青暉之精，與少陽同言，降致緑軿，飛行玄虛，上昇玉清。
　　廣寒之宮中生青華之林，高四千丈，枝超行千二百里，園二百四十里，其葉似竹而赤，其華似鏡而明，其子似李而無核，所謂絳樹丹實。得食其葉，壽萬年；得食其華，與日同靈；得食其實，遊宴玉清。上有金翅之鳥，拊翼周雨其境，下有廣寒之池，生自然九鍊洪泉，深五千里，縱廣五千里。上真帝皇、高仙真人皆以立冬之日登廣寒之宮，採青華以自拂，臨廣寒之池，灌洪泉以鍊其真也。諸以後學道成及學士七祖應昇天堂者，莫不經廣寒之宮，入九鍊之池，受鍊而昇天也。受鍊過，便得食青林之華實也。金翅之鳥，皆以羽衣結為飛仙之服，給於受鍊者身，以登玉清上宮也。
　　右出《元始變化實真上經》
　　無上祕要卷之九十七竟
　　無上祕要卷之九十八
　　昇九天品
　　二月受不驕樂天之氣，當以其月五日平旦、十五日正中、二十五日夜半，一月三日三時香湯沐浴，入室燒香，西北九拜朝元父，東南三拜朝玄母，還向月建平坐，叩齒三十六通，閉眼存呼不驕樂天王姓凝諱覆霍，衣九色飛霜雲文斑裘，頭戴青華歲星玄精冠，乘白鹿丹霞之輿，從上宮玉仙官二十六人，來下入兆身紫微宮中，存見青色之雲氣冠雨兆形。良久，仍口引雲氣九嚥，微咒曰：
　　三合成綱，三靈交泰。九真流降，日月翼藹。七星玄映，五宿迴蓋。三關朗曜，萬神冠帶。九孔清通，六府受溉。內昌表逸，洞睹無外。長保天地，永享四大。畢，嚥氣九過，嚥液九過止。行此三年，肝結紫絡，玉秀內發，洞明表裹，逆睹未然，九年靈降，飛昇九天。
　　三月受寂然天之氣，當以其月六日平旦、十六日正中、二十六日夜半，一月三日三時香湯沐浴，入室燒香，西北九拜朝元父，東南三拜朝玄母，還向月建平坐，叩齒三十六通，閉眼存呼寂然天王姓津諱，衣七色龍文通光之裘，頭戴陰精夜光冠，乘八景飛輪，從玉仙十二人，下入兆身長命宮中，存見緑色之雲氣，鬱鬱冠帀兆形。良久，仍口引雲氣九嚥，微咒曰：
　　至道冥冥，玄氣潛分。九五演流，八會命門。丹宮赤子，受氣帝君，桃康命籍，列奏三元。眾真監映，鍊魄寶魂。內鮮外光，靈鎮幽關。八景翼軀，九氣降雲。飛騰玄虛，昇造帝門。畢，嚥氣九過止。如此三年，膽化玉霜，內結紫烟，九孔納靈，與赤子共言。九年得乘玄雲紫蓋，上昇九天。
　　右出《洞真九丹上化胎精中記經》
　　五素飛精洞天靈符，以立夏之日朱書竹膜之上，清旦南向服之。一年徹視千里，三年自知神仙，九年洞睹九天，拜謁九天，與靈通言，飛行九天。
　　右出《洞真八素真經》
　　兜術天魂精祕音內諱玉佩太陽之符，則兜術天太陽之氣，主洞陽宮上真內神，朱書白素佩身，又書白紙本命八節日服之，內思洞陽上真三年不闕，則睹五頭一身真形內神，九天書名，南臺帝君下降寢房，鍊魂制魄，變景八神。一十八年，飛形九霄。
　　不驕樂天魂精秘音內諱玉佩上陽之符，則不驕樂天上陽之氣，主絳宮中真內神，朱書白素佩身，又書白紙本命八節日服之，內思絳宮中真三年不闕，則見真形，或見人身九頭之神，授兆丹瓊之板，位書南嶽先生，總錄萬氣，固神保真。一十八年，三元下降，迎以飛輪，上登九天。
　　上上禪善無量壽天魂精祕音內諱玉佩陽明之符，則上上禪善無量壽天陽明之氣，主明堂中真內神，青書白絹佩身，又書白紙本命八節日服之，內思明堂中真，三年則睹真形，自然明知九天上音，得九天之書，帝君下降，八景舉形，上昇九天。
　　波梨答惒天魂精祕音內諱玉佩萌陽之符，則波梨答惒天萌陽之氣，主臍下丹田宮下真內神，黃書白素佩身，又書白紙本命八節日服之，內思丹田宮下真，三年審見即真形對顏，三元下降，鍊化形神，三部八景運兆昇仙，飛行太虛，上造九天。
　　右出《洞真九真陽符》
　　洞淵九地三十六音
　　第一壘色潤地，正音土皇，姓秦諱孝景椿；行音土皇，姓黃諱昌上父；遊音土皇，姓青諱玄父基；梵音土皇，姓蜚諱忠陳皇。
　　右一壘之土四色土皇，地載周境四垂不極不窮無邊無際無色之氣。
　　如是第一壘二皇，常以立春之日乘青龍之車，執九色之麾，從青帝胡老之官巨鱗之騎九千人，上詣鬱單無量天，奏地仙得道上學之人言名於四天之王。
　　凡修上法，當以立春之日平旦入室，東向以青筆書土皇內音白紙上而服之，叩齒九通，仰存四土皇姓諱，悉著青羽裙，頭建九元通天之冠，乘青龍羽車，飛行上昇無量天。微咒曰：
　　青陽告昇，土皇鑒晨。總領四司，普與萬仙。天老定錄，上願開陳。精勤上願，得道無親。上書帝簡，刻名玉篇。九壘滅跡，飛景瓊軒。得齊四皇，永保監乾。畢，東向心拜九過，嚥氣九通止。如此則土皇刻名九天，九地滅跡，九陰地官營衛，胡老司迎。三十六年得乘青羽飛蓋，上昇鬱單無量天。
　　第二壘剛色地，正音土皇，姓成諱神父光；行音土皇姓鬱諱黃母生；遊音土皇，姓玄諱乾德維；梵音土皇姓長諱皇萌。
　　右二壘之地四色土皇，地載周境四垂不極不窮無邊無際無色之氣。
　　如是第二壘土皇，常以春分之日乘黃碧二色之雲，十二玄龜執神皇九元之策，從青帝胡老之官飛行甲騎八千人，上詣上上禪善無量壽天，奏地仙得道上學之人言名於四天之王。
　　凡學上法，當以春分之日平旦入室，東向以青筆書土皇內音黃紙上服之，叩齒九通，仰存四土皇姓諱，悉衣黃錦飛裙，頭戴平天之冠，乘黃碧二色雲車，十二玄龜執九天之策，從青帝胡老之官，飛行甲騎，上昇上上禪善無量壽天。微咒曰：
　　三道行運，季節臨無。總鑒地仙，上聞帝君。天老定錄，土皇記文。上吉之日，我道畢分。落跡九陰，飛景素雲。四氣同符，皇人齊群。畢，更東向心拜八過，嚥氣八通止。行之三十六年，得乘飛雲之車，上昇上上禪善無量壽天。
　　第三壘石脂色澤地，正音土皇，姓張諱維神保；行音土皇，姓周諱伯上仁；遊音土皇，姓朱諱明車子；梵音土皇，姓庾諱文敬士。
　　右三壘之地四色土皇，地載周境四垂不極不窮無邊無際無色之氣。
　　如是第三壘土皇，常以立夏之日乘絳霞之雲，十二鳳皇執五色之節，從越老之官飛行武騎八千人，上詣須延天，奏地仙得道上學之人言名於四天之王。
　　凡學上法，當以立夏之日食後入室，南向朱筆書土皇內音白紙上服之，叩齒九通，仰存四土皇姓諱，悉衣絳紋飛裙，頭戴無極進賢之冠，乘絳霞之雲，十二鳳皇執五色之節，飛行上昇須延之天。微祝曰：
　　四氣總中，八表合朝。吉晨臨正，九壘發翹。執錄命仙，上昇紫霄。列名皇文，補仙上僚。得乘朱景，逍遙飛飈。年齊三光，極天不彫。畢，南向心拜八過，嚥氣八通止。行之三十六年，得□ 乘飛雲車，上昇須延之天。
　　第四壘潤澤地，正音土皇，姓賈諱雲子高；行音土皇，姓謝諱伯元無；遊音土皇，姓巳諱父奉車；梵音土皇，姓行諱機正方。
　　右四壘之地，四音土皇地載周境四垂不極不窮無邊無際無色之氣。
　　如是第四壘土皇，常以夏至之日乘絳霞雲輿，十二朱鳥執命魔之旛，從越老仙官飛行武騎八千人，上詣寂然天，奏地仙得道上學之人言名於四天之王。
　　凡學上法，當以夏至之日正中入室，南向朱筆書土皇內音黃紙上服之，叩齒九通，仰存四土皇姓諱，悉著緑紋之裙，頭戴遠遊之冠，乘絳霞雲輿，十二朱烏執命魔之旛，飛行上昇寂然天。微咒曰：
　　天清地澄，九土鬱玄。四運御晨，上參紫天。徘徊飛輿，宴景无間。八會交慶，玉虛開陳。皇老刊名，天王題篇。九壘削　死，司命勒年。身入華晨，永保上仙。畢，南向心拜八過止。行之三十六年，得乘絳雲之輿，上昇寂然之天。
　　第五壘金栗澤地，正音土皇，姓華諱延期明；行音土皇，姓黃諱齡我容；遊音土皇，姓雲諱深无淵；梵音土皇，姓萌諱通八光。
　　右五壘之地四音土皇，地載周境四垂不極不窮无邊无際无色之氣。
　　如是第五壘土皇，常以立秋之日乘素雲之輿，十二白虎執命靈九元之章，從五老仙官飛天電騎六千人，上詣不驕樂天，奏地仙得道上學之人言名於四天之王。
　　凡學上法，當以立秋之日晡時入室，西向白筆書土皇內音青紙上服之，叩齒九通，仰存四土皇姓諱，悉著素羅飛裙，頭戴九元通明寶冠，乘素雲瓊輿，十二白虎執命靈九元之章，飛行上昇不驕樂之天。微咒曰：
　　九重四運，梵維告皇。元景理命，記錄天王。刻書帝簡，上奏青宮。九陰滅尸，騰身華房。永保上仙，三晨齊光。畢，西向心拜六過，嚥氣六過止。行之三十六年，得乘素雲瓊輿，上昇不驕樂之天。
　　第六壘金剛鐵澤地，正音土皇，姓季諱上少君；行音土皇，姓范諱來力安；遊音土皇，姓長諱李季无；梵音土皇，姓王諱駟女容。
　　右六壘之地四音土皇，地載周境四達不極不窮无邊无際无色之氣。
　　如是第六壘土皇，常以秋分之日乘素雲飛輿，十二白虎執九色制神之麾，從五老仙官飛仙虎騎六千人，上詣化應聲天，奏地仙得道上學之人言名於四天之王。
　　凡學上法，當以秋分之日晡時入室，西向白筆書青紙上土皇內音服之，叩齒九通，仰存四土皇姓諱，悉著素錦飛裙，頭戴无極進賢之冠，乘素雲飛輿，十二白虎執九色制神之麾，飛行上昇化應聲天。微咒曰：
　　白土九壘，氣通太微，皇老臨晨，騰景徘徊。朱簡映陳，八華揚暉。昇入帝庭，上披瓊扉。五願玄會，降致羽衣。八景齊真，形得昇飛，命同天地，永保二儀。得乘素雲瓊輿，上昇化應聲天。
　　第七壘水制澤地，正音土皇姓唐諱初生映；行音土皇，姓昊諱正法圖；遊音土皇，姓漢諱高父徹；梵音土皇，姓京諱仲龍首。
　　右七壘之地四音土皇，地載周境四垂不極不窮无邊无際无色之氣。
　　如是第七壘土皇，常以立冬之日乘玄雲飛輿，二十四玄武執五色命靈之幡，從羌老仙官騰天之騎五千人，上詣梵寶天，奏地仙得道上學之人言名於四天之王。
　　凡學上法，當以立冬之日子時入室，北向墨書土皇內音白紙上服之，叩齒九通，仰存四土皇姓諱，悉著黑雲皂紋飛裙，頭戴无極進賢之冠，乘黑雲飛輿，二十四玄武執五色命靈之幡，飛行上昇梵寶天。微咒曰：
　　二氣交帶，以神迴庭。三元臨正，土皇命靈。雲輿羽蓋，上昇高清。大願開陳，我合無形。九壘滅跡，天真刻名。結徧玄圖，受號華青。得乘飛景，化入帝庭。畢，心拜五過，嚥氣五通止。行之三十六年，得乘黑雲之輿，上昇梵寶之天。
　　第八壘大風澤地，正音土皇，姓葛諱玄昇先；行音土皇，姓華諱茂雲長；遊音土皇，姓羊諱真洞玄；梵音土皇，姓周諱尚敬原。
　　右八壘之地四音土皇，地載周境四垂不極不窮无邊无際无色之氣。
　　　 如是第八壘土皇，常以立冬之日乘黑雲飛輿，五色飛驎執九色之節，從羌老仙官騰天之騎五千人，上詣梵摩迦夷天，奏地仙得道上學之人言名於四天之王。
　　凡學上法，當以冬至之日子時入室，北向墨書土皇內音白紙上服之，叩齒九通，仰存四土皇姓諱，悉著玄雲錦裙，頭戴通天寶冠，乘黑雲羽輿，五色飛驎執九色之節，上昇梵摩迦夷天。微咒曰：
　　天敷地陳，九象法玄。四度昇降，八氣明新。土皇簡錄，玉帝定真。名題圖札，我獲上仙。飛行太虛，縱景自然。與靈同符，與氣長存。三變九化，昇入帝晨。畢，心拜四過，嚥氣四通止。行之三十六年，得玄靈之輿，飛昇梵摩迦夷之天。
　　第九壘无色綱維地，正音土皇，姓極諱无上玄；行音土皇，姓斗諱靈无浩；遊音土皇，姓趙諱上伯玄；梵音土皇，姓晨諱懃無伯。
　　右九壘之地，極下洞淵洞源，綱維天地，制使不落，无窮无境，无邊无際，皆綱維之氣。
　　如是第九壘土皇，常以三月一日、六月二日、九月三日、十二月四日，一年四過乘五色雲輿，九色飛龍執中元命神之章，從蒼老仙官耀明羽騎萬二千人，上詣波梨答惒天，奏九地學道得仙人名言於四天之王。
　　凡學上法，當以其日日入時，入室向太歲，黃書四土皇內音白紙上服之，叩齒十二通，仰存四土皇姓諱，著玄黃五色之衣，頭戴九元通天寶冠，足著五色獅子交文之履，執文身保命之符，乘黃霞飛輿，從五帝玉女三十六人，飛行上昇波梨答惒天。微咒曰：
　　二象迴周，九精洞靈，皇老應符，騰虛入清；四通八達，飛霞紫瓊，上登金華，奉對帝靈；記仙元錄，青宮刻名，得道日簡，封字七靈；九壘滅尸，東井鍊形，三元降真，我道已明；得乘飛景，上登玉庭。畢，心禮九拜，嚥氣十二通止。行之三十六年，得乘黃霞飛軿，上昇波梨答惒之天。
　　右出《洞真外國放品經》
　　右九天魄靈太霄陰生上景之符，刻書金璫虹映陰景之內，則九天之關樞，上清之華蓋。天無此文，則無以為晝冥；太空無此文，則無以為上清。故元始刻文於金札之上，名曰上清金字玉文也。其音則天魄之內名也。修其道，服其文，九年尅有魂靈帝君、九天丞相乘白鸞雲輿，下降寢房，授兆神真之道，三部八景運兆飛空，上昇九天。
　　右出《洞真太極金字玉文九天陰符》
　　無上祕要卷之九十八竟
　　無上祕要卷之九十九
　　昇太清品
　　春分之日，太微天帝君上詣高上玉皇，遊宴之時，始景行道受仙日也。至其日如上法，夜半東向叩齒九通，仰思玄青黃三色之雲向東北而迴，便心念微言：太微天帝君，乞迴神駕，下降我身，上我帝簡，賜我神仙。畢，還思東方青陽上府玄微宮中始景老子道君姓羽諱
　　幽宛，形長九寸，身著紫青之綬，戴九色通天寶冠，足躡九色之履，手執命神之章，從太陽仙童三十六人，乘八景之輿青雲之車，參駕蒼龍，下治兆身明堂宮中。仍微祝曰：
　　始景上元，招靈致真。承炁命節，法典帝先。迴精玄盖，上宴玉晨。迴靈下降，鎮固我身。保精鍊炁，五臟潔鮮。紫氣流映，洞得御神。叅乘飛景，上宴瓊軒。畢，仰咽九炁。此始景之道，行之八年，則玄雲飛輪來迎兆身，上昇太清。
　　立夏之日，太極上真三元真人上詣紫微宮，遊宴之時，玄景行道受仙之日也。至其日，清旦東南向叩齒九通，仰思紫青黃三色之雲西北而迴，便心念微言：太極上真，三元真人，乞迴神駕，下降我房，書我玉名，使我神仙。畢，還思東南少陽上府太微宮中玄景玉光无極道君姓王諱 无英。形長八寸八分，身著丹錦之綬，頭戴无極進賢玉冠，足躡九色之履，手執招靈之章，乘玄景綠輿五色雲車，叅駕鳳凰，從靈飛仙童三十九人，下治兆身洞房宮中。仍微祝曰：
　　玄景上靈，叅宴八炁。造景九玄翱翔無外。迴真下降，解我宿滯。駕以青龍，廕以紫蓋。得乘八景，上昇霄際。畢，仰咽八炁止。行此玄景之道，行之八年，則紫素三色之雲玄景緑輿來迎兆身，上昇太清。
　　夏至之日，扶桑公大帝君上詣太微宮，遊宴之時，虛景行道受仙之日。至其日如上法，清旦南向叩齒八通，仰思赤白青三色之雲東南而迴，便心念微言：扶桑大帝君，乞迴神光，下盻兆身，記名東華，得乘飛煙。畢，還南向思太陽上府紫微宮中虛景太尉元先道君姓玄諱 伯史、形長八寸八分，身著絳錦丹綬，頭戴平天耀精玉冠，足躡九色之履，手執制魔之章，乘光明八道之輿赤雲炁之車，叅駕鳳凰，從丹靈上宮玉童三十六人，下治兆身中元丹田宮中。仍微祝曰：
　　虛景啟雲，乘炁旋迴。迅駕八道，明光吐威。下降我房，映我丹輝。攝魔御神，萬靈悉摧。使我洞幽，與景齊飛。畢，仰咽八炁止。行此虛景之道，行之八年，則致光明八道之輿來迎兆身，上昇太清。
　　立秋之日，太素上真白帝君上詣玉天玄皇高真，元景行道受仙之日。至其日，清旦西南向叩齒十二通，仰思白赤紫三色之雲西南而迴，便心念微言：太素真人，乞迴神光，下降兆身，奏名玉天，得為真人。畢，思西南少陰上府靈微陽宮之中元景太一炎天道君姓黃諱 運珠，形長七寸人分，著玄黃素綬，頭戴七寶進賢之冠，足躡九色之履，手執命神之策，乘蕭條玉輦五釆朱蓋紫雲之車，叅駕六龍，從黃素上宮仙童二十四人，下治兆身下丹田宮中。仍微祝曰：
　　元景上真，八道玄靈。上治黃母，下治兆形。徘徊神輦，流映紫清。歷運御氣，三五煥明。制神攝魔，我道洞精。長保上景，飛仙長生。畢，仰咽七炁止。行此元景之道，行之八年，則致蕭條玉輦來迎兆身，上昇太清。
　　秋分之日，南極上真赤帝君上詣閬風臺詣九靈夫人，遊宴之時，明景行道受仙之日。至其日如上法，清旦西向叩齒十二通，仰思青黃赤三色之雲西南而迴，便心念微言：南極上真，上皇赤帝君，乞迴神光，下降兆房，賜書玉簡，上奏九靈，得乘飛景，昇入無形。畢，思正西太陰上府精微兌宮中明景太和道君姓浩諱 仁義，形長六寸八分，身著白紋素靈之綬，頭戴无極寶天之冠，足躡九色之履，手執度命保生玉章，乘絳琳碧輦白靈之車，叅駕白虎，從素玄玉童二十二人，下治兆身華蓋宮中。仍微祝曰：
　　明景道宗，總統九天。匡絡紫霄，迅御八煙。迴停玉輩，下降我身。啟以光明，授以金真。豁落招靈，身无稽延。得乘飛景，上宴霄晨。畢，仰咽七炁止。行此明景之道，行之八年，則致絳琳碧輿來迎兆身，上昇太清。
　　立冬之日，上清真人帝君皇祖上詣高上九天玉帝，遊宴之時，洞景行道受仙之日也。至其日，清旦西北、向叩齒九通，仰思緑紫青三色之雲西南迴，便心念微言：上清真人帝君皇祖乞迴神駕，下降兆房，賜書玉名，上奏上清，得乘飛景昇入無形。畢，思西北陰暉上府清微宮中洞景司錄太陽道君姓玄諱 元輔，形長五寸八分，身著玄黃之綬，頭戴九玄飛晨玉冠，足躡五色之履，手執攝殺之律，乘玄景八光丹輩紫雲之車，叅駕玄武，從太玄仙童二十四人，下治兆身倉命宮中。仍微祝曰：
　　洞景帝尊，玄靈陰神。乘霞御龍，得叅飛煙。上遊玉清，下治太玄。迴降紫輦，來入我身。得乘八景，位同真人。畢，仰咽五炁止。行此洞景之道，行之八年，財致玄景八光丹輦下迎兆身，上昇太清。
　　冬至之日，太霄玉妃太虛上真人詣太皇宮太微天帝君，遊宴之時，清景行道受仙之日也，至其日，清旦正北向叩齒十二通，仰思朱碧黃三色之雲東北而迴，便心念微言：太霄玉妃，太虛真人，乞迴神駕，下降我房，賜建玉名，奏上太霄，得為真人，遊宴上宮。畢，思北方陰精上府道微宮東諫議玄和道君姓王諱 陰精，形長五寸八分，身著玄雲五色之綬，頭戴玄晨寶冠，足躡五色師子之履，手執招靈之策，乘徘徊玉輦錦雲之炁珠玉之車，叅駕玄鳳黑翮，從太玄上宮仙童三十六人，下治
　　兆身玄谷宮中。仍微祝曰：
　　清景素真，元始同靈。受化九元，含炁朱嬰。徘徊玉輦，昇入紫清。輪轉八節，經度天經。削我元錄，保我南生。得乘飛景，案轡緑輪。畢，仰咽五炁止。行此清景之道，八年致徘徊玉輦，下迎兆身，上昇太清。
　　右出《洞真金真玉光八景飛經》
　　梵寶天魂精祕音內諱玉佩通陽之符，則梵寶天通陽之炁，主陰極宮中真內神，黃書白素佩身，又書白紙本命八節日服之，內思三年，審定尅見真神，九天玄母授兆九天上書，八鍊芝英得自然之道，白日飛空，上昇太清。
　　洞真招致真攝魔符
　　白帝招靈致真攝魔之符，以黃書白木版上，令廣九寸，長一尺二寸，置室西面，修行誦經，入室百日，與神人共言。三年室生自然白霞之雲，欲致真人天仙，當書如法，著符中央，精思百日，真人降形，仙人詣房，授子神真之道。兆欲攝魔，當書符如上法，安着東面，誦太空之章一遍，則北帝操兵，天魔喪形，萬精滅景，內外肅清。又黃書白繒九寸佩身，八年帝降玄景緑輿下迎兆身，上昇太清。
　　黑帝招靈致真攝魔之符，以白書黑木版上，令廣，九寸，長州尺二寸，置室北面。修行誦經，入室百日，與神人共言。三年室生自然黑霞之雲。兆欲致真人，天仙當書如上法，著符西面，精思百日，真人降形，仙人詣房，授子神真之道。兆欲攝魔，當書符如上法，安着南面，誦太空之章一遍，則北帝操兵，天魔喪形，萬精滅景，內外肅清。又白書黑繒九寸，佩身八年，帝遣光明八道之輿，下迎兆身，上昇太清。
　　右出《洞真九真陽符經》
　　金書祕字三元九真陽符，梵寶天魂精祕音內諱玉佩通陽之符，則梵寶天通腸之炁，主陰極宮中真內神，黃書白素佩身，又書白紙本命八節日服之，內思陰極宮中真，三年審定，尅見真神，九天玄母授兆九天上書、八鍊芝英，得自然之道，白日飛空，上昇太清。
　　右出《洞真玉佩金鐺太極金書上經》
　　大百六度厄寶命長存符
　　朱書白絹佩之頭上，洪灾暴厄所不能傷，保身長命，壽同三光。佩之九年，白日飛仙，上昇太清。
　　小百六度厄寶命長存符
　　黃書白絹佩之左肘，千妖萬精、疫癘橫流、灾所不傷，保身長命，壽同天地。佩之九年，白日飛昇太清。
　　陰陽度厄實命長存符
　　黑書白絹佩之，與天地同年，與日月同光。九年飛行，上昇太清。
　　右出《洞真青要紫書經》
　　苣藤五分威喜三分蜀椒二分乾薑一分菖蒲一分
　　凡五物，皆取真新好者，清潔治之，以王相日童男擣，勿易也。各異治，下細細簁。五物各萬杵，五物各異置赤杯中，凡五杯，羅列赤案上，露一宿，明日平旦乃以神斗分，合和如法。和以白蜜，若白飴復更擣三萬杵，丸如梧子。平旦向日長跪，吞三丸訖，言：長得所願。暮日入，復跪西向，復吞三丸如旦法，以為常。禁食生魚猜肉葷菜，禁見喪尸猪犬產汙，慎之！甲子建，癸亥數終，日辰為期，慎勿廢忘。六十一節，天地之常，服之如法。甲癸為期，甲子建日服至癸日為一節。若甲子無建者，滿定開亦佳。服藥皆先齋三日，燒香存神，然後即事也。滿六十日，身輕能行；復六十日，四支通利；復六十日，顏色有光；復六十日，平調腹腸，五藏皆實，凶邪不傷；復六十日，身體堅彊；復六十日，耳目聰明。此是一歲驗也。復六十日，骨髓彊粱；復六十日，手爪有光；復六十日，影響顯章；復六十日，精炁益長；復六十日，白髮還藏；復六十日，牙齒堅剛。此是二歲之驗也。復六十日，道德達通；復六十日，六甲神從；復六十日，神達身中；復六十日，志信神行；復六十日，心開目明；復六十日，遠知四方。此是三歲驗也。復六十日，占視有光；復六十日，五神不亡；復六十日，不知饑渴；復六十日，百神來謁；復六十日，五藏不竭；復六十日，能寒能熱。此是四歲驗也。復六
　　十日，能浮能沉；復六十日，能淺能深；復六十日，能圓能方；復六十日，能弱能彊；復六十日，能縱能橫；復六十日，能短能長。此為五歲驗也。復六十日，能好能醜；復六十日，能大能小；復六十日，能輕能重；復六十日，出入無間；復六十日，行厨在邊，位為仙人。此是六歲驗也。長服不休，與天相傾，變形千化，上昇太清。
　　右出《洞元五符經》
　　高聖玉帝道君曰：欲書白簡玄紀之名，身登玉清上宮之法，當以正月一日上合之時沐浴清齋，平旦入室，燒香，北向九拜，朝禮玉天。畢，北向平坐，叩齒九通，思齋室之內有青炁之雲，虛生蓊鬱，周帀一室。存五老仙伯在青雲之中，披飛青羽帔，冠通天玉冠，手執青文之錄，司領仙玉郎，著雲錦之袍，冠七寶玉冠，手執白銀之簡，思見二真為我記名於白簡之上，結錄
　　於青文之編，以我簡錄付監真使者、定錄左仙，上刺九天帝王七聖機下，簡錄定名，五老仙伯領仙玉郎化入我身明堂之中，便咒曰：
　　上合之日，天元肅清。高上顯蓋，玉帝臨庭。九真命虛，七聖齊靈。上標玄記，白簡之名，勒注元錄，落死刻生。西龜結編，保仙華青。上受雲帶，煥落五形。給我羽服，降我緑軿。得乘飛霄，上登紫瓊。三景合光，七元同明。永保二儀，天地長并。畢，又七拜，禮七聖，咽七炁止。此高聖結緣，刺簡六合之法，行之七年，先無玄名者亦得勒注於玄紀，三元下降，四極啟靈，自然洞達，得飛行太清也。
　　太玄都四極明科曰：九真中經太上太微天帝君所修八道九真結璘鬱儀上奔日月之道，以傳中央黃老君，祕於太上六合宮中，舊科七千年聽得三傳。若有青書東華，玉字上清，藏生紫絡之人，七百年內聽得三傳。盟曰：絹九十尺，青絲一斤，絳紋二十四尺，此日暉之誓。碧繒二十四尺，月華之誓。金鐶三雙，無常童子之誓。對齋九日、二十四日，北向盟傳，給玉童玉女各十七人。修此道七年，乘龍飛行，上昇太清。其法尤重，二犯伐功斷事，四犯左右官所考，七祖已身罰以刀山食火地獄三苦之役，萬劫還生，不人之道。玄都左宮女青律文，要者明慎奉行。
　　右出《洞真玉帝七聖元紀經》
　　無上祕要卷之九十九竟
　　無上祕要卷之一百
　　昇無形品
　　高聖帝君曰：欲刻名玄紀，迴天九霄，以五月五日上合之時，沐浴清齋，正心入室，燒香，北向九拜，朝禮玉天。畢，北向叩齒十二通，思齋室之中有丹氣之雲，虛生煥爛於一室之內，存五老仙伯在丹雲之中，披飛青之帔，冠通天玉冠，手執青文籙，司領仙玉郎，著雲錦之袍，冠七寶玉冠，手執白籙之簡，思見二真為我記名於白簡之上，結錄於青文之編，以我簡錄付監真使者，定錄左仙上相，九天帝王七聖機下，簡錄定名，五老仙伯領仙玉郎化入我身絳宮之中，微祝曰：
　　朱明南丹，慶合上陽。天元交會，六願內昌。九真七聖，齋靈瓊堂。上刺玄簡，結錄西宮。刻書正音，明達四通。丹雲迴霄，來降我房。飛青羽儀，翼翼光光。左策朱鳳，右控遊龍。六轡同舉，超登華堂。五老携契，四極齊雙。長保玄暉，日月同容。畢，又七拜，禮七聖，嚥七炁止。行此七年，則玄紀得道之名，定於上宮，九霄迥映，昇入無形。
　　右出《洞真七聖元紀經》
　　道言：修行是經，得上仙者，飛昇虛空，體今無形，長與道同。
　　右出《洞元自然經訣》
　　一誦諸天禮，十轉枯骨生。七玄昇朱宮，享福入無形。
　　右出《洞元靈章經》
　　大聖眾至真之德，得道之後，昇入無形，與道合同。
　　右出《洞元黃籙簡文經》
　　應變化品
　　高上玉皇、上聖帝君、九天玉真，皆禀氣自然，託瓊胎，隱秀紫元，靈和感會，得有人焉。胤皇流之冑，生而成真，結空洞以為字，合三氣以為名，受號帝位，應化上清，總仙高虛，撫任玄玄，四時改易，推節變通，沐浴冠帶，鍊飭長符，運化形景，應感而生，幽冥怳惚，道無常名，深不可測，微難可窮，天地規之，得立太玄，協以致清，日月恃之，以朗耀五行，禀之以致靈，巍，巍德宗，蕩蕩高尊，其道高妙，非可勝焉。元始記錄，藏之太上六合宮中，後聖學上真之道，當鍊悉元始變化之形，隨節改易，以通其真，以反其氣，以鍊其神。
　　假令元始皇上丈人以立春之日納元始玉虛之氣，受皇上丈人之號，此皆真形，衣服正色，竟春三月九十日中居真臨正。至立夏之日，皇上丈人則變其正，更受節化，沐浴神真，謂變化易景，通真納靈，致氣長存。周夏三月九十日中，仙魂沐浴，神真感通。至立秋之日，皇上丈人則隨節化形，冠帶五常，謂之仙化。氣通玄玄，內充外溢，光暉發明，變真養氣，致氣無窮。周秋三月九十日中，冠帶九天，仙化成真。至立冬之日，皇上丈人合真胎息，反氣自然，解脫形神，變景入光，還其元始，受鍊反精，養瑩神真，光色混沌，如雲之煙。周冬三月九十日中結氣凝神，還復正形。四度迴周，周而復生，此元始四改之化，隨節易容，天地之運，皆有盛衰、否泰，休息以應天關。盛則臨正，休則育養，冠帶鍊精，不失其常。故天地長存無窮，此妙化之道也。
　　右出《上清元始變化元籙》
　　會兼忘品
　　真人曰：受靈寶真文，行是齋，自得此大福度人為先，所以先人後身，倚伏兼忘，志其所忘，體與玄同。
　　右出《洞元敷齋經》
　　罪福不由他，諒自發爾身。大賢故閉口，欲絕諸惡緣。滅念歸兼忘，倚伏待長泯。
　　右出《洞元安志經》
　　鍊胎返本初，長乘飛玄梁。薪畜喪天真，散思候履常。斬伐胞樹滯，心遊超上京。願會既玄玄，悟我理兼忘。
　　右出《洞元九天經》
　　人自然品
　　道曰：自然者，道之真也。无為者，道之極也。虛无者，德之尊也。惔泊者，德之宮也。寂嘿者，德之淵也。清靜者，神之鄰。精誠者，神之門。中和者，事之原。人為道能自然者，故道可得而通。能无為者，故生可得而長。能虛无者，故氣可得而行。能惔泊者，故志可得而共。能寂嘿者，故聲可得而藏，能清靜者，故神可得而光。能精誠者，故志可得而從。能中和者，故化可得而同。是故凡人為道，當以自然而成其名。吾前以道授關令尹生，著道德二篇。將去，誡之曰：夫道，自然也，得之者知其自然，不得之者不知其所由然。譬猶若識音，不能深曉人心；知之口，不能言妙哉。道之綿綿，言不盡意，書不盡言，所以為子書之者，欲使子覺自然，得之後以自成。尹生曰：學自然奈何？
　　道曰：无取，正氣自居，无去，邪氣自除。此非禱祠鬼神之道，非欲辟不清去不正。清靜請命而命自延无期，此豈非自然哉？非吾異道之意，非吾獨道也。道不自然兮，何道焉兮？无欲无為兮，道之所施兮。虛兮无兮，道安居兮。寂兮嘿兮，道之極兮。澹兮恬兮，德之漸兮。清兮靜兮，神所宅兮。精兮誠兮，神所榮兮，中兮和兮，神所化兮。以无為而養其形，以虛无而安其神，以澹泊而存其志，以寂嘿而養其聲，以清靜而平其心，以精誠而存其志，以中和而存其神。安心遊志，使若大水之自湛深。閑居靜處，使若蛟龍之自蟄藏。懷虛而不虛，泥而不泥，使若南曜之忘虛也。化德存神，使若社稷之保光。立尊神明，使若宗廟之也工守處。使世不見我，若巨魚之在大水。使人莫我知，若日出之光東。我之无窮，若大道之根相致，譬若山林大澤之自致禽獸虎狼，若深林廣木之自致飛烏百蟲，若紅湖之自致魚鼇蛟龍，若盛德之肩致太平麒麟鳳凰，若清靜潔白之自致玉女芝英，若中和嘉瑞之自致吉祥，若灾異惡氣之自致不祥禍殃。
　　右出《妙真經》
　　飛天携提，遊宴紫晨。握運留年，永享自然。道經云：人法地，地法天，天法道，道法自然。
　　右出《洞元空洞靈章經》
　　飄飄大虛嶺，流景在上玄。經始无終劫，常保天地全。世主學致梵，道士誦得仙。賢者今奉受，依法以相傳。時无至德子，保祕不妄宣。宗之昇太清，棄之隨九泉。我說无為道，清靜得自然。
　　右出《洞元太極隱注》
　　道言：真人者，體洞虛无，與道合真，同於自然，无所不能，无所不知，无所不通。
　　右出《洞元自然經訣》
　　洞冥寂品
　　帝帝各有鄉，真真各有宮。寂寂生霞上，翳翳太虛中。洞化丹霞窟，寥寥九玄通。冥思携寂至，八景可飛空。
　　太洞總三倫，无化有无形。寂寂无根教，蕭條有威靈。
　　右出《洞真迴元九道經》
　　有物混成，先天地生，寂兮寥兮，獨立而不改，周行而不殆，可以為天下母。
　　右出《老子道經》
　　太上於崑崙治中，進登天首，大治七寶道德觀中，召道陵而告之曰：吾道出於虛无，先太初之前，无所從生，靡而不成形。吾昔於此觀上啟受妙法，吾以聰明智慧攝意奉行，既能潔身為道，便得微妙玄通，求道上仙，致有道迹之名。當求仙於仙，求神於神，求道於道，无求滅度，便得虛无之要。空无寂靜，為道宗也。
　　至道常玄寂，言說則非真。取捨无變異，綿綿有物因。體解无中法，亦識有中神。去來無想念，忘懷與物均。
　　右出《昇元經》
　　學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若飢渴，持志如金石。保子飛仙路，五靈度符籍。
　　太上玄虛宗，弘道尊其經。俯仰已得仙，歷劫無數齡。巍巍太真德，寂寂因無生。霄景結空構，乘虛自然征。日月為炳灼，安和樂未央。
　　夫太上玄微三洞初元至賾之詞，幽而難聞，洛洛冥冥，包匠品群，岧岧玉德，巍巍高尊，至真所棲，眾妙之門。
　　右出《洞元太極隱注》
　　太玄真人曰：夫一切云云，皆當空盡，有無相陶，修德養神，積空凝真，真身乃定，出入有無，隱寂極妙。
　　右出《洞元請問經》
　　夫可久於其道者，養生也。常可與久遊者，納氣也。氣全則生存，然後能養。養至則合真，然後能久登生氣之域，望養全之寂寂，盡假寄耳。
　　右出《道迹經》
　　人生者，如幻化耳。寄寓天地間少許時。若攝氣營神，苦辛注真，將得久道。道成則同，與天地共，寄寓在太无中矣。
　　若洞虛體无，則與大无共，寄寓在寂寂中矣。能洞寂寂者，則視之不見，聽之不聞。
　　右出《真誥》
　　無上祕要卷之一百竟