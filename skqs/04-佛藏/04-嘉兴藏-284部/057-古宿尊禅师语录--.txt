嘉兴大藏经　古宿尊禅师语录


　　叙

　　余尝见相国菊潭胡公词林沧起朱公冏卿二酉宋公与海内诸禅家往来书翰并题诸家语录叙文方知临济宗风于兹称盛矣古宿尊禅师降诞成都剃染唐安具戒后遍历蜀中名山巨刹一时宗匠除道远迎从此上朝天过五丁下楚南询诸方知识一见而首肯杖履所至景从云集遂得法于香岩宕山远翁开堂于邓州丹霞襄州洞山并及山右诸大名蓝余昔面接参承而后与其高弟冰轮圆公作方外交以师语录见示捧读之余知师之道高出无上深入无际为上下千百年所希有者至读其得人一牛还人一马山川云月之语见地既清出语自朗直截了当淡远融洽不异昔人磨砖作镜驾车策牛话头正所谓问处孤高答处深者此也至于山居偈颂信乎匪恒所思得未曾有虽坦易简切若布帛菽粟之常究之如耆阇崛山之高阿耨达海之深不过是也至于应机接物种种三昧皆属明道婆心所见端不随波于画蛇添足之见以滋人骑驴觅驴之惑又不附会于南辕北辙之途以增人以鼓打鼓之獘此之谓不屑屑于云门赵州之迹而能合乎少林衡岳之意者也试观卞璧隋珠庸人咸识其至宝景星庆云狂夫皆知为大瑞师之语录何以异此昔达磨初祖有云中原佛法惟楞伽四卷可以印心读师语录句句印心直臻五法三自性八识二无我之奥昔言不益足信哉若以此仅为语言文字观而不潜绎其全机大用承先启后之微旨则去师之道自有云泥之间矣。

　　赐进士第出身资政大夫工部尚书八旬余叟古羊杨义拜撰

　　序

　　余自束发受书即喜阅理学家言而于吾乡　薛文清先生读书录尤中心服膺而景行靡斁者盖平昔然矣迩来获奉
简命佐郡嘉禾连有督漕之役劳苦备至席不暇暖然益夙夜兢惕惟以饮冰茹檗视民如伤为心倘一夫之恫瘝实有疚怀弗释者始信吾儒之恻隐即慈氏之能仁也吾乡红土沟白云禅寺古宿和尚为宕山和尚法嗣派启密云再传林野至师而法道大昌阅其语录皆殊胜出格之言语语道出常情在未悟者视之以为奇特在已悟者读之只是吾儒庸言庸行慥慥笃实之恒理而已师既行履高峻临机直捷龙象藉以皈依人天因之宗仰吾乡大司空杨先生华亭学士沈先生皆以宗儒留心法道不惜如椽为师表扬信知师录之可以永传而临济宗风于焉益振也已禾郡楞严兰若向有书本大藏风行天下师之门人冰轮禅师不惮数千里来刻师录于兹土余赞叹为不朽盛事爰捐俸成之而序其缘起于篇端。

　　时
康熙岁次丙寅仲夏浙江嘉兴府通判涂水桑日知易庵氏题于署之思补轩中

　　序

　　古来本分人非有奇特只在寻常日用间但能歇得念念驰求心不受一切境缘之所惑便名无事人其言句亦只道出常情不向尖新隽巧若彼弄影而行者纵饶说得如云如雨皆是剩句非本句也余是不会佛法人人有以佛法商者辄不应此何以故盖为向汝面前原无开口处今岁夏五山右冰轮禅师刻其师古宿大和尚语录于楞严介无能禅师问序于余余曰道得即做师号冰轮曾带得月来否轮以两手作呈托势余曰此是第二月若论第一月五眼不能睹十力不能知无讨巴鼻处师鼓掌余遽讯曰轮在者里了冰在甚么处轮以手拂余胸曰居士者里冷也未余曰也须在　汤炉炭里躲避始得师大笑乃出　古宿和尚语录相示余备阅之语语天真明妙皆从自己平常心流出真临济所云智剑出来无一物明头未显暗头明者欤是录之成洵足为嘉惠后学之舟航真参实悟之标准也已。

　　西浙赤肩老人沈廷劢敬书

　　古宿尊禅师语录目次序文一卷住邓州丹霞禅寺语录住襄州洞山禅寺语录二卷住河东灵岩禅寺语录住上当佛掌禅院语录住高平圣泉禅寺语录三卷住太原白云禅寺语录机缘联芳拈古颂古四卷佛事书问歌疏像赞五卷杂偈山居杂律五言古七言古六卷五言律七言律五言绝七言绝行实

　　古宿尊禅师语录目次终

　　古宿尊禅师语录卷之一

　　住河东水月嗣法门人明圆编

　　住邓州丹霞禅寺语录

　　师在镇平菩提禅院于
大清康熙二年正月初十日南汝镇总戎张护法暨山主王治全僧众寂法无尘等具疏请住邓州丹霞即就本月十三日入院众设斋请上堂师升座拈香云者瓣香拈起则熏天炙地放下则海晏河清爇向炉中端为祝延当今
皇帝圣躬万万岁伏愿德奉三无功安九有万姓咸歌舜日四方尽乐尧年复拈云者瓣香竖穷三际横遍十虚奉为满朝文武本郡尊官并今请主护法洎在会乡绅文学等爇向炉中恭愿各体天地之心共行尧舜之道再愿子贵孙贤永作皇廷之砥柱长为法社之垣墙又拈云者瓣香放之则弥六合卷之则退藏于密今朝爇向炉中专申供养中兴邓州香严传临济正宗第三十二代宕山本师大和尚用酬法乳之恩敛衣就座上首白槌云法筵龙象众当观第一义僧问庞居士万贯家财尽弃襄江又来此地置庄何干师云任从沧海变终不与君通僧云慈悲何在师便打僧问法筵大起龙象云臻重开祖席一句请垂慈师卓拄杖云辟土开疆还旧制起颓兴废展新规僧云恁么则人天庆快去也师云何消注脚僧礼退师乃云祖师法席荒废多年寂法禅人久觅斯山莫知其所幸遇近堂王居士当阳指出方能直下知归于中共同志者刈草删荆斩藤研树至今景象初开规模乍现特命山僧来此重兴旧案复振颓纲今日既临不免尽力施为挽回已坠之风掀翻未了之案秉智慧刀重兴佛日握摩尼珠光耀禅林顿令瓦砾增光门墙现瑞直得龙吟雾起虎啸风生引动灵昭塔共钵盂峰互相赞云久废之场瞥尔重兴施赀信士定证菩提运力道流必彻玄旨且旧案重兴一句作么生道卓拄杖云不受一番寒彻骨怎得梅花扑鼻香。

　　安丹霞禅师像上堂僧问是法平等为甚么诸圣不供独供丹霞师云冤有头债有主进云知师久具通方眼善判人间是与非师云休寐语僧礼拜师乃云前释迦不安后弥勒不奉单单供养天然老子尊上座一不重伊智大才高二不重伊道全德备最所重者是伊听卜言而别选闻授戒而疾退末后骑僧得号于马祖堂前烧佛驱寒于慧林寺里诸般去就且置即今安位一句如何举扬以拂子拂一拂云彻开户牖无遮障放出当年旧主人。

　　中秋上堂僧问一月印千江千江一月摄作么生说个印摄底道理师云影出扶桑晖宇宙光潜冥草[雨/暗]山河进云此外还有向上事也无师云有则恁么有其奈尔不识进云伏愿再垂慈师云宛如明镜悬霄汉不假清风遍界凉僧云古哲道父母所生口终不为尔说毕竟不说的是何事师便打乃云此夜一轮月孤光更异常半点瞒不得处处弗囊藏正恁么时草木生辉山河现瑞且高低普映一句作么生敷演蓦竖拄杖云有水皆移影无山不现形。

　　除夕上堂僧问北禅杀牛分岁和尚说法辞年作用虽殊同归一致如何是一致之道师云驱臊爆竹家家放御崇桃符户户悬进云此系世法毕竟如何是一致之道师便打僧云若不蒙师亲指示焉知此道出常情师云那里是你出常情底道僧拟语师云念言语汉有甚么交涉遂拈拂子云今岁今宵去明年明日来去来总勿论新旧悉丢开恬然常湛寂寒夜只孤堆者便是道者家风虽则如此岂可一向兀然所以道欲识佛性义当观时节因缘时节若至其理自彰即今村城国邑处处敲锣擂鼓家家别旧迎新与么时节既至且道如何是自彰底理卓拄杖一下云嫩柳舒青眼夭桃破粉腮。

　　含光禅师至请上堂僧问乡邦千里外故旧重逢意若何师云如水投水似空合空僧云宾主聚头合谈何事师便打僧问未透祖关时头头有碍既透祖关后处处无妨此等人来和尚作么生管待师云薄批明日碎截清风僧礼谢师卓拄杖云藤条箬笠寄高冈寂寞风规岁月长不掩柴扉交脚坐焉知佳客到茅堂当此之际山林现瑞草木呈祥幽鸟玄谈閟猿妙唱故旧同明般若主宾互演真常言言显佛祖家风句句作今人榜样懵懂者当阳错过具眼者直下承当方知心外无法法外无心心法双融主宾互应可谓理随事变全主即宾事得理融全宾即主有权有实有照有用便可与人抽钉拔楔解缚去黏虽然如是未是衲僧行履处毕竟如何是衲僧行履处良久云胸中不有我人见棒下谁留佛祖情下座。

　　元旦上堂僧问城上已吹新岁角窗前犹点旧年灯且不落新旧一句作么道师云自古水流终向海从来月落不离天僧云会得此端无障碍任从何处不风流师云试逞风流看僧便喝师便打僧云苍天屈棒师复打云你但吃棒我要话行僧问赵州柏树子信口塞责洞山麻三斤应机接物离此二途请师直道师便打僧便喝师放下拄杖云错僧云情知和尚知而故犯师云随语生解汉拈棒复打僧礼拜师乃云午夜东风起阴阳两半均正当恁么时灯笼辞旧岁露柱贺新春彼此不同谋相将胡乱争惊起堂前鼓高声唤野僧向道今朝是元旦应当祝圣明丹霞闻得不免随伊起倒走上法堂拈香祝圣应个时节即今香已拈了圣已祝罢且应时及节一句作么生敷演竖拂子云岸柳闻风开梦眼岩梅见日放新花香严和尚忌辰上堂云巴陵酬云门之恩祇凭三转语便不设忌斋杨岐报慈明之德设供作女人拜二大老虽则丰俭不同究竟理归一致今日香严忌辰不肖浪游楚地乍处清凉库无储粟灶缺炊烟于斯时也莫何可办不免借日月为灯烛将山河作供养行列献陈聊表寸念虽不足以酬恩报德诚然意出痛肠遂召众云且道那里是痛肠处良久云雪消茅屋千行泪雾结幽嵁满肚愁。

　　草堂离指和尚讣音至上堂拈香云扑地声惊龟画城大千何类不闻闻而今折响归空去佛眼神睛觑未能旋顾大众云既然如是且道又做者般去就作么蓦撒拂子云追先起后无他计且顺常规学世徒浴佛上堂僧问佛真法身犹若虚空未审和尚作么生浴师云不消一滴清凉水洗出堂堂相好形僧礼谢师乃云日月两条烛须弥一炷香以兹成现物庆贺法中王蓦顾左右云者是山僧穷孝敬汝等若有奇肴异馔不妨出来大家施设以报不报之恩共祝觉皇之寿有么有么傥或延迟山僧预献去也遂下座一触礼便归方丈。

　　端阳上堂云今朝五月五横跨艾叶虎忽遇散瘟神拦腮便约住纵约住也要常佩御恶符何也有此符者四时宁谧无此符者鬼神夺识顾视左右云有曾佩者出来露个消息看良久云设若无人不免为众书出去也蓦卓拄杖喝一喝云太上老君急急如律令下座。

　　雨晴上堂蓦拈拄杖云今日晴光乍展万象森罗显现物理与道理无殊世法与佛法成片于兹时也鸟语泉声宣扬向上一着野草闲花突出格外真机真机即置且道如何是向上一着聻竖拄杖云犊角笋穿土羊头菌破砂。

　　南汝张总府夫人雷氏新故请追荐上堂师拈杖云浮生若电幻质如云忽起忽灭毫无定准以拄杖指宝炬云独者一点耀古腾今与么委悉得去逍遥于三界之中放旷于六尘之外卷舒出没任意施为其来也如月印寒潭触波澜而不散其去也若声传幽谷遇险隘以无拘如是则生亦得死亦得湛然常住心境一如既如是且道新故夫人在甚么处安身立命蓦竖拄杖云在山僧拄杖头上现宰官妇女身得大解脱转女成男去也汝等还知伊下落处么如能知得不用重宣其或未然更听一偈生居富贵绝萦缠念佛持斋了世缘了毕世缘归极乐莲花托质上升天。

　　佛成道日上堂僧问如何是不言言师云春到山花开似锦秋来沼水湛如银僧云恁么则个中消息分明露祗许知音独自知师云且道知个甚么僧云寒来向火热去乘凉师云亲切处另道一句看僧拟语师便打僧问天得一以清地得一以宁君王得一天下太平且道衲僧得一后如何师云逆行顺化任从他僧礼谢师乃云吾佛世尊雪山六年苦行夜睹明星悟道尊上座简点将来所悟者无他蓦呈拄杖云不过是识得者个遍观一切众生迷己逐物永受轮回所迷者无他掉转拄杖云盖为背却者个复卓拄杖云苟能直下知归则众生与佛又何异焉虽然如是莫道者里直饶向朕兆未分时文彩未彰处豁地透脱将来祗会得如来禅若是祖师禅犹未梦见在即今莫有会得祖师禅者么时众默然师喝一喝云出头天外看谁是我般人。

　　元宵上堂拈拄杖云今年今月十五不打寻常破鼓剔起破暗明灯且要人人尽睹蓦召众云且道倏尔油尽灯灭又作么生高举拄杖云杖头有眼明如日凹凸陵夷任所之。

　　上堂僧问夜静水寒鱼不饵满船空载月明归时如何师云消得多少闲进云明朝活计又怎生师云别上一滩头僧云恁么则奔波无尽去也师云为人得彻困僧云谢指示师打云要子知恩僧问山中猛虎以肉为食因甚不食己子师云是亲难灭僧礼拜师拈拄杖画○相云不是心不是佛不是物十圣三贤睹不着复画⊙相云今日分明为指南报尔诸人休卜度掷拄杖下座。

　　结制上堂僧问经中道惟此一事实余二则非真且道是那一事师云礼拜着僧拜起师召云近前来僧近前师云会么僧惘然师便打僧礼拜师乃云若论此事如身影一般动则相随止则共住从劫迨今毫未舍离盖缘众生迷妄之甚自相违背不得现前苟能休心歇念如寒岩枯木忽地苏来自然正偏不异隐显全该到者里一任横身三界独步大方洒洒落落作个无依道者又何须九旬禁足三月安居无绳自缚甘受牢笼作者般去就傥或未然直须将前蕴习事业扬在九霄云外沉于千寻海底然后唯以一念为生死心为极则向清凉者里九十日中于行住坐卧处穿衣吃饭时毕竟看是阿谁使得一朝洗面摸着鼻孔来与山僧通个消息下座。

　　上堂落叶满疏林秋风意转深菊残枝未折橙老面黄增荷破衰茎露蓼收溪水澄明明俱漏泄孰解此时情遂召众云还会么即此便是毗卢境界即此便是普贤行门表里原无二际物我匪隔纤尘所以道万法是心光诸缘惟性晓本无迷悟人只要今日了祇如了后又作么生聻掷拂子云声色堆头凭出没是非海里任安闲。

　　冬至上堂僧问如何是冬来境师云吐水石龙冰塞口嘲风瓦兽雪蒙头进云一阳动后又如何师云现出本来真面目嘲风吐水逞威光僧云不落动静一句又如何师以拂子画○相示之僧礼拜师乃云万物归根后黄钟暖律回岭梅先占胜预放一枝开虽然如是咸是生灭根芽遂呈拄杖云若是者种灵苗历春秋而不变经寒暑以如然毕竟如何见得聻良久云一色苍苍常若是不从风雨长枝条复举僧问古德如何是冬来意德云京师出大黄香严和尚拈云我即不然若问冬来意对他道近日盐米贵师云二大老虽有翻天覆地之能而无拔楔抽钉之手难使问者怀疑殒释抱虑冰消若有来问山僧管教伊言前省去句下知归毕竟如何雪妆枯木呈娆态冰锁流泉玉漏寒。

　　上堂僧问人人本有个个不无底是甚么师云父母所生口终不为尔说僧云慈悲何在师便打僧云错师复打僧又云错师云是尔错是我错僧云彼此师痛与两棒僧礼拜师乃云黄莺啼柳上野鹊噪花间个事分明露无烦我再宣有般汉闻言猛醒踏步向前山僧棒不歇手何故聻欲作我家真嫡子应须更受恶钳锤。

　　上堂灵机活脱智眼圆明三际平等一真普遍如是则舍彼入此毫无向背颠拈倒弄自有端由施格外之威权提妙明之心印扶起江西道法挽回济北宗风建保社于今时立龟鉴于后世作无作而千秋不泯为无为而万古流芳虽然只如寒暑两忘为众竭力一句又作么生竖拂子云钓竿斫尽重栽竹不记工程得便休。

　　上堂僧问如何是诸佛出身处师云水自竹边流出绿风从花里过来香进云和尚莫将境示人师云山僧罪过僧问大道之源始从何起师云阿谁教你恁么问僧拟语师便打僧问佛说一乘法无二亦无三如何是无二无三之法师便打进云祇者是别更有师复打僧作礼师乃云动也埋根千丈静也遍界生芽有时把住则一滴不容有时放行则光辉八面到者里无方便处却设方便没功勋处更立功勋便能扫除凡圣窠窟挥开佛祖顶　流通正眼接续纲宗扶持野老无尽家风成就丛林万世基业且道有何凭据便乃如斯卓拄杖云自从舞得三台后拍拍原来总是歌。

　　浴佛日上堂僧问三身之中和尚今日浴何身师便打进云学人不会复愿垂慈师又打僧问古人道头头非取舍处处莫张乖且道如何是不张乖底意师云要行即行要坐即坐进云若不遇流水还应过别山便礼拜师云汝到不疑之地耶僧云历劫迷云蒙师破尘尘不昧相好光师云未在僧云和尚焉得压良为贱师云放尔三十棒僧礼拜师拈拂子云甲寅四月八净饭王宫生悉达周行七步任称尊指天指地凭夸大惹得云门恨不休当头一棒要打煞山僧今日又不然一盆香水浑身沐虽然憎爱各不同到底酬恩意不差且道如何是不差句一度春风才漏泄人间处处有花开。

　　佛成道日上堂僧问释迦老子夜半睹明星而悟道未审所悟者是何道师云早晨吃了粥午后更觉饥进云不饥不寒又是甚么人分上事师云坟前石翁仲庙内铁山臊僧问经中道念佛想佛当来毕竟成佛和尚寻常禁止岂不大违教意也师云相识满天下知音没一人僧礼拜师乃云释迦老子始于正觉山前夜睹明星而悟道乃云一切众生俱有如来智慧德相皆因妄想执着而不能证得蓦拈拄杖画○相云智慧德相与妄想执着悉被山僧缚作一团了也当恁么时唤作智慧德相又是妄想执着唤作妄想执着又是智慧德相一任刀斫斧劈而常光不昧东掷西抛而智焰莹然汝等诸人还相委悉得么复卓杖一下云于斯承当得去委地颓纲一时举起泼天门户只手撑开堪作吾家种草可为后学师范脱或未然须惜寸阴金不换莫随流俗过春秋。

　　上堂僧问权柄在手时如何师云临机定赏罚僧云忽遇擎头戴角者不遵赏罚而行师又作么生师云罢拈三只箭免弄一张弓僧云如是则学人打退鼓去也师云山僧惯得其便僧问如何是清净法身师云泥猪癞狗僧云和尚莫瞒人师云山僧罪过僧罔措师举拂子云权柄在手杀活尽在当人纵夺皆由自己蓦掷拂子置置饶权柄不在手神龙未敢窥觑魔外焉得近前且道利害在甚处喝一喝云琴中有响非凡韵不遇知音不与弹下座。

　　上堂白拂横挥二乘胆丧乌藤竖握十地魂惊如有达士英才不妨出众相见僧问如何是山中境师云参差野树峰前列红白山花岭畔开进云如何是境中人师云是非全不理名利两相乖僧礼拜师乃云谈玄说妙好肉剜疮竖拂拈椎装模作样直饶一向兀然又坐在澄潬死水里别有机关难瞒识者祗如不涉诸缘一句又作么生挥拂子云百花丛里过片叶不沾身。

　　众戒子请上堂僧问清净行者不上天堂破戒比丘不入地狱意旨如何师云据款结案进云丹霞闻授戒则掩耳今日诸僧为何苦求师云同炉共煮铁所造各随宜僧问禅与戒是同是别师云山僧者里无同别僧云为甚昨日谈禅今日说戒师云从来柳下惠僧礼拜师乃云鸡足山前候慈氏有类守株待兔黄梅室内授卢能大似将公作私正眼看来不无好笑法轮者里总不恁么大开铺面任他用者成交虽然如是也有个试金石子拈来验辩高低遂以拂子作▆相召众云会么即此便是无上妙戒三世诸佛历代祖师皆悉奉持当知此戒趣向他不得违背他不得一丝毫许伤犯他不得敢问诸人一切事既干系他不得毕竟如何奉持去于此有个见处三聚净戒不待受而具足六度万行岂假修己圆成又何用山僧口吧吧地说偏圆顿渐论持犯开遮然后为传授者哉复顾左右云委悉得么众▆措掷拂子云寻常祇道人能干临事方知不唧溜。

　　康熙庚戌二月二十日受天岳大师同襄阳樊城众士庶请住洞山岘石禅寺即就本日众请上堂师升座拈香祝圣毕上首白椎竟师拈拄杖云自笑无端用直钩祁寒溽暑竟忘休迩来欲罢寻他计又恐金鳞破浪投以杖作垂纶势云有负命者么许居士问莲花出水事如何师云人天共见进云开谢事如何师云一切由他进云结果事如何师云非公境界僧问高登宝座即不问且道如何是岘石境师云朝阳洞口霞千丈啸月台前水一溪进云水穷山尽向何处安身立命师便打僧便喝师云再喝一喝看僧又喝师云好个师僧又恁么去也僧问如何是洞山境师云岘亭高插青峦上汉水环流碧嶂前进云如何是洞山人师云眼空宇宙浑无物大座当轩孰敢窥进云人境已蒙师指示为人一事作么生师便打进云恁么则龙得水时添意气虎逢山色长威狞师云也是闲说偈言僧礼拜师乃云法无定相蒲团在处成家道不虚行楖栗随方设化作此恁么事必假恁么人若是恁么人决定怀藏至宝掌握神锋气宇如王威光八面信口道一言而千了百当等间作一事而越古超今始可重光祖道再启名蓝作十方檀信植福之场为四海衲僧归投之地顿使无位真人于其中间显大神通施大法化普度群灵俱登正觉然虽如是且道今朝乍入深云树赤帜于祖坛一句又作么生良久云辟土开疆还旧制和光混俗顺时情下座。

　　兰友宋护法偕男入山请上堂僧问法筵众集缁素齐临且道宋居士设斋请师升座毕竟有何利益师挥拂子云千祥从此集百福自今臻进云二公子分上又作么生师云雕鹗翱翔腾汉表鱼龙变化跃天池僧礼拜师乃云岩树放新花林禽弄好音二三向上宗四七单传旨当阳无隐讳觌面全彰已洞山老病僧曷更动唇齿然虽如是事无一向今朝既被信心檀越殷勤敦请何妨更为方便遂呈拄杖召左右云大众见么人人有眼决定是见复卓拄杖一下云大众闻么人人有耳决定是闻若或见处精明闻处透脱须知别有转身一路在踏着转身一路时自有一段风光盈满六合充塞十虚饶他百千诸佛同时出世也侵占他一些儿不得正恁么时且道设斋信士有何功德良久云居然富贵超今昔岁岁无虞乐大康。

　　仙陀寺了尘监院请上堂拈香祝圣毕敛衣就座上首白椎竟师云好个第一义却被者上座一椎粉碎了也乘缘散去颇得其便更要抛锥弄钩有何不可蓦拈拄杖云今朝老将出营若有久战行家不妨出众相见一僧出众才作礼师云敕点飞龙马跛鳖出头来问人天交接则不问两得相见事如何师卓拄杖云大家在者里僧礼谢师乃云一向襄山隐迹今来宛地扬丑本非自己愿为莫奈同曹苦口虽则随宜应便终不将箕当斗单以实法举扬贵要人人知有遂呈拄杖召众云委悉得么即此一法在凡不减处圣不增直下见得彻去便见如天普盖似地普擎了无向背不有疏亲若能如是匪但起禅风于既坠扶法道于将倾诚可壮祖域之光辉补皇朝之化育既如是且舍彼入此重整家风一句又作么生卓拄杖云高悬佛日光沙界顿使阎浮莫尽春。

　　佛成道日上堂僧问大觉世尊弃恩爱舍荣华入山苦行贵图何事师便打进云恁么则人人有分去也师云唯尔欠少在僧便喝师复打遂竖拂子云半夜逾城脱网罗六年苦行在山阿雪宵举首窥云汉一睹明星得意多蓦召大众云释迦老子闻如是言在山僧拂子头上鼓掌高歌汝等诸人闻见也未众无语师掷下拂子云此回错过永劫难逢下座。

　　元旦上堂拈香云　　东风满大千大千何类不欣然互将野老酬恩句异口同音诵一联蓦召左右云诸仁者且道是何章句遂插香云功安九有同尧舜德奉三无并禹汤下座。

　　至德禅人领众造大佛成开光请上堂僧问昔日世尊见旃檀瑞像声叫声应今朝和尚遇此佛像毕竟有何意旨师竖拂子云相随来也一任瞻仰进云还有奇特事也无师便打僧问招手不渡江掉臂便归去意旨如何师云知音不用频频举进云敢冀委曲垂慈师便打僧礼退师乃云丹霞作事乖张剑为不平离宝匣云门出言不善药因救病出金瓶两个汉虽则各炫己长其奈不经检点何也以佛法论则功归有地以世理言未免罪犯弥天迩来多载幸有者般信善檀越将渠灭没的重为作成严饰既毕仍命山僧高登此座特为表扬说法开光虽然佛光无间贵要曲顺机宜故向虚空里钉橛去也遂挥拂子云大众见么瞿昙老汉被山僧慕面一拂放出无量色光遍照不可说佛刹微尘世界一一世界中各有无数诸佛见斯光矣互相踊跃概发声言善哉善哉此等殊胜良因世所希有施资众姓必获存亡两利惜乎其内无人识得斯光起处苟能识得不但存亡两利乃至尽未来际皆获利益无有穷尽复召左右云委悉得么如能委得切须保任脱或未然大办肯心勤索摸一朝看破始方休。

　　香严和尚讳日上堂师云我昔曾遭毒害深今朝返忆实伤情含怨抱恨无可解但把旃檀蓦鼻熏遂召左右云众中若有曾遭毒害者不妨出来互相触恼众拟语师云想君不善金牙作争解弯弓射尉迟。

　　屺山二隐和尚忌日设供上堂拈香云天机颖脱慧性超群言其道也等乾坤并大语其智也共日月同明所以灯分少室派续曹溪六坐名蓝天龙护卫多年行化魔外钦尊不肖忝犹子属祇望慈航普渡何期法鼓收声追思无计可表虔设数饰菲供用彰刻慕之诚敢问大众此老生平既有如是奇特祇如武林城内手书辞众后便乃倒驾倪车毕竟神游何界去也良久云佛祖位中留不住应缘落处便称尊。

　　太平山谷禅人设斋请上堂僧问古德有言供养三世诸佛不如供养一个无心道人未审三世诸佛有何过无心道人有何功师云任从沧海变终不与君通进云行到无心处又隔一重关意旨若何师云不是苦心人不知僧礼拜师乃云始临祖院理颓纲世路纷纷晓夜忙倦闷交加时客至喜生眉睫对群芳正恁么时烟霞散彩泉石舒光更欲山僧升座举扬摩诃衍法与众结个最上良缘若论摩诃衍法人人本具个个不无祗缘疑关固闭爱网牢封自相瞒昧不能见彻若能自办肯心大发勇猛直下打破疑关裂开爱网便见头头显露物物全彰到者里一任高揖释迦不拜弥勒奴呼文殊婢遣普贤现种种神变作种种佛事遂召左右云且道谁是恁么者众拟语师卓拄杖云此回事教成虚设笑煞山前马四郎下座。

　　退院上堂云衲僧家云窠雪窟常年土貌灰头未免装痴卖憨花街柳巷一向谈玄讲妙难逃出乖露丑尊上座不作者般去就一味动静随缘行藏任意况当此际道泰时清民康物阜大好放浪寰中优游物外在处鼓扬少室真风随方揭示灵山奥旨顿使大地众生未闻者闻未解者解人人打开顶门正眼各各觑破生死牢关始了常怀一种素志是则固是祗如今朝舍此趣彼且道意在于何良久云风霜此际空垂钓仍拨扁舟泛五湖。

　　解制上堂僧问一向画地为牢学人徒遭钝置今朝既已抹却得便东西游戏未审和尚还许也无师云脚跟下痛领一顿始得进云恁么则光辉八面去也师云阇黎分上且缓缓僧便喝师便打僧礼拜师以拄杖击禅床云当阳敲开玉户觌面打破玄关放出一群猛兽从他遍界周旋蓦顾左右云是则固是狻猊忽若当途踞汝等如何露爪牙众罔措师卓拄杖云莫道毛虫威势恶须知更有恶毛虫下座。
嘉兴大藏经　古宿尊禅师语录


　　古宿尊禅师语录卷之二

　　住河东水月嗣法门人明圆编

　　康熙壬子春洪洞赵城两县士庶请住灵岩禅寺是冬十月十五结制瀛洲监院率众设斋请上堂师拈香云者瓣香大包天地而有余细入秋毫而无间爇向炉中端为祝延
今上皇帝圣躬万岁万万岁伏愿尧仁广播八方咸歌有道舜德弥彰四海尽乐无虞复拈香云者瓣香磨而不磷涅而不缁爇向炉中奉为满朝文武阖国公卿平阳府主洪赵邑侯诸位尊官并今在会乡绅文学众缁素等恭愿人人福海增深各各寿山益峻再拈香云者瓣香论贵则价重娑婆论贱则分文不值今当第三回拈出爇向罏中专申供养邓州香严传曹溪正胍第三十六世宕山先师大和尚以酬法乳之恩摄衣就座上首白槌云法筵龙象众当观第一义师云第一义谛刹刹尘尘皆悉周备有解观者出众商量看僧问罏鞴弘开学人故来请师一接师便打进云恁么则当下洞明去也师云试呈己见看僧礼拜师云此是随例起倒僧拟进语师复打僧问选佛场开象龙聚会未审和尚当谭何事以为极则师云门前野水拖蓝练户外奇云拥翠屏进云离此之外别请垂慈师便打僧便喝师又打僧罔措师乃拈拂云道源不远性海非遥弘之在人得之由己苟得也一任权衡佛祖号令人天放行把住全由自己卷舒出没尽在当人说法利生有何不可山僧如是展演莫道土广人稀相逢者少若能直下知归不但今朝在会檀那功归有地兼与灵岩更添无限光彩蓦召左右云有么有么良久云茫茫宇宙人无数那个男儿是丈夫上首复白槌师下座。

　　夏期众请上堂师以拄杖作垂钓势云风前垂钓意待金鳞有负命者不妨出众相见僧问大事未明如丧考妣大事已明为甚么亦如丧考妣师云不是苦心人不知进云苦心事如何保任师云切进云明与未明的人又如何保任师便打僧礼拜师乃云灵岩门外一道危溪锁岸净圣堂前两茎古柏撑天正法眼藏涅槃妙心一一分明露布了也通方上士一举洞然免向七尺单前徒遭钝置三条椽下枉受饥寒尽虚空遍法界即是当人一个清净觉场于其中间一任逍遥快活更与白牯黧奴同宣法化泥猪疥狗共赞升平纵遇释迦弥勒同时下降蓦地相逢自是深生恭敬未敢轻于汝等山僧恁么告报众中若有如是高流大好乘缘吐露灵岩为尔证明设或未能九旬圣制诚难遇黾力精参莫放闲。

　　云寿晓长老诞日请上堂僧问高登猊座天人拥蓦举乌藤佛祖惊一番施设即不问当今庆祝句若何师云福如东海阔千里寿比南山高万寻进云如何是天人师师举杖云大众瞻仰进云如何是超群底事师便打问杀父杀母佛前忏悔杀佛杀祖又向何处忏悔师卓杖云须向者里吐露僧礼拜师乃云一念精修志不移频添花甲固相宜今朝觌面无他谶劫石消磨寿有余遂召左右云山僧与么庆赞了也汝等作么生助祝众无语师云其或未然尊上座代为敷宣去也蓦竖拂子云但将此个无私物指出须弥作寿山。

　　结制上堂僧问罏鞴重开即不问向上宗乘事若何师便打进云妙庄严路从何超出师卓杖云从者里超出僧礼谢师云蹉过了也乃云今朝十月十五龙象归投若堵谨遵上古遗规打开栏圈关住水草日夜勤添鞭槌密密触忤逼教当下翻身未容停思伫虑忽地蹋倒界墙任伊人天阔步纵有如是奇特钵袋由未相许必待脱尽皮肤那时两手分付蓦召左右云诸兄弟山僧恁么告报且道意在于何卓杖云选佛若无如是眼宗风那得常流布下座。

　　师诞日兴福冰长老领洞县众文学及诸缁素设斋请上堂僧问和尚降诞即不问大用现前事若何师云二株翠柏当阶立一道高原觌面横进云恁么则历历甚分明师云恰被阇黎道着一半僧问古哲降诞天雨宝花地摇六震和尚降诞毕竟有何祥瑞师云岭畔木人详举似溪边石女细分疏进云恁么则人天罔测去也师云自处覆盆下莫怨太阳偏僧问世尊昔日降生诸天围绕八部云臻和尚今日降诞未审诸天还来也无师举杖云一众瞻仰进云毕竟诸天在甚么处师便打僧云恁么则一句顿开千圣眼三千里外绝形踪师云莫乱统僧问素日消息即不问今朝降诞事如何师云人天庆贺进云和尚未出世时如何师云凡圣莫测僧云出世后如何师云处处光辉云恁么则寿量虚空等万年无尽春师云无劳赞叹僧礼拜师乃云开北海之尊献南山之祝乃致鹤算呈祥龟龄衍数简点将来尽落今时俗套于我衲僧分上总未是在祇如衲僧分上毕竟作么生聻遂以拂子打○相云苟能拶过者重玄关始离凡圣窠窟方脱生死盖缠不妨横身三界独步大方仍于光天化日之下弹没弦琴唱无腔调闲消清书坐享遐龄洒洒落落作个无依道者蓦卓拄杖云山僧恁么告报还有互相委悉者么傥能委悉应须保任脱或未然问取冰轮圆长老渠侬善解与分疏。

　　师至汾州扫善昭禅师塔设供上堂拈香云才能越格志识超群光首山之祖道大临济之宗乘勋名雷动有耳皆闻某承夙愿忝在孙伦今既远来毕竟将何报答遂烧香云所怀无限归恩款面对慈颜一例倾。

　　曲沃县忠贤定宁领众请上堂僧问西来祖意即不问如何是和尚密传底事师便打僧举坐具云莫便是者个么师云切忌唤钟作瓮进云重重疑壳蒙师破数数殷勤谢指南师云知恩能有几僧问如何是第一玄师云藕丝牵象出云端进云如何是第二玄师云惯向虚空驾铁船进云如何是第三玄师云万亿须弥一芥含进云三要即不问今日消息又若何师便打僧礼拜师竖拂子云唤作拂子则触不唤作拂子则背能向者触背不得处分明透脱得去可谓步步蹋佛阶级头头入祖信位何妨变大地作黄金搅长河为酥酪于一毫端现宝王刹坐微尘里转大法轮不是神通妙用亦非法尔如然个事且置且道因斋庆赞一句作么生道以拂子击香几云一番为法真诚处今古人间最罕闻下座。

　　元旦上堂师云三微成朔四始开辰正当圣明御极之初普天咸歌治化遍界互乐清平即我衲僧家虽处四民之外亦仗恩光山居无难入道多祥既如是毕竟作么报答聻遂烧香云旃檀一片焚金鼎愿祝遐龄莫尽春。

　　打七上堂僧问佛祖宗乘即不问宏开罏鞴事如何师云所贵真金耀眼美玉当前进云深知和尚求贤意师云争奈土广人稀进云自今七日后定有出群人师云坐待阇黎变化来僧礼拜师竖拂子云百千三昧无量妙义尽从者拂子头上流出直下洞然何消七昼夜劳筋苦骨枉费精神自是己灵独耀心月孤圆遍现刹尘了无遗漏若到与么地可谓参学事毕堪受人天供养设或未到与么地废寝忘餐当自勉志专求道学常啼掷拂子下座。

　　解制上堂师以如意打圆相召众云委悉得么罗笼三界包括十虚直下明得用舍行藏头头合道纵擎杀活法法通宗四恩获其总报九有得已齐资是则固是祇如今朝解制一句毕竟作么生展演放下如意云掀翻海岳乾坤阔南北东西任往还下座。

　　康熙十三年住上党圣泉禅院十月十五日结制南董信士郭养性王之弼董自旺同众设斋请上堂师拈香祝圣毕僧问冬来景况即不问今朝结制事如何师云无绳自缚万峰头进云如何是制中人师云夕究朝参恒不倦攀缘续虑总无因僧拟语师便打。

　　僧问如何是圣泉景师云月映芳池鱼汕汕云笼碧嶂鸟关关进云如何是和尚行止处师云千圣莫能知僧云如何是学人自己事师云脚跟下荐取僧问圣泉堂上龙象徘徊若人问时和尚将何答对师云一棒一条痕进云不涉肯綮的又作么生师云一掌一握血僧礼谢师举如意云即此一事如天普盖似地普擎刹刹尘尘了无遗漏怎奈目前缁素背觉合尘不能见得兹者圣泉深生痛惜故开方便之门遵上古之宏规立九旬之死限顿使人人于其中间屏息闲情大发勇猛暮究朝参一旦洞彻根源得共释迦老子倒乘宝筏利济群生岂不尽善尽美者哉正恁么时今朝请法信士有何功德以如意击香案一下云寿等弥卢高有准福如沧海阔无涯。

　　沔阳信士文云生请上堂僧问人天交接两得相见事如何师云一堂风冷淡千古意分明僧问如何是佛师云水火害难侵春秋老不着僧云如何是法师云非贤未可明是圣方能达僧云如何是僧师云了无人我见不有圣凡情僧云三宝已蒙师指示且道今朝设斋施主有何利益师云家门恒迪吉稚老悉安康僧拟进语师便打士问此心不在内不在外不在中间毕竟在于何处师便打士礼拜师举如意云天际日上月下人间夜暗昼明大道全然不昧何消妄外指陈然虽如是事无一向所以圣泉今日随风倒浪升个座子摇唇鼓舌论有谈空大似一番妄为究竟将来别有意在何也所谓道不因紫陌花开谢怎得黄莺下柳稍。

　　福祥禅人诞日请上堂僧问如何是日上师举杖云仰望着僧云如何是月下师打云照顾着进云日月交光又若何师横按拄杖云会么僧罔措师复打僧问如何是池中水师云莹然湛湛地僧云如何是池中月师云波光两曜然进云池映明月即不问月映池中事若何师便打僧问上酬佛祖之洪恩下报父母之厚德且道将何酬报师卓杖云报德祗凭方寸地酬恩独借者条藤僧礼退师乃云兹者祥公生辰遂将衣钵之赀办诸肴馔供养十方仍请山僧举扬佛祖宗乘与众结个无上良缘顿令亡过考妣转苦为乐得证真常焉知佛祖宗乘渠未启请时山僧未离暖室之际早被虡边建鼓架上洪钟一一分明吐露了也更要饶舌堪成何济山僧与么酬唱鹞子山闻得下拜于前曰是则固是祥公分上当为奉祝一句可耳圣泉未免从渠所请去也遂呈如意云芥城空尽精神炽劫石消完视听聪。

　　打三上堂僧问道泰不传天子敕时清休唱太平歌为甚今朝陆地波涛师云怕汝在澄潭里浸杀进云知师一片婆心切直逼金鳞跃上天师举杖云试翻腾看僧以坐具搭肩上便走师与一棒云纵不堪烧尾应须点额归僧问十载诸方罕逢知己闻风远至愿一指南师卓拄杖云此去长安九百程进云蒙师指出当阳路一任优游返故乡师云须知关吏威严极卒不糊涂放过人僧便喝师便打僧礼拜师乃云躲懒偷安终成废器真参实悟始越常伦因此定规立限贵使诸人在内明心时鞭刻逼专求大众当机领解从他高明笑怪任彼俗恶讥嫌遂唤左右云还会么为怜三岁子用尽百般心下座。

　　除夕上堂僧问送旧事如何师云爆竹惊天地僧云迎新事若何师云烧香拜圣贤僧云新旧交接事若何师便打僧便喝师复打僧问旧去新来即不问今朝设供事如何师云云气当轩天已示水声透壁地重明僧罔然师乃云一年昼夜三百六逗到今宵刚数足正当恁么时户户钉桃符家家烧爆竹送旧者憨忙荐亡者痛哭好笑世间人都被时缘逐祇有圣泉僧恬然似不觉是则固是忽有傍不甘的出来道有何长处始得恁么毕竟如何抵对伊去掷下拂子云从前打叠下诸缘故尔临机安顺笃下座。

　　东和信士和养吾设斋请上堂僧问横抽宝剑竖亚神锋如何是万象之中独露身师便打僧便喝师云莫乱统进云大鹏欲展摩霄翼谁顾奔腾六合云师云切忌妄夸豪僧问明镜当台时如何师云一点瞒不得进云本来无一物又照个甚么师打云余此一事在僧问如何是父母未生前本来面目师云描不成画不就士问如何是般若体师云寒毛卓竖进云炉鞴弘开大众于中锻个甚么师云无孔铁锤进云诸行无常是生灭法如何是不生灭的法师云满口为君言不尽士礼拜师乃云养吾和居士特地到圣泉施赀并施帛其意最精虔坚请吾饶舌说法利人天山僧本欲无言第恐违渠好处故向葛藤椿上牵枝引蔓较量短长得以塞乎来命遂拈如意云乾坤之内宇宙之间中有一宝秘在形山蓦呈如意召众云者便是山且道宝在甚处灵利汉双眸觑的只手拈来不但养吾居士功归有地更与圣泉加添一段光彩个事且置因斋叙谢一句又作么生放下如意云龄社从缘当更盛本枝赖佛自然蕃。

　　佛成道日润寰监院请上堂师拈拂子云释迦如来曾于是夜睹明星而悟道乃云一切众生俱有如来智慧德相皆因妄想执着不能证得者般说话可谓倾心吐胆怎奈时人痴迷壳厚恶业因深不能领解使我世尊情不获已口吧吧地四十九年费尽神机说顿说渐说有说空末后拈花一场狼籍带累儿孙直至于今收摄不尽尊上座恁么告报本非闲打草特地要蛇惊大众苟能一闻千悟足见山僧功不唐捐脱或未然匪但雪山徒费力圣泉今又枉劳神。

　　韩川郝凤台同众设斋请上堂僧问圣泉寺内炉鞴钳锤即不问且道今朝设斋施主有何功德师云夫妇同缘增福寿儿孙递代享荣华进云如何是法中王师打云觌面荐取士问六贼作乱如何降伏师打云但诛此师即安宁士礼拜师拈如意云信士请升堂自知辞不脱法服一肩被乌藤两手握勉强顺人情来登曲录木正当恁么时谁论圣和凡那分僧与俗或问或无言从头尽死搉即此是良因莫道胡敲搕绝后再苏时方知恩义着蓦召左右云且道谁是知恩者良久以如意击禅床云买卖不相当徒劳眼卓朔下座。

　　解制上堂僧问结制安禅即不问今朝解制事如何师云蹋倒玄关无障碍进云解制后又如何师云十方世界任逍遥僧问独立孤峰即不问散手悬崖后若何师云无处不称尊进云如何是称尊处师便打僧礼拜师乃云凤萦金网趋霄汉以何期龙滞瑶池会风云而何际若解转身一路何妨任意飞腾然虽如是近日王令尊严前面关头有碍时汝等诸人作么得度聻蓦卓拄杖云大胆冲头突杌过小胆哀鸣告所由下座。

　　康熙十四年五月十三日贵庵监寺率众缁素请师住高平佛掌禅院六月初一结制值师诞辰高平长治两邑士庶同诸山禅德并两序大众设斋请上堂师升座拈香云者瓣香无去无来冥通三际非中非外洞彻十方爇向炉中端为祝延
今上皇帝圣躬万岁万万岁伏愿皇图巩固慧日与佛日常明帝道遐昌金轮同法轮共转复拈香云者瓣香无作无为而有收有放爇向炉中奉为满朝文武阖国公卿泽州牧主高平邑侯并诸护法乡绅伏愿同增禄位共享遐龄常为王室之金汤永作法门之保障再拈香云者瓣香拈来则山河起舞放去则日月韬光今当第五回恭对人天爇向炉中专申供养邓州香严传临济正宗三十二世宕山远先师大和尚以酬法乳之恩敛衣就座显宗座元白槌云法筵龙象众当观第一义师拈拄杖云第一义觌面极周全当阳无隐讳适被者上座蓦地一槌致令七花八裂了也众中有能为者出来补缀看僧问选佛场开人天普集祖令当行如何举唱师挥拂子云拂开万里云和雾放出冰轮照大千进云丹霞家风即不问佛掌家风又若何师云一棒一条痕进云遍界了无寻觅处分明一点座中圆师云放你三十棒僧问如何是第一玄师云蟭螟眼里打秋千进云如何是第二玄师云东土西干一箭穿进云如何是第三玄师云无毛鹞子飞上天进云如何是第一要师云逆顺关头休昧道进云如何是第二要师云莫随时事改腔调进云如何是第三要师便打僧问如何是夺人不夺境师竖起拄杖进云如何是夺境不夺人师掉转拄杖进云如何是人境两俱夺师放下拄杖进云如何是人境俱不夺师和声便打僧礼拜师乃云各人己躬下一着子可谓圆同太虚无欠无余遂卓拄杖云直下明得自是不求福而福自至不求寿而寿自永何妨到处竖法幢随方兴教化然虽如是也要人天乐助缁素欣从才得举一言而贤愚敬信行一令而中外无违敢问大众且互相成禠一句作么生展演良久掷下拄杖云天上有星皆拱北人间无水不朝东上首结槌师下座。

　　德宗禅人挂钟请上堂僧问洪钟在架随扣击以腾声只如不扣不击时声居何地师以杖作○相示之进云蒙师亲指出当下了然知师云知底事作么生僧拟议师便打僧问一棒清音出三涂息苦酸且道是神通也妙用也师云不妨疑着进云一般清意味料得少人知师云试吐露看僧便喝师云且道者一喝是甚么味僧复喝师便打乃云一炉铸就表里先生觌面悬来了无回互只得希声震处八难停酸清韵传时三涂苦息遂召左右云诸仁者委悉得也未良久击香几云若将耳听终难会眼里闻声方始知下座。

　　解制上堂僧问三月功圆九旬行满即不问云游一句请师宣师云暮逢古寺宜投宿渴遇烟村可问茶进云途中事业蒙师指归家一事作么生师云从前故套休重论别展新规示近邻进云二六时中如何保任师云自爱为先进云恁么则学人礼谢去也师云不消起倒僧问制中消息全然晓制外风规又若何师云随缘消旧业更莫造新殃进云知师一片婆心切五内徒铭不敢忘师卓杖云即此一着聻进云了了常知师云切忌拖泥带水僧便喝师便打僧问父母非我亲谁是最亲者师云礼拜着僧礼拜师云收起坐具来僧起具师云会么僧无语师便打乃云九旬行满三月功圆正当恁么时我诸众等各匕麻缠纸裹忙收骨董人人负钵担囊急奔前程已曾打破漆桶底自是八面玲珑十方通畅一直归家了无滞碍设或未经打破者莫随妄想空驰逐流落他乡悔后迟下座。

　　羊头山六名禅寺结制是日传戒监院真空领众乡绅文学及两堂云水并诸求戒弟子等请上堂僧问具足凡夫法凡夫不知具足圣人法圣人不会去此二途和尚当说何法师卓拄杖一下云分明荐取进云既然如是且道凡圣相去几何师云伸手拳在缩手里问六名祥瑞即不问远公再来事若何师云急须照管进云来作何事师云单为阇黎不唧溜僧便喝师便打问世尊拈花示众迦叶微笑承当未审承当个甚么师便打进云今朝六名示众学人直下领解且道是同是别师云同则总同别则总别问开山创业即不问且道如何是六名境师云炎帝庙前云霭霭金龙池畔水潺潺进云如何是境中人师云一衲寒暄终不易孤筇南北确无忧僧礼拜师乃云碧雾弥天日玄霜遍界时法幢高竖起龙象众来归正当恁么时莲华池畔钟鼓齐鸣甘露亭前烟霞四布一一文殊境界重重古佛道场禅月戒珠于中交光相映而无欠无余与么委悉得在此在彼从施法化于东于西任阐玄猷虽然如是毕竟今朝安禅设戒一句作么生展演以如意击香案云水归大海波涛息云到苍梧气象闲下座。

　　君辅王居士荐妻请上堂师拈拂子云持家遵古制训属越常规佛音无间断白业最精微此系已故田孺人生平作略既然如是即今四大分张百骸溃散毕竟神游何界去也遂从空画囡相复抹却云五障垢身从此脱一灵真性入莲胎下座。

　　上堂僧问尽大地是个火坑得何三昧不被烧却师拊案一下僧拟语师云立地死汉僧问十方云集在此合作何事师云饥食渴饮进云除此之外更有何为师云闲坐倦眠僧礼拜师乃云结制半个月不闻甚消息拽杖故升堂考验虚和实虚实既了然更有何言说普请各归寮体究真常诀蓦呈如意召众云诸仁者此是真常诀且道作么生体究良久云流光有限莫蹉跎须惜寸阴如尺壁下座。

　　解制上堂僧问把住放行即不问三阳开泰事如何师云嫩柳舒青眼天桃破粉腮进云昨夜银花放今朝白雪飞玄旨分明露当下绝狐疑格外风规专求指示师便打僧便喝师复打进云重赏之下必有奇功复喝一喝归位师云饶君纵有安邦作不得封侯也是闲僧问客在异乡休更论归家一句作么生师云六亲咸有赖百事总无忧进云恁么则坐享无虞去也师云拄杖子未肯点头在进云闻说宗门无肯语今朝始觉是真传师云莫乱统僧礼拜师乃云把住玄关立限期纤毫走作更由谁今朝踏倒无遮障南北东西任意之虽然如是当知胡大老善会别机宜问着临机句相酬莫待迟遂召众云试道道看众罔措师以杖划一划云即此关头亲透过人间何处不风流下座。

　　示众云云岩四十年胁不沾席长庆坐破七个蒲团方才打彻岂象时人入一保社住一禅堂未经期年参不实参悟不实悟惯向三条椽下七尺单前唐丧韶华虚消神气不是高谭阔论便是瞌睡攀缘恁么体究莫道今生难打彻第恐暖息尽时铁面老子索着饭钱忙无所措在山僧如是苦口盖为事有相关情弗获已满腔心血因而吐露知我罪我我何辞焉。

　　示众云钟离委珠玑于殿土众人皆浊而彼独清李勉投犀象于江中举世尽污而渠自洁故得声震一时名喧百代参学道流苟能不汩没于断常之渊纵神情于昏散之地兼乎群居众处决定类之弗齐一朝行业圆成敢保天龙送出等闲发一言行一事自然耀古腾今设或随缘顺境一暴十寒非但目前嘉声智种难得增长纵经尘劫犹未称在何也不见道功勋不下穿灵沼怎得冰轮影现中。

　　示众云霜风一阵来黄叶满阶砌谨白参禅人光阴莫虚弃竖起铁脊梁时时逼拶去蓦拈拄杖画一划云拶穿者格子免受阎君气。

　　示众云无位真人隐显难辨或出或没如风若电追之不及寻之不见不追不寻随缘示现在恁么时湛寂凝然一句作么生道良久云一切水一月摄。

　　示众云佛炉峰上休冬圣水池边度夏所谓道法无定相遇缘即宗干木随身逢场作戏有时孤峰独宿有时水底游行有时灰头土貌而和光混俗有时神出鬼没而随数现形一一该由自己头头示现本真既如是祗如今日解包卸笠一句作么生展演掷下拂子云放下身心无别念得安闲处便安闲。
嘉兴大藏经　古宿尊禅师语录


　　古宿尊禅师语录卷之三

　　住河东水月嗣法门人明圆编

　　住太原红沟白云禅院

　　上堂

　　中秋上堂僧问中秋佳节即不问和尚受用事如何师云健向峰前吟白雪倦归室内卧绳床进云离此之外又作么生师云静听风摇楼上铎闲看云罩额头松进云就中奇异味料得少人知师云阇黎分上作么生僧拟议师便打问万古碧潭空界月再三捞捷始应知且道知的事作么生师云抖搜多年陈破衲褴襂一片逐云飞进云看破公然不值钱师云汝具甚么眼僧礼拜师云错僧便喝师便打遂竖拄杖云风生大野雾散长空正恁么时皓月孤圆无所不照致使烟村聚落玩赏佳人舒情畅意而罢理机梭花街柳巷浪游公子鼓腹讴歌而浑然诵读如我衲僧家虽不逐境飘流到底也要应个时节遂召左右云诸仁者且作么生得应去良久云了罢残经仍附案更加精进向南华下座。

　　因事上堂蓦拈拄杖云当年河北令行时普化克符甘受笞今日东山开祖道纷纷龙象破头皮正所谓古今虽异世其道本然同用处无差别谁能解此宗环顾左右云诸仁者委悉得也未掷拄杖云大风吹倒梧桐树自有旁人说短长下座。

　　师诞日众设斋请上堂僧问闻说先贤降诞日纷纷祥瑞现人天今朝和尚寿辰且道有何祥瑞师云万里长空云雾尽一轮杲日照无私进云恁么则金刚正体当阳露不属春秋暗里消师云勿劳锦上更添花进云不有珍奇堪供养但将此句展微诚师打云一礼一答从今决切忌随流取次来僧便喝师复打僧问过去心不可得现在心不可得未来心不可得未审何物方可得师便打进云恁么则历历无回互明明绝覆藏去也师云案山子未肯相许在进云用许作么师云若不亲遭许终成客作儿乃云有物先天地无形本寂寥能为万物主不逐四时雕言前荐得始知自己本命元辰着落处知得自己落处始知山僧落处知得山僧本命元辰着落处始知从上佛祖本命元辰落处知得从上佛祖本命元辰可谓不离梦宅而高登正觉之场匪隔幻身而获具真常之体遂召左右云且道如何是真常体良久云三冬寒夜暖如火六月炎天冷似冰下座。

　　结制上堂僧问佛法在人日用间运水搬柴头头显现迎宾待客处处分明为甚又要九旬禁足三月安居师云从缘荐得非无谬绝后重苏始见奇进云恁么则不经敏手重雕琢到底难成迈古珍师云相识满天下知心有几人进云了知尊意原无别只要拖人出盖缠师云切忌胡卜度僧问鸦鸣鹊噪新言句流水松风旧话头就里机关全泄漏等间錯过又如何师打云当阳点出金刚眼顿使光明照大千进云恁么则尘尘不昧从今始法法无疑自此通师云休寐语乃云山僧无奇特诸方徒念慕闻说夏安居接踵来依附既发如是心韶华休错度日夜办精勤工夫勇猛做拶透祖师关免涉他岐路径归般若堂同诸佛子住蓦顾大众云且道般若堂在甚么处以拂子打圆相云经行及坐卧常在于其中下座。

　　仁吾廖居士祈嗣设斋请上堂僧问不孝有三无后为大若要麒麟现瑞必须何法可求师云但有好风鸣四外自然天赐吉祥儿进云一语千金不易换直须宝爱福无穷师云只恐破袋褁明珠出门还漏却进云是何言欤师云量体裁衣僧拟语师便打僧问昨夜春风吹古木天明满地是干柴且道是何意旨师云多年老干摧残夜放出新枝透九霄僧礼谢师乃云仁吾居士入林泉大发施心海众前更乞山僧扬祖道俾沾康乐梦符缘焉知祖道非言说言说非真岂在诠然虽如是不免开方便门勉为饶舌以应来机去也遂拈拄杖云列祖之道正可谓明如果日宽若太虚诚然贯古通今确实超情越量尘尘显现而有准有的刹刹圆融而无背无面与么委悉得何妨津济四生梯杭九有既如是应物随机一句作么生施设卓拄杖云欲期美物从天降直候明秋写弄璋下座。

　　清明上堂僧问先哲有言圣人无两心古今无二道为甚么儒释道门庭各别师云春色无高下花枝有短长进云是法平等如何师居上位某立下阶师云切忌妄生分别进云如何是不分别处师云但见皇风成一片不知何地有边疆僧问枫林社日雨茅舍午时钟且道明甚么边事师云佛祖玄关衲僧巴鼻进云不因师指示错过浑不知师云试道看僧便喝师便打问经中道宝所在近为甚么学人没个入处师招云近前来僧近前师云会么僧踌躇师云家住在潞安不识居上党乃云紫燕营巢日黄莺泪梆辰山花开似锦涧水湛如银正与么时人人怀悼古之心各各起追先之念直得处处古坟增墁土家家瓦灶息炊烟即我衲僧家纵不如是施为大抵也没此等情缘不得既如是毕竟作么生了得去以拂子拂一拂云囊无长物堪营供但把心香一度烧下座。

　　冬至上堂僧问如何是宾中主师云满载金珠归故上进云如何是主中宾师云横担拄杖出云林进云如何是宾中宾师云万里乡关问信音进云如何是主中主师云六户虚张人莫窥问爱何滚滚是如何师云尽大地人向里许没头浸杀僧举足云祗有学人挑出了也师云头上漫漫脚下漫漫僧便喝师便打问和尚是一代宗师因甚逢人不论佛法师云明珠固有千金价岂肯轻抛掷雀儿进云恁么则悭惜家珍无用处师云自有行家索价来僧拟语师便打问古德道选佛若无如是眼假饶千载亦奚为且道如何是选佛眼师云暗里绣鸳鸯僧罔然师便打问人人有个影子因甚自己踏不着师云只为太近进云恁么则学人礼谢去也师云汝实作么生会僧鸣指云从始至终只是者个师云认着依然不是真僧罔措师便打遂拈拂子云南至令辰书云节日石霜挂榜文于户外为求知己洞山退果卓于堂中因愧痴迷正恁么时山僧也要作个伎俩遂敲禅床云一阳初动处万汇悉昭苏转眼来春到韶光莫自辜蓦招大众云如何是不自辜处良久掷下拂子云须向静中忙里会休将日月等闲过下座。

　　解制上堂僧问佛制自恣七月半即今何故乱陈规师云男儿自有冲天志不向如来行处行进云可谓大人得自在师云生平不喜佞人词僧拟议师便打问把住牢关即不问放开一路事如何师云紧捎草鞋进云恁么则摆手出长途去也师云四面皆荆棘不消胡乱走进云知师真实意不放出头人师云若是真龙子何须电影摧遂举拂子云诸方解制是中元我此山中大不然逗到八月初一日始开玄路释人天遂召左右云诸仁者山僧恁么作用毕竟如何委悉直下缁素分明一任优游物外放浪寰中脱或未然不得离我者里何故如斯聻击香案一下云当今有令妨游客动着遭人作贼看下座。

　　十七年四月廿一日太原红土沟监院思修明空率合城士庶并诸山耆德请师住持是日设斋请上堂师拈香云者瓣香静而与阴同德动而与阳同波爇向炉中端为祝延　今上皇帝万岁万岁万万岁伏愿清宁获一易简函三仁风永播于大块之中德泽倍加于群生之上复拈香云者瓣香上通三纲下达五常爇向炉中奉为满朝文武阖国公卿弁今本省诸衙勋贵恭愿人人福寿崇高各各子孙贵重又拈香云者瓣香前已五回举过今当六度拈来专申供养香岩先师宕山大和尚用酬法乳之恩敛衣就座上首白椎云法筵龙象众当观第一义师举拂子云偿债长平经几春纷纷苦趣确难陈刚才躲在无忧处又被人推出乱云遂环左右云若有冤家债主不妨出众相见僧问如何是夺人不夺境师云一轮明月挂中天几片彤云罩岳顶进云如何是夺境不夺人师云三更古殿无灯火瞎眼波斯暗诵经进云如何是人境两俱夺师云子往东南天我归西北角进云如何是人境俱不夺师云几树迎风柳数竿栖凤竹僧问白云堂前缁素咸集毕竟将何佛法以为指示师便打进云直下洞然者又作么生师亦打僧云如是则始终无二道到底绝颟顸师云要子知恩乃云脱洒头陀应机设教到处为家用纵夺之权行赏罚之令拯俗匡时反常合道扶持野老无尽家风成就丛林万世基业本非愿要强为盖缘事不获已既如是且展新条令一句作么生敷演以拂子击香案云掀翻海宇寻知己拨转山河见太平上首结椎师下座。

　　立两序上堂师拈拂子云宗乘一唱凡圣齐临正恁么时冰河焰发枯树花生木人起舞石女翻腾互相嬉戏散我昏沉昏沉既散毕竟作么生施设以拂子拂一拂云坐看两堂诸俊杰大家竭力整颓纲下座。

　　众士庶设斋请上堂黄居士问缁素云臻意气相投即不问且道塞满山河周遍世界一句作么生施设师云横身三界外纵步十虚中进云若人不许如是事和尚又作么生折合师云驱向无生国方显太平时杨居士问佛祖因缘即不问且道如何是般若体师竖拄杖云高着眼进云如何是般若用师以拄杖卓一卓云分明荐取士云不是者个道理师打云领取钩头意莫错定盘星遂挥拂子云士庶请升堂几回辞不脱勉强顺人情来登曲录木曲录木既高登抖搜枯肠将甚说以拂子系香案云上园榴火正烧空节届端阳胡麦熟胡麦熟宜早获莫待风雨来满地遭零落掷拂子下座。

　　结制上堂师拈拄杖云安禅定此日海众云来集既归选佛场加功宜上切直若救头然莫待人鞭逼拶透祖师关心中自喜悦且道悦个甚么聻卓拄杖云本固绝希奇焉敢擅遗泄下座。

　　结制上堂师云频年结制在初冬今岁安禅又不同拶过人天两半月方才重整旧勋庸遂举拂子召众云诸兄弟委悉得也未掷下拂子云效子雅兮学任公单单坐立待鱼龙下座。

　　结制上堂师拈拄杖云因逢岁歉无意安禅十方聚会几度相攀抑逼不已勉就斯缘弘炉既设巨鞴勤扇烂铜碎铁尽力烧煎使生光象取快人天既如是且功不唐捐一句作么生道卓拄杖一下云莫厌钳锤多恶辣当知别有好因由下座。

　　腊八上堂师云吾佛世尊始从净饭王宫蠲除恩爱弃绝荣华遁迹雪山六年苦行曾于是夜睹明星而悟道乃云奇哉奇哉一切众生俱有如来智慧德相皆因妄想执着不能证得借问目前大众且道离却妄想执着毕竟唤甚么作智慧德相直下洞彻分明始可谓离圣凡齐物我心境如一正偏不二脱或未然山僧不惜唇吻特为道破去也以拂子击香几云无漏国中常显露有情山下独深埋下座。

　　腊八传戒上堂师拈拂子云松直棘曲鹄白鸟玄寒穷暖至地厚天宽祖师关枢衲僧巴鼻一一分明显示了也等闲荐得方知释迦老子曾于是夜睹星悟处会得睹星悟处始可谓众生受佛戒即入诸佛位位同大觉已即是真佛子脱或未然以拂子击香几云狂猱勉自挎衣帽究竟原非相好身下座。

　　起七晚参师拈拄杖云即此一物在天则与日月齐明在地则与山河并固在汝诸人分上合作么生者里缁素得出可谓参学事毕大好随缘消岁月任运乐升平其或未然须惜寸阴如尺璧免辜常住一安排掷拄杖下座。

　　晚参师挥拂子云节届初冬宜结制十方衲子自云临虽然时事多艰苦日逐三餐要奉陈既如是必须从头验过始得遂拈拄杖召众云汝等饭钱毕竟作么生酬偿直下议论相当方容挂搭其或未然卒不相许何故如斯聻蓦卓拄杖云行血檀膏非细事无功受禄最难消下座。

　　圆七小参拈拂子云今朝二十一受苦事完毕谛观诸学人身心疲倦极杂念自消忘闲情自殄灭放倒卧禅床憨眠若气绝遂环顾左右云正恁么时无梦无想主人公又在甚么处安身立命良久挥拂子云饶他智慧过鹙子费尽神思卒未谙下座。

　　为诰封淑人杨门迟氏对灵小参师升座拈拂子云已故迟淑人生平气宇迥异庸凡道化群小而有规有范才成庶物而无党无偏致使贤愚敬重中外钦崇以此论来合当久受荣华何乃韬光太速今既如是且道修因转荐一句作么生敷宣击香案一下云一乘觉路分明示天上人间任往还下座。

　　为诰封宜人黄门何氏对灵小参师升座拈香云灵光独耀迥脱尘根但离妄缘即如如佛已故何宜人若得恁么不用重宣其或未然别施方便去也遂插香云从今却爱空诸有永断轮回生死因。

　　为诰封宜人何母黄氏对灵小参师至龛前举茗瓯云已故黄宜人生居贵室闺阃肃清长配贤良令仪贞淑一旦遽厌尘凡舍宰相命妇之缘竟登觉岸弃子女团圞之好直赴莲邦简点将来面承佛记早证菩提去也个事且置只如今朝僧邀净行法演宗乘专修荐往一句作么生道遂奠茶云欲了生人追忆念添花锦上力何辞。

　　机缘

　　僧问生从何来师默然进云死向何去师亦默然进云某甲不会师便打出。

　　僧参次师云汝是有主沙弥无主沙弥僧云家师是和尚同参师云且道同参阿谁来僧礼拜师云错僧罔然师云不是西川客徒劳话土风。

　　僧问如何是新年头佛法师云门前贴古对壁上挂钟馗进云此是村意山中事作么生师云早参三下鼓晚课百椎钟僧礼谢师云领取钩头意莫认定盘星。

　　水西堂问洞下君臣今不论济宗人境请师分师云洪钟在架凭敲磕水云如何是夺人不夺境师云云合暮山千种态鸟啼花放百般春水云如何是夺境不夺人师云透出虚空无障碍当阳独露一间身水云如何是人境俱不夺师云放出无私新日月展开有象旧乾坤进云如何是人境俱两夺师云烟霞扫尽天区朗海岳掀翻世界平水云人境已蒙师道破玄要机关事若何师云恳祷君无吝酬应我何辞冰云如何是第一玄师云百亿弥卢掌上摊水云如何是第二玄师云铁峰头上现河山水云如何是第三玄师云了知父母未生前水云如何是第一要师云丰俭随家道进云如何是第二要师云莫贪人所好进云如何是第三要纵夺机关妙水云为怜三岁子不惜两茎眉师云宾主不辞明指示儿孙免使混常流水礼谢而退。

　　师问僧何处来僧云乾明师云乾明和尚具眼否僧云某甲素不言人是非师云藏经阁灵化士重修功成也未僧云功虽成无钱庄严在师云莫道不说是非好僧拟进语师摇手云再犯不容。

　　僧参次师云发足何处僧云林庄师云东庵西庵僧云总不在两头师云毕竟在甚处僧云某从云水来师云没地头汉便打僧便喝师云短贩樵人徒夸书剑。

　　僧自塔院回师云古塔主在家么僧云不在师云阿谁与尔饭吃僧云殿西家师云为甚道不在僧云他不是塔主师云是即是奈尔不识。

　　师问僧号甚么僧云好吃师竖拳云试下口看僧拟语师打云噎杀鬼僧礼拜师云转见不堪。

　　僧问师学人一肚子妄想望和尚慈悲除却师展手云把将来僧踌躇师直打出。

　　僧问如何是般若灯师云通上彻下僧云还假挑剔也无师云不挑剔僧云不挑剔则光焰何增师云对盲者难言五色。

　　僧行茶至师云甚处得来的僧便喝师云好好问你乱唱作么僧云不得不如是师云如是个甚么僧又喝师托开云放你三十棒。

　　僧问生从何来师云老大个来处也不知僧云死从何去师云脚跟下荐取僧云来去即不问未审和尚即今在甚么处安身立命师便打。

　　僧问旧事冰消瓦解个中已得清净时如何师云汝未到者田地在僧云亲言出亲口师云莫守寒岩异草青坐著白云终不妙僧作礼师征云会得也未僧拟语师便打。

　　僧乞开示师举念珠云此串摩尼一百八僧礼拜师云会得也未僧罔然师打云分明记取。

　　僧问千兵易得一将难求如何是难求之将师云不动干戈见太平进云恁么则神机天莫测妙智佛难量师云确进云只如平定后安之何所师云赶向无生国。

　　僧问如何是山里禅师云日出彩霞笼壁嶂黄昏幽鸟噪危峦进云如何是市里禅师云风流公子夸豪态红粉佳人卖俏颜进云如何是乡里禅师云始完税赋方歌饮才了桑麻便插田僧拜云谢指示师云切忌忘却。

　　僧问牛头未见四祖时如何师云家有白泽图进云见后如何师云家无白泽图进云见与未见时如何师云热向风前寒归暖室。

　　僧问某甲昨饮宿食滞在胸中欲吐不能出欲屙不能下特请和尚敕济师便打僧云慈悲何在师复打云更加一粒狠虎丸僧礼拜师云切忌生冷。

　　僧问不杀生是佛戒否师云是僧云南泉归宗因甚又斩蛇猫师云大用现前无生可见僧云如何是大用师便打。

　　僧问登山涉水日逐忙忙如何是不动的主人公师云登山涉水日逐忙忙者是僧云和尚莫瞒人好师云山僧罪过。

　　僧问和尚尊庚多少师云与太虚空一样僧云不审太虚空寿多少师云与山僧一般僧云恁么则不增不减去也师云那里是他无增减处僧便喝师便打。

　　僧问尽大地是一卷经未审如何奉持师云全身在里许僧云如是即动静不违也师云非尔境界。

　　僧问古人道世界阔一尺古镜阔一尺世界阔一丈古镜阔一丈意旨如何请师方便师云水涨船高泥多佛大僧云学人愚昧不会乞师委曲垂慈师云驴驮五斗马驮一石。

　　僧问大悲菩萨用许多手眼作么师云拈匙把筋验正识邪僧云恁么则捻少他不得也师云少不得且置汝在甚处见菩萨手眼僧拟议师便打。

　　僧问百骸俱溃散一物镇长灵未审一物长灵相去多少师云水流终向海月落不离天。

　　僧问路逢猛虎时如何师云教你有命难逃僧便喝师云棺木里瞪眼僧无语师直打出。

　　师问僧汝号甚么僧云月光师云倏尔云遮月掩光在甚处僧拜云请师鉴师云鉴即不无也只是点萤焰。

　　僧问宗与教是同是别师云黄河九曲华山万仞僧云去此两途请师别道师举手云握则成拳展则成掌僧云恁么则学人礼谢去也师云汝当作么生会僧无语师直打出。

　　僧问何如是正法轮师云不拨自转僧云转后如何师云千圣摇不动。

　　僧问如何是西来意师云破粪箕僧云请师显示师云短笤帚僧云某甲不会师云分明犹不会何况暗指陈。

　　僧问如何是第一玄师云海底泥牛蹈破天进云如何是第二玄师云峰头木马啮残烟进云如何是第三玄师云红炉焰里发青莲僧云如何是第一要师云无鱼休下钓僧云如何是第二要师云遇缘方作造僧云如何是第三要师云暗室须灯照僧云玄要已蒙师指示脱体风流事若何师云刹尘无处不称尊僧礼拜师便打。

　　僧问数日连阴天昏地暗无位真人当居何所师云三条椽下七尺单前僧云恁么则动静不相离去也师云且莫诈名头僧礼拜师云果然。

　　僧问遍大地是个话头未审如何分别师云稳当的是山石活鱍的是云水僧云谢指示师展手云还我话头来僧作擎拳势师与一掴云也不得放过。

　　师问僧甚处来僧云邠州师云潼关关吏甚严汝怎么得度僧云某有照程在师展手云把来看僧停思师直打出。

　　师问僧上座仙乡何处僧云西蜀师云和我打个乡谈看僧拟语师云诈认地头汉便打。

　　僧问普贤万行庄严方证圣果懒饡一事不为因甚也上传灯师云不是闲人间不得闲人不是等闲人僧云祗如和尚或时务或时间是欲上传灯也欲证圣果也师云二途俱不涉僧云毕竟如何聻师便打。

　　一僧指师看巧云云那朵云大似丹青一笔画的师云你道从何处起手僧拟语师与一掀云下落也不知僧礼拜师与一踏。

　　僧问如何是露地白牛师云耕田不吃草僧云恁么则其力不充也师与一掀云是充是不充僧踌蹰师云立地死汉便打。

　　士问如何是佛师云科头赤足士云如何是法师云丝毫无差士云如何是僧师云方袍圆顶士云三宝已明向上事如何指示师便打。

　　士问弟子寻常念佛只是不知念佛的是谁师召云礼拜着士礼拜师云会么士无语师直打出。

　　僧问如何是学人本来面目师云眉横额上耳挂腮边僧以手摹面云不因渔父引争得见波涛师云你见个甚么道理便乃如是僧礼拜师与一蹋。

　　僧问莲华未出水时如何师云根在泥里僧云出水后如何师云叶覆清波僧云出与未出时如何师云放开捏聚任凭他僧礼拜师云汝会也僧拟语师便打。

　　师问僧猫儿因甚爱捉老鼠僧云是伊活计师云有鼠捉鼠无鼠又作甚么僧云吃饭了打睡师云恁么则虚消岁月去也僧云得安闲处便安闲师云贪安汉他日如何偿饭债僧拟语师便打。

　　陀头僧参未人事师云汝是甚么神道僧懡　而立师云只说是位真武将军原来是个披毛鬼子便打。

　　僧云某甲特来亲觐和尚为甚如此师云将得甚么来僧无语师云不但作怪兼且弄虚复与一顿。

　　师至天竺指观音像问同行僧祗者是别更有僧云还有两尊在师云菩萨有三十二相因甚祗有三尊僧云那些都是应身耳师云汝唤甚么作真身僧指像云者便是师云错认不少。

　　僧问云四大分离时主人公向甚么处安身立命师便掌僧云未审者一掌落在甚么处师云不妨疑着奋鹏张文学问如何是山中境师云钓炭辘轳频上下运谋车辆自东西学云如何是境中人师云口青面黑形如鬼透孔穿山伎甚精学云是伊有何受用师云溽暑乘凉流水畔祈寒就暖地炉前学云蒙师点出山中趣消我迷云几万层师云就里无穷阔窄意莫把封皮作信看学罔措师拱揖相让云明日再盘桓。

　　师问素维那灵云道自从一见桃花后直至而今更不疑且道那里是他不疑处素云一了百当师云毕竟如何是他一了百当处素便喝师云情知尔祗解者一喝素礼拜师便打。

　　师拈拄杖问独侍者在山僧手里唤作拄杖在阇黎分上唤作甚么独躐师前捉杖送一送师托开放下拄杖云离却者个子又作么生独礼拜师便打独便喝师复打独复喝师连棒打出。

　　师问荆悦众如何是尔本参荆击引磬一下师云被人夺却引磬时子又作么生荆便喝师云离此之外亲切道一句看荆复喝师便打。

　　师问巨侍者以手指师得罪无量昨夜子打山僧当得何罪巨礼拜云请和尚朁学人忏悔师便打巨近前作夺杖势师托开云更来者里作恶在复打巨抽身归位师随后痛与一棒。

　　师卓拄杖顾契侍者契即礼拜师云见甚么道理便礼拜契便喝师便打契复喝师复打。

　　师唤慧侍者慧近前师云瞌睡虎试露爪牙看慧便喝师云莫乱统慧礼拜师云原来是只犬。

　　师问拙寮元昨夜许多喧闹今朝向何处去也拙云来处来去处去师云且道从何处来拙拟语师云有棒不打者钝汉。

　　师问福田云闻子昨夜得个境界向前来举似看福便喝师云不是者个道理福又喝师连棒打出。

　　师问无杂不是心不是佛不是物尔道是个甚么无便喝师云学来底无礼拜师曰果然。

　　师问从闻适才汝者一觉主人公向甚处去了从鸣指一下师云未在亲切处道将来从便喝师打云错从又喝师云好喝再喝喝看从复喝师云没量汉却随语默里转去了便打。

　　澄明面壁立师问面壁意如何澄转身礼拜师云只解礼拜不解面壁意在澄云明得者处处风光师云试逞风光看澄拂袖便出师随后便打。

　　师问次泉有物先天地无形本寂寥能为万象主不逐四时雕如何是不雕的意泉云动静如常师云那里是尔如常处泉云步步相随师云向上道道看泉礼拜师打云也不得放过。

　　师指烛问心光者便是光汝唤甚么作心心以手作圆相师云拈拳竖指瞬目扬眉总未是在心便喝师便打心又喝师痛与一顿。

　　僧问如何是菩提果师云没滋味僧云还许学人咬嚼否师打○相云试下口看僧无语师唤侍者云拖出者噎杀僧去。

　　僧问佛祖心宗即不问清凉景况事若何师云万叠青山从北峙一溪碧水自西流僧云蒙师指点出当下得奇闻师云闻后作么生僧云不向他方寻宝所单来者里乐幽闲师云无尔措足处僧礼拜师便打。

　　师问容侍者如何是尔日用事容云与和尚烧香换水师云此外又如何容礼拜师与一踏。

　　僧问如何是学人本来面目师与揭却帽子云高着眼僧忙然师便打。

　　僧问不是心不是佛不是物毕竟是个甚么师便掌进云者里莫和尚下手处师复掌云犹要第二杓恶水在僧拂袖便走师召云转来与尔道僧回头作礼师痛与一顿。

　　联芳

　　酆都巨朗昭座元

毒中黄龙已有年深潜头角但装憨丹霞一见重挑拨始露风规起世贤

　　阆州大晓顺西堂

万人丛里夺高标铁额铜头吐舌睄一柄太阿亲嘱付冲园破敌任称豪

　　达州仁者静书记

昂昂气宇世无如眼正心高志最孤不与诸方同榜样偷天换日诳豪徒

　　益州向谷梵知客

无皮鼓子寄君韬莫当寻常歌舞鞠秘待风云时聚会始堪揭搕动英豪

　　新繁孚圣文书记

蹋到玄关自不欺始荷大任莫迟迟恒将惠泽消时獘祖佛皆称信有之

　　燕京水轮圆西堂

洞山滞货麻三斤代卖之端贵子勤四海英灵咸赴贩更增声价吓时闻

　　燕京藏一然知客

道大江西马簸箕诚堪负荷我家私欲将苦海群灵度鼓棹扬帆莫待迟

　　开封彻　照维那

姑射山前白额虎爪牙素不乱开张威狞但得随机露狐兔纷纷自隐藏

　　并州戒香桂座元

久经行阵老英才讳影韬光养圣胎断送不辞分化令法幢随处任支开

　　五台天鉴旷都监

自将赤帜树红沟献款忻先到斗帱对众一言亲印可风光何止遍阎浮

　　潞州紫岩湛维那

棒喝交加绝覆藏几经痛辱面承当了知怨恨根由大从向诸方漫举扬

　　拈古

　　举文殊命善财采药云是药者采将来善财遍观无不是药却来白云无不是药者文殊云是药者采将来善财乃拈一茎草度与文殊文殊拈起示众云此药亦能杀人亦能活人天童华云大小文殊被善财换却眼睛。

　　拈云天童祗知文殊被善财换却眼睛却不见善财被文殊呼遣若是丹霞待伊命采药时但问有甚么病看伊动定便云救不得也不惟自己安乐亦免文殊卖弄。

　　举国师三唤侍者话。

　　拈云国师三唤侍者三应可谓上呼下应理出常情祗如道将谓吾孤负汝却是汝孤负吾意作么生掷下拂子云流水易消溪畔石教人除却是非难。

　　举石梯问侍者甚么处去者云上堂斋去梯云我且不知汝上堂斋去者云除此之外别道甚么梯云我祗问汝本分事者云若问本分事某甲实是上堂斋去梯云不谬为吾侍者天童拈云放过即不可直与扭得鼻孔痛打得骨头出免见瞎驴趁大队。

　　拈云石梯重重探问侍者一一相酬可谓师资道合父子机投复云不谬为吾侍者因甚天童道直须扭得鼻孔痛打得骨头出又作么生还会么设使功高无比处不容坐享太平时。

　　举石巩见三平来乃张弓架箭三平劈胸当之巩云三十年一张弓两只箭祗射得半个圣人。

　　拈云石巩威风浩浩三平气宇昂昂可谓棋逢敌手将遇行家因甚祗许半个圣人还会么十分美丽言无色自古人人罕彻头。

　　举五祖演云古者道释迦弥勒犹是他奴且道他是阿谁便下座。

　　拈云五祖空开大口只为无人丹霞若在便与掀倒禅床看伊如何折合。

　　举西天祖师云父母非吾亲谁是至亲者诸佛非吾道谁是最道者云盖本云父母非我亲无有不亲者诸佛非我道无有不道者祖师得第一句云盖得第二句有人添得一句许伊鼎足三分。

　　拈云父母非我亲非亲不亲者诸佛非我道非道不道者祖师也不得第一句云盖也不得第二句丹霞也不善添三句何故聻本来无位次孰更强安排。

　　举临济大师至京行化到一家门首家尝添钵有婆云太无厌生济云饭也未曾何言太无厌生婆闭却门济便休。

　　拈云知可而进觉难而退还我临济大师且道者臭老婆得何见地便乃如斯蓦拈拄杖云若无举鼎拔山力千里乌骓不易骑。

　　举雪峰在洞山作饭头每晨到晓色未分时大众便吃粥山问峰曰你作么生常候得此时节峰云瞻星望月山云忽然云雾叆叇又作么生峰无语。

　　拈云雪峰寻常祗在声色头边作活及乎问着影响全收边事故尔顽无所知丹霞今日路见不平要共渠侬作主蓦竖拄杖云谩别个即得。

　　举古寺和尚因丹霞来参经宿明旦粥熟行者祗盛一钵与师又盛一钵自吃殊不顾霞霞亦自盛吃者云五更侵早起更有夜行人霞问师何不教训行者得恁么无礼师云净地上不要点污人家男女霞云洎不问者老汉。

　　拈云行者深知奉重丹霞颇善作宾且道末后一问意在于何环顾众云若不入水焉见长人。

　　举教中道凡夫实谓之有二乘析谓之无缘觉谓之幻有菩萨当体即空恕忠和尚云虎咬大虫蛇吞鳖鼻。

　　拈云者般说话美则美矣善则未善丹霞有言尽善尽美也要大家委悉蓦竖拂子云春色无高下花枝有短长。

　　举韶山见白头因问莫是多口白头因么因云不敢山云有多少口因云遍身是山云大小二事向甚处屙因云向韶山口里山云有韶山即从无韶山又作么生因无语。

　　拈云韶山用处纵夺可观白头答时龙头蛇尾还有为伊作主者么出来道个转身句看良久掷拂子云一机如憩息万象寂无声。

　　举洞山虔凡有新到先令搬柴三转然后参堂有一僧不肯问曰三转内即不问三转外如何虔云铁轮天子寰中敕僧无对虔打令出。

　　拈云者僧肉有千斤志无半两若问着丹霞敢保虔老亡锋结舌且道如何抵对喝一喝云天然尊贵彻孰更觅功勋。

　　举龙牙云天下名山到因脚辛苦年深与袜着而今老大不能行手中把柄破木杓东山云白云即不然脚也不能着草鞋手也不能把木杓端坐受供养施主常安乐。

　　拈云龙牙东山各逞己见放过则彼此作家简点则二俱担板丹霞者里一坑埋却何故聻功德天黑暗女。

　　举雪峰道三世诸佛向火焰里转大法轮云门道火焰为三世诸佛说法三世诸佛立地听。

　　拈云二大老举扬个事不无奇特敢问大众祗如薪尽火灭时三世诸佛又向甚么处去也掷下拂子云十方无隐讳遍界绝形踪。

　　颂古

　　世尊才升文殊白椎云谛观法王法法王法如是
世尊便下座。

　　凛凛威风入战场三军围绕布旗枪金声一振收功后四海烟尘尽敛藏。

　　赵州访二庵主。

　　桃红李白露春颜一度风来落翠残结实成时虽不异到头滋味有甘酸。

　　黄檗因普请次南泉云如许大身材戴个些儿小笠药云三千大千世界总在里许泉云王老师聻药戴笠子便行。

　　问处分明答处当大机大用浑全彰须知掉臂抽身意别有威光暗显扬。

　　兴化打克宾。

　　正令行时不让情罚钱出院可怜生应知义绝情亡处今古无人见得真。

　　百丈选沩山主人。

　　当阳树垛验英雄去占沩山第一峰纵使楚王弓力健卒然倍负养由翁。

　　瑞岩主人公。

　　自呼自应老爷爷不令偷闲学客家无漏国中从放荡一生常共享荣华。

　　子湖狗子。

　　不高不　个身材兀坐当轩待客来拟议便遭渠恶口万中无一得生回。

　　疏山造塔。

　　堆砖叠石建浮图价直相酬恐莫如不遇行家公判断到头无地着残躯。

　　无著问善财我欲见文殊何者即是财曰汝发一念心清净即是着云我发一念心清净为甚不见财云是真见文殊。

　　借问酒家何处是牧童遥指杏花村到来一醉浑如梦不审阿谁是主人。

　　西山亮座主。

　　教海掀翻没地藏白云堆里遂韬光灵龟拽尾拟无迹孰晓其痕愈见彰。

　　古宿尊禅师语录卷三终
嘉兴大藏经　古宿尊禅师语录


　　古宿尊禅师语录卷之四

　　佛事

　　嗣法门人明照等编

　　为法云禅人举火

　　三十入空门六十方瞥地世情与佛法皆悉得完备今朝把臂觅归源料想前途无阻滞无阻滞何妨更赠一公据撺下火炬云当阳大道直如弦此去莲邦端的是。

　　为真奇禅德起龛

　　师至灵前以拄杖蓦画一划云真奇公急照顾此系▆条捷径路速进步勿停迟少选即归安养土。

　　入塔

　　师举灵衬云生平尚素朴戒行精持着竟不好偷闲于今当改作以拄杖敲塔户云既改作请向其间受快乐便入。

　　为那明祥起棺

　　师至棺前以引导蓦卓一卓云富贵荣华当下捐任从何处不安然佛垂光相遥天接大好乘机早向前遂执引导伶仃而出。

　　为本善禅人举火

　　师拈火炬云尔性本善遇缘却变要不变必经大火重烹炼掷下火炬云煆尽多生业障根一真妙相分明现。

　　为净洁禅人举火

　　病业相传几度春棱棱骨立可怜人时来正值金风动乘势归家莫暂踆且道家在甚么处掷下火炬云徐封巨镇北一座古烟村。

　　为清贤寂真二禅人入塔

　　师捧灵衬云生同居死共住者般誓愿须坚固一并送入云就中境界属天成敢保山灵长拥护。

　　为明空监寺起龛

　　师以拂子击灵几云明监寺听吾言卸却蚖蛇恋窟端宜快便莫流连乘时跳出是非关遂作导引前行。

　　入塔

　　师举灵衬云道人行履迥异庸流不择净秽无论山丘境缘凑着即便停留遂指塔户云就里乾坤与世别任君安享度春秋便入。

　　为澄心入塔

　　为僧在世间口直性刚傲功行有多般言辞莫善巧今既卸尘缘将身何所靠指塔户云请从就里暂栖迟异日出来光祖道便入。

　　　　后续

　　入塔

　　指塔云大方无外大圆无内无内无外极乐世界毕竟是阿谁居止处掷灵衬云保定府中弃俗汉丹霞院里募缘僧。

　　为鉴寰法主入塔

　　师举灵衬云眼空一世气压诸方掀翻教海没处潜藏圣泉不免为你指个安乐窝子请向其间自在栖迟遂击塔门一下云就中境界天然别永享无虞乐太康便入。

　　为李仁吾居士举火(被雪屋压伤)

　　秉火炬云大雪纷纷日夜飘高山平地悉齐腰岩房树竹皆摧折命蹇众生即便遭于斯时也李居士处败屋而绝虑坐危榻以忘忧持珠念佛孰晓梦里收声撒手那边诚称快便正眼看来无不可者虽然如是且道毕竟当归何所蓦掷火炬云脱体顿超尘劫外九莲台畔侍金仙。

　　为明泰禅人举火

　　秉炬云生从何来死从何去苟能委得佛界魔宫恣尔游戏设或未然领取本据撺下火炬云照破尘根一物无飘然顿脱轮回趣。

　　为三贤禅人举火

　　生也犹如着衫死也犹如脱裤着脱一任当人衫裤叫谁守护撺下火炬云丙丁童子代收藏免使见闻生厌恶。

　　为了空禅人起灵

　　师至龛前云百骸俱溃散一物镇常灵言前荐得径归宝所了无障碍其或未然山僧为汝作别方便去也以拄杖击香几云一击顶门开正眼纵横何地不光辉遂起。

　　为性学举火

　　人生天地间苦恼何穷极得便好抽身免使长煎逼撺下火炬云尘缘摆脱任逍遥佛国天宫从寄迹。

　　为见云举火

　　许久在招提未谙向上事逮至苦临身了无法可御故不忍旁观特特垂救济以火把蓦划一划云此道分明直似弦转身速赴如来地便烧。

　　为彻凡副寺举火

　　师云量其所入度其所出出入分明纤毫不错以此看将来真非无用物虽然如是犹未知有向上事在且作么生是向上事掷下火炬云欲证当人不变因应须换过娘生骨。

　　起灵

　　师云净业庵中执劳任役茶果库内百事精专子之勋庸难以倏述且独脱世缘一句如何显露蓦拈拄杖划一划云闹里收声归宝所从兹发轫决无差。

　　葬枯骨

　　尔等多生作恶所以受报于今致使百骸暴露于荒郊枝节分离于异地兹者昌时幸复人兴掩骼之恩我设修荐之义法演真乘安诸委蛇愿杂处以忘争可同缘而卸皋共仗三宝之良因咸登上品之莲际。

　　为恢凡禅德起龛

　　龛前拈香云敛迹虚堂草覆阶缘窗空掩案尘堆瓣香请出那迦定可就时机逞快哉蓦喝一喝云起。

　　入塔

　　捧灵衬云恢凡鉴公赋性真实净戒严持深得微密顺化怡然一众凄戚依法茶毗舍利晶洁一囊奉贮置此幽室送入塔户云殷勤愈报主方神百劫千生常护惜。

　　为曙光禅德举火

　　呈火炬云曜光老禅德一自纳尸罗行持依轨则勋庸纵使多与道何交涉若要少相应从今须改辙掷下火炬云当机获了然任去无疑惑。

　　入塔

　　举灵衬云尔既出招提优游莫一定纵横天地间隐显随缘分遂指塔户云就里可韬光请君独步进便入。

　　为善终入塔

　　指塔户云宝所在当阳从来绝覆藏乘机归就里永作四仪堂便入。

　　为澄安禅师举火

　　秉火炬云乾明寺内折本风穴堂前失利赤手空拳一物无茫茫宇宙归何际掷下火炬云透过者重关从登佛祖位。

　　东寺为何宜人安灵

　　顿舍尘嚣入净土潜神莫限春秋数直随缘分乐清闲洵有天龙常拥护。

　　为晖峰法师举火

　　师秉火炬云勤修梵行熟究诸经柔和有分忍辱无瞋者便是尔一生事业离此之外别有所长生死海中从放浪涅槃山上任优游脱或未然丙丁童子特施方便去也撺下火炬云易报改形从此日再来定越泛常流遂烧。

　　为晖峰座主起龛

　　师至龛前击香几云一味守空山长年不出户如斯学道流徐六担板数要做大方家当从我嘱付蓦拈引导划一划云截断圣凡情径归安养土遂起。

　　为静守禅德入塔

　　举灵器云傍花随柳直至云林拨草瞻风苦寻住处即今住处俨然毕竟作么生措置遂送入塔云得进无忧寂灭城那堪再堕轮回数。

　　为玄印举火

　　师秉火炬云报恩数载净业多年慵于动作乐于偷安一方玄印甘被尘瞒吾虽不敏善使光鲜遂以火炬打圆相云从兹经炼过文彩自昭然遂下火。

　　为普心禅人举火

　　举火炬云智体▆▆▆▆▆▆▆▆▆来无障碍生死何拘束既如▆▆▆▆▆▆▆▆▆流处撺下火炬云大千沙界任逍遥烈焰堆头凭出没。

　　书问

　　复天培汉伯李干三护法

　　洞山竹木屡被无知之徒斫伐昨承二檀越放大威光于一毫端上指出界墙璧立千仞顿使鼠窃之辈无自而入矣而天培与汉伯二大老亲受灵山付嘱现宰官身示金刚相却除魔髅闻命录呈统祈照察。

　　复子干韩居士

　　承赐佳作五首首首珠玉拥衾展玩精光盈眸俄然爽快身心子美诗却疟鬼陈琳檄愈头风故不绐也衲确信焉。

　　谢元吉李护法

　　尪赢病质未冷先寒绵衣见惠四体乘春料隆冬可度断不委形于霜天雪月之下矣过感恩端徒铭五内人旋附札聊布底蕴。

　　复白严曹居士

　　蒙讯近况初获安康粝饭充肠日消三顿俚言遣兴时续一联觉患身颇健料残喘可延矣希毋系念荒函覆祷。

　　谢葵宇孙居士

　　霜花布地雪霞飘空正恁么时避寒无计只得卧肖袁安乌薪偶赐冰室咸温可谓仁同扇瞎方寸永怀合十上谢。

　　复天宠王护法

　　承命中书君与松处士伴衲于明窗净几之侧足征雅意第涂鸦手耳不能生云雾于楮间走龙蛇于轴上谨领珍存以候台下他时左顾卖弄风骚壮泉石之光辉矣。

　　与乔玉玖护法

　　岩松泣露日林水号寒时承台下置衲于清凉院里饮甘水烧枯柴日对红炉夜眠暖炕诚为得个安乐窠子自恨福缘浅薄几被铁山缁素刺简召呼固辞不已只得应命而往走字告别容晤在春余不琐琐。

　　复星灿张文学

　　杏花主者以一人之费供我多众不肖曾参日用安能得度残冬蒙足下念病衲于贫乏之际倾仓厚惠瓦灶从今又复三炊矣谢谢。

　　与先庚何居士

　　山僧自远携个死猫头来剜云掘雾窖在杏花峰下不欲蝇蚁嗅着腥臊焉知猎犬性灵优游而至被伊奋力搲掏露出些须颜面惜乎此犬有心无胆未敢下口藏牙妥尾忍饿而归兹者事不获已遥掷向前教伊▆着即便丧身失命不▆又生生饿杀居士勿得袖手旁观应与作个方便。

　　复笠庵和尚

　　弟缘福德匾　憩质檀溪作个算沙呆子意在听天安命而已时值循行数墨之倦掩卷案头支颐榻上鼾眠未醒倏尔金声一振呼回梦眼重开发函详视可谓削旃檀而片片皆香截琼枝而颗颗是玉矣不忍释手旋附二律以塞来命仰冀信笔剪裁勿辞为爱。

　　上杨太守书

　　顷闻太夫子遽厌凡尘忙归天界知台下苫次凄怆实难堪处树欲静而风不宁理固如然第神化者无缘再生尔仰祈节哀顺变以慰先灵。

　　上阿王老藏大喇嘛书

　　适闻大法王本月廿二日八旬初度理合躬上冈陵之祝第恨世缘旁午病业绸缪不遑如愿敬庀微物数种特遣唯真记录代申忱悃幸加采纳临楮无任瞻依眷怀之至。

　　歌疏

　　遣慵歌

像季慵流祝发广袈裟丛里窃安养远离亲兮近离党虚消岁月在天壤轨不遵兮范不仿徒挂僧名上佛榜事来推兮供来享纵意恣情快活爽歠湿唇兮盥湿掌应时及节愧惭罔溽暑祈寒伴我居装模作样俾人仰春初夏末俶包囊北浪南游随妄想孰思常住俭和丰那怕阎罗考与杖者般落魄神捗趁归荒莽从渠旷野间衔冤做魍魉

　　归山歌

觉世态兮大可潜藏验时情兮切宜隐没囊诗书兮远避痴顽荷杖笠兮忙趋崛嶭爱峭璧孤峰兮笼罩奇云喜崇岗峻岭兮生长秀水听水鸟音声兮妙等伯牙之琴观山川气象兮精殊摩诘之轴青松上便挂由瓢碧岫间暂营亮屋近高岸兮多树右军美槐傍矮篱兮广裁彭令佳菊杜寒衾兮厚　菰蒲克肠饭兮惯炊脱粟朝阳补衲兮对月看经遇景题词兮逢溪濯足任自己快活消闲从他人议论卜度

　　懒僧歌

懒头陀实实懒懒遍人间今古罕胡松须发兮卒岁慵除垢腻衣裳兮终身怕浣道是俗兮长年住在丛林道是僧兮一点未向缁款凝尘满案兮惟期风力摩揩芳草盈墀兮单限霜威斩断饿赴烟村兮专索馊饭残羹饱归萧寺兮凭行放逸散诞毁谤纷纷兮从他妄论多端乾坤大大兮任我安闲没干懒头陀真个懒懒中意趣公然罕了无半事可干心纵教成佛咸推懒

　　瞌睡歌

匿迹埋踪懒散僧自家干个安闲计倩地作床展腿眠假天为被浑身翳六凿僬僬兮辄便糊涂一灵湛湛兮俱消耗沴斗转星移兮少选无乖寒来暑往兮刹那不戾齁鼾宛似迅雷轰倓侳犹如血物殪悲喜声环耳罔闻　妦貌绕睛忘睇今古许谁同陈抟颇半例追思此段好因缘确实其中脉络细可怜霿怐徒贪爱全遮蔽荒疏了瞌睡神窝汩没在利名　汭纵遭佛祖临难以慈航济叮咛上士与高贤傥欲偷身学我为当先尽把凡情刿

　　次大坰卿叔聘王公采芝歌韵赠六吉张先生

携筇徐步入幽深松桧参天翠蔼森祥云叆叇依危壁瑞气缤纷锁茂林紫芝明显露秀丽本无侵蓦地采耒安榻下四时瞻玩得潇洒他人遍处苦搜寻日暮篮空倦手把啖灵闻说易身轻拔宅翱翔近太清银汉茫茫任往返群仙笑乐是奇英服食了获长生区区何更询蓬瀛遵古训却庸情宁从分外强营营顿悟迷真逐妄诀枯肠洗净偕冰雪三宝恒藏方寸间一一应机谁辨别每倩良琴代软舌言词句句符先哲齿祚遐昌矍铄翁沙界弥彰道行风虚怀抱怯未能冲崇纯厚朴效于童般若酒闲自酌纵横屏帐开金雀(筵陈)珠　贵无殊曲奏管弦音不错鸟肝兔髓置瑶盘玉液琼浆合并餐飞升指日跨青鸾直透丹霄居广寒尘世炎凉凭改换憨憨醉饱蟠桃晏

　　五更转

一更到痛与同曹报勇猛些莫待昏沉扰拔出太阿锋闲情一并扫勤念佛念佛成佛道

二更时说语参禅儿着精彩勿使眼眯眵祖关如觑破信步入玄微勤念佛念佛莫延迟

三更临分付诸禅人莫瞌睡着意守心城妨危杜恶道家国自安宁勤念佛念佛证无生

四更里特向诸人举休纵意精神多打起透过那重关免落轮回地勤念佛念佛阎罗惧

五更子实对时流告紧加鞭那事须寻讨浮生不久长转眼童颜耄勤念佛念佛端宜早

　　募灯油引

古佛拈花不语罗汉开经不念谛观咸默者无他只为那点灵光不现若遇大福德人出手敢保同声赞叹

　　重修洞山岘石禅院疏

海内名邦湖襄称最襄中祖刹岘石居先神定老开荒肇建守初翁继志中兴嗣后宗师叠出代不乏人惜乎明末世乱缁众逃亡山林厄于斧斤殿阁灾于水火幸获苍岩古洞得无恙矣衲自今春杖笠遥来憩质其间欲期旧案重新颓纲复振希趋善者闻风而翕然冀欣施者挥金而不斁傥蒙垂允请注芳名

　　茶引

溽暑炎敲路客往来不易山高水远行人渴闷诚难所幸高贤出手德士轮赀使彼心头火息腋下风生即此便是大良缘莫更希求殊胜事喜施有限获益无穷确非妄论请疾为之

　　重修铁佛院疏

铁佛院规模狭窄未足观瞻门连大道遐迩亦得知名北往南来求饭借安者甚众惜乎香积空而饥馁莫济丈室废而云水难停欲期旧案重新必假高明乐助放出无私日月展开有象乾坤功不唐捐祉增曷既

　　陆都阃白云栽松赋

匡庐水中岳松千古万古有遗风水缘人备解松故我初通树长苍岩北神仙秀岭东道德元圭厚威灵至圣雄屏藩大士宅拥卫觉皇宫宇宙偕悠久阴阳并始终红沟空白云窈群陶密密烟霞绕几湾曲曲入微茫两岸离离布草蓼湫溢形模四外知寂寥境况诸方晓野衲疏慵远世情将军勇健开疆堡贵买他嵺侩与杉偏征当处贤和老咨其工讯其道周旋莳在仲春先灌溉克于向午早愿共白足结良因想髅黄梅作止好亢旱丁夫勉力行枯荣赏罚定难掉三秋前二稔杪仰企丛林气象殊森森独露丹霄表口碑详措陆翁勋寄语阎浮缁素宝

　　藏阁赋

设金章之韫匮建玉轴之巢寮横跨赤涧竖耸青霄拨雾撩云兮根从地涌襟山带河兮势出林表重门洞启兮匪异吴宫之雅丽六户虚张兮宁殊宋殿之辉豪崇阶修陛兮甚天禄峻极宽宏之伟倬吐月吞风兮逾石渠高明广博之间枵栋梁椽柱雕镂万般之奇形妙态兮轮扁工倕罔获加诸巧技墙壁龛窗丹获六法之远淡近浓兮僧繇摩诘那堪助以神描双塔巍巍兮比肩接踵而北峙太行岌岌兮俯首蹲身以南朝兼百川回合而为外护并群峦宛转以作边徼琅函亿卷兮次第从头收贮秘典千箱兮顿将彻底包幧续兰台旧有之风兮舍斯楼而孰继壮萧寺重新之业兮离此阁以安昭欲显勋庸于后代兮故▆腕而挥毫

　　斋榜

一钵云游实系先贤故套三餐坐享诚为吾辈端由倾囊倒橐悉让高明竖嚼横吞尽凭德士谩谓不谙米价重须知暗偿饭钱余胜事苟全伫看二轮并转良缘既毕信将万福同归

　　像赞

　　古佛瞌睡像(文华张居士请)

　老比丘兜率降阎浮躲▆无奇策偷闲有异谋布囊横腋放拐棒顺身投箕踞双眸合敧眠万事休罔分朝与暮自在扯鼾齁

　　千手大悲像(六如禅人请)

手眼通身徒劳暗算蜈蚣蚰蜒那个缺欠不信看他宛转行跋涉高低往返便

　　三大士像(化缘禅人请)

三大老各乘一兽品坐盘桓合谈何事以当化缘孤筇竖握如意横拈瓶中甘露慵挥洒但倩灵禽鼓舌諓

　　文殊大士像(养吾林居士请)

　　其发　　其须手持贝叶脚踏狻猊时人罔识我确知伊毕竟是谁聻本非卖弄风颠汉固是当初七佛师

　　鱼蓝观音像(了然请)

浓妆妙相入尘寰只手亲提个竹蓝就里金鳞非臭物无人着价好羞惭

　　布袋和尚像(会一请)

堪笑长汀个老秃一条布袋藏多物街头市尾尽摊开不遇其人又收着

　　只履西归(再思何居士请)

九年面壁因缘垂只履西归妙用多将谓无人知去处岭头其奈宋云何

　　只履西归(天▆禅人请)

三年泛海来梁国一苇浮江过魏邦死后更生多捚怪横挑只履奔西方

　　天童密祖翁像

万发撑天直傲老一条白棒多奇巧善断世人生死根能开衲子灵明窍佛祖现形兮无情可让妖魔露迹兮有命难保噫天大恶名收不得知他怨颂何时了

　　破山老和尚像(了悟禅人请)

破坏律仪嚛酒呷肉逢场作戏打僧骂佛满口自称临济孙祖宗三代遭渠屈

　　天童林师翁像

秉杀活之威权用赏罚之痛棒遵行往圣风轨别却今时榜样插竿竖在通玄顶铺面开于太白上天涯杰士悉钦崇海内英才俱仰望续焰灯分五十人各行法化收龙象阿翁福德最难穷此界他方皆供养

　　风穴云和尚像

身材不过五尺志气塞破虚空竭力挽回佛日倾诚扶正宗风噫功高一代无伦匹万古嘉声信莫穷

　　香严先和尚像(大晓长老请)

者位川老叟猛烈一条性毒恶一张口打人不怕死骂佛何愁各逆行顺化兮圣智难明易斗移星兮神机莫究威风浩浩实惊群千古英风冠宇宙

　　香严先和尚像(冰轮圆长老请)

握鹫岭之神符行滹沱之正令天魔见迹兮消亡古佛闻风兮赞咏噫道化流通遍刹尘冰轮散彩恒相映

　　自赞(兴福冰长老请)

狂情尽弃寙况难捐诸般谻务一味贪安高明重爱鄙俗深嫌须知密行超时辈辅正摧邪别有权

　　香严先和尚像赞

者个川翁赋性豪雄声驰海外化阐天中胸藏万有而圣凡敬畏道迈群伦而士庶钦崇起国师已溃之正案大临济欲遏之玄风噫子孙递代承恩泽草料凭将豢象龙

　　自赞(回岸禅师请)

老病痴僧没甚才能张帆鼓桌愿济沉沦频经险隘不易婆心噫拟欲移舟过别岛一篙回岸得人撑

　　　　　　又(显宗请)

生逢叔世幸落缁丛因缘有限伎俩无穷摧邪辅正易俗移风遭人厌恶远遁山中与禽作伴共兽为朋松关紧闭竹户重封沧桑任更不动幽衷要知佳处惟是显宗

　　祷岳神

洗心涤虑祷神以由群生业炽动天之酬深井泉竭小川水收半年不见腾云之状四野罔闻击壤之讴老弱死于故里少壮逃于他丘敢望甘霖之赐于连朝仰希慧泽之均于遍地俾五谷得其丰登使万邦乐其利济顿首倾诚千冒圣帝早开大解脱之玄门作此难思议之妙事俯逊凡情不终日而雨当悉倏

　　祝当方龙王

神佑斯民必期无害兹者赤土暴于大方青苗殒于日晒子草量没可收我人安有仰赖幸布慈云于长空急施甘泽于九界顿令岁获小康普使人忘饥债下赐以时俯首谨待感应随宜难谖重赛
嘉兴大藏经　古宿尊禅师语录


　　古宿尊禅师语录卷五

　　住河东水月嗣法门人明圆编

　　杂偈

　　野眠

日午时登石上眠长天作被任齁鼾一回睡醒跏趺坐静听松风若管弦

　　功圃

每爱居山好乐闲及乎一住几曾然开畦种菜刚才苗麋鹿重经要挟园

　　晏起

山前红日高三丈正是侬家熟睡时野鸟不容人自在飞来帘外闹花枝

　　宿小孤山

千峰尽处涌微岑半入烟波半入云两岸无船空寂寂仙宫但与月为邻

　　姑苏夜发

野水轻帆送小舟眠霜卧月枕风流双眸合却时方好舵长呼云上虎丘

　　远望庐山

片帆高挂雨初晴五老横披淡淡云极目谛观如画轴禅林是处有烟生

　　休宁晚桌

绿水之流绕茂林月波细细涌飞金橹声松韵时相和隐几何须再整琴

　　夜宿采石怀太白

一片白云横古渡江风远送过瑶亭夜来明月随波上疑是先生醉酒临

　　示竹叟禅人

辛勤数载伴丹霞一别南询去路赊参罢诸方还旧处锄云种月是生涯

　　寄怀离指和尚

忆昔巾瓶侍阆州几经毒手恨难休频拈柏子因风上莫道无香过鼻头

　　寄朝阳大彻友人

与君同甲又同乡别后无闻在那方忽地鸿音轻漏泄飞声星夜到朝阳

　　示秋月禅人结茆

计穷力极如何好刈把长茅住岭边夜听松涛瞪梦眼得瞻秋月照危峦

　　春游

上林花鸟闹喧天定起寻芳自偶然冷笑春风狂甚我乱抛榆线撒金钱

　　渔即惊鹜

烟雨楼台半启窗渔即蓑笠过沙矼曲腰把钓忙忙个惊散团圞鹜一双

　　示体玄监院

庭前万竹点微霜佛法分明为举扬直下若能亲见彻方知遍界不曾藏

　　渔翁

一笠一蓑一小艖妻孥常伴在烟波金鳞钓得时憨睡孰虑来朝米不多

　　示慧生禅人

观君气骨固非常宜力精勤办所长兴福有言无漏逗且藏牙爪慢开张

　　示定宁监院

杨岐执役辅慈明千古英风道尚存若是当家真种草何妨奋发继芳声

　　示瀛洲监院

灵根夙植道心浓入我门来须契宗善学杨岐成底事人非人等自尊从

　　示天德禅人

学牧工高信有余亡羊终不虑他岐深知故嚼山藤处呼逐流云过小溪

　　示永德禅人

脱却尘中诸苦因飘然步入象龙群玄关叠叠应通透莫负当年殊胜心

　　示默会侍者

执事巾瓶志不灰粗拳痛棒几酬来有时觌面知端的任把虚空自剪裁

　　化磨

洞山日用无他计欲倩毛车转法轮长者慨然施器具满堂龙象即沾恩

　　旅夜

微风细雨正三更四壁寒螀瑟瑟鸣独对孤灯难假寐教人怎得罢孤吟

　　寿慧融禅德

殑伽沙数配君期此外无筹算可宜笑指虚空方福德高歌一曲冻云飞

　　家豹

毛虫之类许多般寝食同人得几然有问何缘当若是诗书无恙赖渠　

　　萤火

清光每对明中灭赤焰常从暗里生莫道世间无用处晋车学业固由成

　　爆竹

仪容装点似堪亲满肚无明怕杀人忽遇丙丁轻触犯一声哮吼震乾坤

　　再归仙陀

古寺离违月两圆归来人事着惊看独怜岸菊情如旧漫散清香入户寒

　　初秋值寒

秋风秋雨动玄关半折南华仰卧看落叶满阶躬去扫且煨炉火御新寒

　　睡起

食后刚闲瞌睡来齁鼾一觉眼重开樵郎小大无知甚刀斧团团斫我柴

　　山庵停步

一钵孤囊暂息肩桃花开落遍溪边几株嫩柳何奇怪打雨敲风带晚烟

　　示月辉禅人

个事分明要尔知精勤力任勿迟疑挑开碧落云和雾露出当天一月辉

　　寿靡藏医士

一囊满贮阿伽陀专与群生治病魔所愿从今增上寿春秋无复让谁多

　　示心光禅人

好丑境缘起自心光前绝后莫容霃这般去就恒无间才得高风动客吟

　　云生文居士共叙

水云骤合在东山共话频年往复艰一夜曲衷难尽处愁于何日到乡关

　　赠宪廷张护法

天觉金汤我法局勋名雷动不无聆嘉声克绍谁堪任缁素争传老宪廷

　　云庵夜作

村驴　梦初苏一枕乡思概未逋万里孤身谁太息长廊唃唃几飞奴

　　示慧觉禅人

锦衣玉食妙年时老入缁丛志愿丕欲与洞山全旧案不辞寒暑事先之

　　瀑布泉

悬崖赤壁喷飞泉引月穿云下半天无限风光藏不着明明漏逗与人看

　　水帘洞

石室无门水作帘和风高挂白云间黄昏不用呼童卷自有娥眉月上悬

　　珍珠泉

冷泉源向石边开日夜倾珠万斛来寄语未临宝所客此间得到莫空回

　　清风岭

莫谓雁门风最恶此间犹胜彼间严雄威利若吹毛剑微犯轻挨透胆寒

　　赠了尘禅师

旧店重开不记春孰愁寒暑病魔侵时烧榾柮烹风月一任人来满肚撑

　　寄秀然禅人

寄语庵中个主人耕云种月占先春争前夺早无他故免使饥寒事逼身

　　送见座主金州行化

兴元缁白固纯和向慕高明导进他此去不辞施敏手人天胥庆待来歌

　　示明暗顾居士

爱尔真诚学佛人洞山席下几咨询频拈白棒当阳示领取无疑道始亲

　　远眺三山寺

孤帆晓挂绿芦湾望断波涛古岸边一棒钟声云散处许多楼阁倚苍天

　　杂咏

　　示契中禅人

祖道陵夷日重光属尔先化风清上下法雨洗中边佛事观机设禅灯相器联我宗时有赖喜见得人贤

　　寄友人藏朴

参商来许久屈指尚余年路远情何尔音疏意岂然君余虽各地星月本同天良晤期谁定龙舟竞渡前

　　示紫岩禅人

历验空群物真诚气宇雄天衢堪上达云路可深通逐日机虽备追风况且蒙吕梁从放浪高举待时冲

　　行脚

弃却匡徒任逍遥世界中一身多快活两袖足清风法范当今别禅规不古同颓纲知莫挽甘分学愚蒙

　　别了性禅人

三冬频话聚一旦动行思此际茗同啜他乡路自之风帆呈别恨花鸟献离词楚普相关远团圞在几时

　　谢五龙和尚

旅亭耽寂寞支首听鸣禽念甚腾空月情方倚障雾灯残归梦杳漏尽客愁深法驾来天外姑疏杖笠吟

　　别明教和尚

家计无缘此囊书下翠嶒溪山随所好风月任为朋匿迹消群怪潜踪信己能预卜嵩和岱支铛事可恒

　　楼中怀友

杰阁通霄汉登临觉有谁云涂金壁艳月抹玉拦貾野水檐前落雄峰槛外俾坐中忘管待不没故人思

　　喜雨

圣泽滋寰宇群灵虑始疏黍▆知必稔仓廪谅无虚道泰缁游阔时清士读余欢声闻四野自此得闲居

　　登招宝次韵

东南无寸地淮山有石城潮来缁白怖汐退灶渔惊洞口多龙气岩边足士名蜃楼幻出外乍见远帆横

　　春日访太和温封翁

荷荣荒郊外原歌数采桑运筹生计少怀友意思常[糸戢]柳黄莺急穿花紫燕忙飘然忘路迥习习谷风香

　　春游

　日御虚碧和风卷落霞涧鸣新泛水树发旧藏芽巢鸟歌奇调悬猿献异葩恍疑临佛国薄暮厌归家

　　登高二首

日暖风和际抠衣蹑翠微茁沙茅箭利破土萁拳肥摇摆藤犹醉歪斜石似饥锦城无是趣有意待来扉黄鸟多饶舌乘缘上碧峰花香添赏兴草色壮游憧纵目诸氛敛舒身万象恭暮归何所似落日映青松

　　夜过吴江

海月看将上孤帆势莫留板桥人马寂山寺鼓钟休不唤权停棹谁云且系舟犹嫌风力错引水向东流

　　显宗老禅过访有感

不厌长途苦乘车赴法筵明符我旧愿暗动彼新虔克拓禅纲坠能挰祖帜蹎神情勇健处固在谂翁先

　　示平寰王护法

怀藏志卓荦嘉运弗丁辰钓富端弥没邀名故独踆才宁甘自弃名却葸人询益老无他术孳孳与道邻

　　病中有感

自经痿痹症交态笑全疏动定从俦缺歌吟伴党虚只余风入户但剩月临除枯坐间筹度人情获几如

　　示巨贤侍者

欲习屠龙技千朝立限期宜怀出世想莫废佐时思勤办精奇作阴谋绝巧为幸高平漫术饶益有情疑

　　赠道源座主

羡君无畏口善析佛心宗法苑真英俊禅林老象龙风雷注满舌锦绣着盈胸轨范师玄慧人天自乐从

　　游景明山

久怀名胜地合伴故来游仰望峗峨极旋瞻境界优奇端思尽览佳况欲全收山峻樵踪寡林深鸟韵稠僧庐悬峭壁民社寄斜陬水出峰脐下云笼嶂脑头岚光映日转谷气逐烟浮意笃贪安稳良缘竟莫周

　　山居杂律

单瓢只笠住深林收展随宜度晚阴泉石消磨千种虑烟霞娱乐半生心甘从旷阔山中老免向恩荣浪里沉坐断世缘恬自快寻花听鸟漫歌吟

当阳觑破上头关倒弄颠拈悉是禅洞彻佛心无彼此了明祖意绝中边云凝壁嶂舒真印月照寒潭露本缘法法全彰人自昧风吹石臼更重宣

觑破浮生梦一场频将身寄水云乡四蛇停箧人竞弄二鼠侵藤我独伤凿石为航痴备息蒸沙作饭惑全亡残经对月看完后就便和衣卧竹床

人为财名甘受屈我因智短寄云豂喜同瑞兽潜头角厌并痴禽惜羽翘菜圃有肥须数上粟田无莠亦三穮所言碌碌非图富贵莫闲将岁月消

遁世全真入乱峰故教名利绝来踪盈眸野色天然别溢壑浮云分外浓鸟语如弦听不厌山形犹画玩何穷黄精紫菜供厨足孰更持盂下岭东

支那历遍隐空林佳景诚堪悦病心四面奇峰安石画一溪流水伯牙琴云关叠叠重围护谷鸟喃喃数诵箴声色纵横消世虑怡然独抱此幽情

自缚茅庵翠霭中羊肠苔径绝人通慈风遍扇诸尘敛慧日高悬万象空白发既生无药治朱颜苟变没方红普天匝地忙忙辈输我茕然个散翁

相逢罕遇是同科故尔茕居在翠峨畏影逃形嗟愦甚扬汤息沸笑愚多能持慧剑诛家寇安用神锋扫异魔我亦老来明此意知他流俗又如何

万叠云山护竹关恬然素守绝他攀许多荣辱闲中了无限贪瞋静里删伎善屠龙归术党行能夸鹤入仙班我庵终不容其类一任将名与世传

至道从来绝变更头头显露甚分明凡情圣智同心设佛种魔根共性生大小峰峦舒妙相高低流水弄玄韺痴迷眷属咸求教痛棒粗拳吝不成

个事本来无静闹所缘痼癖好山焉猗猗翠竹连溪口淡淡彤云覆岳肩　杌柴头炊鼎▆破沙盆子掬流泉娘生袄裤时披着不落春风秋雨便

斗室栖迟在翠嶒云深未许客来寻苍松遐迩迷幽径野鸟晨昏弄好音白发几茎空世梦青山溢目壮闲心那知更有贪婪辈趋利求名不解禁

年来活计钁头边弃故营新了世缘斸断山腰栽紫芋凿开地面种青莲幽栖岩畔麋为友懒卧松前叶作毡笑彼人间多富贵无由得乐在林泉

众山环抱一孤庵寂灭身心尽自然绝顶四时云幕罩险岩千仞栈梯悬是非不到群情息物我忘分万法捐莫谓杜多痴长老生平无事到人前

柴门亘古向南开一任魔来与佛来方便暂容呈本据等闲未许弄奇才不嫌烟搜潜深谷且喜狻猊卧上台老病无他惟药饵贵延残喘化痴呆

吾侪久矣住岩阿不见篱边盗笋婆苦口向人分皂百直言与世判淆讹茅帘罢卷妨风入草榻重苫畏雨过密意分明俱漏逗客来犹更问如何

不学诸方乐世便单丁云窟到驴年三餐粝饭生缘足一个茅庵身计全志在耕烟非旧习情羁种月乃新颠疏慵谁复贪名闻潦倒无机更论禅

　　夏日寄声远钟护法

榴火烧空炎昼长当窗南面纳微凉有怀卷幕窥云气无意摊书对月光三弄彩毫词始备数磨香剂句初张安居幸获邻高隐茗碗时携话梓桑

　　怀电影同参

隐几楼台花木香村南村北闹蚕桑怀仁对竹孤吟朗惗义临风一调长昔日名山同拮据今时荒院独奔忙晴川野水翻云浪不遏朝昏郁暮狂

　　夏日还蜀梓舟兄固留有感

罢钓收纶返故乡孤装何幸遇同堂团圞磬径他山债把臂词消炎暑忙晋柏晚霞吞瑞质檀溪夜月焕文章乘缘梦破亲亲事孰更求汤泻热肠

　　同六安何护法登凌波山

张帆鼓桌谒凌波乘兴披云意趣多万顷风涛涵雪坞四维春色入烟萝玄猿竞集鸣高树白鹭争驰戏浅沙叠足垂缗消世虑频呼人谩举归歌

　　寄汉伯于护法

斗山名誉士农訇德业弥彰荫众生礼乐传家中外仰诗书课子智才宏朝昏竭力勤王事动止存心壮法城祖道垂秋吾不虑扶持奈有继商英

　　中秋赏月

黄昏待月聚诸宾海角圆明个样新且喜翠微光预照更怜碧涧影初陈词坛易发惊群句歌馆能全乐众因自是八方人共庆何堪天晓又西倾

　　登沧浪亭

瑶亭高插翠微颠万象森罗列槛前雾散长空舒玉冕云开太岳露金仙槐关古渡归骑疾沧浪宏奫浴鹭旋对景赏心忘日暮寻诗琢句倚阑干

　　次李太史登接引阁韵

画槛雕栏大觉宫珠帘绣幕动慈风让君阔步瑶台上惜彼憨眠火宅中玉级数登尘念尽琼楼一叙宦情空东林以酒邀贤士我社惟诗款相公

　　冬夜共素怀友叙别

夜尽更深兴未阑重添松火再盘桓瓶花冻合清香减山月云遮素影残邂逅片时难尽意离违一度曷忘寒生涯各别徒惆怅厌把新词拭眼看

　　次友客窗夜雨韵

千峰含色敛深云独藉银缸代晚昏壁嶂松音尤可听芳池蛙韵不堪闻三思病眼凭谁刮几度孤穷向孰分幸有同堂知识在檐前滴滴已先君

　　读节孝传赠三省柯居士

节孝联芳井斗山口碑史册自弘传一门垂范杨千古两代贻风譒万年匪但皇都增瑞气兼于帝里种奇缘郢城四海称名最又得嘉声越世便

　　别怀璞张护法

与君大好再盘桓无奈从前底事攀纵没雄心恢祖道咸余壮志斸青山晓鸡初唱添愁绪曙色微分动楚颜几度欲离离未得只因归路透蓝关

　　净光乞偈修街

八达通衢圮坼时脚头步步有参差晴干礧硌车程涩阴雨泥泞客路迟莫道罕逢良匠手须知少扣德人惟殷勤遍告诸檀护一任争先布福基

　　问樵

忽听林樵伐木柯胡歌村调出烟萝虽知苦乐平均受孰晓春秋活乱过利斧但寻溪畔石求朋直入背阴披一声啸齿遥呼应藉问君柴够也么

　　寄祝玉玖乔护法

益寿延年那着子知君不待我重云佛门作护心无厌宦海优游念罔闻每以琴书消岁月恒将诗酒乐清平吮毫远寄蟠桃句愿入东都九老群

　　哭破山老和尚

讣命函关血泪涟只缘恩过育身边人神恫慕烹豯圣释梵悲怀嗜　禅沧海巨同师德共虚空阔类我愁然追风无暨登兜率百拜香烧幻影前

　　礼天童密祖翁塔

远蹑溪山入四明殷勤九拜竭真诚千峰瑞霭舒金帐廿里松杉鼓梵音景侵霞生香篆结清关水出素怀倾长歌一调酬先德万象森罗暗里惊

　　礼林师翁塔

为慕原初过百城今朝喜获拜华茔一炉香上酬恩重三盏茶倾报德深窣堵波间寒夜月狻猊座畔冷寅锽声光影里凄然处流水滔滔赴海滨

　　悼黄龙法兄奇和尚

雁鸿分影不无怮泪洒山河杂雪瀌惊起有情时怲怲唤回含识刻憀憀禅庭惧折擎天柱苦海愁沉济世舠拥局悲端权自化幸遗犹子继声高

　　送飞白李护法北上

良骥追风赴盛京者回端的重皇情应知受秩非常品可信承恩故不轻助君万里荣登谶树我千山乐道旌叠足静闻音律降庄严佛土一时新

　　赠方升张文学

颇知才学类沧瀛放胆拟穷几万程烟浪滔滔连碧汉云波浩浩接芳城欲求明月珠归去故荡幽楠桨快迎得得在怀时爱惜心碑咸自勒佳名

　　次韵赠天台主人

般若流通海宇香头头独露冷冰霜超凡骨格宁消饰越圣襟怀讵假妆舌上神锋灰佛胆眉端宝剑裂魔肠大雄山里凭跧迹孰使庸缁伴隐藏

　　次韵复奉先秦护法

忠心皎皎似银蝉匪但舒光映法筵樵牧有声歌德政士民无曲咏恩偏异端息炽因风偃圣教流通赖力牵济溺扶倾功行着金汤千古任弘传

　　祝阿王老藏八旬初度

东皇晏起暮春天仙子承筹庆上贤法海余波滋万汇华坛清韵摄诸缘凭翻梵语为唐语任展真权作世权北望云山申素祝常悬化日照三千

　　次白玉张护法过访元韵

雱云叆叇望中迷孰卜文光射岭西题罢墨花香梵刹咏残白雪乐侨栖不缘酒美成佳会为羡风清度小溪拟构草庵依上党晨昏堪就八叉携

　　寿云峰孟护法

挂冠解绶入林泉颐养天真乐自然翠竹青松贪久伴黄扉紫阁倦重旋灌花有节呼童稚对境无机外老禅了得闲中多意趣长生奚必在丹延

　　寿贵庵监院

须眉半类伯阳皤万行完全智慧多大起伽蓝光祖道弘开保社福檀那楼台棋布天人仰戒德风飙少老歌花甲愿增无尽限从渠长住在娑婆

　　寿子厚张护法

忠孝家声德颂殷时逢放鹤更繁闻斗山望重冠天觉文武才高压子云保障四民增祉祚陶镕万化倍功勋我宗欲坠承风振应享遐龄没尽春

　　赠允升禅德

道德嘉声遍界鸣群灵无不动钦诚龙盂展处飞腾歇虎锡摇时滞屈行济世仙丹瘳众苦刮膜金鎞瘥诸盲我婴酷瘗烟霞疚幸直光风几度清

　　赠了缘书记

益老风光孰让他夕昕常演妙伽陀机先有句凡情寡句下无私道味多荣辱匪干心上策利名罔系目前科满腔浩气空今古法法谁轻意放过

　　关周云中显圣

主伴云间显圣容威风凛凛震寰中洗清天地功勋着扫净山河气宇洪义释曹瞒真德士力扶汉室果英雄冥资佛国为屏翰魔外无尘落梵宫

　　羊头山(上有石羊一只)

杨子邻人不见踪焉知渠上此孤峰春秋几度无遗色寒暑频经未改容独立一身当燕塞长舒两角镇秦墉自从苏武收功后千载谁来更剪　

　　寿汉清张护法

大福德人初度天纷纷仙侣降堂前图陈白鹤云中舞轴献青松壁上悬朱紫循行施礼貌儿孙次第设佳筵互歌一调饶君寿鹤老松枯莫尽年

　　寿灵壁禅德

面对长空奏鹤南两堂云水竞争先食陈上味般般美果献蟠桃粒粒鲜竺土群贤歌古调蓬莱列士续佳联期君寿算超然处迥出弥卢万八千

　　赠弘道商文学

五典三坟一肚收才华端的世难求胸中气宇尧天阔笔底篇章泗水流有限龙门从独步无边宦海任优游来年桂节登文阵更让其谁夺首筹

　　贺君弼林护法

抱德怀仁隐士家俄惊丹诏落烟霞宝坊喜见旌旗拥画鼓欣闻晓夜挝云合翠峰迷鸟道天开紫气纳灵车圣明此日求贤切一举三迁故不差

　　次韵寄怀元亮高护法

渴慕金汤刻甚年陈蕃榻下又高悬恍疑诗酒羁行旆妄憾宾朋挽座船云水几时同凑合龙鱼何日共翩迁频将几案殷勤拶翘首西嶜望眼穿

　　闲吟七首

云根耨地三亩自种梅花与茶佛口蛇心固畏虎皮羊质堪嗟洞明物我原幻始觉圣凡路差解得其中意趣何妨老在烟霞

小屋自从一住闷然忘却朝期朱颜为病方减拙志因书乃遗大福凭他受用深山任我栖迟寻花听鸟之外屈膝风前诵诗

本是一员懒汉空诸礼貌温恂披缁已获衰老说法怕摇舌唇饭罢忻舒脚睡临渊厌展丝纶云关固闭幽隐了没贪瞋念真

浮名薄利捐却分外何贪可前屋漏宁同露地粮空不至餐毡坐窥松上明月卧听林间响泉但愿生生若是谁思成佛成仙

人生梦幻因缘此理无烦再诠须发俄然变白形躯倏尔雕残良琴徐拨松下佳句漫敲水边看罢山中景致归来一榻高眠

日把南华诵罢坐弹旧有焦桐数声清磬音息一曲村歌款穷明月忽生小沼白云倏挂孤松藤床脱膊鼾睡夜梦尘缘罕逢

乾坤任我周遍爱此山佳喜藏疏壁唯分野色矮墙孰禁花香松声匪异琴响草屋何殊画堂眼里森罗万象洞然满腹文章

　　五言古

　　复明法禅翁

雄才超七步道貌老如童崇山恣隐逸大块任西东赤帜悬名刹乌藤振祖风魔踪万里绝法令五湖通尘畔英灵广椎边妙术空自惭羁化外罔获而慈容

　　净如禅人出关

三载学偷闲诸缘许自蠲宗乘频体究祖意细钻研愤志师长庆怀才继道宣禅宫为柱础苦海作舟船功行休云足玄途谩语邅随宜须改辙别上鹫峰巅

　　寄月岩禅师

自昔参商后萍踪寄楚西乡关天地迥客路纵横迷短发因愁白孤筇为法提身随四众养狂向一机刲笃爱何消灭翦词讵假　尪羸多病状零落老岩窐岁月从支遣谁将外事卟

　　次双塔雪峰禅德原韵

暂敛琴书案乘暇赴社来轻敷怜客意聊展羡贤才华藻捐疲状玄谈挽逝咳顽机因力转僻疚赖诗裁道行群生仰仁慈四众推智超双塔耸情越万山堆佛日当天揭禅关信手开眼中空彼此舌上足风雷拯溺端休论扶衰况莫猜频频希一诺得共造莲台

　　饯别玉渊曹护法

先生魏武后才德高为首慧性十方空贤名四海有怀藏至圣心袖出巨灵手精忠贯古今豪气冲牛斗节孝等弥山清廉同渭浏富贵任牵缠烟霞念不朽盘桓谢往因潇洒蠲尘垢剑挂赤松间诗吟白足右仕林厌久居法窟贪长蹂饱饫菩提羹醉酣般若酒珠玑喷草庐意趣炙人口泉石竞增光妖邪自敛丑屏藩注念多保障输诚厚返旆上天衢绻情向拙叟信笔两三篇殷勤千万揉誓归帝子乡转助持颠肘勒玟识遗风神龙愿谨守

　　六通韩居士过访喜作

朔风吹岸岭鞍马遥来冷暖日无遗色寒云有皓影寻幽意直切讯牧意何省不废烟霞约宁忘忠信憬苍松傲白雪翠竹垂青颖针芥幸相投主宾缘并整挑灯话宿情拨火消更永出处厌殊方团圞喜共秉推窗咸拜月结好愿频请

　　上元日图督抚护法偕诸当道文武勋贵临庵着此奉赠

圣主推贤德同来典并州帡幪知早布灯火觉今优生民前受困樵牧近忘愁四野欣尧日千邦乐舜秋壤歌弥海甸角韵绝边楼斑白荷担息饥寒瘦　瘳恩波高下给惠泽纵横赒老衲岩栖广青衿塾学稠多因藩宪策总赖抚巡谋百辟皆从治群灵共仰庥文华当更炽武略遂重修已复成康世仍光周召由饱谙三晋地遍喜甘棠留

　　复周鼎范先生扇头来韵

闲稽周鼎铭旨趣确高深密密彰玄化孳孳露酌斟陶镕万象冶覆帱四民衾隐逸为佳宝英才作美琳干干思黾勉切切当规箴忽地遗幽曲忙然续妙音风传不二谛韵出没弦琴细演浮沉诀弘开圣哲心节届青阳际贪闻白雪吟寻踪登极阁觅迹度长林愿谢孤凄▆凭施八法针尘中偕放浪世外各冠簪共造团圞局无如商与参

　　都阃陆护法临庵饭僧因成奉赠

朝野称忠义檀那并有之光风多利益轨范绝磷缁品物承春日群生被泽时贤愚争献颂遐迩竞投诗南极腾辉照北辰吐霭推金汤三宝着墙堑四民宜月漏封侯节云传荫袭期河山若带砺名行不迁移运祚无休局勋庸有定基万年屏翰巩百代恩荣奇步武芳尘者绵绵继陆螭

　　饯济翁朱护法归东鲁

盛世乔才客长兴瀚海澜携琴随素鹤佩玉服峨冠裕民念切切报国行干干飘然归旧治放浪临清滩一片廉明口善分甜与酸肥鲜厌满几齑莱喜盈盘固系翀霄物蓬丛讵可安扶摇机未息展翮志何阑夙慧堪高爵天姿可上官停骖知不易发轫觉无难迎风张皂盖冒雪列朱竿坦途车马速赚我守孤寒

　　七言古

　　壤室新就有作

自穿一窍依平麓便作阎浮幻住屋免从村肆乞工贷罢向山林寻拣袱灰泥孰更另糊涂椽瓦何须再架覆瓮牖荆扉觌面安地炉土炕沿旁筑真诚境界异朝堂风不入兮雨不沐确然气象傲人天热则凉兮冷则燠道者机宜颇称情置身尽可深藏六此窑若问寿春秋请与太虚同定度

　　赠彻禅人

忆子当年入我窟大端气志真难发殷勤晓夜不辞劳左右巾瓶焉敢忽愿以切磋成器曰百般煆炼喜忻然钳锤恶辣惧中阙咸言要到销顽骨脱尽皮肤罕少存尚恳孳孳再刌劂谅有真诚学佛心此心讵肯轻埋没必期眼见越庸流续焰分灯命手掘孰卜师资道欠全盂囊辄顺他痴讷金毛误上野狐群妥尾藏头三五月遂惹腥臊四远闻风前犹更卖　馞蝇蚁寻臭唼其躯乃恨何缘遭揪窣遇苦翻思旧日巢奋勇旋归深自汩舍妄从真内蕴惭纤毫轨范谁仓卒彼既知非此亦欢仍施草料待重龁形容渐渐变如初肚里徐徐蠲秽滑顿除习染乐天人明扶暗送出云崒去住随宜化有情酬昔依依辛苦矻是故老朽勉就机乌藤七尺俾亲捽逐电驱雷任举扬儿孙迭代相绪纥绪纥绵绵勿暂停百劫千生定莫竭一番饶舌和根揭贵使知音知罔悖

　　次廷才范护法题红沟法席原韵

狄梁村畔乱陵叉曲折红沟莫尽涯一派东来迷野色几湾西去达汾沙规模神授为精舍景象天开作释家凿得高原深井水养成圠圃数般花门连峭壁风难入户傍孤岩月易斜绕砌纵栽彭令菊环庵犹种邵平瓜饥餐　　金牛饭渴饮清香赵老茶晓夜鲸音疏醉梦参差古洞带烟霞霜生短发禅机炽病着赢躯世念赊惭愧利名全不有空余闲老莳桑麻

　　次杜工部古柏行韵寄灵彻禅人

卧龙冈畔苍苍柏壮硬根茎似铁石周旋巨度廿三围上下长揆五百尺清香飘　四民忻翠影扶疏多士惜霜雕万卉叶犹青雪覆群峦枝不白唯子天然气质同当年侍我梵王宫卓荦迥超千圣外轩昂雄战十方空沧桑改变无遗色寒暑迁流有操风孤高独赖阴阳力俊伟咸承造化功法门将圮要梁栋寄语山灵须爱重应时刌截去皮肤克日输勤来递送俾修月窟待英豪使架云巢栖彩凤区区勿谓强徒劳自古大材宜大用

　　拟归

锡憩红沟许久闲时悄地思量山川大抵如旧松菊洵乎已荒独厌孤筇寂寞徒嫌万里苍黄泉声沥沥临耳月色昌昌过堂百种狂心易灭溢腔怨恨难忘几度冥搜暗测总归妄碍贪妨自此收纶罢钓从他路远天长两袖清风归去甚诸满载还乡

　　憩质晋阳

妙龄跋涉遍西东老病方才愧不通挂锡九年依上苑悬囊一味理高风摊书自恨双眸眚听曲徒嗟两耳聋彭泽赋归机瓦合梅山旋遁志雷同煨芋懒僧穷计就栖云旷士隐情终勤专祖训填枵腹细讨庄骚助道衷四境浑无遗供客殊邦常有索诗翁孤筇转动妨颠仆毳衲炎凉蔽己躬七个蒲团曾坐破六根妄惑顿消融蓬门晓待辰光启瓮牖寒焚石火烘幻泡浮躯受用足免将家信寄飞鸿

　　　　　　　　　　　　(江南徽州府休宁县信士陈德
　　　　　　　　　　　省同室程氏喜助刻语录银贰
　　　　　　　　　　　两祈保夫妻偕老子息繁昌如
　　　　　　　　　　　意者)

　　古宿尊禅师语录卷五终
嘉兴大藏经　古宿尊禅师语录


　　古宿尊禅师语录卷六

　　嗣法门人明矌编

　　五言律

　　送真辅唐元戎赴任

负勇干城士威风此日添旌收云雾敛令下虎狼潜品物因仁阜群灵赖力瘗河山带砺日伟绩勒燕然

　　净云社

红沟古梵刹壮丽越尘寰石径深云里琼陶杪麓间四顾千峰卫频瞻百衲闲欲觅真仙境无烦过别山

　　次青主传先生悼肖柴高居士原韵

庞老归根意洞然达隐情彼能消物欲君善易昏明止作同鸠拙防非仿圣灵频闻天籁响疑是梵音声

　　悼子靖尹文学

贤人委化处不与世同模一曲辞诸友九泉笑独徂琴书空弃置妻子任号呼痛悼诚难已临风强自歈

　　祝清凉老喇嘛八旬华诞

从经五顶后每忆活文殊华梵随机演恩光应物敷筇鸣滞屈醒帜树鬼神徂四相公然远人徒以寿诬

　　寿仁吾杨居士

谭禅知味客混俗了时情取舍机关巧施为智力精尘缘羞妄造道路喜常平花甲期何限筹添海屋盈

　　悼却波吕参军

西楚从相识心交绝比邻行山期伴隐汾水愿同畇遽动升遐局俄兴却爱因飞旌无计挽恤悒若为悛

　　植松

得木从幽谷栽来壮法城轻梢含艳翠嫩叶带荣青雅韵当风动天姿傲雪硁栋梁材可企节操固难更

　　莳柳

靖节唯栽五余偏植两行春光凭漏泄瑞霭任敷扬脆质依高砌轻丝挂矮墙寻常当送客得便折枝旁

　　赠灵知和尚(云居嗣)

云居主道德机昧如何测举措上醇风抑扬遵轨则善除生灭根能断虚浮惑屈指继高明知君才智克

　　务农

农家何所乐乐处有奇缘耢土披星出耕畬带月还烟蓑频剃草雨笠独耘田微剩斯须空锄头作枕眠

　　汉江夜泊次林觉老韵

碧浪滔天涌归权不言迟帆饱无穷力舟行莫定时云山转眼变城郭掉头离未谙何处宿灯火乱鱼矶

　　舟中话别月明禅丈

两人离叙处对境动闲愁浪里风声急江千月色浮渔歌清韵杳村火淡烟流彼此难违局更残竟未收

　　上圆安禅德

自离君左右锡置太行巅近觉形衰迈频愁发鬓鲜五丁惟梦度三峡独诗旋遣闷无奇术因书上榻前

　　送怡和尚北游

闻说办行装愁萦百折肠人情交处好友道别时伤赋就悲盈楮歌来愿满堂北平缘分定莫惜惠瑶章

　　次玉渊曹护法过访原韵

不负三生约偷闲入乱峰停骖依绝岛徒几面苍松获遂同条好因传共饭钟一言空彼此上下却迷封

　　悼觉贤禅德

高贤初示寂四众发悲呻形谢道犹在堂空风尚醇冥龛掩幻质宝铎露归神故现无常相因怜昧本人

　　悼月庵禅人

性等虚空界何曾属死生去来无障碍隐显有名声道行千秋法言辞百代衡浮图敛幻相六类苦悲茕

　　暮宿灵岩

暮临古佛刹获见景之余野水萦朱壁香光映紫书月明松色翠风定竹声疏丈室寒灯朗更残独照余

　　示省元李居士

无心远宦海有志入禅宫世务从先断宗乘取次穷浑忘骄富态洞彻圣明衷机辨过天觉灯传记日通

　　示麟英史居士

红沟经几度此会始相亲腊雪连宵赏新诗彻夜吟岭梅将现瑞岸柳半含春预定同条好生生共法林

　　寿灿若李居士

有为多合道福德固巍然异口钦从朴群灵重体先河山争献颂朱紫竞开筵允以空城芥期君不老年

　　次张元公过访原韵

不负灵山约乘与破暑来柴门瑞霭合古树觉花开逸句光禅榻佳吟壮法台金汤时有赖赤帜任高栽

　　过寿宁寺

寻芳入古寺绀殿出云林补衲僧容瘦拈花佛面黔攀藤猿继下栖树鸟频吟幽况诚难解投闲思莫禁

　　送闲长老再归西楚

万里同为客风尘共老人团圞方半夏结好似多春山水依前列歌吟瞥尔兴曲中无限苦苦是最孤身

　　晏起

恬眠不觉晓何事可相关旭日窥高枕浮云度远山松声频諈诿鸟语竞钩扳勉强随机变呼童汲水还

　　赠唯禅人

能光祖道客当下许谁人四海清风布殊方慧泽均天龙咸仗望黑白自钦恂勿谓徒称奖因才德迈伦

　　赠玉山李道长

熟究先天理怀藏在己躬晨昏知进退刑德识偏中兔髓精炮炼乌肝碎捣砻均同药物饵专治病顽懵

　　春日次高元老韵

东风带暖日凫鹥下汀洲新水侵危岸轻波荡小舟春光嗟已往老况幸重留逸曲依云岛寥寥若共酬

　　　　　　其二

流落风尘久乡音素不闻愁怀包万有壮气扫诸纷击缶吟春谷狂歌对夕昏溢腔难尽意未敢向人倾

　　悼魏母林氏

天生魏氏母倩节固难量驭下端从朴尊亲道反常威严齐孟　才志并姬姜倏尔归真际其谁不惨伤

　　康石翁北上

朝天意纵切犹带故交情玄旆随风入缁丛冒暑撄离歌花鸟吐别况水云倾曲尽通宵月依依未忍行

　　山南古道

一条曲直路无间走风尘险巇劳车马平夷畅客人东西通蜀魏南北度关津名利相干者从来不厌频

　　晋源古柏

昂然撑碧汉倒影罩莓苔寒暑侵无恙风霜劲莫摧粗肤云翳合翠霭月华开柢畔源泉洁天龙拥卫来

　　访鉴明老衲

大隐居廛士闻风远叩阍玄谈知可法素行识堪旌龟鹤偕长算河山并久龄诗歌咸妙丽尽在乐升平

　　秋怀

一阵　　雨渔樵继踵过寒螀沿磩闹野雀遍山歌对月砧声乱迎霜草色皤愁生孤枕上消遣莫如何

　　偶成

七载住红沟霜生短发头眼昏慵诵读身老爱闲休任月来亲近从云到淹留送迎浑不理安享度春秋

　　植花木

缘有山林癖群芳植念纯枝枝擎晓露叶叶献先春月映扶疏影风摇妙悄身看经时眼倦就此畅游频

　　大檀越图冒雪枉顾勉成以赠

雪霰弥天日明公过草堂门墙敷秀气泉石现殊光茶煮凝冰水诗倾草率肠归舆一笑转展翰有风彰

　　杌立苍鹰

枯椿堪措足敛翮便停休怪鸟惊潜谷妖狐惧守丘蹲身伺狡兔侧耳听鸱鹠影响微彰露空擎活不由

　　春日偕朋游崛　山

偕朋登崛　佳况笑平分碧嶂含春色青峦带晓云幽情期自满天语教谁闻世缘从此远何更惹嚣氛

　　洞居

土壑中空处长窑凿岸边凄清离市井寂寞隔村烟闭户安全拙开门阅线天尘缘飞不到胜昔在林泉

　　螳螂

一丸粪弹子孕出黑虫儿见臭眉长展闻腥脚乱驰胸中多秽恶面上阙光辉好笑行藏处清香净不宜

　　駃騠

伯乐未知名追风力现成扬鞭逐日快揽辔踏云轻海岳嘶哮动烟霞蹀躞生冲危破敌故果敢占先行

　　赠宝三秦社长

菩提种自熟清兴异人天财色虺蛇论恩荣鸠毒涎常情寤寐远祖道志心穿窃愿偕庞老妻孥一并仙

　　示元雅禅人

克家知子可故不倦提撕莫厌钳锤辣应惭道行危功加忘寝食行益勉修持拶透玄关日芳尘继武随

　　寄赠万休和尚

万事知休息含灵仰道丰嘉声弥覆载美誉塞边中济北烟波　斗南智化洪障回冥草日术自让君通

　　示道生副寺

从荷金帛任出纳贵公平俭肖杨岐约廉犹宝寿清三冬储畜备一会怨嫌轻非为贪图得皆因有道生

　　寄赠应信刘元戎

虎帐关山远徒闻政令香威权邻颇牧纵夺异何良塞外风尘敛寰中歌咏昌无违鹫岭嘱屏翰倚天长

　　复素村张文学

时序从更改心交自若然且歌今岁律谩论旧年天问道相寻古稽禅共了缘满怀疑滞破花鸟话玄篇

　　英雄聚会处

常闻聚会处今始近其前古道西灵石雄关北冷泉双骑悬断岸一榻置幽岍品坐通机密飞龙不再眠

　　偕友再登通明阁

孤危撑碧汉四顾绝诸邻户外烟尘少窗中气象新问天从措足听月任存身珍重同缘者登高莫厌频

　　次云鹏张护法原韵

弘才博达士屈指让谁人报国输奇策谈真远幻身轻狂嫌浊富乐道喜清贫宦海知无尽维舟上石峋

　　复太一禅德

祖道垂秋日斯人尚典型心交头共白意合眼中青古木嗷鹦鹉苍岩喧鹡鸰纷纷言论处互落在零丁

　　赠西河刘广文

艺苑纯诚客天然志量过崇儒宗中子佐释继维摩守约思原宪怀公体孟轲广长舌尚巧话绝圣凡科

　　七言律

　　次紫溪张公游晋祠原韵

灵祠古范属天开冒雨乘车一玩来翠柏扶疏云外显甘泉环绕案前洄仰瞻胜迹诗狂炽深入玄宫世虑衰拟就黄冠求半榻免将清况复尘埃

　　次范阳张公过访原韵

红沟法道古今通名冠诸山海宇雄云水骈臻消旅况象龙磅礴悟真空幽龛夜月悬宗镜觉苑寅锽演化风幸一停骖共促膝递相酬唱乐其中

　　送古交吕元戎再任南征

芦川放浪几春秋飞檄频招不自留执锐英豪须虎豹披坚威武用貔貅先敷大义为旗帜次建宏功显智谋扫尽滇黔氛翳后定当优命着封侯

　　募结莲社

欲转东林旧有风必须旷士与奇雄心坚上品堪前陟志锐凡情可备穷净土他时完胜概阎浮此会益丰功易输海众难轻物敢保金仙展笑容

　　寿思修耆宿(善医)

婆心一片觉无亏刮毒砭瘊分外奇化育群灵方圣哲才成庶物并天时回生术妙人皆重却症功神我素掎瘱愿须眉长不白筹盈海屋尚骄姿

　　留怡和尚

净业西峰落照残故人辞我度邯郸盂囊有兴朝金阙杖履无心置草坛薄雾轻迷杨柳陌淡云深锁杏花峦凭阑正虑春光减愿一停车谢苦酸

　　送佩公张护法南行

喜见文明最老诚浑忘高贵论交情今宵诗赋机锋捷来日溪山逸兴新月映行车庄夙驾神供妙笔注离情汾江瓮岭弦歌戚尚带依依返顾声

　　辛酉初度直凶荒

时逢初度业缘多白雪阳春强自歌破闷格言从燕塞消愁清况习东坡田庐勉就依汾水梦想全空赴岷峨一诀暗除诸幻事且偷闲老住娑婆

　　悼风穴雪和尚

善法堂前脱蹝之多般若恨向谁遗同条未罄三生约别款徒加四众疑性海浪平归桌疾行山云[雨/暗]慰书迟焚檀对影深筹度祖道荒凉渐有时

　　募水陆会

无遮大会若开坛所集殊勋不易宣水陆诸真咸供奉冥阳两利悉周全缤纷香雾弥三界镗鎝鲸音震九天就里良缘诚罕遇幸加精进一回旋

　　除夕

残腊经除举世忙庵居老叟但如常不烧爆竹驱魈孽孰挂桃符御祟殃栴动芳心舒美态柳含春色逞轻狂谛观人物迁更处总被生成夙习妨

　　荒岁募粟

招提旧设在红沟丰俭随家计独谋鄙习顿除根易尽饥疮频塞故难休土锉空负无烟悴瓦　虚怀绝粒忧欲罢愁衷干德士福田早种必多收

　　寿澄光西堂

斗南山北有高风素行精严固不同人以慈航方若士我将玄鉴类于公头边短发均黧晰衣里神珠间紫红约摸春秋多少数河沙算至海门东

　　送蕴长老归秦

蓦地相逢兴味长一天雸雨助群芳榴花喷火依危岸野杏垂金过矮墙赋就分灯明上下诗成对月论存亡幢悬凤岭辞归去临济宗风任主张

　　玉渊曹护法过访原韵

骊驹踏冻入荒丛共了苏文卸玉衷斗室清灯光灏赣寒岩春气暖烘烘讶穷今古兴衰事话尽烟凉错乱风一榻安眠情未备钟声敲出日轮红

　　暮春感怀

凭阑乍见百花萎对景空嗟幻化姿为惜轻肥夭折态因怜衰病虺隤时宽心但续陶潜赋遗兴徒赓杜甫诗惭愧春光能几几诸缘宜趁早旋辞

　　思乡

每忆乡邦越剑门梦游生长旧亭园玄都殿阁隳隤尽白帝城隍草树蕃像毁宗祠空痛念荆埋古殿独悲存滔滔逝水分情绪难罄充肠怨恨根

　　雪师子

素质端然绝妙奇张牙露爪踞丹墀妖邪畏避潜踪远狞恶惊逃讳影　威镇乾坤山海净气吞云汉景星熹翔阳切恐含生　蓦却雄豪令早施

　　募修藏经阁

频瞻废阁暗嗟怜宝藏虽存已半瘨断碣烂全千古志虚堂斜架数枝椽摧残老树依云表圮圻高垣堕涧边欲启法筵仍旧贯因祈檀度快当先

　　壬戌李秋别众赴汾阳

万井风尘叶落霜江千渔火闹斜阳翩翩远雁离沙漠唧唧山禽寄草堂榻近寒时炊石火诗从别处罄孤囊临机有句难为密西度河汾路邈茫

　　送汝兆戴护法赴任西粤

升平时乐七年全多赖神君一善权花发河阳香满地柳垂彭泽荫当天清风徒使依恒岭明月空移挂粤巅但愿上苍怜晋土孤光仍着照汾川

　　赠大司空昆岳杨公九旬初度

迹混尘寰九十年嘉声弥布动人天功施佛国为雄堑策献皇廷重德铨恩泽正堪遗后胤才华端可继前贤愿将补衮调羹手壮我宗风觉世颠

　　寄祝遴我高护法寿

知君福德等穹窿尚自殷勤进益功建寺安僧弘祖道设规课子重淳风口碑载义传中外舌册题仁布海嵩以此定期花甲数恒沙算尽欠雷同

　　同南明贾护法枉道游绵山

骤然别旧揽归鞭舍近从迂上古绵渴赴烟村忙问水倦投荒寺暂停驙悬梯栈道褰裳蹑绝壁狐岩继踵旋月窟幸同消世况烧灯静夜埋前缘

　　偕南明贾护法绵山共榻次韵

云龛抵足共恬眠利禄无端可上前水韵松声争入户月光山色竞临筵岩悬万铎鸣终夜殿彻孤灯映两单寤寐笑同居佛地此生何更觅三禅

　　赠本悟书记

道者胸怀慧镜清明鉴无私可让情怡然兀坐忘终日倏尔经行越限程布衲褴襂高下重霜须髟鬄智愚惊谭禅有兴当风立龙象夔夔露眼睛

　　悼青主傅先生贤乔梓二首

年来纸价晋阳增盖为公家笔法征名动九重曾应诏才冠一代已通称频闻乔梓升遐急遍睹宾朋助赙竞我辱道交非浅鲜宁无痛泪洒龛灯

簪缨积代有家风父子疏狂不欲同酷好烟霞消岁月乐施慈惠福顽懵轩岐妙术胸中蕴李杜才华笔下通从此罢功归净土金仙应许道和融

　　夏日赏花

坐对南山纳晚凉千葩秀丽现当阳　[羽未]化蝶周旋觅颉顽幽禽络绎将香气袭人人爱重娇姿动客客思长殷勤寄语惊秋雁勿惹霜风过野塘

　　寿凤山伟和尚八旬初度

花甲重新二十年化行山右免随缘幢开凤岭声名著刹竖龙泉秽恶蠲法雨遍滋荣草木真风弥布却痴瘨劳生欲罢繁难责劫尽三祗后有天

　　送青子萧副使北上

白云深处久偷藏孰度轻骑到榻傍放下文明真晃耀撒开屏翰确高昂对谈梦幻灰机疾频索宗乘愿力芳此去朝天添厚爵清光旋转映门墙

　　图阁下冒雪左顾赐韵勉成

旌旗队队出郊坰冒雪披霜到野亭山合冻云迷上下僧怀愚鲁慢贤灵坐中礼貌忘宾主言外风规壮典刑喜获吉星临是处尧天舜日又重亲

　　复禹九范文学

桃李承春气象开达人风味逐中来毫端瑞彩冲银汉简上清香压老梅独露三张微妙手频施二陆迈奇才绿酬鹫岭先天约莫厌云深到处台

　　春日同天厚高护法游双塔

春光承仗过伽蓝揽辔歌谣敢并先马逐和风蹄更疾人逢轻暖易施权桃腮半破清香复柳眼微开妙趣旋双塔斜阳移影转相催返望白云还

　　送亢宗俞都宪荣任槜李

俄闻车马动行声冠盖如云出晋城黔首竞攀遮古道绮筵争设翳长营怜离韵转孤亭月惜别风摇万里旌愿去嘉和全伟绩再来山右牧军　

　　鸣鸡

自古嘉称号德禽人间子午定诸声孟文假咏开关键孔圣将名谕武城一切痴顽因叫醒百般劳苦为啼生如其寂默休张口困杀阎浮怠惰宾

　　夜蚊

堪叹无情化有情怀藏恶习最难更长舒利觜思戕物突露双睛喜背明唼血安知他受苦刺人宁识自伤生冤家合会时缘到偿报捐躯事易成

　　羁猿

身羁缧绁不自由徒将双手乱搔头青山梦断三更月白昼愁干一寸喉瘦影渐从栖畔现狂情频向索边休云林归去知无分枉把纷纷汩苦流

　　募修藏阁

法宝归藏计欲全必须檀度一欣然良缘此会周为首福果当来胜自先干霄杰阁能成就动地勋名自远传顿使人天生庆快子孙贵显世绵绵

　　荐僧可禅人

染缘顿弃了无干放旷逍遥许自然三界纵横从出没八方来去任周旋彼生此灭因由断入圣超凡事理全法演上乘仍助荐光风有分适西干

　　鼎玄朗虚二禅德造藏还山喜赠

玄奘西游二八霜琅　始负远归唐敢兴志愿依弘范乐任驰驱越太行溽暑炎歊甘领受祁寒冻彻笑承当忘身为法勋劳在此后芬芳果自飏

　　登芳林寺

寻幽径入乱云赊杲日当天映紫霞峻岭初登劳杖履小溪重度涉泥沙鸟啼芳树饥思食人蹈孤岩渴慕茶一声长啸　空谷露出楼台老衲家

　　赠濮清罗护法

从敷堡障隔风沙异口同音叹所嘉五裤恩端鸣远迩连城价重出烟霞弥天月映来公柏遍地春归潘岳花指日丹书当下降二千石任属谁家

　　赏雪

六花吐瑞满长空一色溪山绝异同细密无声惊众听飘扬有分释群忡闭门免肖袁安卧踏冻翻寻孟浩风折得清香梅上案高歌来岁合时丰

　　示悟玄禅人

学佛心专纵不遗一经故敠行由亏须知举错繁难责勉进朝昏供给倭愿透玄关休外涉欲明祖意莫他咨殷勤叩己功无间自有通方达道时

　　五言绝

　　复止庵原韵

连年多病障学业尽荒芜迹寄深山里从人笑我愚

　　静夜闻钟

铛　鲸音响恬眠瞌睡罔愧衾故不生五内确清爽

　　村居四首

远却诸城市殷勤办耒耜二三老耆年相共乐田里欲觅老僧家无千山水处迢遥红土沟就里有蓬户我本穷和尚寒来秪一衲饭蔬食饮水此外无他法净业古招提高明到者寡不因远市廛无路通车马

　　凶岁三首

三年两不收囷鹿空虚了好笑我诸僧朝朝嫌饭少

接年遭大旱少壮皆逃窜眼见好亲朋都将颜面换

穷愁卧不起人唤吃糠秕勉坐且加食溢腔甘且美

　　洞居二首(系六言)

既将土洞为屋孰更编荆作篱胜彼雕梁画栋何愁日炙风吹

一间洞傍云隈贵客佳宾不来尽可藏头自在无心分外安排

　　七言绝

　　寿怀信巨社长

老状童颜陆地仙心师须达办奇缘海山福寿应全具素祝何妨亦献前

　　清凉石

一方灵石架云台大士谈玄几度来此物应知非世宝从经劫火信无灾

　　祷雨

旱魃为殃遍界周嘉禾失望鬼神愁仰祈膏雨弥天下顿使蒸民鼓腹讴

　　闻鹧鸪

绿杨树上鹧鸪鸟夜半高声啼到晓村野闻人睡不成家家海闹锄荒草

　　示僧祖道

欲明祖道自钻研铁壁银山须教穿透得头头俱不碍始堪对客话三玄

　　寿小泉王居士

红尘淮里事纷纷独脱无依故让君福寿自当增数倍鹤南飞韵亦须闻

　　闻花鸟

暖风吹绽杏花颜野雀飞来上下攀将谓隔墙人觉见忙忙共语过东湾

　　昼寝

茅屋低低傍小陬枕书高卧笑封侯醒来独步高峰上细把烟霞趣自讴

　　示博容禅人

嘉言善行可遵依休肖时流弄滑机老实到头神鬼重方知斯道确玄微

　　示宗闾陈居士

时丁像季世情颠恶秃孜孜好赠钱剩尔胸前有别调当风咏出谢愁缘

　　示隐陶禅人

昂昂气宇迈常伦恶辣钳锤下转身直肖瞎驴充大象踏翻山岳碎为尘

　　温泉

山灵竭力备温汤不限春秋辄变常浴净众生陈垢染方随流水下东洋

　　荒年散众

荐臻饥馑累山夫肚瘦肠空一物无海众自当寻活计莫强随我待身殂

　　示明吾张居士

学道应须识自心自心识得万灵钦始知混迹凡尘里别有生机迈古今

　　题睡翁图

六户虚张不下帘琴书满案画堂前支颐榻上齁鼾睡口角长流酒肉涎

　　赠智光祖文学

举世昏昏不可稽天将夫子觉痴迷含生顿使颠邪绝别展灵机向上提

　　晚炊

品字柴头把铫煨一筐野菜带根裁和云烂煮将饥塞坐听苍猿啸月来

　　示本觉禅人

从来净业几秋霜犹欠将身入奥堂觌面玄关须早透莫空惆怅倚门墙

　　夜宿刘园

金谷名园类不疑就中花木万般奇鸟啼云散三更月且喜琴书伴静时

　　方山听笛

故山归梦破云林凛凛寒风碎客心高枕石床窥皓月乱来羌笛带秋声

　　暮抵绵山

揽辔寻幽问佛岩村翁遥指过云嵌到来坐听鲸音响历历分明在碧巉

　　图阁下冒雪左顾赐韵勉成

纷纷白雪遍长空车马临门信孰通山寺无缘堪作供敲冰旋煮献檀翁

　　紫荆树

当阳示现紫金身瑞霭清香绝等伦百卉丛中凭卖俏赤条条地显光新

　　广胜宝塔

撑天拄地势轩昂磨灭虚空气焰长古佛骨身藏就里神龙呵卫显诸光

　　永祚双塔

两茎玉柱插丹霄日月磨磋光影饶突露擎天刚气象沧桑从变势犹矫

　　小圃鸡冠

两两三三傍玉阑递相翘首望云攒倏然风动轻摇拽奋勇交争斗不残

　　植桃

买得夭桃数十根环庵栽向狄梁村玄都观里言千颗愧莫如他莳满园

　　募石炭

暖房热炕好生涯不在无钱道者家但愿高明知此意争先助我一牛车

　　堤行

和风衰草满堤　隔水诸山拥翠岚僧舍望来何处是纷纷黄叶隐孤庵

　　系舟山

当年洪水积滔天疏凿功归帝禹前不信系舟山尚在摩霄屹立势巍然

　　赠柏舟禅德

浮玉山前风浪高柏舟横架往来桥工程无间真奇绝络绎嘉声并海潮

　　韩侯岭

殊勋异绩付东流名姓空遗置岭头庙貌纵令疏血食威风咸着贯华优

　　王维诗画后

开元十九占魁名世有工高诗画声风水晋阳称最吉毓灵钟秀夺天英

　　狄公祠

取日虞渊智勇均天知仁杰出常伦白云飞处新家庙贵使苍生识重臣

　　杵臼墓

继世扶孤一片心古今能得几同人只缘大义干霄汉丘垄牛羊未敢循

　　程婴祠

祝裤闻号智勇周藏真示假塞凶流局终殒命酬知己正气悲风咏不休

　　子推庙

人世兴衰兆有缘由乎真伪两机全从亡受赏多荣贵难置先生绵上田

　　行实

　　大清康熙癸卯岁师住邓州丹霞两序大众焚香入室请说生平履历师固止之众再三坚请师不得已乃云余非天生弥勒地涌释迦本系西蜀成都人父姓胡母徐氏生于崇祯二年岁在己巳六月初一日自离乳哺不喜喧哗常从静处趺坐合掌念诵观音名号闾闬父老闻见者无不惊异七岁入乡校十二上颇知时务便欲出家因缺兄弟父母勉留不得已权顺亲意后遭甲乙之变家属尽亡于非命惟余获生遂自逃奔西山与充渊隐士同居数月见渊行藏越格智识超群每每求教蒙渊开发入道之要虽值山荒三载落于流离颠沛之中时时体究不舍寸阴年十九礼唐安惟心静主剃染即受具戒一日下山缘干被真宗长老问云如何是尔本分事一时无语负愧还山放下行李便入室中问师如何是某本分事师云途中辛苦去歇歇来与尔说余出少选复近师前才欲开口师云且取炭添在炉中着余即取炭送入炉中师云太多生余便抽两橛置于旧处刚转身师指傍凳示余云会么余忽有省遂作礼云早知灯是火饭熟几多时师云见甚么道理便与么乱统余云今后瞒不得我了师云我瞒尔且置如何是尔不自瞒处余云某甲饥渴在待去吃些茶饭来从头举似拂袖便出师乃颔之然虽如是犹未肯休次日俶装遍参终南义让淡竹惟宗诸大知识各有机缘难已备论大凡蜀中名山巨刹周游一半将及一载有奇身体疲倦遂向温江三圣结茅辛卯秋忽被同参电影兄相邀往成都俄闻离指和尚在保宁其时道途有碍互相裹粮拌命忘躯昼眠夜走过半月始抵阆州礼离指于观音离见一一问余来缘余据实答离闻知深生痛惜遂留依附一日命与同参诸兄作担水偈余即信笔书云紧挽绳头慢汲泉和云带月一肩担劳形苦骨无他事贵要将来接远贤遂对众呈上离接得冷笑云非公境界余云阿谁无分离云三十年后许尔恁么道余云莫将悬谶徒加我坐听春雷启蛰声便喝离唤侍司云把钟茶与者汉湿湿嘴余云大功不受小赏抽具便出又一日余自殿前顺风扫地离举手逆指云何不正扫余云顺水推舟少费力离云只解顺水推舟未会逆风掌舵在余即蓦竖苕帚云请和尚稳坐中仓离云忽遇洪波浩渺白浪滔天尔又作么生余以帚作摇橹势云有某甲在和尚不消忧虑离即首肯后以衣拂沿流几度授余余坚却不受遂辞上朝天过五丁入汉中买舟下楚南询所到诸方名宿处无一不以上宾相待各有机缘兹不重举丙申秋复回东川亲觐破山和尚于金城双桂才入门破问余何处人余云成都破云今从何来余云汉南破云何故走者些曲折余云若不如是焉到者里破云者里是甚么所在余云和尚为甚自己忘却破云未在别道一句看余即向前问讯云千圣亦不识遂命入参堂己亥春复归保宁同铁符指月六奇诸兄结夏于东山时值本师还乡祭祖闻其高风弗获面觐次年上广元过通巴抵达郡礼本师于金凤山天台禅院师一见便问余上座发足何地余云北道师云从何路来余云通巴师云关津时有阻焉得至其间余云山川虽险碍云月任往还师云一向亲觐何人余便喝师云好好商量恶发作甚余云得人一牛还人一马师云滑觜禅和如麻似粟余云切忌压良为贱师遂喝余亦喝师便打余复喝师放下拄杖嘘一嘘余掉臂归客堂次早师出公案二十则示余余接得是日一一着语呈上甚恰师意遂以从上沿流并衣拂等物当堂付余辞不获已勉强领荷时年庚子三月十五也后同师回香严蒙命重修下堂义端祖刹事毕仍命监修上堂大殿功业将完余染病在身因而告假下山时值定慧禅人请住随州观子岭无文聪祖道场路远难行权寓镇平菩提休冬适蒙张护法王山主有缘禅人敦请重开此刹者便是余半生不唧溜事一一从头吐露了也汝等慎勿记持以为笑具一众欣喜礼拜而退乙丑春新旧两序怀香入室请师继说丹霞已后二十余年所行事业师云病朽二十余年之中运蹇时垂好恶因缘万绪千端诚难记忆今众勉令重言直得聊表未忘之事以应舆情幸勿见笑乃云朽自甲辰孟冬先师示寂便蒙宛阳当道文武简命还山完全先师未了公案其时无计推脱即将丹霞转请世雄法弟于中继席朽赴香严勉领院务待至新春便命头首执事驰书黄龙三度恳请寄然法兄来继师席是时寄兄惟以老病推辞因息是举仍命二僧前赴天柱下书恭迎蜀叟法兄来荷院务蜀兄允从随僧即至其时两堂龙象并及故旧诸僧俱不悦从朽向其中善言诱谕使彼互相欣然屈全个事逮至秋间香严一应修理事业并及先师灵塔工程悉皆告竣朽即辞众径往终南幽深之处缚茆支铛以完素愿不料路过郧西倏值玉玖乔乡绅当阳把着不容前去钝置清凉权居三月仍行故套以应时宜次春解制即应上津铁山灵然之请赴彼放戒事毕遂上白河又遭四众勉留复开戒坛以顺舆念事毕拽杖渡江过竹溪访寻仁者静书记于山庄小庵聚首未几便蒙隐凡徐乡绅请住桐溪兰若及至其中日逐人事纷纭劳烦特胜旧病复举犹强应荷未几之间因事散众时有法安上座原系先师门下有德弟子至心恳请暂向香台峰上杜绝外缘恬然静养将近两月诸病消除幻形稍健一旦忽被兴元天圣无相律主闻朽在彼亲来相接感相高情未便坚却直得偕往逮到天圣人事纷纭仿佛桐溪恐蹈前辙即入山中不语庵内远遁幽栖歇念休心以保无病间居半载复还天圣暂停数日惟带两人买舟顺流下楚遍游匡庐名胜之处后度鄱阳抵南昌进西山遍访诸刹故旧后过饶徽等处附载随流游吴适越登云门上雪窦复转天童拜礼祖塔住未几偶动普陀之兴遂到招宝其时海中国禁罔获如意复返吴兴市诸典籍附舶溯流重游旧道待抵襄阳维舟长门之下方过三日犹欠卸载便值法轮主人大拙来请到彼休冬安禅放戒是时香严虚席许久内有南极知藏志参副寺焕然直岁前来三度恳请回山继席卒不应许拂袖便行重下襄州檀溪相伴梓舟老弟同居数月一旦忽蒙内乡仙陀了尘大德几度相邀因而赴彼入他圈缋劳苦多日自后了尘心肠渐改海众难居朽故不悦击鼓散众即便拽杖径往均阳观音了性禅德处权寓两月嗣后复蒙檀溪梓老请下襄阳同居未几天岳大士率领两城士庶僧俗并偕谷隐无择大士请住洞山岘石禅院尔时贱躯虽病念系历代祖庭讵肯轻弃遂领是任躬向其中无论昼夜不厌精勤志在恢复及至秋杪忽蒙河东太平大晓顺公同彼缙绅季侯王公专人远请却不得已遂将洞山转请五龙益和尚代为住持朽乃置办行仪来应太平云寿之请逮到云寿寺中便蒙季侯王公同众恳留病朽即就云寿开堂以施法化次年因赴汾阳拜扫昭祖灵塔路过洪洞暮宿北桥忽遭士庶人等通知赵邑远近缁素留住灵岩禅院将周二载其中事体多端难已备论甲寅初秋因过土党访寻知己路经八佾圣泉时蒙主者润寰师徒偕众勉留驻锡其间倏度数月又被高平慧庵上座并与悠然法师请住佛掌禅院脚到佛掌即随众念便结长期三载后应六名主人了爱之请赴彼安禅设戒诸缘既毕仍归佛掌戊午岁朽年五十愿上五台拜礼文殊并与合山大众结个些小良缘以报父母生成之德于万分之一即自二月起程路过太原暮投此间其时当代住持天泽润公律师谢世一载有余即于是夕思修明空二上座并及合兰老幼诸僧具礼设茶恳留继席病朽知其冤家路窄无方逃避因而勉强应许后上五台斋僧事毕仍归此处便蒙思明二上座率领阖城士庶诸山师友同诚设斋恭请上堂承当院务既承当已即从是夏兴工修理逮阅三载其中一应殿堂寮舍方丈土窑悉皆改革增广门巷园圃道路丹墀悉皆平墁弘开后值岁歉三载庵内时常食口不下数百随缘共度毫不忧虑最所虑者其间大众各各孤负己灵独好时缘不求上进为僧之道大有乖违岂不虚消信施仰愧龙天朽因厌处即欲他行正犹豫间忽值河东乡宦南明贾公临庵左顾盘桓数日一旦论及常住阙藏之说便蒙贾公输诚乐助三分之一嗣后朽因他故特下河东专申拜谢大司空宜之杨公于大雅堂内座间论其造藏之事杨公闻知亦皆输诚布施并募四众共结良缘因命鼎玄朗虚二禅德前往江南印造还庵永远俾众取便披阅以进道业朽住此间焂经七载多般事业始获完成简点将来宛如一梦窃虑病朽二十余年徒将有限身心勉作无穷幻化自西自东自南自北到处劳筋苦骨拖犁拽耙偿人夙债之由即今依旧从头露布了也敢问诸人适才所言者些络索且道是佛法耶是世法耶直下缁素分明可谓功归有地脱或未然啼得血流无用处莫如缄口过残春时众默然礼拜而退。

　　　山西平阳府洪洞县信宦高擢同室郑氏
　　男以位素位捐资刻语录一部先祝时和
　　国泰次祈物阜民安更冀家门迪吉禄位
　　崇迁增寿算于千龄愍觉花于九界厥子
　　及孙复进簪缨之列惟男斯女同延龟鹤
　　之秋凡有所求吉祥如意者

　　　板存嘉兴楞严寺般若堂附藏流通

　　　康熙丙寅　荷月　吉旦