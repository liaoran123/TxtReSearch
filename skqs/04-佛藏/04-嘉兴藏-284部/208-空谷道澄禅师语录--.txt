嘉兴大藏经　空谷道澄禅师语录


　　空谷和尚语录序

　　直指一宗扫万除千即以函天盖地既以世谛色声同诸影草仍能使山河大地森罗目前盖诚云言思道断发覆两难者矣爰自初祖独智开天直续老迦文一笑之慧命立宗屏绝言词至天童老人为极岩亦惟老人为极盛矣老人十二子第三子为　破山明明老人得法后蜀绅士请弘法于蜀值蜀芝巢之后土汉世裔兵寇交讧即和尚道法感人林峦尽为氛障顷老人以佛图之望如狎海鸥更止杀之权如吐蚬子是以会下贤圣若雪臂若敏树人人传衣钵矣　空和尚为是时上座其与法席日在转徙危疑间乃充益炳心灯益参最上历象崖破浪以至大家峒道成诸方针扎炉韝钳锤而树和尚正急得人始付衣拂促令行化矣原夫和尚自兵劫中独以性命殉法道直以神光断臂之心俟慧能米槽之熟者以此论行是为真行以此论解是为真解行解相应超然名之曰祖师有之矣道法既崇四众钦仰　师逢险倍安逢灰转炽　藩镇宰辅大臣罔不皈忱问道者兹语录二十余卷之所繇成也计荆自寇警以来奉
简命以　亲藩秉钺最先体恤地方号三佛特选祇园胜地迎
和尚开法以正人心提佛乘以息奸妄军民颙仰者咸以爰清爰净之理鼓求忠求孝之心以大慧大慈之仁神大勇大雄之用果尔长江之飞渡破竹势成底定可立待矣整旅稍暇辄思率佛弟子用报
佛恩而先梓行师语录以广法施荆士庶踊跃焉予爱而冥参重师之以直指得了义也夫祖禅印证惟贵本地风光以师之正大接人头端尾直以师之圆明方便四照六通古有床上接有床下接苟世不必尽上根正令所提万心毕照有不十智同真也哉惟师与　贤王阐善世牖民之教而　藩王旋懋安邦定国之勋则惟
和尚大传灯指月之法于以上接天童而嗣法破山老人树和尚也又何异焉。

　　时
康熙己未之仲冬月谷旦菉漪八十五法弟子报庵王文南敬题王言为序

　　空谷道澄禅师语录目次序文目录卷第一住内江三圣寺语录二十四则卷第二巴县虎头寺语录九则卷第三江津县广福寺语录十二则卷第四重庆府观音寺语录六则成都府重阳观语录三则圣寿寺语录四则北都慈济庵语录二则卷第五住白塔就华家寺语录一则(都门)曹州三教堂语录九则(山东)卷第六荆州府祗园庵语录十一则(湖广)卷第七祗园庵结冬语录十四则卷第八远安县三化山语录七则南漳县卧龙寺语录四则复转祗园庵语录四则卷第九成都府圣寿寺语录五则温江县华严寺语录一则云南鸡足山迦叶殿语录一则大理府观音寺语录二则卷第十温江县华严寺语录十七则卷第十一宝光寺语录十二则大慈寺语录一则宝光寺语录八则卷第十二荆州府圣寿寺语录六则卷第十三小参入堂机缘卷第十四联芳颂古联芳偈法偈卷第十五行由拈颂卷第十六开示警策卷第十七法语普说卷第十八赞寿牧牛颂卷第十九法偈示偈卷第二十山居佛事书问

　　空谷道澄禅师语录卷一

　　嗣法门人德儒编

　　上堂

　　顺治十三年乙未三月初一日众檀等请住四川成都府内江县三圣寺于庚子岁十月十五日结制至殿门举杖指云者门庭三世诸佛从此入历代祖师从此出山僧来到向此住虽然前后不同其实难离者个一卓进殿佛前云雄雄一老贼亘古烜威赫惑乱世人心连我也拖拽窄路来相逢不容不恭竭展具三礼座前云分明春光一色平地丰满奇特若是法尔如然先将乌藤决策劫前一段真风不免升座告白便升座拈香云此瓣香八面玲珑无枝无叶迥迥空生头头活彻信手拈得来证盟广长舌爇向炉中专伸供养万德至尊释迦文灵山一伙颠蹶汉遗场祸害到如今次拈香云此瓣香孤明四海独曜五湖德焰庇三千功勋资沙界爇向炉中端为祝延今上
皇帝圣躬万岁万万岁皇后齐年东宫殿下睿算千秋再拈香云此瓣香同生乐土共长乾坤衍万代之龙孙成千秋之美玉爇向炉中奉为诸
藩王殿下满朝文武阖国公卿远近檀那护法宰官居士惟冀鼻端同孔眼舌广共撩天复拈香云此瓣香苦志忘形奋琢成披星带露培根固源头次第长西干一花五叶发东土爇向炉中专伸供养临济正传第三十一世上敏下树本师和尚用酬法乳之恩蒙师毒手至今快痛彻千生不敢忘敛衣敷坐维那白椎云法筵龙象众当观第一义师拈起拄杖云若道者是第一义觌面相呈无向背纵横杀活见分明知音决胜在今日者里有知音者么出班与山僧相见僧问父母非我亲谁是至亲师云认真还自在作假费工夫进云四生是我冤谁是知音师云三暑水能止渴九冬火可称心僧问祖灯正脉传三圣学人可见么师云大地未收藏进云令学人向甚处见师打云棒头落处痛难忍不孝父母怨玄黄问截断众流一句如何道师云棒喝不顺人情僧作礼师云又成情也问龙宫烧到三十三天和尚可救么师云可救进云如何救师云汝烧甚处僧展背出师云难救问优昙钵花三千年一开而今开未师云枝枝叶上现真如问佛说三大藏为甚么未道着一字师云诚实之语进云说的是不说的是师云总是总不是进云此事又如何师打云尽思共度量不能测佛智进云毕竟是个甚么师复打云惟佛与佛乃能知之乃云不以知知不以识识三界有情心无二觅动静施为不借他力像貌无量形殊各质者点造化凡圣同一千般形类等虚空万象森罗共月日举杖示众云者个道理不属五行岂受阴阳本自圆明纵横无碍若向者里会得众生即佛从此不了佛即众生山僧今日门庭不顺人情若会与三十棒不会亦与三十棒举世尊在忉利天为母说法优填王思佛命匠雕栴檀像供养及世尊下忉利天像亦出外迎世尊三唤三应乃云无为真佛实在我身且问大众真佛是那个身咄从头仔细看到底没两个三唤即三应真佛还是我呵呵栴檀与瞿昙谩作两处剖。

　　上堂师云放开体用双彰露出千行万行智若马鸣通身口当头一句绝思量还有出得身者么出来与山僧相见问善恶不生时如何师云土木瓦石进云种种心生如何师云虾蟆老鼠进云生与不生俱不是如何才是师云山青水绿家有真佛僧作礼师云龙跃水头高鹏飞千里杳问不明生死如何师云情繁事障智大理障因此不明进云理事融时如何师云琴堂生瑞草好事不如无问一息不还是个甚么境界师云虚活活地干爆爆地进云必竟在甚么处师云东村作牛西村吃草进云即今又成个甚么师云独角虎两翅蛇进云学人近前得么师云穷源绝顶转身易直至悬崖撒手难问不立棒喝以何指示后学师云随机应酬进云倘无机缘问答时如何师云吃饱饭睡死觉进云坑杀死人师云天下堕坑入堑者广多岂肯死却真正的一个进云如何是真正的人师云近前来向汝道僧近座师连打三棒云真正的人问如何是生死师云枯木中龙吟古殿里发焰进云如何是不生不死师举杖示云者个是甚么进云不会师云正向不会处疑进云疑情片片不开师云放下着僧作礼求开示师云放下齐放下勿留丝毫挂喜的一坦平畏的路途岔疑情发不起尚且易说话博古问先知工夫易融化久坐沉潭水切防事临危知非速便改佛昔亦如此慎勿妄捏角话头平平举如人千里还到家知所止锻金不复矿雪溶已成水水流归大海汪洋一片洧金石治国宝世间更无比比修禅定人堂堂一佛子多少大丈夫皆同者道理十方三世尊老君与夫子打鼓弄琵琶贯串皆一体自分三教后各家论性理头脑纵千般理地不离此不明源头一着向外问生问死举杖示众云会么若道者是有生死埋没虚空辜负天理若道者是无生死玉兔东升月沉海底呵呵两个胡僧一样脸嘴举文殊问庵提遮女曰生以何为义女曰生以不生生为生义殊曰如何是生以不生生为生义女曰若能明知地水火风四缘未尝自得有所和合而能随其所宜是为生义殊曰死以何为义女曰死以不死死为死义殊曰如何是死以不死死为死义女曰若能明知地水火风四缘未尝自得有所离散而能随其所宜是为死义庵提遮女问文殊曰明知生死是不生之理为何却被生死之所流转殊曰其力未充在山僧分中则不然若有问明知生死是不生之理为何却被生死之所流转宜答云性空常自在迷云妄逐流不是文殊道不出只因庵提女知见多所以山僧常教大众离却见闻觉知始得。

　　腊八上堂师云波涛泛滥月江稳岣嵝险峻日升高泥莲河下睹星悟灵鹫山中风鼓骚伸手摸拄杖云识么世尊登狮子座拈花山僧座无畏床摘果且道昔日灵山金朝三圣是同是别乃花乃果仍挥拂云会么灵山老人说法时花开山僧当机时果熟向人天会中摘来抛在虚空竖立当然大家出头来尝个滋味好问如何是　地一声师云跳出金刚圈不算唧溜进云跳出圈时又作么生师云是法住法位世间相常住问滋味如何尝师云只在吞吐间进云吞者如何师云精脆脆进云吐者如何师云寡涩涩进云一吞一吐如何师云当着不着进云不吞不吐如何师云全忘不忘僧作礼师云莫作道理会进云作甚么会师打云打破虚空碎问如何是三圣境师云白虎山为藏虎穴青龙塘作养龙池进云如何是境中人师云一幅王维画千秋香迹名问如何是夺境不夺人师云峨眉光灿烂直射雷洞坪进云如何是夺人不夺境师云普贤骑象王下山不见影进云如何是人境两相夺师云碧崖狮子吼玉海龙分合进云如何是人境俱不夺师云变大地作黄金搅长河为酥酪问大悲现千手眼如何是正眼师云拄杖画一圆相云觑进云不会师以偈示云大悲手眼乱如麻指出虚空那算他跳过圆圈觅正眼别生趋向眼添沙问至道无难谁嫌拣择向甚么处拣择师云山僧今日拄杖子懒提话也懒答进云只是不拣择如何是拣择师云你同甚么人来僧无语师云山僧不答不答曲强要问等得复他他又无言至道是难无难其僧作哭声师呵呵笑乃云是星拱北是水归东梅花追春景梧叶逐秋风而今正是收藏之际何须曲为拈提且道拈出个甚么以拄杖一卓云一叶落天下秋一尘起大地收有意气时添意气无风流处卖风流虽然如是也是照孔着楔亦是拨出人眼今朝光灼灼为尔拈出赤洒洒现在当然有眼者见有耳者闻除此见闻觉知且道甚么消息一喝云浮云叆叇山色白野鹤飞来水情清下座。

　　上堂师云两堂云水客都是利嘴僧老僧才开口惯来钉斗钉唯有今朝不许来问话出来者打杀时有僧出师以杖一指云紧顾性命其僧退去师掷下拄杖抚掌呵呵云打退不若吓退下座。

　　一会善姓设斋请上堂求开示师云一会善男女同个心与性三大劫前共一会今朝觉起还相认举拂云且道认得山僧者个么此是威音那畔消息因甚不具眼复举杖云还识么若论者个道理随拈即是频取即真本无包藏覆盖现在山僧手里随机发用借物安名实际理地体若虚空老僧今日说破要知末后端的咄如何是端的一句良久云形虽男女分妍丑贵贱贤愚一性灵眉毛剔起返观照诸佛原是众生成举舍利弗问天女曰何以不转女身女曰我从十二年来求女人相了不可得当何所转即时天女以神通立变舍利如天女女化舍利乃问何不转女身舍利答我今不知云何转面而变为女身老僧先不言佛性本无男女秪在一念转变受生之身而有男女虽言如是天女纵有神通难躲火宅三灾舍利被他转变跳出劫外称尊喝一喝下座。

　　上堂师云了却孽障本来空未了应当偿俗债且道了个甚么莫不是士庶齐家之心未了王侯治国之心未了若论此事上老下孝上长下弟上恤孤而民不倍亦洁矩之道已矣还有甚么不了的莫不是一腔热血干枯一吸冷气消散只恐那时间脚忙手乱不能作得主么恍恍惚惚间不知生从何来黑漫漫地不知死从何去果是者些子不了也还救得一半还有一半附在山僧者拄杖子一了百当去以拄杖画一圆相向相中一卓云迷时悟时不离者个道理了与不了更无两处安排不二安排一句如何道大千沙界拈来尽在一毫端百万须弥识得何常离方寸举摩诃迦叶尊者一日踏泥次有一沙弥见乃问尊者何得自为者曰我若不为谁为我为老僧告众原来此事不共他有实在亲下手始得山僧十二发狠出家精诚持戒竭力参禅方有今日所以佛言作白业受白业作黑业受黑业山僧者里不然假作恶业深如海只在回光一念真识得屠儿日用处作孽原来成佛人以拄杖一卓下座。

　　上堂师云瞒天说价不如就地还钱不怕骨董只要货卖当时山僧自从三十年前收得一件物猪不吃狗不闻直至而今无人酬价拟将示于士民似乎淡而无味拟欲告于宰官未必信而海纳拟去进于朝廷惟恐明珠见刖不如自放自收且道有多少贵重或时不值文钱或时充满大千世尊曾受人王山僧拈在当然分明指示大众大家都要着眼举菩提达磨因般若多罗尊者受香至王尊重供养无价宝珠以珠示问此珠圆明有能及否磨曰此是世宝未足为上诸宝中法宝为上此是世光未足为上诸明中心明为上此珠光明未能自照要假智光光辨于此然则师有其道其宝自现众生有道心宝亦然试问大众尊者圆明宝与山僧无价珠谁贵谁贱众无答嗳若不识贵贱还取本人去下座。

　　上堂师云法不孤起仗境方生道无定方随机而用且道是甚么机莫不是崖前石虎吼水底泥牛嘶若是者个东西紧防性命休去当头山僧退去耳不愿闻执杖作怕势下座。

　　除夕上堂师云今朝三十数尽明日从头数来惟有者个时节无论贵贱贤愚却被他瞒有不受瞒者么僧出师叱之云受瞒来耶其僧退去师笑云受瞒去耶还有不受瞒的么众齐声一喝师云任伊喝到劫尽日枉步彷徨却被瞒问如何才不受瞒梁皇尚且觌面错九年面壁等知音问三十日到来事如何师云神愁鬼哭问年尽月尽此事有尽么师云月缺日圆问如何是尽底一句师云龙宫海藏别有天问三圣门开为甚么人设师云惟接上上机进云某甲亦望接引师云把手牵人行不得为人自肯乃方亲问中下机能修悟道否师云修证即不无染污即不得乃云脚忙手乱在今日七颠八倒在此时所以云闲时办得就急中方得用如今正是三十黑脸老汉打算饭钱将何抵对老夫不得不预先为众告过临岐失措怪不得老僧矣问和尚将何抵敌师举起拄杖云老僧者更利害十地闻之脑裂佛魔向此丧身有不丧身失命者听山僧者棒的作用拈起时如靠山猛虎放下似入水蛟龙又如倚天长剑括地金襕不啻一棒能全杀活之机尚有起死回生之妙喝一喝云打开八面玲珑齐唱尧天舜日下座。

　　元旦上堂拈香竟云今朝是元旦观心默自叹无何报四恩掬水勤三换佛敕孝为先普天香爇散任从百味磊如山岂敌寻常弹指观良久云报恩已竟。

　　上堂师云头头不漏风法法不住脚且道向甚么处着眼竖杖云山僧者拄杖原来不欠亏本不有覆藏应物而现形随事而消长咄又露风住脚也举南阳慧忠国师因肃宗问如何是十身调御师乃起立曰会么帝曰不会师云与老僧过净瓶来又曰如何是无诤三昧师云檀越向毗卢顶上行帝曰此意如何师云莫认自己清净法身且问大众国师酬机起立处有何亏欠随宜便用喜得是佛心天子一坦平过亏我国师善能放收若是罽宾国王具得有分杀人不眨眼的手段且问国师向甚么处安排若向者里收煞不下不啻净瓶没处挂一时太粗生下座。

　　上堂师云遍空无云翳看来事事舒拈起头头觉切拟辨精粗有不辨精粗者么问如何是道师云三脚驴儿弄蹄跳进云如何是禅师云岩前石虎抱儿眠进云如何是法师云但着一字刺眼瞎进云如何是僧师云白玉无瑕包纳乾坤进云如何是娘生面目师挥拂云见么敲炉云闻么僧作礼师云若向者里有见有闻则不然更讨个端的是好问如何是捷近西方师以拄杖指丹墀云丹墀下已涌八功德水行台上早生七宝行树乃云弥陀岂在西方处处利生放光观音何独南海随心方方脱洒势至道场西域未曾举念先至文殊亦非五台稍才心动疾来普贤安止峨眉利生行缘随宜举掌示众云见么阿弥陀佛并及四大菩萨时闻山僧在此宝华台上赞扬诸佛功德各乘狮子白象麒麟水兽至山僧掌上运大神通各住一指顶上显大世界转大法轮宣扬妙法教化众生奈何大众有眼不能见有耳不能闻山僧只教汝等正向不见不闻处取讨一个端的去且道如何是端的一句良久云紧把绳头牢拴定是谁前去分东西刚才一念微微举刹刹尘尘花雨飞。

　　上堂师云辉天鉴地不同日月之明耀古腾今全藉智慧之鉴昔日老古锥多顺人情三头两面今朝在山僧分中则不然脚踏金刚焰手把金刚剑有人出头来性命难得算有不避锋铓者出来与山僧相见僧出师便打僧喊云屈屈师云正好劄问佛为三界师何故评论师云因他自尊故遭人论进云学人论得和尚么师云有为者亦若是问学人钝机望师开示师举杖云会么进云不会师一喝云会么进云不会师良久云会么进云不会乃云光灼灼赤洒洒净裸裸尽净与汝说过了因甚不会总为尔等尽向聪明知见处思惟卜度有文有学处执耶或向空空无所有处以成许多解路上的活计去耶故此不会无心处现真如无法处演妙藏无言处谈最上乘文不加点处通达三藏故云一念不生全体现六根才动被云遮还会么若不会听吾一颂不达心头一味禅思惟卜度到驴年死心空坐皆同病闭目抽添鬼子玄但把本参如铁橛虚空拶碎阴魔蠲下座。

　　上堂师嘘一声云吹法螺兮击法鼓布慈云兮演今古举杖示众云者个是今是古山僧正要个不通今古的相会问世有不读五车书不达现前句如何了却生死师云文章虽是人天眼不了岂从纸墨寻进云古人既了生死即今安在哉师打云饶君读尽世间书未识书中半个字问大地唤作眼看个甚么师打云惟看瞎驴跛鳖乃云大地唤作眼棒头认不的小尽二十九大尽有三十不知真下落费尽眼骨力一点圆阤阤今古尚难识咄月罢又初一。

　　上堂震威一喝云山有崩水有渗桑麻海屋无穷尽道风扇处聚人天法雨洒时三有润所以佛法无穷尽虚空无尽山僧利生海愿无尽口喃喃只教仁者自参悟自休歇何故勤来朝参暮请有个甚么说处不闻释迦老人说法四十九年会集三百余处未尝道着一字世尊云吾灭度后有诸众生道吾有法可说即谤如来十方诸佛实无一法与人所以须菩提无说而说释梵天无听而听且道山僧者里是有法说耶无法说耶未必教与诸人头上安头画蛇添足耶者件虚事决定不为实无法与人若有法与人云门不道人人尽有光明在看时不见暗昏昏且道以何方便良久云早有佛法耶呵呵虽然聊通一线也是人情可做欣然做得留情处且容情下座。

　　上堂师云降龙伏虎几番惊骇人天平实商量尽是一场扯淡高山紫气腾腾乃是乾坤造化平地烟云叠叠俱是宇宙生机难道溪小得容鳌未必海宽肯纳尸邓天君虽然呼风唤雨无非济物利生赤帝子拿妖捉怪尚有把住放行俱是兴上皇之风开正觉之道大悲运物若两仪之覆载应机设化犹四序之生成领悟各殊其源皆一蓦拈拄杖示众云信得及么老僧者茎拄杖能覆大千沙界能持百亿须弥呵呵尺鷃只知笑大鹏井蛙那肯信沧海下座。

　　上堂师云佛法充洽由谁可得孝帝曾得烧香礼拜金人获于甘泉浮图斋自汉时楚王尚得披服受持摩腾兰乃中国沙门之始直指传系华夏祖道之初直至斯时謦欬而成妙旨跌蹼以为神通举禾山挥拂云看者个在临济则照用齐行在云门理事俱备在曹洞偏正协通在沩山暗机圆合在法眼行止惟心噫慧方自己无骨力爬挝扯草凑篮未尝梦见诸老山僧分中不然举拂云会么十方诸佛到此如聋似哑历代祖师者里钳口结舌此中还有道得者么众齐声一喝师云咦超过佛祖师一头下座。

　　上堂云化日高悬十方尽成春景甘雨遍空大地同沾膏泽者里一雨普润还有焦枯者么一云普覆还有热恼者么若无山僧利生之心了矣若有木上座代众与云布雨去掷下拄杖云三十年前只愁摹不着如今祗图推得开举丞相张无尽常云先佛所说于一毫端现宝王刹坐微尘里转大法轮是真实义所以欲明千古事须看咫尺间且丞相白日见鬼睁眼说梦只知凤凰展翅岂知鳌鱼翻身那时喜是自叹若向明眼人道拦腮一掴祗是你不真实妄起是非咦谩把白沙作玉粉休将赤土当黄金。

　　上堂问了无一法即如来是则名为观自在和尚分中又何如师良久云会么进云不会师以颂示之曰若明一法一如来得听一音一观音是法不离一切法尽是本元妙觉心乃云弘通三际道贯十方总不离者拄杖子掷下拄杖云连者些子也用他不着且道又作么生抚掌呵呵秪向者里笑一声已矣举云门上堂云函盖乾坤目机铢两不涉世缘作么生成当众无对由此论之连山僧者一笑声犹是粘泥带水山僧而今哭不是笑不是旧冬天寒中风唯只咳嗽一声止他不得连声咳咳咳遂归方丈。

　　上堂云庖牺无历日秦汉有春秋人老鬓边皓树凋叶上收物人同造化返复入常流虚空含万象光明处处周万象情缘有生灭古今忧化化生生事浮云电泡沤宁向生前死莫待死后休生得死不得同凡入世流死得生不得沉沦转九幽不明现前句步步踏荒丘踄山宜绝顶渡水到岸周火宅不久固苦海须觅舟佛以三界为火宅山僧变大地作清凉一切众生没在苦海渡过便好一喝云者一喝迸开众生无明壳打破生死关截断轮回索天地未判时阴阳谁卜度一段如如体安然无分合任是大悲千手眼通身有口也难说举杖示众云者里还有说得者么试道看众无语师云千古万古移他不得举证空禅师因裴相国入大安寺问诸大德罗睺罗以何为第一曰以密行为第一裴不肯遂问此处有何禅者时师在园种菜遂来问罗睺罗以何为第一师曰不知裴便礼拜曰破布袋里珍珠所以云不逢剑客休呈剑未遇知音少拈提虽然如是也是瞎眼鸡　着米头假如丞相任前不肯不啻求荣亦且没趣大众识么且道裴相国礼拜是重他是愧他谩道不知是第一不知已落第三机下座。

　　上堂问灵山一曲何人调得师云铁嘴禅和没好音进云两岸罗叉手都是弄潮人师云欲想鳣鳢先学搬罾问仙家以鱼鼓简板为乐儒家以歌舞琴棋为乐和尚以何为乐师云山僧自有调曲人进云满堂哑巴汉只好说春师云牛皮灯笼亮不透进云和尚何不举出师云有甚包藏乃云扬千古风尽在者里作万世模不离此处且道此处有何奇特大地难逃一撮土四海总归一滴泉满空皆同一吸风前后化行一复然以拄杖画圆相云此地他方尽空法界皆同者个道理瞒他不过且道是甚么道理喝一喝云昆仑山上一槌鼓四海龙宫齐着惊落得山僧打一笑草木尽同古佛心举备宗一禅师因云峰指火曰三世诸佛在火焰里转大法轮师曰近日王令稍严峰曰作么生师曰不许搀夺行市且问大众山僧者拄杖头转得么掷下拄杖云又向甚么处转呵呵一毫头上空寂寂百焰光中自如如。

　　上堂云当日赵州道个麻三斤山僧称来止有四十单八两想是那老汉耳聋眼花错认定盘星时下有不错认者么出来与山僧相见问乾坤为秤日月为星称个甚么师云干屎橛子进云值甚么价师打云朝打三千暮打八百进云为甚如此师云因汝不识货进云茄子王瓜意如何师云属盐的咸属醋的酸进云六味调和师云无你下口处问业识茫茫将何作主师云曾造何业进云诸业俱备师云善哉善哉高人耶智人耶进云和尚分上如何师云见现即亲见物即真进云境物不立时作么生师打云好消息僧礼退师乃云好消息好消息知音不费半毫力举目扬眉答上机拈拳竖指当人识络索千番万番尽同者番说甚三乘五乘总归一乘拄杖子亦是方便者个元字脚岂安在哉尔诸人向者一撇无容处摸索一点无安处点检摸索点检得出报与方丈山僧岂肯辜负那时间不枉大众今日在此昼夜磨灰缠上点检不出只须驴脚即佛脚我手即佛手南泉斩却猫两堂都唤口嘘者里不荐取更向何处剖。

　　上堂云宗风鼓扇处草木活如龙法雨流通处土石明似镜蓦拈拄杖示众云且道者是鼓扇是流通若道者是鼓扇虚空烜赫无涯岸若道者是流通大地山河一掌中午时星斗现半夜日头红青山无间地绿水有鳞鯮所以释迦老人灵山说法风化三千大千无方不周无处不普闻而深信者善根增长赞诵礼拜者获福无量参悟深穷者见性明心三世诸佛同一鼻孔历代祖师共把钳锤总要一个信字而已矣何故独说个信字信者道源功德毋信者诸善之本信者究竟解脱之方向信者成佛作祖之径路信得及一言透彻三藏明了信得及诸佛众生一体同观佛性种子无二无别信得及三世诸佛把手并行十方如来同塔趺坐迷与悟无欠无余凡与圣无剩无亏识得者个天真明妙从来不增不减不垢不净无去无来无死无生只因众生而有种种差别贪爱执着妄生颠倒起诸善恶业缘故此而有六道四生者轮回生死苦恼也所以慈仁大觉释迦文佛愍念众生设权方便开宗演教末后拈花首传迦叶灯灯续焰祖祖相传而至吾师六十九世仍授吾侪挥弘法化道利群情鼓扇宗风流通正印故此今日只得挺身出来与诸后学作个纲要立个龟鉴且道如何是龟鉴一句有智若闻则能信解无智疑悔则为永失珍重珍重下座。

　　解制上堂云八字打开另作商量卷包收杖论甚高强问百期圆满何处再安排师云道泰不行法王令时丰同乐太平春进云学人他日如何行履师云龙用钵降虎以锡伏只要无心天人拥护乃云壅图狮奋舞廊画鸟嘶催樵子长歌路渔翁罢钓回虞弦丝另缉楚笛竹重栽吩咐诸禅衲阁楼门正开掷下拄杖云大家脱洒去法幢竖再来众礼竟下座。
嘉兴大藏经　空谷道澄禅师语录


　　空谷道澄禅师语录卷二

　　嗣法门人德儒编

　　顺治十八年辛丑住重庆巴县虎头寺结夏至殿门以拄杖画一圆相云唯有者个圈子人人都向者里透过便好撩衣进云陟山知高低履水觉浅深惟有此处但识进退始得佛前一喝云贼面雄心抹杀人一场大事实非轻三千界里齐撩乱八万门中弄风声满腹文章尽吐泄遗流三藏教群英而今张挂太平令不许狐疑错用心院主请上堂近座云天晴日朗地白风清人和时至物秀春临打开实相寻原主击碎虚空问觉灵升座告香云此瓣香龙吟虎啸鸾舞凤鸣根深盘法界叶大盖乾坤拈爇炉中奉为
当今万岁万万岁皇后齐年太子千秋伏愿千邦进贡难称意万国来朝可遂心次拈香云此瓣香五叶弥繁沾德雨四时盛茂赖仁风拈来爇向炉中奉为各籓殿下睿算千秋文武百官福寿无疆永作擎天玉柱长为架海金梁复拈香云此瓣香光前裕后分枝发叶无边际长蕊开花遍界香此是第二回拈爇炉中供养临济正传第三十一世上敏下树本师和尚用酬法乳之恩伏愿百万须弥齐点首无边香海玉龙朝敛衣趺坐维那白椎竟师云不鼓自响不钟自鸣内外高低远近齐闻以拄杖一卓云未闻者听僧出作听势师良久云听么进云听师云拄杖与虚空作么商量僧无语师云也是布袋里老鸦问灵山一脉发来近有万脉请问和尚在那一脉师云山僧不被风云转岂似轻尘妄逐流进云南岳让祖下又分成五宗派和尚在那一派师云泰山有意传春旨明月无心映碧潭进云月未圆时如何师云上弦不让下弦时问如何是静中动师云舟行水面江心稳进云如何是动中静师云山现云中百鸟啼进云动静二相了然不生如何师云保任你得太平问谁与风月为家师云野牛野马进云还许收敛得么师云天地无拘束进云亦任脱洒去师云拘执不少问离却拄杖别求方便师打云者即方便乃云掀倒禅床踢翻兀案皆是宗门弄鬼眼睛卷起门帘放下水瓶亦是禅家卖宗风山僧分里则不然何如耶佛不用念有念非真禅不用参有参乖真道不用学有学昧真佛不用成有成悖真且道又作么生单用一味平常饥餐渴饮不忘根本冷热厚薄皆由谁觉行住坐卧岂有两个洗碗抹盏行行落款搬柴运水一团道理行堂扫地随拈得趣燃烛烧香照彻本光披衣展具威仪抑抑鞠躬礼佛妙用何屈绕坛经行放出光明上单恬静如锋交阵卷足睡眠收敛俱全觉起下单动静返观出户举步步步相顾宣扬默示理事俱备竖指拈拳杀活纵横长歌短笑多少奥妙聚会言谭大家团圞施为一切出乎自得试问大众得个甚么喝一喝云垂钩四海为钓骊龙格外玄谈盖寻知己以拄杖一卓下座。

　　四月八日上堂拈香竟问满月弯弓时如何师云紧顾性命僧作畏势师打云畏即不中问黑白未分时如何师云日脚不定进云全黑如何师云贵乎行不到进云全白如何师云孤负前程进云如何才不辜负师云只饶做到弥勒下生秪好扯个直过问释迦降生为一大事因缘和尚出世为个甚么师云天坠拿云补山崩挝泥扶进云还有为处也无师云有进云请和尚道师打云莫效盲龟跛鳖处处猖狂问者段家风人人本具因甚断臂求道师云错会不少进云如何才不错师云因疼发出就中机问佛本无去来何道今日生师云日月不离须弥转世人虚妄道出没问离四句绝百非向甚么处指示师云指即非生进云如何是玄中玄师云泥牛吼大千进云如何是妙里妙师云石虎追风啸乃云今朝四月八黄金出玉匣优钵罗花开星宫周遍匝天鼓六摇振莲盆龙现甲十九入雪山六载得机括七七教人天结积三藏法直至如今一点用不着幸有达磨安心恰近来香水满江流胁下三拳旧病发儿孙遍地做良医砒霜调酒狠毒压只教人人断命根着耳耳聋点眼瞎但从几个草头方都向人间疗臂瘩看起来没傝　儿孙自有儿孙福何如区区受煎▆所以山僧只教诸仁者自休自歇始得不在穷览三教贯习古今向一言之下洁白自在悟彻明白自然一尘不立万境皆空头头体露处处明了说甚么古往今来尽在一毫头上得个大解脱大自在去也试问大众如何得大自在去也只履归西去更不复徘徊万缘随我了一任百花开掷下拄杖云放下千斤担随心处处呆下座。

　　上堂云法席孤高来客少花筵直下去人多寒山平日呵呵笑看来个中有几何此有英豪者么问年年三十月月十五正恁么时作甚么日脚师云临机不问时多少但观江心月缺圆问鸦能返哺羊有跪乳人将何酬师云脚跟下荐取进云离了脚跟又向何处荐师云不离日用莫随日用离与不离随事逼迸问如何是曹山境师云未岩面山茶池酒井进云如何是境中人师云鼻直口横眉长眼圆问如何是父母未生前一着道理竖杖云明历历进云已生后如何师云黑漆漆问如何是佛师举杖云看进云如何是法师以杖一卓云听进云如何是僧师云觑僧作礼师云莫随声色自获清彻问朦胧汉子得大意也么师云小人智过君子进云君子小人是一是二师云凡圣无二智愚有殊问明月照东时如何师云家家开窗户进云明月照西时如何师云处处掩柴扉进云明月当空又作么生师云术士壶篮别有天问二十年前为甚么降魔师云抡戈扫尽无明贼挥剑招回负心臣进云二十年后为甚不降魔师云时平不虑萧墙事世泰何须再起谋问王道化世间祖道化出世如何还有三涂地狱师云盲人不畏坑堑聋子岂听梵音进云天堂地狱实有无师云瞒自心不得问如何是太平境界师云海晏河清进云如何是人中主师云智高天下德重十方进云如何是禅中主师云一字不通文钱不值问如何是明心见性师云不识乃云见性超三界弹指越河沙无非要本分中见得清彻了得洁白才不受瞒此事无论贵贱贤愚上中下一切品类均同者点妙用盖因世人不肯勇猛精进随影逐物声色流转因此有贵贱贤愚上中下等等差别名相所以吾佛教中一雨普润各得增长即如今日一言之下各得恰合直下承当如何是承当一句任从沧海变我独自悠然下座。

　　上堂云大韝炉开单煆眉上生辉汉子棒喝交驰独打脊下有血丈夫举棒从虚一挥云者一棒打碎虚空甚么状一喝云者一喝喝倒须弥世界阔是我者家人吃者家饭说者家话此中有么问曾不学道参禅拾把金刚王宝剑截断天下老和尚舌头今日和尚将何抵敌师摇手作退势云君子避酒客进云和尚还有恐怖师云切莫诈名头僧将具一拂而退师云果是一个漂浮汉问狮子出林时如何师云野兽潜形石人不惊进云未出林时如何师云独抱一天春问请求直指西来意师云当时告寂去遗履窃天台进云二祖安心事如何师打云安心竟问如何是三宝师云你是个甚么僧无语师云伎俩有尽问如何是鬼神觑不破之机师竖拳云且道山僧掌心是个甚么字进云不识师云为长老家元字脚不识岂况鬼神乎乃云唯有者个元字脚天人难摸　是我蒲团高上客冈然把着半头角举天亲菩萨从弥勒内院而下无著菩萨问曰人间四百年彼天为一昼夜弥勒于一时中成就五百亿天子证无生法忍未审说甚么法天亲曰祗说者个法祗是梵音清雅令人乐闻所以云三界为心十方共说无非者个且道者个是甚么吩咐禅那休说破说出破钱不值文。

　　上堂龙跃山前竖法幢无边世界得清凉一茎白棒拨凡圣几个男儿上战场僧出班欲作礼师便打云是凡是圣进云是僧师云过也早知是僧吾当礼僧礼师云病中膏肓难疗既受汤丸易治问者场大事何了师云月到天心白人逢三十忙问如何是狮王吼处师云惊震五湖顽皮不闻进云学人闻否师云土木偶人不睹不闻问如何是选佛场师云法幢处处张独不选儿郎进云因甚不选某甲师云为尔自不作佛问云从龙风从虎仰山拄杖从雷雨和尚从个甚么师云拂子一挥山海动太行难比胜昆仑问清净比丘不上天堂造孽众生不下地狱时是如何师云二俱不着乃云不着空空与不空三世如来一样同如站千峰顶上似行万仞崖中四边荆棘八方火一踏烟霞定化龙以拄杖一卓下座。

　　上堂拄杖　跳正令施行拟心即错开口乖真此中谁来当机僧近礼竟疾归本位师举起拄杖云独妨山僧者一着问火烧初禅有何凭据师云但看祝公炉烟尘未消歇进云水渰二禅和尚向甚么处安身立命师云他方任变我国晏然进云风卷三禅如何师打云打脱三界劫尽无碍进云何法能脱师复打云者里摸索颂曰懒融问罢三禅尽解脱句中见血淋满面春风不失色将来一日可为人问不经行不打坐向何处悟师喝云汝因甚迷进云不用只一喝师云狮儿未瞠眼瞠眼识好恶听颂三十年前求悟不得三十年后求迷不得勿论瞠眼合目祗要皮下有血问青山云叠叠时如何师云梦眼未曾开进云开后如何师云还我云山来进云向甚么处见师云日出天明雨落地暗问如何是笑呵呵师云得意忘忧进云如何是哭啼啼师云逐境迷心进云上古云众生度尽因甚度不尽师云夜静水寒鱼不饵金钩空放在湖滩问铁牛入草场不见踪和迹师云害物伤苗进云何处见得师打云着眼颂曰犯人苗稼几番问他只是不认一棒打折驴腰从今向后谨慎问临济有三玄三要如何是第一玄师云凡夫抱佛眠进云如何是第二玄师云龟毛索上打秋千进云如何是第三玄师云庙门石虎飞上天进云如何是第一要师一卓云拄杖先蹼跳进云如何是第二要师云鹊噪有客到进云如何是第三要师云金狮谩言豹偈云三玄并三要点额鱼未到而今龙门高也要尽一跳问弟子意性不明望师垂示师乃云意性不明逐问谁疑情之上更加疑忽然打破疑团子本无少欠不多余举百丈谓众曰佛法不是小事老僧昔日被马祖一喝直得三日耳聋黄檗闻举不觉吐舌试问大众此事是难是易切莫作难亦莫为易百丈不个披虎皮吓人黄檗只得假装怕势都是打鬼就鬼切莫作耳聋吐舌会问作甚么会师云山僧害耳聩僧张牙舞爪作虎势师亦吐舌作怕怖呵呵分明是无帽讨帽戴惹火自烧身啐一声下座。

　　上堂问铁牛未现形如何师云顽皮太厚进云现形如何师云贱骨空高问昱霍母难如何报答师云只须死法进云何得如是师云恣纵恩情活地狱剿除孽障死天堂问十方婆伽梵一路涅槃门和尚以那一门接引后学师云棒喝两途权实双举逆之顺之凡圣皆取问庞公云十方云来集个个学无为此是选佛场心空及第归是否师云是进云眼里不夹沙师云眼里纳泰山进云道是不空师云道本不空进云空的是不空的是师云总不是问举足动步四面风响是甚么意师云只因鞋短脚板长问学人今日生如何是父母未生前面目师举杖云觑进云破家荡产无一报恩师良久云恩报竟问佛开八万四千门和尚将那一条门路接人师竖杖云除此一事实余二则非真进云如今已度多少师云莫妄下注脚问昨日今朝即不问虎雄院中事如何师云日浩浩月浩浩进云如何是和尚家风师云一寒如冰一热如火乃举杖示众云唯有者个家风本无年月也无时节祖令施行逢人便接今朝昱霍母初度只见满庭生瑞雪多拜南辰与北斗长生簿里更添劫。

　　上堂云天色未晚瞌睡鲜来白日梦话屈杀痴呆者里有梦眼开者么问无梦无想主人公在甚么处师云翻身枕子堕满床现珠珍问世尊从三大阿僧祇劫舍头目髓脑国城妻子方得成佛作祖和尚曾舍个甚么来师云山僧从无量劫不舍一丝一毫不欠一丝一毫进云悭吝不少师云负债者且多问和尚莫不是佛也师叱云者长老觌面讪谤山僧进云可通忏悔么师云返观自性若虚空刹那能灭阿鼻孽乃竖拂云者个道理梦也梦他不着想也想他不来百劫舍头舍目千生惹祸惹灾不欠不舍本不修圣耶凡耶岂两胎呵呵显则无名可表隐则狐疑妄猜者里分个甚么佛耶祖耶凡耶圣耶一味平常为至道两轮日月照中心以拄杖一卓下座。

　　解制上堂维那白椎竟师云以此百余期已终难道还是第一义何不道第二义第三义僧喝云颠倒汉师举杖云者是甚么义进云是木义师云欲想学飞腾未曾长羽翼问百日期满临行是主送宾宾送主师云宾主历然接送同船问达磨面壁虎雄振锡是同是别师云去岁立春过今年又春立进云武帝因甚么不识祖意师云天子未尝不识祖话不投机六月寒问世尊出世以三藏法流传和尚利生以何传流师云一条拄杖软如绵扫荡烟尘一味禅不劳两片口皮动自有风声遍界传问禅期未终事如何师云轰轰烈烈进云已终时如何师云空空寂寂问离却此处又到那方师云随情得趣处处家风进云直指向甚么处师云如今定夺在阇黎乃云当家问话扯吞声冷水浇怀忽觉惊想是禅堂厌逼迫虑恐心地未光明人人幸放千斤担个个难逃杖一茎向此牢笼跳得出昂昂撒手任前行咄休放过莫妄轻是圣是凡辨验清再到问机答语恰三十痛棒作饯程诸禅衲且谩退山僧痛切有几句若不直口亲嘱咐辜负一冬受碍疐生死大事非小可财堆北斗难买替千语万言暂放开单提话头疑一字即若狗子佛性无无字疑来并疑去疑到人法两相忘恍恍惚惚无天地久久自觉身轻安再将话头绵绵密古人大悟一十八小省小悟无转次莫待略有些相应胡言乱语做诗偈耗散天贞玄妙门中途退堕枉前志贪荣华恋尘市光头一伙成群队东一撞西一势弄笙琴舞乐呗哈哈笑逸混一世光阴错过尤闲可肯忍心自暴弃戒严持禅要细三藏经书指路径弥陀一句纯心地超生脱死定参禅见性明心出苦趣一肚热肠尽吐泄高人志士牢生记再听一颂颂曰出家立志最坚牢持戒参禅正信豪戒似平基竖殿阁禅如磨镜照微毛悬崖撒手通身快漆桶踏穿彻底臊一日韦驮推送去挥扬法化声名高众礼下座。
嘉兴大藏经　空谷道澄禅师语录


　　空谷道澄禅师语录卷三

　　嗣法门人德儒编

　　顺治十八年辛丑十月江津县广福寺请结制山门云门庭不在宽大只要其中有人则兴路道那管曲直但以到家一步为贵到家且置如何是升堂一句暂以化城为歇息远观宝所不多遥撩衣进佛前云唯有者个先辈好爱自尊自贵有话不肯直说惯打肚皮官事惚突手执空花好似打的哑谜儿孙只得疑猜如饮酖酒迷醉个个冤深海底特来为渠申冤报气方丈山僧到此不是寻常未入门时豫先打量拄杖横身是手眼悬河辩舌也奔忙即日上堂近座云法王宝座八面玲珑天垂华盖地涌莲蓬最好山僧说法利生传灯正脉流通便升拈香云此瓣香灵峰发出枝枝透出三千界达磨拈来单单直指一味禅今朝信手拈来爇向炉中专伸奉为
当今万岁万岁万万岁皇后齐年太子千秋仗愿仁风吹处千邦贡德雨流通万物春次拈香云此瓣香枝能撑日月叶可覆山河馨香充斗府声名播五湖爇向炉中奉为各藩殿下睿算千秋满朝文武阖国公卿伏愿进忠进孝天赐福为国为民龙献珠复拈香云此瓣香痛棒打开骨见髓喝雷惊退魔消魂自从两手亲交付直至而今天下闻拈爇炉中供养临济正传第三十一世上敏下树本师和尚用酬法乳之恩敛衣坐上首白椎云法筵龙象众当观第一义师云踞地狮子吼诸兽潜藏走稍迟起拟议魂魄不长久且道在第几义速道僧拟问师疾一棒云拟即不中僧退去师云真不唧溜问如何是一大事师云杀人不眨眼进云如何是一小事师云顽石未点头进云点头时如何师云因小失其大问父母未生前是如何师云天地不能拘进云已生是如何师云乾坤岂可束僧以脚一蹬云者是已生未生师云明得脚根两处俱清问乍离虎雄即今虎在甚么处师喝云照顾爪牙进云和尚临广福将何为受记师打云全凭者利害问此是杀人棒活人棒师云扬眉多少风骚客转眼沙场血凝堆问如何是无舌人解的语师以拄杖一卓云字字分明进云百尺竿头更求进步师打云求即犹远放过迷问大地无寸土时如何师云汝站甚么处僧无语师云吸干沧海余胜渴推倒昆仑尚未奇进云金鞭扫尽圣凡路玉笛横吹劫外宗师云任伊　跳惹人耻笑问如何是广福境师云太公山左绕古佛坎右旋进云如何是境中人师云跣足踏冰雪方知彻骨寒进云人境双忘时如何师云云过岭无迹水成冰有形问世尊云吾已说法四十九年未曾说着一字今日和尚是有文字无文字师云有无俱不立现成长题目进云如何是学人问答处师云文不加点进云如何是和尚垂训处师云语不露唇问头上火然如何得救师云定着进云风烟不定时如何师云睡着进云黑沉沉如何师云醒着进云劫火烧尽又如何师云随着进云既然如是无安身处师打云若不磅着即磕着问久经琢磨如何不了师云因汝琢磨故此不了乃云不了本不迷了后原无悟语默声色间凡圣无两路若论佛与仙都是凡夫做以拄杖画一圆相云向者里会得则佛祖有分从此不了凡圣无亏且道无亏欠之句如何道家家明月谁无分处处青山都有缘。

　　上堂问十方薄伽梵一路涅槃门且道如何是门师云水底泥牛吼木里毒龙吟进云今辰地官圣诞和尚如何称觞献寿师云四海兴波八面起风进云即今在何处师云日出扶桑月没广寒进云祝寿且置如何是现前利生一句师云江河水滔滔为尔晓夜流问佛说三乘何为最上师卓云杖头荐取得不劳觅二三进云瞒顸不少师云不明的旨依堕三乘问不与万法为侣是甚么人师云铜铸不成铁泻不就进云毕竟如何师云推不向前缩之不后进云不前不后又如何师云高来高接低来低迎乃云今朝接个瞎驴恭请山僧升堂无法可说但表家常以了日脚举拂云者个是家常如何是日脚答云不识师云难怪尔等不识三世诸佛历代祖师到此也不免受瞒山僧只得为表出举起拄杖云百法明门止此中森罗万象尽包容杖头消息亲挥指暗有玄微一线通掷杖云拄杖亲交付亦任打西东。

　　上堂举僧问百丈如何是奇特事丈云独坐大雄峰僧礼丈打此中有不顾危亡者么问如何是奇特事师云呵佛骂祖僧向师一潠师打云仗谁势力欺忤山僧进云敢有粗心师呵呵大笑云何足奇特问阿私仙庵不举爨食个甚么师云人元三进药提壶两度浆问如何是广福境师云千载长春草四时不卸花进云如何是广福人师云语默通身灵进云人境俱忘时如何师云无风波自宁僧作礼师云水清秋月明问如何是玄妙之句师云石火夜烧天大地齐合掌进云还有奇特也无师云老僧穷劫道不尽进云为甚道不尽师云说即不是是即不说问入息不居阴界出息不涉众缘时如何师云露地撑铛星月一齐煮问如何是镜中花师云拔山之力摘不下进云如何是水底月师云冲霄之志提不起乃云灵山七七理葛藤道脉东传续慧能迷雨纵波涨万状狂风逐浪起千层十方拄杖如麻粟本地风光许独明任有千差及万错到头贯串一条绳一卓。

　　上堂问如何是灯烟不绝句师云绿水涧中流不息白云岭外数枝飞进云如何是和尚灯传句师云拄杖挥四海明月照五湖问三藏具无万物皆空和尚说个甚么师云我事不同他事著有着无两背问法雨冰清大地沾恩还有化不到者么师云天下人心共一德含情草木也同春问如何过去心师云能读古人书进云如何未来心师云休打万年桩进云如何现在心师云随缘消旧孽僧礼师云切莫造新殃问和尚拄杖如吹毛利剑师云杀人不眨眼进云至今杀了多少师云当锋者如麻屈死者似粟进云善哉师云苍天士问生不知来处师云愧杀狐子进云死不知去处师云惭杀奴儿进云不生不死作么师云青山朝朝青绿水日日绿士礼云谢和尚指示师云贤圣门路总自进自行自参自悟始得乃云含情蠢动共一胎段段风光去复来愧杀奴儿不长俊东邻西舍弄傀儡而今只教惺惺着切忌三思两执迷唯此者个道理上古今人同碗共箸一毫无隔别举拂示众云会么若向者里会得饭来同吃衣来共穿者里不会同床各做梦饥渴各自知即若马鸣龙树智若悬河未尝道着一字提婆鹙子辩如倒峡岂能商量到家今日德藏居士想必恰合些子么喷嚏一声云未梦见在。

　　上堂问如何是圈中牛师云一饱百无忧进云如何是出山牛师云水草当足酬士问如何是珠走盘师云怀胎妇女两个人进云如何是盘走珠师云名利场中谁放输问教外别传指明心地和尚拈拂是何道理师云太公抛钩独钓龙进云如何是镜中花师云打破镜时没一些进云如何是水底月师云吸尽西江不可得问如何是烦恼师云佛成众生进云如何是欢喜师云众生成佛问学与不学如何师云贵贱智愚有分进云如何是清净法身师良久云清净法身进云如何是圆满报身师正威耸立云圆满报身进云如何是千百亿化身师云昨日静隐今朝令行上座披红下座穿青问如何是大地逢春师云柳绿槐青进云如何春后一句师云暑气来蒸问杲日当空现万象森罗是甚么境界师云癞虾蟆放光问如何名受戒师云披着去进云如何为参禅师云默着去问如何是过去佛师云六六三十六进云如何是未来佛师云活生自埋没进云如何是现在佛师云平地何起突僧礼师云休入三岔路问放去满虚空收回在本地如何师举起杖云者是放是收僧无语师云死汉问十圣三贤总是利生样子和尚登法王座宣扬般若此是甚么样子师云钵盂复降龙锡杖重开花乃云挥杖拨转处虚空飞雨花举拂提唱处平地走龙蛇拨转关捩子物物有活机筑开通天窍头头真造化总教世人瞠眼觑着举足踏着开口说着伸手摸着吃饭咬着穿衣挂着经行坐卧常相应自获玄关一窍灵举马祖不安院主问近日尊候如何祖云日面佛月面佛且道者老汉不顾危亡不识其时若是山僧问安近日尊候如何答日面佛月面佛即与一喝云奸雄贼妄起祸端教他掩面自愧疾死无容或有问山僧近日尊候如何与他劈面一掴云自不照顾问渠作么其中有为陀主报不平者么大众不言者唯恐公道惹人嫌不免山僧评论几句以安人心惯好伤人虎临死不失威轻动些锋铓两来都受亏乌兔本是佛出没在东西与渠没交涉含羞老面皮为善返遭坎坷行恶感福寿齐世间多少不平事紧闭六门无是非。

　　世尊成道日上堂师云大通佛世出凡缠谁信睹星悟本元惹得云门颠捏怪婆心一片附东渊难怪云门不察来历者老老大大的个汉家说话不观前顾后一出母胎手指天地就说个天上天下唯吾独尊岂不自是向后法华会上寿量品中言个成佛久已岂不自得何故又入雪山六年睹星悟道尽是没交涉之谈弄出许多络索不畏傍观者讥诮当时难陀眉带愁布袋金师打失笑承虚接响到而今大胆云门胡乱跳直至斯时未有一个半个挺身出头言个公道报个不平待山僧一一颂过兜率降世兮屈尊就卑皇宫托胎兮玉叶金枝　地一声兮麟走凤飞九龙吐水兮万物齐滋沐却垢躯兮毫放光辉地摇六振兮正法住时天散雨花兮法鼓重椎周行七步兮龙虎相随指天指地兮火宅厌居独称为尊兮三界良医却去世荣兮别有风威越城雪山兮巢髻网眉六年苦行兮芦膝藤颐夜睹明星兮倏破大疑教演三乘兮量时见机末后拈香兮冷暖自知灯灯续焰兮南北东西故入涅槃兮十大子悲正法千年传震旦达磨航海过金潍剿踪削迹挥心旨在圣不增凡不亏云门不达时宜懊满口胡谈乱鼓锥试问者不亏的是个甚么一卓云者里会得无道可成从此不会有戒可披传衣竟下座。

　　上堂问昨日说戒因甚么细处不断师打云者是断粗断细进云受五戒者如快活林鸟黄鹰当阳如何支得师云若无傀影犬不吠才有鸾飞天下平进云受十戒者如骑虎背如何下得师云悬崖须撒手平地宜小心进云受大戒者如老鼠钻牛角如何出得师一喝云会么进云不会师云如履薄冰戒址平清如临深渊道体自坚问佛何独向今日生师云因缘必有时进云此是甚么时师云诸人卜度不及问世尊因甚声名重三千大千师云总不本分进云和尚又如何师云依葫画样进云男儿自有冲天翅怎向古人旧路行师云如何是新路僧无语师云社鼠寸光何云大千问皇天无二道圣贤没两心因甚还有九十六种外道七十二阴魔师云水土本居长生地岂教西流独产金问昨日无生今日有生是如何师云昨日今朝事不同进云因甚不同师云有无生不生因境起生灭进云二俱不着师云不食王母桃自有仙家枣进云分明见是金丹谁知是个火枣师云眼底未清错认不少乃云举眸若见是从头错到底语默声色间无彼亦无此满堂都是瑶池客颠倒骑牛是老子下座。

　　上堂问浮云聚散时如何师云聚因天地合散则日月明僧礼师云者里是聚何处是散僧展袖出师云毫厘有差天地悬隔问旧岁未去新岁又来和尚今日在新在旧师云指东画西坐南向北问今日立春与众说个甚么师云钁快犁尖慢牛加鞭进云临春不下种如何师云青眼看白眼问今日逢春如何是辞旧迎新句师云月现金波生碧浪星分浩彩滚圆光进云万物春放秋收事如何师云国泰时丰民安乐道高德重衲衣香进云如何是空师云一望无踪进云如何是谷龙藏虎伏问达磨西来传个甚么师云南帝不识北帝难明面壁九载等个知音进云震旦国中谁是知音师云云飞千岭雪飘一身进云还更有无师云赤足赶鹿穿靴吃肉大庾岭头无荣无辱问如何是须弥山师云可闻不可见进云因甚不见师云乌兔循环视者万难问大千沙界尽在一毫端者一毫即今在甚么处师以拄杖一卓云会么一日一须弥一佛一世界者里若会得了却恒沙债问佛法无私因甚不普利师云岂奈聋盲痴哑何问如何是禅师云粪堆土峦进云如何是定师云戏台市镇进云如何是戒师云酒肉皮袋进云不禅定戒时如何师云焦芽败种地狱有分进云天堂地狱是一是二师云归心无二善恶有差问和尚慈悲直截路通一线师打云直截士问无毛鹞子飞天彻地即今在甚么处师云拟即隔千山士礼跪云弟子千山特来求指师云依在当然乃云不容拟议不落思惟彰明也现于日月星辰之下暗藏也隐于四时八节之中今朝唐善人请升堂只得净裸裸赤条条拈出历历明明现在当然此中有识者么者里识得价重三千者里不会一团干屎橛不值山僧分中囤得千日货自有赚钱时逢贱必有一贵难道不有验物作价看货还钱的此处若无识货者放入壶篮等知音分明好个真消息可叹时人认不真。

　　上堂问达磨来有甚么消息师云家丑不可外扬进云已今天下人知师云虽然识得老胡面未必度量古人心僧竖起拳问和尚会么师打云野毛狗能学鬼叫僧一喝师复打云山猿精惯效人行问如何觌面不着师云只为门墙高视之不见进云因甚不见师云木来无一物何劳寻拘束问威音那畔事如何师云善恶无闻心寂静人我不分道自殊进云如何是者畔事师云梅开雪里通身白风过兰边遍地香问如何无生而生师云水清金鳞现尘起古镜昏进云如何无死而死师云月在天中现影从海底明乃云达么不来东土太平安稳无事三藏不去西天岂遇鬼怪妖精平空设下陷人坑几个向前拼命世常云客不来祸不生龙不行山不崩止想独与二祖安心谁知砍一斧伤一林一处雷鸣天下响亘古门庭遗祸根留下一个千斤担递代相传勉力撑即此当阳行正令杀活收放任纵横举杖示云会么者里会得续焰传灯有分此处不明铁鞋踏破难成。

　　除夕上堂师云寒来暑往明暗相催三十日尽何处瞻依问年年有岁月月三十师云是改他不得进云冬至一阳生甚么消息师云冷灰爆出熟豆来进云旧岁已去梅花送新春才到粉团开师云物能应时节人不知春秋问父子不相会时如何师云两头着忙进云会时如何一处肚肠进云唯垂加护师打云拄杖坚固进云蒙慈光照粉骨莫报师云但不自欺即是相依进云学人物情不欺敢欺自己师云如何是汝不欺自己僧展袖出师云大好不欺自己问如何是戒慎乎其所不睹师挥拂云尘线条条无人数进云如何是恐惧乎其所不闻师云普化利生凭铎铃进云不睹不闻如何师云昧却声色天地悬隔问三世诸佛前化和尚今化事如何师云风雨一齐打钝渐两处敲问觌面不知端的从头一二开示师云前岭后山下地上天剔起眉毛返复细观问世事如麻何时得了师云门外问支宾进云他不识又如何师云再来问山僧进云和尚现不指示等待何时师云无如尔何乃云目前不了岂奈何分明指去问维那瞒顸佛性犹闲可转见阎浮业识多即此是三十尽日阎老打算饭钱还有不欠者么进云无欠无余和尚如何师乃云若问渠侬不无不有穿衣平生未挂一缕吃饭到老未嚼一糅看起容颜无妍无丑动作施为千眼千手问机答语通身是口岁年多少恒河沙久逆行顺行诱人回首志公啖鸽曹山颠酒南泉斩猫赵州烹狗破山老贼酒肉满口横拈竖拈觌面颇剖呵呵分明好个大光钱直下何人堪授手。

　　元旦祝圣拈香上堂师云灵山老没疏亲笑面虎入南闽面壁的过葱领断背安心太过蠢破头山上树分枝堂开广福续佛惺千门万户皆同春切忌捕风而捉影起立拈香云此瓣香收放在乎我卷舒岂让人堂堂包万象融融贯古今曹溪分万派鹫岭独称尊勃地拈入手纯和一味真焚向八德炉供佛及
君亲皇帝万万岁灯传亘古今放开禅道弄虞弦大家和唱太平春敛衣坐云今朝上堂无别拈一炷香供佛供祖说几句法利物利生拈香已竟如何是法良久云大众闻么奇言声清雅有耳不能听下座。

　　解制辞众上堂云话说千篇有放下一毫无智者当下决迷奔十万途宁为一世憨岂作万生奴退步入山妙安身德不孤前朝隐高士不被丝毫污要得无多虑一衲一草蒲今朝法会中几人是丈夫僧喝云当机难让师打云有势不临真君子无风起浪非丈夫山僧已此吩咐过何必区区妄嘟嚧临别吃吾三十棒将来千古作规模抚掌呵呵云大快活。
嘉兴大藏经　空谷道澄禅师语录


　　空谷道澄禅师语录卷四

　　嗣法门人德儒编

　　康熙元年壬寅住重庆府观音寺上堂至座云曾拾灵峰座上花今朝重放示三巴个中开口依前笑三十痛棒不饶他即升拈香云此瓣香拈起镇乾坤位清名正放下安天地道泰物和爇向炉中祝延
当今万万岁文武显宦本蜀尊官伏愿圣德无疆皇子皇孙续传永一人有庆文武忠臣世代钦次拈香云此瓣香棘栗丛中无挂碍剑树刀山庆有虞烟尘不避连风雨铠甲无声带水泥信手拈爇炉中奉为钦命四川兵部尚书都察院李公国英大金汤海角声声知进退旌旗步步看高低令行密密宣王化识得太平正此时敛衣坐白椎竟师云几度中元节威风在一时拄杖传心旨梧叶飘玉墀含识迷根本无情尚知归者里有知归者么问海阔从鱼跃天空任鸟飞归在甚么处师以杖一卓云不识目连觅地藏且向金井看秋风问大悲现千手眼和尚现甚么师举杖云山僧者个能纵能夺能杀能活若还识得三界无缚问月映秋潭时如何师云清白分明进云明镜高悬时如何师云妍丑难避问寻牛不见踪如何师云犊鼻无絭荒草乱撺僧蹬足云者里见师云头身已过尾难出圈问十方法鼓一齐响时如何师云饶汝耳听不行无分进云大地法幢一齐竖时如何师云出广长舌渠无交涉进云向后事如何师云前门垂帘后户要闩忘却六尘跳出三关乃云三关跳出越三界玉液琼英谁不爱不贪名利不求荣凶神恶煞无何奈正直无私上帝钦公平有德龙天盖所以为人在于世中多诸方便恤老怜贫培德培仁寻常自心若不欺皇天佛祖岂能昧且道如何是自心不欺句未曾动念先知处才举贪图迷却心啐慧灯剔起返观照还是自家人弄自家人拽拄杖下座。

　　上堂问如何是第一义师良久云会么进云开门见山师云已落第二义问前朝说不尽英雄如何还怕阎老师云天下人欺心不得进云和尚还怕么师举杖云手把虚空杖挑日月佛来魔来拦头便择乃云若问老僧第一义起心动念落三四良久之时不契机杖头举起锋铓利英雄难越阎君手造化合符超祖位普天人若不欺心那怕无常瞠眼觑秋月寒潭湛独明虚空把定无来去众禅衲莫疑戾珍重频频直路行踏翻漆桶明心地心地明休轻造切须认性逞高傲悟了还同未悟时机开漏泄兜人笑只待韦驮推送出大阐化风才算妙忽然平地一声雷门庭高设任来跳举善财参五十三员善知识末后到弥勒阁前见楼阁门闭瞻仰赞叹见弥勒从别处来善财作礼曰愿楼阁门开令我得入寻时弥勒至善财前弹指一声楼阁门开善财得入阁门即闭见百千万亿楼阁一一楼阁内有一弥勒领诸眷属并一善财而立其前善财因无著菩萨问曰我欲见文殊何者即是财曰汝发一念心清净即见无著曰我发一念心清净为甚不见财曰是真见文殊尔等各不设心清净而来朝参暮请问语答话有甚交涉难怪大众没交涉善财况求门得入无著请问见文殊更没交涉待山僧拈颂过拈云家中无饭吃做个卖米汉颂曰不因弹指无门入无著憨呆被尔屈谩道文殊清净中花房酒肆有真佛且问大众如何是真佛良久云发一心清净是咦堂中三圈转仍从大门出。

　　上堂云拄杖横担千日月钵盂包纳百须弥非是山僧擅轻举今朝只得露全机者里有知机者么问三十年前为上客直至如今搬柴运水此是学人知机么师云未在进云如何是师云朝坐屎坑暮卧粪堆臭里变香暗发光辉僧礼师云好似冷灰爆豆始得问离火宅登宝王座时如何师云月到十五圆进云圆时如何师云莲花出水香问世尊睹星成道和尚参禅明心是同是别师云分明一首曲调出两样声问法施无穷今朝无尽如何是有尽师云掬水玄明已在手进云如何无尽师云撒开手去映千江僧礼云真乃佛法不可思量师云山到绝巅云更远水归源底鱼犹深问何为大雄大力大慈悲师举起拄杖云山僧者茎拄杖能杀能活能纵能夺进云何处见虚实师打云口里说来恐虚棒头落处的实进云性命丧于棒下师复打云前棒打死后棒打活祖令如是任伊卜度乃云为人切切要知机知机终久得便易财堆北斗谁将去作佛斋僧永不虚所以凤台樊居士建刹供僧效古引今同沾圣恩沾恩且置如何是古今同兴之句祗陀太子舍祗园长者布金作福田百万人天为大善今朝檀信事同然众僧居住无能报早晚拈香爇佛前以拄杖一卓下座。

　　上堂云承虚接响事今古在投机莫道寻常是寻常落依稀所以此事不越寻常不着寻常且道在甚么处杖一卓云万里长空一色千门万户何差尽性养性见性三教原来一家百草头边虽祖意吩付禅人眼莫花觉得自心原是佛休将好肉剜疮疤举江西道一禅师因一夕西堂百丈南泉随侍玩月次师问正恁么时如何堂曰正好供养丈曰正好修行泉拂袖便行师曰经入藏禅归海惟有普愿独超物外所以宗门人坐卧之间如夺虎穴相似恒存利害莫作寻常悬空起云平地泛波幸得各具抽身法不然祸入萧墙甘受其苦虽然如是也是角鹰啄鸭只见满河乱浡全无半个落底那时山僧在旁先将老汉拦腮便掴仍将三人验过始得呵呵谩道胡须赤更有赤须胡勤堂生瑞草好事不如无下座。

　　四月八日上堂拈香竟云年年四月八岁岁佛生辰渐次有三学直指无二门祖师法令严铁面不容情问话求开示血棒如山崩只许超物外当下绝见闻果有者等人么僧礼求开示师打云先打后商量进云商量个甚么师云鸡寒上树鸭寒下水进云不寒不热如何师云沧州狮子广府铁牛一夜相打浑身汗流问一微尘里可转法轮么师云顽石尚点头牛耳岂得闻进云弟子可得闻乎师云棒下如雷不肯彻皮士礼复问如何是古佛师云土墙厚进云如何是西来意师云石壁薄进云如何是西来意师云香圆果进云如何是西来意师云臭米团问圣凡情尽如何师云休造次进云蓦地好风光师云情未尽进云必竟如何师云好与三十问滚入葛藤里如何斩断师与一棒云断进云离了拄杖又作么生师云荐得杖下事又向汝道问禅非参道非学不思善恶正恁么时如何师云无风不起浪进云日常见闻夜梦知觉时如何师举杖云梦见者个么进云月落树无影风清云满池师云可惜光阴虚错过何须堕在寻常坑问殿门内外堆积千层如何师云者个铁馒通看不通吃进云学人下口师打云利牙尖嘴在处捏宄问杲日当空时如何师云只恐未登极顶处越过桑榆贺太平乃云堤高藏绿柳篱厚隐黄梅莫道春无令常闻子规啼学道者无修无证进戒者有受有持传衣竟云话说三千闲骨董归心那用许多篇一茎拄杖随方便半个蒲团到处圆上日王瓜无估价近时茄子不成钱情境熟理事顽纵有倾心不再然不如辞转他方化一方初到更香甜。

　　康熙四年乙巳住成都重阳观传戒上堂云古今戒地杖头开一埽烟霞不复来今朝令在山僧手者段风光恁剪裁虽然如是山僧素不惯谈人情语无非随机应酬一纵一夺一放一收为必不是班门弄斧或张或隐或进或退难道不是因时制宜扶起的满面春风推倒的无端造意者里不是无风起浪平地千戈盖缘众僧乞戒坚请上堂只得与众分疏明白举杖示众云见么若向者里离见见戒可得一半以杖一卓云闻么若向者里离闻闻准入初地乘渐登阶级毗尼法只得劳吾两片唇乞戒一齐诚谛听次第从头理葛藤依文作法竟下座。

　　上堂云说法利生招罪惹愆杀猪宰羊成佛有分山僧向后戒中不除人之杀害不断人之酒荤只教呼转白牛不犯苗稼便好举广额屠儿于捏槃会上放下屠刀立便成佛自云是贤劫千佛一数大众自不照顾回头是路虽然如是刀痕血迹未干在呵呵当时不觉丑过后方知羞开口无交涉花残已过秋掷下拄杖云丢下屠刀凭自得堪叹渠儿直下当。

　　上堂云几番权便弄钳锤指个画梅戏乳孩法雨撒开如夏露道风振转似春雷泥牛唤醒归栏去石虎掉头入圈来拄杖横挑双日现重阳院里法幢开一卓云会么三世诸佛历代祖师种种差别知见诸乘法门一一皆由者拄杖领过了也本来无说须道世间一切语言文字皆是权语咳吐掉臂敲炉打地吹毛折指无非方便实际理地不立一尘有何言说既屈山僧说得一团花簇簇皆是老夫妙用与汝诸人分中本无交涉若向诸方舌边记取得些来蒸沙岂能作饭画饼那得充饥如前用心全无勾当只须自己屋里捡点岂向他方驰求呵呵若还不遇仙陀客焉识壶中别有天。

　　提台两镇宰官居士九月初一日延师住圣寿寺殿门古佛家风横行好直行好祖师作用颠拈是顺拈是今朝在山僧分中无论颠横逆顺但得到家一步为妙到家且置如何是入门一句一喝云未挥法杖乾坤稳才举新符日月圆座前云陶公早已去白衣还未来两正作中时黄菊满盘开今朝重拈示明显不用猜升座拈香云此瓣香生长无忧田地出现清净国中拈来奉为
当今万岁满朝文武诸公西蜀宰官居士同成般若会中圣寿已成荒草地谁知今日复兴隆敛衣坐云许多佳景成冰化无限秋光重复新莫是灵山曾有愿仍来此处共团圞举起杖云今日钓竿在山僧手里有上线吃饵者么问答未录乃云竖千古宗风始从今日作万世招提出自此时且道今朝是甚么时一卓示莫不是众居士现宰官身仍来法门辉弘祖道时故此诚留山僧住圣寿禅林建功圆满入院上堂而求受记耶为求道法耶蓦头一棒云若为求受记人人脑后慧眼开步步脚跟点着地若为求道法动静回思返自观日逐寻常无不恰仔细捡点得出石牛与白牛齐吼木鹅与凤凰同鸣老僧白棒齐着力五更钟响大家闻以杖一卓下座

　　上堂云今日山僧五十日脚如云过隙看罢今古圣凡均皆同个消息一喝云放之弥六合卷之藏于密不意众居士来此祝敬山僧无别说只好画个元字脚呵呵只因者个元字脚一世憔燎弄恶杓打破髑髅盖撞开固橐钥摇尘弄象鼻雨花缤纷落儒宗乘车辇道士飞仙鹤三文大光钱贯串一条索神通与妙用皆是人做作法门任千差不离者个勺若问报慈恩拄杖勤操略一卓云者是放耶收耶若是放达磨只履转乌藏若是收曹溪香水永长流今朝识得娘生面三世诸佛把手游拽杖下座。

　　建法堂复迎升座门云初住石牛一片荒二临圣寿渐成行希林率众请归院大展红炉煆十方入堂四顾云云堂深广阔凡圣尽包裹捉定无孔锤敲脱没鑐锁剔起不夜灯踏翻铁壁垛打开宝藏库风光任批叵忽听石牛木马嘶声声只教太停妥方丈一喝云踞地狮吼魔逃狐走十地闻惊三乘俯首佛法世法错在张口有问祖意十升一斗上座拈香云此瓣香天之育而岂覆地之产而难藏信手拈来奉为
君王生民仰赖地永天长次拈香云瑞光含万象天星灿满朝普熏华夏客回首是蓬瑶复拈香云花开放八节果熟敛三冬爇向两仪炉专为山主烘满门增福寿万遂百谐通敛衣坐问帝释请时如何师云正合符节进云请后如何师云千古留名问和尚因甚背佛坐师云堂主之过进云自难承当师云比上不足比下有余进云比此且置如何是承当句师云拄杖正说法顽石侧耳听问千花台上拈花事如何师云至今笑未休进云尽大地几个知音师云除你尽是乃云若还大地不知音安得诚心两耳听假若订名叫一声管且向前忙答应此是天真妙觉性泾渭未分乱搅紊所以山僧去复又来兮只因化缘未曾尽隐显莫测兮古今法原无一定周旋普遍兮流通佛祖之正印法螺重吹兮千百年后存高兴以杖一卓云会得山僧一卓通身彻快无病。

　　上堂问月映千江时如何师云何地不春风问平地一声雷时如何师云过量于人问千佛万佛总是一佛何故又有恒河沙数师云为尔心多问人人本具佛性因甚堕在迷悟两途师云只为知见放不下进云放下即无师云堕在迷途进云拈起即是师云堕在明白进云迷悟不着师云且救一半问了即孽障本来空又落空见时如何师云知落非空问凡所有相皆是虚妄为甚集众升堂师举杖云唤作甚么进云不会师云若见诸相非相即见山僧乃云佛性本自如迷悟分两途明白的不及痴暗的有余同秉天性各出希奇如管籥音机分上下须共一气各响不同诸天见雨为琼浆修罗见雨是刀枪众生见雨得清凉牛不见雪犬不见风人不见鬼神迷即妄生悟即见灭故云心生种种生心灭一切灭又云生灭灭已寂灭为乐所谓不从一法起知见自有如如古道场法王稳坐空王殿眉放毫光照十方。

　　四月八日上堂云说起今朝四月八仔细思量则不恰佛之一字原无生如同名将卸盔甲只因随类度众生惹得云门要打杀幸有山僧可具眼不然一概没傝　亏渠座上一枝花恒沙世界尽开发寻常上供不为然惟有今朝要海纳拈香竟敛衣坐云山僧弘法已多年几度花香秋月圆老干放条新复旧苍松开蕊翠还鲜真如佛性映江月幻壳业形度海船钵底须弥藏碧玉杖头日月现金莲扬眉竖指挥心印折背拈拳续髓传曾听般若精进戒鱼沉燕落岂虚言洞房肉案老僧律酒肆屠门衲子禅惟我个中亲荐得驴胎马腹大悲船举杖云会么山僧者茎拄杖有通天彻地威风七穿八窍玲珑动时杀活纵夺静时庄憨朦胧唤作钩铫拔楔抽钉唤作鎏铠防非抵恶所具通身锋铓不敢轻触妄犯触犯者则丧身失命名之曰戒愿者受之传衣钵竟下座。

　　住北京辛亥五月二十九日工部郎中擎安荐椿萱请上堂至座云拄杖起尘面口　擎安为母请荐福权衡今在山僧手一棒到头一血窟升座拈香云此瓣香青黄赤白绿红黑不随四季与八节自从昔日过灵山顺带一株震旦国今日擎安为荐亲信手拈来炉内爇先奉
人王帝主满朝文武同竭次及亡者早升天合会闻香超大劫敛衣坐云山僧乍到京都佛法原无亲疏自古法不孤起大家出来相助倘有脚根点地满盘托出玑珠有么有么呵呵无限长老几个丈夫此中若无知音不免山僧自遣自呼乃云山静云宁忽起潮雷鸣电闪涌波涛慈风悲雨一齐降护送夫人上蓬瑶举起拄杖云而今又来者拄杖头上放光动地运用神通顾视左右云大众见么若向者里见得即见资政大夫及夫人安身立命处则知三世诸佛诸大菩萨一切圣贤安身立命之处以拄杖一卓云大众闻么资政大夫及夫人从此闻法欢喜觉悟归真去也大众若不见闻听山僧表白夫人去处白莲香不入瑶台归上方十方佛刹都参遍极乐世界更风光卓一卓下座。

　　上堂举起杖云倚天长剑匝地锋铓直取西来老胡着慌四方八面无藏避只得摘芦渡了江九年面壁安心后三遭毒药当茶汤东土儿孙恶辣胜忙用假尸棺木庄抽身去两无殃刹那倾刻到西方。
嘉兴大藏经　空谷道澄禅师语录


　　空谷道澄禅师语录卷五

　　嗣法门人德儒编

　　康熙十二年癸丑正月二十六日郡王千岁请师住白塔真如禅院十月二十日迎师就华家寺说法师到山门喝一喝以拄杖指门云者门庭远近行来分主宾山僧到此则不然顿超直入独称尊撩衣便进二门云过了一重又一重层层里面有包容进到尽处无可进浑然觉在饭王官佛前云若云是佛同凡廛俗若道是魔亘古谐和任凭心佛圣凡魔祝愿贤王享三多诸佛座前三展礼登坛鼓唱太平歌展具三礼茶次宰官众居士礼请迎师至座前云师子座法王台优婆罗花时一开千岁今朝恭礼请频拈甘露洒尘埃便升告香云此香不是等闲有生在虚空长北斗万象森罗让独辉十方法界称元首爇向炉中端为祝延
当今万岁万岁万万岁皇后齐年太子千秋伏愿龙楼凤阁乾坤稳德雨仁风宇宙清次拈香云此香不是等闲来那畔威音王手栽发干生枝覆大地而今方作栋梁材爇向炉中奉为　各藩殿下千岁千岁千千岁满朝文武阖国公卿宰官居士等伏愿玉叶灿时枝枝茂昙花开遍朵朵香复拈香云此香不是等闲得三年航海九年默神光断臂无心安密云弥布万峰特此是第九转拈爇炉中供养临济正传第三十一世本师上敏下树和尚用酬法乳恩敛衣坐嵩原大师白椎云法筵龙象众当观第一义师云若道老僧第一义一茎拄杖通天地纵横杀活自悠然明眼上人出班证据嵩原问华家重兴四众临筵即不问如何是诞生王子师竖拄杖云觌面观亲切进云如何是化生王子师倒却拄杖云横担日月进云如何是朝生王子师抱杖云隐显莫测进云如何是暮生王子师以拄杖一卓云坐待符▆进云如何是丙生王子师震威喝一喝云钢符▆▆进云五位王子蒙师指殿下请师升座以何法利生师竖杖云瞬目▆心旨举棒播元宗问慈云普覆法藩均沾弘法利生即不问五家宗旨请师宣师竖掌云不离者里一一问来进云如何是临济家风师喝一喝云一喝莫作一喝会进云作甚么会师云十字街前米价▆进云如何是曹洞家风师打云一棒莫唤一棒用进云唤作甚么用师云不识水银认作汞进云如何是云门家风师拈拂示云莫把胡饼认作粽进云唤作甚么师云玉露琼浆谁可共进云如何是沩仰家风师挥拂云刚才捉得偷米贼依旧走了水牯牛进云牛走还可易捉贼遣贼难师云顽石尚点首木妇吐金钱进云如何是法眼家风师云念佛才打鼓饭熟可敲钟进云五家宗旨蒙师指和尚家风是如何师连打带喝云胡饼苦茶干屎橛麻三斤进云五宗作用全收敛真乃法门第一公师云毛吞巨海芥纳须弥问生铁久炼成钢师打云还欠者一椎问生死不明如何师云白玉本无瑕进云已明时如何师云黄金岂失色问大地众生生而来死而去是如何师云只因把持不住进云把持定时如何师云寻常不被物所转转得物时任施为问千岁办斋和尚受供五宗派即不问如何是第一喝金刚王宝剑师打云血滴滴进云如何是第二喝探竿引草师云雾漫漫进云如何是第三喝师子踞地师震威一喝云狐兔潜藏进云水向石边流出冷风从花里过来香师云无听无闻埋没天真有色有相空生尘障问如何是海底泥牛衔月走师云水母无眼况有口进云如何是崖前石虎抱儿眠师云金鸾须去玉兔还进云如何是铁蛇钻入金刚眼师云龙脑拔珠横身胆进云如何昆仑骑象鹭鹚牵师云良马从来不用鞭进云四句之中有一句能杀能活能纵能夺请问和尚是那一句师云包天裹地句进云离却四句望师指示师云佛法无定体指示隔千里问王爷斋供和尚得何功德师云念同天地清名永香慈音寺法主师问闭门打睡接上上机顾鉴频呻屈为中下和尚今日弄鬼眼睛未审接那个机师云山僧分中何事不容何物不纳但不知尔从那一路来进云来处来师云钝汉还从原路去进云因耳沉师云有眼在问蚯蚓截断两头动性命在那头师云活动非是性安恬不是心要知真下落石虎吼一声乃云堪笑众生不识禅可怜虚度待何年笑天狮子空欢喜三脚虾蟆唤作蝉所以法雨普润沙界慈风鼓扇十方总要见机识时方才是法门中具眼人物顾视左右云大众且道者是甚么时若据山僧正眼观来八荒宁静四海清平乃福星天子治世之时况且王公大人深信三宝文武百官皈心向上正好兴弘祖道竖立宗风广演法化接物利生惟恨山僧者里无禅可参无法可说上无诸佛可成下无众生可度岂忆我王殿下今朝恭迎山僧至华家堂上说法上报　国恩下利群品盖缘山僧到者里无一法可说无一物可拈只好将三十年前住空王山中无影树下牧牛时有首牧牛歌无生曲今日人天会中唱来与众听听是好大众着耳谛听师良久云听么若向者里听得　当今本是天生佛各藩尽乃菩萨身者里不闻云向空中伴日月水归沧海助鱼龙石女木人亲听得合掌满面笑容容不是山僧妄自举今古到来尚耳聋何也文义虽然古奥幸得音声和雅人老腔端正虎瘦势英雄震威一喝云聻沉静者仔细再听端的下座。

　　彰义门内慈济庵七月庆贺地官请师上堂至座云今朝七月十三特此庆贺地官频握一茎白棒征验凡圣交参升座拈香云此瓣香价重三千卖须当时一遇知音不受分厘拈来庆贺地官早赦众生出苦犁敛衣坐云蓦地无思真实义秋风拟动满盘花目连寻母无方所返到祇园问释迦者里有为报亲问老僧者么问七月十三上堂意如何师云不忘根本进云如何得报本师云悟取本来进云如何悟师云一切处究问拈花事如何师云令人可笑进云微笑事如何师云令人可疑进云不笑不疑如何师云对牛弹琴乃云牛耳不闻己丑但遇水草张口一呼急速转头免费屠儿之手正逢地官赦罪九幽十类放走俱去莲花化生休来五浊现丑今朝是我相参二位居士怀亲报本一闻正法出三涂弹指直超上上品举杖云会么若向者里会得众生尽度方证菩提者里不了地狱未空誓不成佛咦话说难收衣破易补呵呵过了十三还有十五以杖一卓下座。

　　上堂云无风起浪云龙智欲升腾平地干戈风虎势将出穴龙升腾润四洲之焦枯虎出穴醒八荒之善恶草木尚知春有情安无已举杖示众云山僧者茎拄杖生在荆棘丛中用斧砍来烧炮刮削几番琢磨即今在山僧手里活泼泼而来激励人天呵呵世间多少玲珑子谁敌山僧木上座。

　　甲寅师住山东兖州府曹州三教堂结冬制上堂近座云宝座巍巍如泰山水帘云梦站两边沧州狮子吼一声惊起黄河摆九湾升座拈香云此瓣香夺阴阳之秀气采日月之精华遍体长枝叶通身现爪牙拈爇宝炉内供养老释迦次拈香云此瓣香无声无臭非假非真收则一微尘放则满乾坤拈爇御炉内奉为
圣明君复拈香云此瓣香可长可短能粗能细视之▆形弃之有味能增福寿能添荣贵拈爇名炉官民得利敛衣坐上首白椎竟师云能仁现瑞山僧拈棒今古分明全收全放境寂有方语默难量直下承当无穷欣畅者里有承当者么问承当个甚么师云担山填海炼石补天进云还有承当处么师云伏虎擎龙搏风拏云问智慧德相涅槃妙心是甚么人的受用师云待汝彻头彻尾来向汝道进云愿闻现道师云高山平地皆共春问儒释道其性皆一如何分成三教师云日月星其明不二光有大小进云如何为一理师打云是一是二问夫子门人唯老君门人聻释迦门人笑和尚用甚么师云好与三十棒乃云三十痛棒好承当打着脚跟脑带伤把定虚空顶一棒四海龙宫紧着慌拽回拄杖打诸佛度尽众生遍地芳何故如是只因灵山法东流信手拈花笑未休面壁九年雪涌臂碓春半载月盈舟十方海宇喷香水八▆寰衡抛净毬皆赖如来慈忍力法轮转处把恩酬所以山僧者一茎拄杖活如龙恶如虎打佛打祖打凡打圣打个冤家就头方把佛恩报尽。

　　▆▆上堂云众生度尽方证菩提地狱未空誓不成佛此语是前人说过了矣请山僧上堂说个甚么只好与地藏讲个分上赦放众生出脱生方咦未必顺海弘深效地藏悲怜情识洒琼浆宝珠照破幽冥界锡杖振开阿捺邦普赦众生出苦趣尽超佛子入西方弥陀接引亲垂手拄杖头边毫放光即此光者下照无极之地上照有顶之天洞彻十方恒沙法界普济群灵同生安养喝一喝下座。

　　上堂拈香白椎竟师云明明旨趣了了真如人人本具个个不无能随万物称名可向千形安职名职虽存无常安住若急水波上之浮沤疾没疾有似病目仰观空花徐拂徐生所以山僧但愿深山间旷饮露餐松忘缘应世无事于心今朝荷蒙众善并翠然贤徒遥来为老僧庆贺豫祝六十只得饶舌鼓唇虽然如是无拟下口处只好将古人出身处拈出示众举高峰禅师一字不识白云坐主广通三藏闻高峰悟道欲去会机锋高峰闻得忙然不知何者为机锋侍者曰和尚安心待我退他侍者向山门外以尘土埋路之踪迹栽上茨篱白云到庵外看问曰此处无路无门从何处进侍者问汝是谁曰白云者云既是白云岂碍门乎云即复回者谓师曰白云回矣师曰如何去也者遂呈上事峰云者便是机锋我之无穷也是则虽是他难进来渠难出去即若郓城丕奠曹相公随老僧到彰德会千岁顺承王爷王问相公能答机锋者么公即瞪目无言出府问老僧曰如何教作机锋曰待汝悟后必知由此论之悟了还同未悟时试问大众会得栽篱覆道处么若不会老僧为众道破广学多闻栽茨篱分明大道自荒迷大鹏展翅飞千里狮子欲行岂约时珍重。

　　上堂以拄杖指座云者宝座十方界无两个八刚守护四王辅佐地涌莲随天垂雨播出世人师常处坐卧今为大众敷扬切莫当面错过便升上首白椎竟师震威一喝云碧落碞前狮子吼玉花潭内骊龙颦未曾开口全机现刚得雷鸣万物春所以吾佛世尊开宗演教接物利生大千界一雨普润佛心平等勿论上中下大小根茎有情无情咸沾浸润各得增长自双林寂灭嘱累灵山圣众脱迹十方权实显密种种方便化度众生今朝乃佛成道之日以何报恩即若临济师翁生自南华郡嗣法黄檗运初劈北地宗风至今千百余年谁来狮子窝中壁立千仞中兴祖道重开佛基竖穷三际弘化十方幸有克肖儿孙头笠拗蒲周旋宇宙履芒拽杖踏遍乾坤从西至北转化于此众集安具不免下一番无情毒手拈出恶辣钳锤任凭千佛千祖万圣万贤一火烹出荷蒙宰官善士来此上供坚请山僧升堂就此法筵拈一瓣香爇向炉中将此过现未来三世佛祖深恩一时报尽且道我临济师翁续脉联芳森森拄杖响天下慧焰灯传赫赫宗风播十方此恩此德如何报答举杖云当头棒敕传心旨蓦地喝雷消胆魂扶起当年三度打补圆昔日破砂盆呼众云且道者是报得恩者么若报得再打三十拄杖以作儿孙供养一卓下座。

　　全义禅人交当家请上堂云门庭孤高利钝可进至道平常谁肯承当山僧有篇无纵横少点画文章有具眼的不妨出来认看问离北都住南华即不问如何是和尚悲心利益人天处师打云棒头落处有迹痕问经行坐卧恒如此因甚么不得转身吐气师掷下杖云为老僧拾过来僧提起师接到手与一棒云转身去僧有省问满天云散尽一轮杲日时如何师云独明四海难照九幽进云彻底光明师举其掌云掌中卍字多少画僧无语师云彻头不彻尾枉自空欢喜彻尾不彻头骑牛去觅牛问法王升座群师围绕时如何师云打鼓弄琵琶伙拢成一家问此是活人棒死人棒师打云求活必死求死必活进云不求死活时如何师云不饮任他酒价高问者是德山棒临济棒师打云者是老僧棒僧拟师震威一喝僧低头而退师云未到三日耳聋先有一生快活乃云若得快活出脱阴阳不今不古岂易岂常随缘得妙遇事铿锵隐显莫测卷舒难量一狮出穴百兽潜藏邪正优分真伪列行魔兵闪退三千里坦然端坐法中王挥拂云若向者里会得参禅的有益送供的有益从此不了进院的失利退院的失利不免要老僧颂过便好颂曰参禅虽假外庄严供佛饭僧真福田非是当家力不及只因尚欠草鞋钱与伊把柄住山去自有韦驮护法船如何是把柄之句有志男子悉皆谛听不入众流苦自甘白云深处结茆庵寻常日用三斤钁抖擞精神捞底钻以拄杖一卓下座。

　　解制上堂云禅关无进退时节有终始驾象是普贤骑牛即老子南华兴棒喝征验皮骨髓上根利智者当下明的旨中下凡愚夫返生讪谤语差之在毫厘失之于千里六道苦众生轮回转生死不明心佛因当如此十方同至化三教共一体识得老僧无味禅秤铊是铁冰是水一卓云春暖花香鹏飞千里。

　　康熙十五年丙辰过湖广武昌府黄龙铁佛寺真如禅人请师上堂至座云黄龙遇知音一身彻快生宾主分内外拄杖论纵横人情有厚薄佛法无疏亲此个法王座不免要亲登上座拈香云此瓣香根种培自威音那畔又那畔枝干发生世间出世间山僧信手拈得来大地含情普共沾先奉
人皇帝主次为文武百官法筵海会圣众同一鼻孔贯穿敛衣坐真如白椎竟师云到此只得开口开口分明便错谩道买贵卖贱自有明人识货有么问货卖当时即不问昔日世尊说法四十九年未道着一字今请和尚上堂说个甚么师云可惜时人不具眼何如顽石默点头进云一切众生皆有如来智慧德相只因妄想执着而不能证智慧德相人还证过甚么师云不饮酥酡人不醒才沾甘露妄生枝问灵山拈花黄龙升座拈花不问如何第一义师云脑后见腮进云不要辜负学人师云脚跟点地进云谢和尚指示师卓云指即不是乃云第一招提竖武昌大开法席接诸方天人送供何称美道范精严可羡香八卦炉中烹四相九宫鼎内炼三阳当知自性乃心佛须识渠侬是法王举杖示众云识么若论者个能彰能隐可显可藏随得方圆能补短长名同万物月映千江才举真符挥正令十方无处不风光以杖画圆相云山僧至此无法说只好画个元字脚三十诸佛在里许任凭天下人卜度会得山僧者一着大千沙界一把撮。

　　上堂递代传来原无一法历祖捏怪望空一拶横身抖擞一问千答火珠入水化为龙螃蟹上山露爪甲陆地行来无别事炉香柏子青烟发上透三天下通地府东桑西榆南寒北暑闻此妙香凡转圣得沾化育光明普呵呵昨日十四今朝十五下座。

　　上堂云川江大小尽归东庆欣禅宗字字空水到尽头旋复转禅穷到底没形踪只因利物开方便权实路分理总同拄杖无非为点眼打破鸿蒙一窍通大众通不通春到百花遍地开秋来芙蓉满枝红切宜保重休轻举先报国王水土功。

　　上堂举杖云放开去现森罗万象收转来隐八面玲珑不放不收时且道是个甚么道理聻高似泰山星斗绕稳如磐石水来潮珍重下座。
嘉兴大藏经　空谷道澄禅师语录


　　空谷道澄禅师语录卷六

　　嗣法门人德儒编

　　康熙十四年乙卯师住湖广荆州府江陵县祇园万佛禅林十月结冬上堂至座云提拏祖师符令棒棒破皮血滴撑持佛法权衡字字剿踪削迹蠲涤入我是非另有一段消息不遇知音不说破说破半文钱不值且道是个甚么半斤作八两二五为一十升座拈香云此瓣香根深盘九有枝茂透三千花蕃香法界果熟飨人天拈爇炉中端为祝延
当今万岁万岁万万岁皇后齐年太子千秋满朝文武阖国公卿伏愿国富民安时丰道泰次拈香云此瓣香即色即空若圆若方中心一颗正向当阳拈爇炉中奉为各藩王殿下千千秋左右文武前后辅臣速推妙算安天下早唱凯歌定太平复拈香云此瓣香八节常青四时长旺秀气凭地涌雨露自天降拈爇炉中奉为荆南文武大小尊官绅衿士庶稍能设心成正觉刚才举念步瑶天再拈香云此瓣香既无枝叶岂黏水泥非色非空不即不离拈爇炉中敬为同方设化共处利生诸山耆宿护法宰官伏愿一闻正法共乐无生末拈香云此瓣香荆棘林中获得颠倒世里拈出爇向炉中供养临济正传第三十一世上敏下树本师和尚用酬法乳之恩敛衣坐上首白椎云法筵龙象众当观第一义师云打破鸿蒙现二仪东西南北化分枝恒沙世界恒沙佛百万须弥百万师在处显身在处应随方入手随方施祇园此日重拈示不识谁来展笑眉有么有么问选佛场开接上机利生幢竖引迷归不劳弹指十方集特睹杖头第一威请问和尚如何是一着工夫师打云打开脑盖脚跟流血金公服药刘婆发热进云如何是则桑树上着箭柳树上出浆师云打水鱼脑害疼敲竹香严怪彻问如何是开堂境界师云百官济济士庶攒攒问王登宝殿野老讴歌请问和尚如何是宝殿上事师云正令施行进云四海波平八荒安宁行令作么师云静极恐生动进云动静二相了然不生时如何师云切忌莫抱不哭孩问结制解制即不问如何是祇园第一决师云一条硬拄杖圣凡路扫绝进云如何是第二决师云佛不许人成镜花任凭摘进云如何是第三决师云六月炎天冷九冬腊日热进云九九是重阳菊花开遍香祇园复拈起笑声觉更长师云前人做与后人笑▆时逢应钟运至小阳祇园新令荆地增炎拈花微笑事如何师云不可信进云如何不信师云信则皆笑进云和尚举拂学人扬眉是同是别师打云一把钳锤几处打响声无二进云谢和尚慈悲师复打云再听一声问满目虚声如何是道师举起拄杖进云自性弥陀如何是佛师耸身端立进云祇园一会如何是法师以拄杖一卓进云禅道佛法分明和尚又作么生师云闭门打睡无事为贵问天以日月为用地以阴阳为用人以何为用师云门外无雨担柴家中有香拨火进云鹅叫半夜鸡啼五更师云恰合其节问如何是夺人不夺境师云山荒兽出岭进云如何是夺境不夺人师云浮萍覆龙鳞进云如何是人境两俱夺师云骑驴登嵩岳进云如何是人境两不夺师云泾渭分清浊进云捏拳竖脊金刚汉咬破铁馒是丈夫师云云自山起风向洞出不费些力诸事具足乃云燕北江南景物充玄机妙用圣凡同不明的肯起壅滞若了目前转变通绿水注江江有月白云归洞洞无风十方佛刹恒沙界尽在山僧掌握中举拂示众云会么若向者里会得百千三昧无量法门尽向者一毫头边布露者里不了远观山色青近窥水清白淫房问释迦酒肆寻弥勒问机答话若悬河涉水履云莫作特一切声音色相不从眼见耳闻始得山僧三十年前执于贡高山我慢岭勃头撞个无毛大虫骇得毛骨悚然通身汗出恨即擎拏绑缚还他一顿直至斯时无拟下手处但不知法筵有下得手的么聻搏山缚虎易破水擎龙难此过大关节切莫当等闲总叫诸人齐抖擞大家同出太平关震威一喝云山僧出脱了也而时向者万马群里剑戟丛中开此法席非是山僧不识时务轻举妄动盖缘遵奉　王命开演宗教以助国风善政说法利生以保邦本清平所以向者烽烟之地高竖法旌大张法筵拈一炷香先祈帝道遐昌次祷万民乐业佛日增辉拈香且置如何是太平一句良久云君臣道合天星顺文武谦和王法兴海晏河清崇福德山呼万岁贺
圣君以拄杖头点三点下座。

　　上堂问千岁护法百官培植大阐宗风门外刹竿即不问斩新条令是如何师云画影一挥天下定含章轻举九垓安进云王有何尊师云德服九卿进云官有何贵师云尽忠存义进云天子令行时如何师云草木也着惊进云乌藤吸水连月饮不觉化龙飞上天师云黄鹤带风舞辛保何不随问世尊拈花迦叶微笑和尚如何师云老僧提棒教人大哭进云金襕袈裟已付迦叶以何付心默师云包天括地网进云是星拱北是水朝东师云圣归圣路凡入凡流问如何是第一义师良久进云如何是二义师震威一喝进云如何是三义师云外道婆罗门衣冠同一类进云三义蒙师指昨日今朝事如何师云初三月生十五月圆问旧令新权杀活尽全三玄三要弟子瞒顸师云一一问来进云如何是第一玄师云白发老翁转少年进云如何第二玄师云牯牛怀胎产飞鸾进云如何第三玄师云铁树开花结实甜进云如何是第一要师云信朋义友恩须报进云如何第二要师云为人必须全忠孝进云如何第三要师云锦鳞必用金钩钓进云玄要蒙师指最上一乘事如何师云鞋破袜绽用他没干进云除却者个又作么生师云无风拏云有水搏月吞吐乾坤烹炮黑白乃云黑白未分鸿蒙一罩阴阳既判规列三教道虑三关儒优九窍释无覆藏随情得妙且道在甚么处自代一喝举杖示云唤作拄杖则触不唤作拄杖则背不触不背唤作甚么莫作理会正向触不得背不得必竟是个甚么道理疑来疑去日久疑情成片勃然磕破漆桶跳出深坑方知碧眼胡本是西天贼捏怪九年壁安心把人惑那得渠侬在拄杖拦头楔打着西来意呵呵两手拍掷下拄杖抚掌呵呵下座。

　　上堂问法华寿量品世尊云吾寿不可称量和尚寿能算数么师云昨夜蒙雨点今朝松涛声进云亦不可称量师云马行千里方知力健进云曹源香水永长流师云普问释迦降诞手指目顾和尚寿辰以何祥瑞师云喝声如雷杖快如风逢人便劈只教尽空进云如何是未生前面目师云龟毛撑破虚空进云已生事如何师云前山高似后山进云如何是法身边事师云随事施为随情得趣进云者回摸着娘生面几番收放几番新师云原我济下好儿孙问寿似南山何必问福如东海岂可量从上宗乘是如何师云一个钉子一个眼几度花香几度春问世尊降诞自称尊和尚称尊么师云法王座上无二人进云和尚春秋多少师云一任天下人卜度问僧俗恭庆和尚圣寿无非世法如何是出世之法师云八面锋铓进云也要棋逢敌手师打云照将军进云弟子恭伸一炷香非青非白亦非黄拈爇无量长生鼎供养寿星大法王师云又成世法也问和尚降诞即不问如何是灵山一别师云狮象各威势不同穴进云如何是祗园相逢师云名姓差别道理一同问和尚诞辰王公庆贺即不问如何是君师云端坐中心进云如何是臣师云业业兢兢进云如何君使臣师云理事分明进云如何臣事君师云万法从心生进云如何是君臣道合师云工夫成一片不日见太平进云五位君臣蒙师指庆贺寿辰何者是福师云四海满足进云何为禄师云八荒歌曲进云何为寿师云恒沙非谬进云恭惟和尚福禄寿三星齐拱照法报化三身体中圆两轮日月为寿烛一个须弥作寿丹师云劳汝担来当酬一棒乃云孤灵独耀当空照不识华图几姓春幸值诸公庆六十方知天运有旋轮此个轮者机关之用也若论者道理人人本有只因世人被他所转故此而有六道四生轮回不息也所以吾先和尚开化十方禅不用参道不用学只教拨转机关始得山僧又不然禅须实参道须实学但不被他所转便好大众正向参而无参学而无学转与不转处着意推穷仔细检点究竟明白方知无量寿原非东土阿弥陀岂拘西方方圆长短高卑应犹如一月摄千江山僧何德何缘敢当诸公高厚若直受贪名惟恐十方臭若不受众合一心已办就不然奉献三宝前自有龙天垂默佑山僧毫末不能酬但愿同登无量寿。

　　上堂云一茎拄杖通天孔打着头兮浑身肿刚觉轻安稍转来却被利名二字宠啐有人相无佛种石破山崩难合拢实实叫伊不恁么暂将世法大家哄。

　　上堂云无名顿息何须禅虚妄不生那用戒只因平地起烟岚法界渐长妖异怪为人臣者不尽忠为人子者不全孝处处有奸佞方方有恶报地产凶徒逆五伦天生大圣立三教佛降率陀化饭宫老子出胎须发皓孔夫应迹在尼丘同自周时前后到化分三路教儿曹究竟原头同一窍释氏窍灵鹫拈花迦叶笑玄门窍金丹急采鸿蒙罩儒学窍知止不离率性道老僧窍饱食暖衣熟睡觉酩酊齁鼾逸如如拄杖枕边自　跳杖　跳惊醒渠正当说法利生时西北东南经历遍几个吞云吐雾儿老僧今日开方权先传圣戒纯心田只待根基炼稳定线下牟尼直指传今日办斋毛护法大家同上般若船。

　　上堂云大都有佛人心稳巨海无风龙意安王道法轮未化到那知天地几高宽所以正法难闻今已闻惟恐闻而未信大善难遇即此遇未必几个能行▆或有信者未必实信行者未必实行假此三宝邀名获利大悲千手难以拔出吾莫如之何老僧经游大地遍览十方觅个石菩萨铁罗汉铜金刚了不可得石菩萨他有石心石肠石肝胆难忍能忍铁罗汉他有铁筋铁脊铁面皮难行能行铜金刚他能同志同谋同作佛事难舍能舍如是此等打骂不退息逆顺不迁变三宝有此等利益于法门今日办斋善人詹王熊三位莫不是者一伙大端种草方才有坚固信心处处培植方方辅佐但有好事不肯瞒过虽然如是切莫瞒过老僧者拄杖头边消息以杖画圆相云要将者玄关透过始得倘若瞒不过透不过同受净戒渐次悟去。

　　上堂云几番磨括几番进数转鋾镕数转精拄杖头边征验过一声吼出人天惊既为出格男子应世丈夫必须要几经煆炼几经烹煮举杖云从者里一斤斗翻身出去惊天动地名誉馨香莫学倚草附木邪神妄说祸福舔唾啖腥野鬼暗地跑嚎如是此等癞虾蟆瞎跛鳖狐张猊跳痂脚猪▆尾狗虎势熊威摇尾乞邻混形截食不啻唐突宗风亦且秽污法门此中但不知有么若有知非即改宜疗救病在膏肓药不中若无真乃狮子窟中无异兽象王行处绝狐踪若论修行依渐次戒定慧融不二风。

　　上堂问千岁办斋供众是无漏之因大众受戒乃有求之果请问和尚王子未登朝时如何师云无心于事进云登朝时如何师云体用双彰进云登朝后又作么生师云无事于心进云三朝王子蒙师指一乘法外作么生师打云棒下彻取根原去僧礼云棒喝真临济家风师云才知老僧利害问千岁办斋恭迎和尚升堂不知说个甚么师云三世诸佛猜不着哑谜进云世尊未出母胎时如何师云装聋卖哑进云已出胎时如何师云捏妖捏怪进云今日事如何师云彻头彻尾问大开炉韝鋾铸圣凡即今三聚圆满更铸鋾个甚么师云张公射箭秘魔擎叉老僧者茎白棒佛祖来时便打进云佛祖过在甚么处师云总要具眼乃云一步不行不到家纤毫错过有千差今朝布就菩提只待时来开花呵呵只因老汉曾拈花亏大头陀眼未差金襕袈裟传第一隐居鸡足待龙华幸我达摩来震旦九年面壁结趺跏直指安心无觅处十方拄杖乱如麻所怪者怪的敲床打地吹毛辈引坏儿孙个个都学捕风捉影乱爬挝所喜者喜的张公船子秘魔槎当下教人翻身吐气不容拟议断尽命根即刻脱锁解枷笑可笑灵云睹桃花自云悟道幸有个傍不肯的具眼玄沙者一伙掩耳偷铃瞎牛瞎马只想瞒人谁知瞒他由上论之者个时尽大地无限装饭皮袋普天下许多搭衣肉架只图打哄过日三十阎王打算空手如何回话老僧替你骇怕为此在者烽烟上荆棘中竖法幢开炉韝锻炼诸方见性明心成佛作祖出脱三界说甚阎罗打算诸佛尚无如何是则虽是今日王爷设斋供众如何是谢斋一句良久云参透祖师至奥一切恩光具报法说利己利人教化进忠进孝传锡竟下座。

　　上堂问腊八已去即不问今朝上堂事如何师云古佛行新令进云如何得竖穷三际横遍十方师举杖云拈起帝释心惊放下鬼神胆颤进云不拈不放如何师云得大自在得大安乐问昔日世尊升座文殊白椎便转和尚重升好似雪上加霜师云前贤说梦去后人缘梦来进云学人梦眼忽开如何变得师竖杖云老僧者是试金石僧一喝师云三五乘僧蹬足师云七八乘僧以具一拂而退师云足色问满面春风时师云人逢喜气精神爽进云觌面相逢是如何师云语不投机半句多进云如何是当机不让师打云岂肯放过僧自扭鼻作牛嘶一声归师云者畜生当酬水草问双桂发枝荆南茂盛即不问如何是教师云大好热闹进云如何是禅师云杲日高悬进云如何是禅教师云客来言是道非客去或坐或卧进云不禅不教如何师云粪墙腐木何堪用乃云说得高行必高不枉阎浮走一遭金冠甚过乌沙帽衲衣岂肯换龙袍快乐者不亚于有道衲子安逸者难比无事禅豪竖立宗风少不得有个内呼外应兴弘祖道自是有来正打傍敲故此东方有掌教释迦文西天就有接引阿弥陀佛未尝不是内呼外应收放抽腾即此荆南城外有天皇城内有祗园安得不是正打傍敲纵夺杀活者也山僧到此感我白牛禅德往往而来互相赞扬以为后学标准不分彼此融通和顺可作人天眼目又来效金牛造香斋饭众坚请上堂吩付大众匙到口边休[嗈-邑+夕]着半头米。

　　上堂问腊月十九日王爷诞期曾未识面特来当机师云拄杖有眼句句落款进云承当事如何师云汝能有补天手么进云一呼白云高万丈一喝黄河水倒流师云向者里喝得么僧连喝连退师云只好喝进不能喝出问凤历已颁龙楼协瑞千岁寿辰海宇同欢如何祝寿一句师云太虚可包人心难量进云鹫岭分枝天皇挺秀是佛耶王耶师云百万香海水源头无二流问日映龙山烟岚秀风送章台古梅香满天佳景浑露布拈来法席作寿章寿章文章如何安排师云天地玄黄辰宿列张昨日狮吼今朝凤翔进云和尚杖头悬日月学人坐具带风云师云大家齐担荷问王爷出师四海归依若问太平心地光辉如何是光辉师云耀古腾今进云如何是太平师云一念不生进云如何是皈依师云福禄寿齐进云如何是福师云吃得痾得进云如何是禄师云行得坐得进云如何是寿师云长得短得进云福禄寿蒙师指当贺千岁千千岁师云知恩报恩始得乃云问王福禄寿恒河沙数年咦恒河沙数以为筹仔细算来无尽休惟有我王真佛性随机应现转风流顾视左右云谩道今朝果是我王千秋耶若论殿下诞辰天地同根日月同明无来无去不减不增左旋南斗右拱北辰德超六合道伏九卿灵山付嘱普济群生应迹娑婆出现大清金枝玉叶神子龙孙才通文武学贯古今当今信爱封大将军一条直肠赤胆忠心威镇荆南士庶沾恩雄师赫赫杀气腾腾龙降虎伏魔消胆魂虽然如是恭敬心中存三宝忠义头上顶君亲所以山僧向此祇园堂上白椎集众吹大法螺击大法鼓鸣大法乐竖大法幢登狮座上法王台信手拈起无价宝香爇向长生炉合掌躬身庆贺遐龄口呼千岁千岁大众异口同音庆贺已竟如何为赞祝遐龄之句八山作烛千年照四海为田万劫耕。

　　除夕上堂云年尽更添春月完复起正阴阳含逆顺拄杖有纵横举杖云若论者段风光千贤同登万圣共成方方得妙处处光明扶起耶通天彻地推倒耶法界香馨自从把在山僧掌中不畏推倒那希扶起自放自收纵横无碍即此拽向荆南有眼者同观有耳者共闻幸遇今朝是个除夕之日必须要除却见闻觉知始得呵呵年已除耶月已除耶幸有日在更有时在称此之时敲起杨公鼓踢起雪老毬吹起无孔笛弹起无弦琴老僧鼓起利生掌大家同贺太平春抚掌呵呵下座。

　　解制上堂云百日期场以此周利生之念永无休权收　　敛纲线海晏河清别下钩虽然如是山僧初住祗园仗彼诸禅德云集堂中常闻钟板分明一旦星散且教老僧闻个甚么内外谦让和美朝参暮请毫无相犯实实不忍舍离倘或家有年高师长是必往返周旋可矣若无挂念系心宜可向者不寒不热炉边熏蒸熅炙只待养得神满气足那时间点石成金乳鸡化凤岂不美哉或有同住者不免口业未尽若无仅落老僧孤迥迥一身洁白光灼灼逍遥快乐去也掉视拄杖啐还有者护身符子连者个东西也要交代便好若论者个道理出没无常非心可测非(识非)情非空非色贵贱贤愚不起分别任佛任魔拦头便决拂开镜尘拈出空花吸干江水掬起明月六月天寒九冬腊热绿水然巨火红炉飞片雪渡海击龙窝过山拶虎穴到家知所止时来伴金阙自我本师送在渠侬肩上只得挺身出头一肩担荷从西至北游东转南总要觅个深根固蒂发干生枝开花结果顾视左右云满堂俱是僧眉目不差分若不辩验过金沙玉石岂能分每人三十棒掀翻彻底清铜头铁额汉子顶天立地丈夫出来直下承当么明旨禅人昂然近座礼师云老僧者拄杖祖师榜样承空一棒帝释心惊诸天胆散打开顶门慧眼现出森罗万象千里平川吞云吐雾万仞山巅兴波作浪祖师门不是诃谀苟就必须眉高眼旷自获龙降虎伏天人欣畅速去说法利生列国兴创狮子座上亲授祖师慧命遗藏付挥印举杖云者宝贝不屈卑自尊贵侍多年不忍弃曾阅藏多罗偈法传东双嫩桂此二子莫如是所以亲传不违古制打下云棒头落处现真如脱却樊笼证祖位传衣云者领衣诸佛流传诸祖根基内隐万象森罗外现八宝珠玑师手亲付王公说法先披次云者领衣如来慧命后学体规诸天恭敬龙虎相随觌面亲授莫当依稀二禅便礼执源流云盖缘汝等彻底掀翻老僧只得和盘托出咄托出个甚么举起云左为金梁右为玉柱曹溪一脉流通祗园派分两路双狮齐吼百兽回互二子向前老僧退步即日二人秉拂上堂师归方丈。
嘉兴大藏经　空谷道澄禅师语录


　　空谷道澄禅师语录卷七

　　嗣法门人德儒编

　　康熙十八年己未祗园结冬上堂近座云佛法当机正令行倚天长剑不容情佛来魔来一齐剿扫尽烟尘见太平升座拈香云此瓣香天星拱照叶厚枝肥地气旋潮根深蒂固拈爇炉中专伸奉
当今万岁万岁万万岁皇后齐年太子千秋各藩殿下睿算千秋满朝文武阖国公卿荆南文武宰官绅衿居士伏愿禽飞鸣尧德兽走嘶舜仁四海消邪术中土兴正文敛衣坐明旨和尚白椎云法筵龙象众当观第一义师云若观老僧第一义钟响原有口云飞却无翅风来水生纹雾起山吐气红白论日月清浊分天地四时变寒暑八节排卦位万物总皆空虚空无正义明眼衲子出班证据问袖衲乾坤胸藏日月包容万象即不问如何是眉上挂剑师以杖一卓云看利害进云此是法身事有体无用如何是体用双彰师云再待大梦一回醒转来向汝道问赵州有僧问狗子佛性道有道无请问和尚如何是有师打云打者狗头进云如何是无师云游猎失归踪进云不有不无如何师云坐观空花落尽自有一段春风问向上宗乘且置如何是三玄三要师云次第问来进云如何是第一玄师云泥牛吸干四海进云如何是第二玄师云石马走出三关进云如何是第三玄师云画龙画虎相争爪牙脱落如山进云如何是第一要师云把门用虎豹进云如何是第二要师云灯遣日月照进云如何是第三要师云尘呼风来扫进云三玄三要蒙师指别有三语请师宣师云好言难瞒众耳进云如何是学人得力处师云把住放行进云如何是转身处师云弃巧为拙进云如何是亲切处师云吃饭穿衣打坐经行乃云吃饭穿衣他就我经行打坐我由他识得现前真受用菩提宝树重开花眉放白毫吞万象杖挑红日吐千霞有时全放却百千三昧张于法界外有时全收却十万须弥敛于芥子中唯有老僧者茎白棒不放不收不张不敛亘古长明体自如如举起示众云会么试告大众三世佛祖前说后说说他不着了也千手大悲横摸竖摸摸他不着了也唯有祇园老汉善巧方便今日为大众下个注脚以杖画一圆相云无量法门恒沙世界一切受用俱从者里起虽然如是万不得已也是画蛇添足且道如何是一喝云只因帝释一茎草亘古丛林步站高。

　　上堂问福田贾居士受戒能成佛么师云在家修行胜出家尤如火里长莲花进云出家因甚不如师云爱河水涨翻般若无名火起烧菩提问在家业重根深安能成佛师云不信但观庞居士满门尽向涅槃城进云世间几个似他师云奋志者丈夫乃云玄元孤迥正当阳一照无私处处张特为座前众弟子指条直路上西方且道西方在远耶在近耶若谓远无可抵坎若道近不离方寸仔细看来不远不近前佛后佛同体贵贱贤愚共性穿衣吃饭返观迎宾待客逐问动作施为阿谁拑柴担水本分假此幻壳躯形痛痒酸麻相应要得四大轻安通身是药疗病疑情片片现前拼死撕挨拶挣勃地爆破漆桶旷劫业障消罄寻常保养圣胎嚣尘渣滓磨尽韦驮推送出来说甚庞公果证尽力护培法门不枉持斋发愤。

　　上堂云化风拟动雨花飞无限蜉蝣失所归拨转天关忘异路一轮高照物情晖举杖云会么鱼可化龙凡能转圣只要拨转机关始得且道者个关子如何拨得转谓是将手拨耶以拄杖拨耶不然总要一念归真无事于心空空寂寂彻底澄清如噙栗蓬难吐难吞忽然嗑碎白汗浑身果到恁么时节大千沙界随吾转百亿须弥握掌心掬干东海和云拂吸尽西江连月吞若也未休把化城当宝所谩将馆舍作长安试问到家亲切处水在长江月在天。

　　上堂问扶注郢岚受戒且道禅戒是一是二师举杖云者是一是二进云既然如是何言戒定慧师云仁者自生分别乃云戒若禅兮禅若戒两彩将来一处赛万法俱空空亦无三世诸佛何足怪所恨的西天碧眼老胡来此东土遗场大害面壁九年也罢说甚么断臂安心连累儿孙大不自在参禅的如聋如哑似痴似呆受戒的提起放下处处粘带看起者事若道易遍地释迦若道难法法现成即若不难不易又作么生挥拂云识么过去佛祖者里翻觔打斗俱出不过者圈圚现前圣众亦跳不出山僧者格子眼倘或有跳得出的向无佛界中放光动地惑乱人间男女去也跳不出的老僧与他添个之绕向三领袈裟线下讨个端的始得依衣传戒下座。

　　上堂云方便门开任凭智愚可进法道悠长何妨顿渐而升进一步一步受用升一级一级功勋虽然山僧如此说莫疑唤作如来禅若论如来禅一窝葛藤尽理完理到无拟下手处甚似水皮打一拳即若祖师禅无非敲床打地咳吐掉背扬眉竖目一棒一喝恍然瞒过在祗园老僧分中决不出者个儱侗糊涂题直教世人明显易见当下决了百法明门无非从自心中流出山僧要将百法门归还于心何以教之参禅的参自性中真禅受戒的受自心中真戒念佛的念自心中真佛持咒的持自心中真咒皈依三宝的皈依自心中真三宝恭敬人的恭敬自心中真人凡有施为一切不离自心中真心竖拂示众云且道者个是有心么若论者个离心意识参绝凡圣路学始得眼见耳闻口读心思总不离者个且道者个是甚么一喝云彻底看来光灼灼何尝一字半之文特因初地发心者只得劳吾两片唇下座。

　　上堂云佛昔传衣未说戒初缘起自目犍连更兼舍利礼恭请后有波罗结集传直至斯时衣戒并持体用双彰理事俱备虽然如是无非庄严法界补助形仪若是有骨力汉子向三条椽下七尺单头竖起脊梁剔起眉毛咬定牙关捏紧两拳决要将未至以前一着道理看得端的毕竟是个甚么忽然迸破漆桶那时间方知老僧为人心切今朝只得将小乘毗尼一字一句从头到底宣读一番又以三衣钵杖经书佛像一十八种随身器物一一授汝等看向甚么处注脚是则是坐一满案行一重担年深日永意生疲倦那个时间切莫错怪老僧呵呵看起一般担枷汉解脱不知到几时会得老僧亲切处何须节外另生枝衣是戒戒是衣一十八般助道基。

　　上堂云今朝是腊八牢关一齐拔放下千斤担如同卸铠甲果到恁么时稍得轻安自在为小悟门古人大悟一十八小悟无其数才敢言个成道得大自在得大解脱且问大众此道实有成么若说无所成何故言今朝是佛成道之日若谓道实有所成因甚云在圣不增触凡不减既不增减道不属修亦无迷悟向甚么处成都是哄杀人不偿命的老僧当初以机就机就巢打劫幸得有个引鬼入宅的是侬一把扭捉快说道在甚么处急追急问起到空空无所处不觉撒开两手人我并无睁起眼来啐原来是个梦诸仁者人生天地间千思万想东走西撞如同一场大梦只得梦眼忽开法法头头见得分明方一毫无碍所以世尊常梦作国王忽从此日梦眼一开四十九年与人说梦话百万人天没得个会缘梦的人落得迦叶尊者破颜微笑直至斯时不知笑杀多少人呵呵不是做梦人难明梦里事若明梦里事还他做梦人后有会缘梦的与老僧知道。

　　上堂问设或人行半途到家事如何师云驻马停车进云也要赏罚分明师打云分明进云如何是佛祖顶门眼师云辉天鉴地进云眼里着得沙么师云四山五岳不碍眼角问如何是法身边事师云括地风不息磨天镜常明进云如何报身边事师云飞锡越秦岭骑牛过函关进云如何化身边事师云玉杯盛酥白金盏酌酒黄进云本地风光事如何师云逢场作戏遇乐铿锵问如何是七宝池师云果熟花香进云如何是八功德水师云心清意洁进云白玉池摘一枝莲供养和尚乞一言师云不带尘泥不染水毗卢顶上任[噗-口+鼻]眠问向上一事即不问千圣不传事如何师云原非分外进云恁么金风吹玉笛那个是知音师云会打鼓的能识唱进云人人皆有冲霄路师云玉殿金阶谁敢行乃云无论中途半途只要肯行行必到家那管法身报身谁敢承当当即受用七宝池全身畅快八功德水四海流通此般造化妙难穷皆是人人真受用举杖云会么步步黄金头头白玉横顺手眼无穷精翠古人今人一般雄志炼石补天推山填地莫学狂头采药补气外烹五金内运三昧子午卯酉抽添辰戌丑未进退坎离非真水火乾坤作假鼎器只待神全气足堤防坚守如意狂妄邪心忽起霹雳一声粉碎闻此嗅此若迷尝之啖之同醉浑身透彻通神虽仗龙天覆庇唯我祖师直指独悟清高证去举杖示众云唯有者个金丹与牟尼宝珠两下元来无二。

　　上堂云数日说戒不曾侵禅脚跟点地不妨向前问世尊说法四十九年如何是真实语师云如是我闻进云如何不真实语师云依教奉行进云如何教外别传师云七尺乌藤八面狞龙问三心不可得过去心何不可得师云泥牛吞却海底月进云未来心何不得师云冷灰埋豆不肯彻进云现在心何不得师云镜花任凭摘僧作礼师云做贼人嘴硬如铁乃云铁嘴禅和不识心擅来座下妄分诤拦头皆打三十棒颇恨皮毛太厚深切莫弃溺投火方知火即是灯山僧大开法门接利十方阔展红炉锻炼三有百尺竿头宜进步绝顶悬崖休撒手一问一答超过三百余会之糟粕一棒一喝斩断四十九年之葛藤英俊子目前领喏论甚的今朝明朝伶俐儿直下承当说甚么此时彼时举世尊曾问大众人命无常在几间答十日间或云七日间或云饭时问世尊云俱未为道后有云呼吸间世尊云汝能为道试问大众离却呼吸以何为道众无语师云向者里只得钳口结舌山僧为众颂出日日日出扶桑月月月圆十五天青水绿地黄虚空面目谁睹当知长虫是龙大虫是虎切莫昧灯求火骑牛觅牯挥拂示众云会么会得千了百当不会千生受苦百亿门庭难逃一尘。

　　上堂问鸣钟集众和尚升座为王祝寿一句如何道师云慧日当阳进云何为王德师云刹照尘照进云何为王福师云前有后有进云何为王寿师云东山西山进云何为王道师云进忠进孝进云如是全仁全义当来作佛师打云妄记于人问三教圣人谈玄谈妙论理性今日王爷千秋和尚说个甚么师云杖拨日月麈拂圣凡功高十万果满三千问扬眉竖目乃法身边事师云还我色身边来僧无语师打云打破臭皮袋现出本来人问如何是兔角杖挑潭底月师云两头看清白进云如何是龟毛绳系树头风师云八面归来一吸中进云如何是枯木逢春接嫩枝师云万物定有时进云此是甚么时师云龙将出穴凤欲离巢问如何是王爷求福处师云十方界独敬三宝进云如何王爷求寿处师云百法门不离方寸进云福寿两全还求甚么师云国泰王丰民安物阜问佛从何方来师云佛本无方岂有去来进云说法也未师云石点聋听顽皮未信乃云听得着耳根圆通睹得着顶门眼开如寿星灿灿四海交辉德风威威八荒宁静深喜我王文通孔孟武及孙吴三教九流总包括诸子百家一目览秪有四个字才是我王真受用且道那四字忠孝二字注青史千古不磨德行二字传世间百世馨香唯有寿之一字禀命于天随德行而增长明造化以天齐今朝千岁千秋无以庆贺只好说句无生话如何为无生良久云亘古不老山青永远长流水绿不增不减虚空无去无来真佛以拄杖一卓云隐在三三显于六六。

　　除夕上堂云袖里乾坤藏日月壶中世界隐山川须知个事无寒暑更有逍遥一洞天若把就中者事明白释迦老人劫劫作兄作友从此不了阎罗老子生生为冤为仇休怪老夫如此说奈乎三十临头阎老饭钱毫不饶未尝不带两眉愁祗园老汉则不然杀人放火成佛成祖看经念佛作马作牛不若两头齐放下大家打伙学抛毬好节好时休错过得风流处且风流呵呵呵梅花片片飘街头下座。

　　元旦上堂云一年日脚从头起万物逢春长玉蕊金牛米熟成香饭云门饼滥如臭屎拈起香示众云还有得闻么若从者里闻得着受用无穷者里不闻无穷受用何得如此切不可从口尝鼻闻始得祇园堂上拈爇炉中供养佛祖三教圣人同一坑土
当今万岁永为人王帝主荆南当道宰官长作万民父母合堂圣侣愿此真香一普十方闻者谩道粗卤七十二行各有清楚且道祗园清楚在甚么处震威一喝云一喝粉碎虚空一棒依旧填补。

　　解制上堂云三载航海九年面壁断臂安心曹溪分席五叶花开三拳结实直至斯时吼喝如雷振八方拄杖似麻悬月日虽然如是几通消息墨煤未分乌焉莫识豺豹作傥狐狼群集所以山僧正要在者搅杂离乱中整理法门没个知音同心协力枉劳一场空虚徒张声势何益看起者些懡　何常半点意气若论结制万缘放下一念真纯入道之初名为结制提起本参昼夜切磋琢磨千生业障一刻冰消瓦解悟道之终名为解制果到恁么田地才不辜负己灵亦不空消信力山僧者里不结不解作么生理会呵呵一窝恶水休泼尽更留几杓待知音。
嘉兴大藏经　空谷道澄禅师语录


　　空谷道澄禅师语录卷八

　　嗣法门人德儒编

　　康熙十九年庚申十月住远安三化山朝阳庵开山云荆棘劈开建法幢无边妙义广含藏今朝就里亲拈出一段光明照十方挥杖云拄杖拨开千手眼金沙涌出白莲香次年二月进院山门云遥来佛址正当阳内结莲台涌道场左列青龙拱瑞象右排白虎朝师王堂中尽是伽陀客世外并无狐野狂从此今朝开法后灯传绵远道风香近座云退隐居山却世繁风声鸟语太无端今朝只得应时节个事从来嗣有缘升座拈香此瓣香不同四季荣枯相岂受三光秀气妆朝阳堂上亲拈出端祝
皇图永久长次拈香云此瓣香描不成兮画不就十方法界同香臭法筵圣众得闻闻自获神天垂默佑复拈香云此瓣香鹫岭分枝曹溪发干济北花开万峰果灿今从三化山上重拈出供养先师敏老汉敛衣坐白椎竟问答未录乃云辞却祗园住大平一方应迹一番新竿头拨转润三有拄杖挽回利四生方便先传根本戒开炉后炼矿中庚平生不说二乘法颇赖利钝机浅深所以戒者乃小乘毗尼而为装严外表法身内纯心地禅者最上一乘无极之道悟之者超脱诸有故此今朝先传圣戒而为进道之基后示心宗永作出世津梁由戒生定发慧见性明心莫不由斯戒也。

　　上堂云庄严圣戒精同禅会得过来无二三捡点现前真作用百千三昧一毫端试问离者一毫端又在甚么处呵呵谩道老僧不道破道破依旧惹人嫌识得的两脚着地不识的双眉朝天多嘴阿师实道出方知鼻直两眉横当初只为分南北直至而今落二三者里有不落二三者么出班领戒。

　　上堂云拄杖向东南钵盂朝西北昙花昼夜繁总教人识得且道识个甚么莫不是善人发大菩萨心来此饭众闻法得省父母未生前面目者么若论者个道理自幼未出闺门时梳妆台前见过了也呵呵百年三万六千日返复原来是者个珍重。

　　上堂挥拂云会么此是禅耶是戒耶若道作戒触犯不得若道作禅逆背不得不触不背唤作甚么一喝云不是戒兮不是禅无绳自缚讨萦缠袈裟三领遮千恶锡杖一茎断万缘绝是绝非忘四相离闻离见了三玄从今不堕有无见一味平常悟性天。

　　上堂云此个清幽绝学门十人进步九难行实是吾家真种草岂肯虚张留浪名今朝升座无别盖缘众善闻老僧刈草立标竟诚来办斋坚请登座说法老僧到来无法可说祗好唱首太平歌以酬信供有耳者谛听师良久云听么文词将近梵音深远。

　　上堂云白牛牵转耕心田一颗菩提子种坚只待开花结果日不劳举步到西天昨因众善至此老僧将西天一夜移在目前举杖云见么若向者里见得八功德水平地涌出九品莲花满地放开从此不了葛藤遍地长荆棘满山生。

　　上堂举杖云高悬慧日明暗色空俱照万物光辉挥拂云甘露一洒山河大地清凉含情沾润且道还有照不着润不到者么掷下拄杖云木上座疾速去遮天盖地扫尽狐群狗队贵乎天下太平。

　　上堂云赞不喜兮毁不嗔失脱杨枝有净瓶虽然无有观音愿惯好人间保子孙但有至诚恳祷者自获熊罢梦里惊今朝山僧不吝囊藏开大便门效我观音大施慈悲亦作三十二应凡有希求必获如意名题张居士特因祈嗣来此若合符呵呵双双蝴蝶庭前舞队队麒麟堂上威离爱割亲庞善人求缘祈嗣张居士一个是开笼放雀一个是垂钩钓鱼谩道其中无纵夺但观举意动机时。

　　南漳卧龙寺绅衿监院因佛诞迎师至山门云佛祖门庭表里相称瓦子外敲主人内应宾主分明理事清正优劣虽分智愚同性虽然如是权把智门暂放开后任世类一齐进天王殿喝云几个村夫形势太粗威镇山门莫妄征诛摧邪辅正没个亲疏老僧至此转法轮遣任遣兮呼任呼至大殿门云惟有到头一着难刚才拟动落言诠不闻不睹难思议仰则弥高钻则坚撒手悬崖转步易到家秪在刹那间至佛座喝一喝云大胆太粗心三界独称尊兜率不消得娑婆卖风声拈花略些子亘古遗祸根今朝觌面亲相会只得躬身礼拜尊展具三礼据室云摩耶室而原窄秪容百万人天有请弹指说法无事高枕[噗-口+鼻]眠调和六味济饥寒免教人人少欠监院兴安办斋请上堂至座云异响天乐法螺法鼓齐鸣此个法王宝座不免老夫亲登青狮白象一齐吼狐兔群邪胆碎倾震威一喝便升拈香云此瓣香叶覆大地枝满乾坤信手拈来奉为
当今满朝文武邑郡绅衿法筵善众一火动蒸只待菩提道果熟永证金刚不坏身敛衣坐白椎竟若观老僧第一义未出丈时以全备既登无畏法王台信手拈来无不是若从者里犯锋铓一棒虚空都打碎举拂示云会么以拂一挥云回光觉照易向外驰求难昔日优填王思佛刻栴檀处处遗踪迹教设显实权利根演直指钝顽说二三普眼观色悟观音耳根圆拈花安心事平空把人瞒四喝与八棒三要及三玄既道无一字何故落言诠天龙明一指一生用不完渠侬分上事不比众老先未入门时三十棒欲拟开口拦腮掴著有着无尽成非闻声睹色都是瞎若了明无一法但觉胸中一点恰才将者点扫干尽又报皇宫生悉达。

　　上堂云今朝是佛诞感动众上善都司张护法同造金牛饭供佛及供僧老僧酬一半还有那一半各自返观看举杖云见么一卓云听么若论者个道理三世诸佛有口说不出历代祖师有耳听不入此是达摩西来直指安心教外别传梁皇觉得后追悔通国人迎永不还面壁九年谁敢怪安心断臂惹人嫌且问大众实是有心安耶无心安耶若道有心安虚空面目难描画水月镜花谁敢攀若道无心安碓头米熟三更尽獦獠无故道风幡曹源香水长流永一花五叶至今传所以山僧随带一枝半叶至于卧龙院中欲嗣一个知音惟恐大众道吾私心不然放在拄杖头上上供诸佛以作庆诞次令法筵僧俗具眼者可观举杖云见么若向者里见得枝枝叶上立弥陀朵朵花中坐释迦其或不然方寸田中种颗子因缘时至长灵芽呵呵宏福清福总不差。

　　上堂云只因懒画杖头圈退步间居三化山昼任风云帘外舞夜随星月枕边旋经行坐卧运时节吃饭穿衣推岁年今幸诸山禅客至一番拈起一番鲜所忖者居山日久面尘口　惟恐方不影圆直不映曲盖缘诸座而求戒缘众善来祝予龄只得勉强升座将二十年前旧家私拈出其前有耳共听有眼同观举杖云见么一卓云听么若向者里见得真听得清受戒的不劳披展一时体全祈福的不假布施福寿绵延此中勿论在家出家是儒是玄既到山僧者里大家共处团圞庞公云大家团圞头共说无生话大众者无生话如何师良久云莫道无生无不生无生话说等知音朝阳山峻路蹊险到此应当续祖灯传戒竟云吾年六十六世事颇知足富贵如浮云荣华若电拂栽茄不结瓜种豆岂生粟一颗菩提子阿僧劫保蓄今日拈来供十方人人收敛心田浴至待功高行满日自有龙天推送出到者里说甚佛光明放出遍河沙铁笛横吹还乡曲。

　　上堂云冬九严寒万物休渔翁罢钓挽舫舟若无狮子不张网既有鲸鳞可下钩所云者惟政禅人自丹徒数千里遥来乞戒重请升堂先说戒中消息以便行持何也戒有两般心无二用两般者心戒相戒二用者体持用持戒者心也衣者意也心意相连戒衣不二心举意动心定意寂意如野马心似墙壁意若狂猿心能拘执浑然无心大事已毕此乃心戒也相戒者三衣钵杖尽有收放披则礼佛酬则架上触衣裤子紬布一样若着此裳断见疑谤不着此裳盲跛失杖戒如将军衣似护将将若出师良马先撞将军安营四顾坚壮日谨看烟夜谨观火昼夜提防六时踌唱退则归隐进则开创凯角一声几生几丧此戒此衣如将军披铠努力前上永无退转之心必得取胜平荡心戒相戒一复如是戒有钝渐持有次第比丘戒若举子菩萨戒犹进士禅师乃法中之王不敢轻自妄谕视听分明出班受具。

　　复回祗园上堂至座云无为为座性空作台试问阿谁原人再来升座拈香云此瓣香世出世间全体独露劫前劫后迥脱根尘今朝拈爇炉中奉为
当今皇帝各府王公楚属尊官本郡绅衿法筵善众伏愿寿同海岳福与天齐敛衣坐云者遭不比那一遭一番提起一番高有问老僧的的句一棒到头一个疱问今日打明日打不知打杀多少人师云颇恨不上心进云学人上心如何师云上心必死问和尚此复回何其太恶杀师云当初摄鱼上钩而今敲骨打髓进云闻者耳痛近者脑热师云曾不下空钩没个鱼儿有个鳅问赵州狗子有佛性沩山牯牛有也无师云虽有佛性皮毛太厚进云鱼无皮毛和尚可教么师云一钓便上钩进云上钩时如何师云鲜炒热卖乃云闲来无事四方钓鱼龙螃蟹一齐罩鱼化为龙志气高虾蟹成蛟皆悟道沩山水牯性气粗赵州狗儿怪乱噪此回敲骨打人髓恶辣臭名识者笑野马野牛唤不回画个圈儿任　跳举杖云会么唯此者个无毛大虫三世诸佛捉摸不见独我释迦老人雄才多诸方便先将五戒缚定六根次以十戒恶转十善二百五十条条紧绑再加四百密扎一遍返复自问罪从何起仔细推敲毫无些犯核定罪福无受无持一身洁白戒纯自断持戒原系铁石人参禅定要金刚汉择身心如皎月升堂入室方才算。

　　辞众上堂同居荆楚已多年不忍分星众了然嗳宁可携风带露走安能倚草傍芦眠从来海鷃嫌天窄自古井蛙喜地宽幸有渔樵来接引一层波外一重天诸兄弟听吾言苦口叮咛告众贤莫把光阴错过了掉头不知甚么颜任凭八万四千门脱却轮回第一禅勤苦恋急穷研不明生死莫贪眠话头一举疑情起紧把绳头着意看工夫做到两忘处自然有日得轻安得轻安莫放松尤如烈马去追风追到无涯尽底处急加鞭更向前冲两脚踏翻银铁壁一手扭着主人公咍早识铧头生铁泻方知佛殿是泥龙若还不识主人面取个譬喻与众见大塞乾坤细微尘体若虚空形似幻难描难画自如如长短方圆随物唤一毫头上放光明六根门里神通变圣凡分上无增减诸佛众生同一岸老僧今日分明指行行句句如秦鉴扭转机关消息子贪名图利精扯淡颂曰授师密教到荆襄恶辣钳锤锻十方炼个师儿眼孔窄稍才得意逞轻狂不如退步回川去自有诸方论短长法嗣算来五十四塔前几个去拈香。

　　上堂至座云宝座威威瑞气生如来留待老僧登今朝佛诞正其时直上拈香报四恩便升拈香云迦毗罗排芽摩羯陀发丛波罗奈开花拘尸果红手疾拈来先奉苍穹三教贤圣人王一同但愿闻香凡转圣三涂八难不相逢敛衣坐云愍念众生叹苦哉别离兜率出凡胎诸佛降生于此日普天匝地供香斋所以德明叨为佛子无何报恩营经磕头化众信心营斋办供供佛及僧三宗有益九族无惊闻法信受渐长善根有力施于三宝地掉过头来享现成。

　　上堂问今日寿星亲降临和尚可见么师云见进云向甚么处见师云鹤带云飞鸾随风舞问一部药师经能延多少寿师云字句行行算清报来向汝道进云句有长短字亦无量师云福有厚薄寿无增减乃云佛法周旋宇宙为人增福延寿求男求女求缘只在一经一咒若遇无心道人稍静刹那百就一般吃饭穿衣功悟浅深薄厚纵有擎龙缚虎手水中捉月不能构识得玄元真奥妙海作福田山作寿。

　　康熙二十二年癸亥自楚回川僧俗请仍住圣寿石牛寺三月初十入院山门云法门高阔原无禁星月风云任往来照顾脚跟妨滑石休行傍侧践苍苔至天王殿基云分明本是天王殿四圣何方去显灵佛祖宗风重整顿速来圣寿镇山门至正殿基云虚空作殿住千佛日月为灯照万灵天垂宝盖覆大觉地涌金盆托真人无为真佛坐其中妙性圆明不露形顾视左右云见么若向者里见得勿劳插草梵宫竟才举新符万物春者里不见正好其中具只眼同证金刚不坏身举杖云还见么无为真佛从老僧者拄杖头飞在诸人眉睫上放光动地总教人人觌体承当休错过彻底掀翻可放心若信人王在世佛当知法王出劫尊进法堂云多年行脚身居外今日方知得到家经历十方留正眼任回西蜀利三巴利生且止如何是到家一句良久云青山绿水还依旧世事人情毫不差即日眷众办斋请上堂至座云老衲离乡十八春四海攀罾独捕麟百计千方隐不住任回圣寿显精神喝一喝便升拈香云此瓣香不老不嫩无旧无新拈爇炉中奉为
圣君满朝文武阖国公卿西蜀尊官文武绅衿诸山耆宿合道场人大家伸出补天手早悟伽陀身外身敛衣坐白椎竟师云四方经历觅投机不识其中更有谁真实餐松饮露者如今正是出头时有么问和尚仁慈浩大经历两京十省几许学人当机师云说禅的似牛毛悟道的如兔角问和尚到京师受王候供以何酬答师云平常但无心日费斗石金进云今日圣寿又如何师打云一棒到头一迹痕问因甚么狮子窟中无异兽师云百鸟岂肯栖凤巢问佛性平等无有高下因甚商虐周慈师云佛性本不二天性各有殊进云佛性既无二何言迷乃众生悟即是佛师云分别不少进云望垂明示师打开顶门眼佛性无迷悟逐境情缘生脱空曰自度乃云自度度人人自度生死关头无两路竖起一条铁脊梁六门紧闭牢拴固一朝啮破铁馒首扶起放倒任渠做须道老僧行脚两京十省周转一为先人命令二留名迹施展学道先存利生递传心印法眼一棒打个唧溜汉何愁法门不高显青毬须去黄貂来岂肯邀誉图近冕贫衲近将七十旬回川寻个老落点孝顺贤徒贤孙至意诚心厚款从此师徒团圆早晚切忌疏懒二时佛事精严堂中勿缺钟板时时举起正念工夫渐渐前趱一口吸尽西江莫枉回川一转狮子窟中狮子吼凤皇巢里凤雏闪古古今今一般手眼。

　　上堂云今朝尽道佛生辰宗匠原头第一人特此拈香勋鼻孔谁知面目太粗生三祗果满超凡世一念归真出五行拈花出自无心举十方因此俱称尊四七二三分两土尘尘刹刹鼓风声七十正传归圣寿慧灯续焰永长明今朝幸我孙居士上供拈香庆世尊香爇炉中供诸佛法宣座上示当人拈起香云者是香如何是法佛云止止不须说我法妙难思多宝云快说快说愿乐欲闻拘此者二大老一个止说一个快说且道说的是不说的是今朝在山僧分中勿论说与不说是与不是两片口皮嘴上生一茎白棒手中利上柱诸天兮日月星辰无二光下着匝地兮草木丛林有四序运转五湖四海兮指定波澜清透底周旋四山五岳兮化顽为贤愚转智龙吟虎啸兮三乘五果齐俯首狮子奋迅兮魔佛诸天俱退位拨转天关兮大鹏展翅飞千里挽回地轴兮香象林中无杂类呵呵常闻诸方好说个末后句山僧喜道出身句如何是出身句震威一喝云大千沙界举目尽在掌中心百亿须弥刹那不离方寸地。

　　杨王吴蔡席十月初五日稚发上堂至座云古人以法空为座拈花微笑当奇货山僧以座空为法弹指光飞遍尘刹若向者里会得恒沙世界派派水流归巨海百亿须弥朝朝日出转扶东者里不会且向昆仑山顶铲青草阿耨池中鱼化龙便升拈香云此瓣香无相福田布种三界火宅排芽人我山上茂长名利场中开花今朝觉得果熟捧来呈献释迦先酬国王水土次谢亲师教奢从今跳出樊笼去历行直到▆▆家敛衣坐云佛祖门庭高峻四众均皆有分无▆▆▆为僧有疑向前请问士问在家能修得行么▆▆▆▆修行胜出家须识火里长莲花进云愿求自▆▆行如何师云出家修行胜在家一身洁白玉无瑕士问业缘深厚不能摆脱和尚如何方便师云再在做一场梦来向汝道进云弟子晚晚有梦师云梦拾金银么进云或时梦有或时梦无师云有时收存待醒时用进云梦中收敛一醒尽空师云从此知觉长醒醒着不复做梦自然解脱听颂不贪名利不求荣须学老僧道不贫梦里般般皆称意醒来不见收金人问如何是西来意师云通国人追看不见进云如何是祖师意师云立雪齐腰通身颤进云如何是和尚意师云众生度尽方满愿进云如何是学人意师云彻底掀翻救一半进云居士出家是何意师云须发落地尘缘断进云出家后如何师云一把钁锄三斤半荒田荒地都耕转乃云荒地荒田总教人人下些好种下种得真莫枉辜负前程学道门独趋悟的一字别求深进都是傍门达磨来此只说个安心心之一字了不可得造化合符霎时风雨聚会机关拨转刹那星曜呈祥急水滩前拨转梢头牢把柁孤峰顶上踏翻海底涌波涛万仞崖边退步方识根源深远百尺竿头转身足见意气清高法门正要刚断果决汉众居士不知谁是出格英豪料想众居士自念闹市场中无休日闪灼光阴有几何趋进三宝而求出身路也么咦门里出身易身里出门难若还欲到平安地预先咬破生铁馒所以宗门茶饭如同铁钉饭木楂羹嚼来嚼去没滋味若到者没滋味处正是好境界不生退志终成大器所以老夫预先告过莫只到万里不生草大地无寸土那时悔之莫及听老僧授记出家不是当寻常如钻铁壁与银墙大韝炉中锻炼出何愁不作法中王。

　　师诞日上供云不觉行年六十八复转圣寿没傝　不得孝心几位徒显把诸方都笑杀老僧此一回川者特为料理先师语录兼且拜扫祖塔烦累众家贤徒生了许多踌　不然还往行脚十方任我周匝有缘撞个赵二王三罗七丁八只待虎啸龙吟任我兴宗扬法一时权衡在手别有无限机括今朝多承盛设不免愧情受纳。

　　即日传沙弥戒上堂云人人有个圆明珠埋藏线下两相疏圣寿今朝亲拈示方圆长短任凭呼或呼为主者可作三界内外万物之主或呼为奴可作世出世间偷天换日之奴神龙识得飞上天都
朝廷识得万代山呼宰官识得为民父母庶民识得为真丈夫僧众识得联芳千古众生识得退却凡躯唯有老僧识不得结跏趺坐嘴嚧嘟成住坏空全不昧只今亘古永长殊。

　　癸亥住华严上堂拈香白椎竟敛衣坐云芙蓉锡跃踄华严在处洪波白浪掀雨洒何须风拂地云飞那用幕遮天威威独步润三有迥迥孤圆照大千凡有一方未点化普心岂肯放私偏所以十方诸大菩萨端以利生之心为心山僧遍通法界亦以行道之念为念今见滵　上人不贪不妄无怒无嗔老僧一见甚喜独不喜者科头跣足谩道科头不是行心地不明枉苦蹭蹭到皮穿几见骨因缘福报不须问。

　　甲子岁上滇看望将军蔡巡府王二位护法就便上鸡足古庭当家彻俊同往俊云和尚拈香处处垂语以留宗眼迦叶殿云自从那畔威音别直至而今符合节千里遥来无点献心香一片炉中爇伏望华门早放开接引众生出火宅赐神通救末劫何须执定等弥勒七十辈孙来到此只得精心恭敬谒九首至金顶拈香云此瓣香庄严劫前下种贤圣劫里花开世尊昔日拈示百万人天俱呆赢得尊者笑盈腮亘古遗留祸胎展具合掌云任凭化身尘现刹现无量现道澄有尘说刹说无量说是则须是唯有笑的一字口似悬河说他不着顾视尊像云何为不开生药铺单单好卖死猫头至华首门前有尊者像师云常闻尊者入定在内云何还在外问不在内不在外实在甚么处师震威一喝云且道在内在外呵呵云不在内兮不在外刹尘尘刹身心在三灾劫火俱为尘独此华门永不坏。

　　迦叶殿建钟楼鼓阁请师升座师云慧灯发焰正当阳递代相传列有行东土二三如麦粟西天四七若麻粮崖窝水洞成名刹平地高山尽觉场遍界尘沙诸佛子渊流始末岂能忘所云者鸡足山吾祖隐身入定之道场时遭劫火以倾隤幸此达一行者经历四大名山至此募化十方建成四印圆寂尚有未了公案又作么生以拄杖一卓云钟楼鼓阁有孤月掌管常住况无能料理当家且太虚仗力十方共凑成以拄杖指梁云分明本是栋梁材却逢良匠巧安排幸遇老僧敲打过十方云集俱和谐一棒打开智慧眼二棒击醒活如龙三棒东仓西库满四棒南庄北亩充五棒五宗花叶茂六棒六和道业浓七棒七佛恒住世八棒八荒来归从九棒灯传续久远十棒顿超十地空今日轻敲重打过为梁作栋各西东当阳为主镇山木轻轻升上坐居中只待功成行满日香名自获十方充金钟左撞如龙舞玉鼓右敲似虎雄惊醒人间瞠眼梦方知日出不离东当阳宝鉴无私照宇宙山河色色空有时尊者定中出不钟自鸣不鼓冬以拄杖一卓下座。

　　十八离鸡足转大理府挂锡大悲寺大众留住传戒提台桑护法请师进衙斋次逐一将出家得法根源细问一番辞出即日办斋请诸山就大悲寺相陪斋次小参云山僧举动因何来随喜四般瑞色堆六月雪山真奥妙九冬花树甚奇哉波涛不散海中月风闪难摇枝上开真乃上方仙佛国檀那有福物情该正所谓有福之人能坐有佛之地故此桑护法不昧灵山付嘱现宰官身心慈意善敬佛法僧毫无羁慢整理塔庙装修庵观恤鳏怜寡寒衣饥饭不惜珠资孤贫普散断除诸恶常行十善天耳遥闻佛眼观看利名扫得开爱根割得断才显人间大丈夫为甚痴呆等大限佛出皇宫入雪山至今千古免涂炭既为人臣公事先干本分一勺回光自判仔细思量无了期何须苦苦往前钻呵呵那个男儿不是汉。

　　上堂至座云拄杖恒开不夜花特来此处觅生涯乌藤不肯擅轻举一棒到头一作家便升拈香云此瓣香寂寂无言下种惺惺拟动发生劫前劫后不减者畔那畔岂增拈爇炉中奉为
当今文武百官大理绅衿鸡足耆宿洞府圣僧伏愿拄杖振开正法眼当下发明妙觉心敛衣坐白椎竟师云竹筇芒履到滇南觅个知音竖祖权当机一拶浑身汗和盘托出为君传以源流拂子传下座付石钟后阁觉愚更号兴隆德旺禅人嘱云世尊正法眼藏付与摩诃迦叶递代相传在老僧处正传七十代老僧行化四十余年行年七十应当交付于汝广行流布勿令断续珍重问答未录乃云七十涉滇为利生芒鞋踏处细叮咛拄杖头边晖日月分明照透当人心以杖画一圆相云会么从前不会打之绕勉强画个元字脚惟有者个圈　轩昂孤耸舒畅识得的唤作大圆镜智不会的认作装米箩筐人人好似蛀米虫只知吃饭穿衣那管末后郎当正所谓衣架逢饭囊相见笑一场暖饱无别虑唯妨病卧床眼前混得过难哄老阎王业镜无私僻照透肝肺肠善恶从心起一见自惭惶闲时不问归家路行到中途向那厢幸遇老僧亲指点无影山前有座无缝塔安身立命第一风光有问老僧清净戒杖拗猪头供十方传衣竟下座。

　　上堂云强人嘴似钉拍案问主宾齐到一齐打两来两处侵机关若会得棒喝有重轻举杖云有纵有夺无疏无亲具眼禅和休辨假真问四大本空如何是真师打云知痛知痒略傍相应进云不着痛痒如何师云土木顽石打碎无益问四喝八棒何处分赏罚师连打云前赏后罚更兼活杀问画虎不成如何师云脉络不清进云何日鱼化龙师云上方钦赐过雷鸣雨现成乃云风过雷鸣普降霖宾主了然历历明角虎入山凭跃舞珠龙出穴恁飞腾甘雨润四洲慈云覆万灵草木逢春惺花果遇秋凝老僧知足入山妙留个清高香美名拽杖下座。

　　上堂佛开八万四千门南北东西任往行作福年深生福地行凶日永磊凶坟四生六道随心转十恶八邪任意轮死去生来无了日轮回周转不暂停非是山僧不教化无根破谤乱云评善哉如来慈愍故随类脱生改姓名赵李张王可贵贱周杨孔吕任富贫高卑妍丑遍通应扫尽烟尘更起云欲把众生普度湖海山冈一掌乎所以世尊悟日云未运众生性情暴恶难调伏化即今看起薄恶刚强之世不忠孝逆尊卑讪谤三宝嫉姤良善恶如狼毒似虎想起佛语其实不虚大众佛昔用尽方权菩萨种种应现引入法门尚且返来争雄并势山僧有何德能敢向其中兴波作浪汝等惧怕三灾劫精进勇猛超出劫外顽皮不顾性命吾莫如之何也古有云父子上山各自努力听吾一颂打不醒兮骂不羞在伊轮转何时休老僧退隐归山去一任痴心随逐流。
嘉兴大藏经　空谷道澄禅师语录


　　空谷道澄禅师语录卷九

　　嗣法门人德儒编

　　康熙二十四年住温江华严寺七月二十四日入院山门云大地尽成古道场随心到处雨花香进门勿论长和短一味酥酡供十方土地堂云既作山门土地莫图闲消岁日时时点检常住刻刻巡察真伪善的让他进来恶的速遣出去不可私受人情功高天曹诏敕二帅殿云哼吼二将英雄高旷镇佛头门眼孔嘹喨善恶人行不可轻放只待功成圆满日千古垂名于法藏天王殿云四大天王威势昂昂钦善伏魔扶弱除强回光返照抛弃刀枪皈依三宝镇山门敬佛法僧同受香古佛前云者个古老行事颠倒静处不居淫肆搅扰逢人便笑有些机巧弄尽若干鬼眼睛却被丰干点破了点破了一阵哈哈悄地逃正殿云万劫不磨之尊十方证盟之主说法四十九年肝胆肠肺尽吐世号三界医王又名四生救苦拈花续脉累儿孙袈裟磨破教谁补方丈云既云是方丈又有观音像观音与老僧唯恐不一样他有三十二应利生我独一茎拄杖收放若论人我是非劈头三十痛棒今蒙众善恭迎通身手眼殊畅咄大家勇猛不许放旷结冬上堂拈香祝　圣竟乃云即此华严结制就里无穷旨趣一开人天正眼祖道宗风垂世拄杖不顺人情扫清法门真伪狐狼野干潜藏邪魔魍魉隐避智愚引上菩提惺者送入祖位珠龙方许吞钩角虎收入网内龙行雨润四洲虎吼惊人梦寐喝出如雷震天闻者魂飞魄坠棒下似雨激地著者皮穿骨碎诸方闻得伸舌打退不如吓退。

　　师诞日上堂云谩道老僧今日生随机应世就凡情玄灵一点无来去动静两行有假真性共虚空函万象心同日月星三明今朝不表深微理但只拈香报四恩拈起香云此瓣香根长透过龙宫海藏颠高伸出三十三天层层叶上有华藏世界枝枝头边现诸佛法身今朝系是山僧初度之辰连枝带叶和根拔来焚在光明普济炉中专伸供养十方三世恒沙诸佛诸大菩萨声闻圆觉四果四向一切贤圣伏愿诸天天人闻此妙香不坠凡尘大地众生闻此妙香悟彻本根地府一十八界含情闻此妙香出脱幽阴今朝办斋傅居士闻此妙香家旺人兴贵禄齐臻法筵宰官居士闻此妙香五眼同明一味馨香无杂类见者闻者入觉地同证金刚不坏身共明般若无生▆顾视左右云且道如何是无生义良久云分明浑若太虚空知见忽生山河地传戒竟下座。

　　上堂云青山绿水古人意翠竹黄花道者心三大阿僧劫火尽古人心意何处兴呵呵有物先天地无形本寂寥任凭劫火尽如如迥独高幸我王善人来此堂中修斋设供更添一层水山且道者一重水山是甚么人之意聻一度水山一度奇两轮造化转璇玑东西南北分辰宿独有玄元不动移。

　　上堂师云推倒扶起无非为一大事因缘出现于世一往一来不个因正法眼藏流通即此华严结冬集众安具亦是发明诸人本地风光举杖示众云会么者是风光向甚处发明一卓云日逐休忘却穿衣吃饭时同行住坐卧共话语施为。

　　上堂云心高气懊势力豪雄大虫不避荆棘频冲真是丈夫独站高峰是则须是足下无云岂攀桂手中少箭枉张弓只须向我秘密门中　参实悟讨个端的始得即如做个圈套妆个模样只好瞒俗子难瞒智眼不啻唤作修行而返招愆惹罪我此法门真参为本慈悲为宗勿分贵贱那容强弱贵乎见性明心千了百当时至到来利生为本利生且置如何是见性明心咦打破砂盘走出鳖触穿瓮子鱼翻身三斤鑺一个铛溪边林下等知音。

　　上堂云出家必要先持戒戒与禅兮同一派戒精禅悟鬼神钦善果圆成超劫外出了家图自在不参禅不受戒百姓光头好泼赖有朝魔业来相侵三宗九族都拖带老僧说法不容情智者来从愚者迈若不顿超三界去生生世世串皮袋办斋禅者为求福十方檀越仰遮盖诸禅德勤精进莫懈怠当下彻明了办去免劳拖欠一身债举拂示众云会么若向者里会得铧头本是生铁泻泥饼原来是土块者里不会分明慧日光常晖却被痴云来覆盖有禅速去参禅无戒出班受戒依文传衣竟下座。

　　上堂云者段真风不用猜寻常勿外动中乖百谋千算渠先识一念回光万物谐虽然如是东廊不打鼓西舍怎知音堂中才击磬弥陀十万声生铁不经炉锤难作农家器顽石不琢磨何为镇国宝蝵蟺悟蛟龙而飞腾惊天动地人有真参实悟焉不成佛作祖成佛且置今朝是我德进居士发最上心而求无上菩提者么呵呵拟求菩提尤更远若得无心心自明忽觉翻身枕子堕满床自获现珠珍。

　　上堂云吹毛打地祖师禅至理原来无句言拄杖头边开正眼利生只得露方权举杖示众云会么横担杖云见么以杖悬空画一圆相云如何向相内着一点云若何若论此般作用三世诸佛有口说不出千手大悲有手摸不着不免老夫为众表白竖穷三际兮鼓扬先圣先贤之直指横遍十方兮开化众生正知正见之玄微大圆镜智兮者段家风人人本有中间一点兮分明黑白是谁知想必非洗禅人久觐老僧聊通一线者么呵呵聊通一线何称奇彻底掀翻大有为只待顶门开正眼联芳千古永无移。

　　腊八上堂拈香竟乃云今朝尽道佛成道老夫闻得一场笑佛字西天之梵语唐土翻成觉字叫觉得自心原本佛是谁向外分三教道字原来不属修成住坏空永无休道若虚空无形貌亦无名目亦无号道如明月照秋潭方映方兮圆映圆道似日轮绕须弥明暗色空尽光辉道如五岳镇乾坤东西南北坐中心道若五湖四大海无穷珠宝任凭采道如苦海渡人舟直撑到岸方可休道如救苦之良药三灾八难都解脱道如甘露救饥粮众生得饱润燋肠道如将军护身铠刀山剑树任凭摆道本清净无长短道不远人人自远道大包天能裹地宇宙山河收敛备道小含藏芥子中微尘刹土尽皆通道无阴阳不无有也无贵贱及妍丑随物安名任呼舞可以能作万物主君王有道天下安雨顺风调廓疆土宰官有道尽力忠不假弄权办事公士庶有道家门兴敬老怜贫教子孙众生有道安本分早完国赋孝双亲老僧有道应群机语默千行任展施举杖示众云会么者里会得千邦有请千邦贵万国来迎万国尊者里不会吸干江水掬明月扫尽烟霞贺太平且问大众如是此道实有所成是无成若道有成青山照旧青山绿水依还绿水若道无成青衣接引五八成人会得牵连四邻不会遗累己身传衣竟下座。

　　上堂云会中谁是打不退骂不嗔稳若山不动深似海不竭出头来将者个担子放在肩上横顺颠倒恁凭收放取舍纵夺随情活泼颠拈倒弄擎龙惊凤长说短说谁敢谭博恶说善说迷徒开缚识得的尽是诸人受用不会的返道者老汉出言无文少学拈弄的全没下落孰不知头头上有杀活玄机句句中有绝学直指试问大众既是绝学还指个甚么以拄杖一卓云身寒想衣穿肚饥思饭吃为宰为士民莫不亦如是办斋李居士即此求端的且道如何是端的一句咄过河纵不沾泥水步步行来有湿迹。

　　上堂师云像季之际说禅者太广讲道者甚多不知如何名禅何者为道必要老夫批判咦禅之一字本来空道随人转立宗风随机拈起随机用不与九经三藏同若还纸上搜寻得达磨是必不来东禅慧无眼古今一览禅聪无耳嘹喨无此禅通无鼻香臭先识禅智无舌雨花叠叠禅空无身塞满乾坤禅心无意通天彻地根尘识尽人我法忘名之曰禅虚空量尽物情俱空名之曰道心广体胖量包沙界名之曰佛万物谐和理事融通名之曰法禅道佛法者实乃为一经云除此一事实余二则非真举杖示众云会么一喝云会得其中不二禅随机拈起得方圆孤光寂寂人难识不遇知音不与谈且道者里有知音者么呵呵谩道此处没知音九曲黄河水未清下座。

　　上堂师云参禅须报祖师恩递代流传焰续灯绍继华严三十二枝繁叶茂固根深从前决志山林苦觉得如今遍地金所以古云不是一番寒彻骨怎得梅花扑鼻香果到恁么地头方敢言个报佛祖之恩且道如何是报恩一句举起拄杖云杖头能代千年烛照定乾元不老春下座。

　　上堂师云学道要明心参禅宜见性一行三昧中拈起头头问扫开云见天断尽惑无紊者段妙明无减增只因染污忘方寸粘泥带水迷深厚正法流传不肯信如同古镜复重磨真方妙药才疗症挥拂云识么一扫尘沙惑尽消方知古佛传新令。

　　上堂云老僧昔日因传戒平地惹成天大害而今欲脱不能脱只得一肩挑起卖卖处无人买买的没处卖冤家来就头两下齐畅快买得的佯佯悄地而去未得的忿忿平空捏怪若效诸方勿论瞎驴跛鳖一齐收拂子源流船车载石作玉铜为金可恨两来没眼睛一盲引起群盲走失脚不知落火坑金沙玉石囫囵混自有明人辨伪真老僧若不豫先说唯恐一粒老鼠屎打秽一锅羹啐任他败任他兴堤防一日大翻身以拄杖一卓下座。

　　除夕上堂云唯有者个三十不比寻常往日尽大地人人脚忙手乱独我宗门禅客眼横鼻直脚尖上尝具雪峰踢毬之威手掌中恒存壁魔擎叉之势有向者里当锋者丧身失命从此间错过者也要粘些毒气老僧今日放假会拳的出来踢个四门斗底有艺术的不妨各现手眼显些精粹是则虽是只许壁上画龙行雨描凤展翅不许使鬼弄傀儡以作顽童之戏不然唱首无文曲子同乐太平之岁且道如何是无文曲子题目良久云龟毛索上打秋千兔角匾担挑日月拽杖下座。

　　上堂师云不寒不热正好参禅光阴错过不是等闲况且内外簇齐前后次第法法见成事事如意忘身忘体拼命做去诸兄弟听得老僧言语精心尽力做一番自然有个捣断日子若到那时节黑脸老子无如你何谁来管着岂不快畅横行直走放逸自由自便即若在此堂中千斤重担有老僧挑着指望有一个半个出头来为老夫松个肩子看起来欲罢不能老僧岂肯将高就低定要见地清楚德行孤高肚量宽洪见识广阔人品端正戒行精严学业等齐方能授手何也见地清教后昆德行高不犯嚣量宽洪众可容见识广有含养人品正绅衿敬戒精严不受谗学等齐志不愚如是此等长老纵不能顶天立地可作僧中标准此中有也未若有不妨请出来站个丁字脚扯起阴阳手摆就些雄势且道如何若何打起精神显出本领将老僧者茎拄杖轻轻拈入手中不啻大众钦伏老僧满心放下若无过后谩道老僧不识好恶不辨贤愚听吾一颂续祖传灯非泛常戒精德悟学慈良人天路上和为本解脱场中名誉香现前堪作传灯祖过后递代大法王。

　　德稳艾居士传唐巾上堂师举起巾云会么识得的千两黄金求难得不识的三分白铜未称心此是唐王亲敕赐满朝文武齐颁行军民有道因当顶屠猎无知莫妄订菩提场内分愚智泾渭河边看浊清有道君王兴大善存仁官长护培增前朝圣主留传世代代遗流敢不遵今朝捧出授居士永作法王之子孙举衣云者件长衣表里光辉法界并宽虚空等齐外无瑕玷内有珠玑凡夫少有佛子得披覆蔽道体庄严塔基至待功完行满同证无上菩提即日取名偈曰本来佛性未曾迷切忌当头一着棋急水滩前稳把舵欲登彼岸岂为迟故赠法号彼岸。

　　解制上堂云九旬炉韝扇真禅恶辣钳锤炼十全锻就金刚不怀体镬汤炉炭任盘桓俱向十方行正令莫孤山野费心田诸禅德出堂去更精严休与世情绞一团行到悬崖撒手处才把一生大事完那时节取自然方知古圣不虚传试问大众传个甚么震威一喝云一茎拄杖如狮子伏虎降龙不用牵掷下拄杖云有力儿郎担荷去打风打雨任纵横拈拂示云把柄还在老僧手好事岂能擅让人下座。

　　师诞上堂云年年此日华严叟岁岁今朝空老人惯好人天开正眼孤高应世足称尊老汉今朝七十一举棒劳手力动喝费精神竖指拈拳尤恍惚亲切道处甚分明试问道出个甚么辘轳运转日月▆无暂停后浪催前浪新人攒旧人曾记当年骑竹马堪堪就是白头人啐虚度千生与万生。

　　林宾哥稚发上堂云举目观空空寂寂底头觑色色壅壅法门不是善轻举拨转机关处处通业海众生梦未醒利名羁锁忘来踪老僧愍苦开慈门棒喝如雷不彻分可见皮毛深且厚方权设尽枉劳神若无居士启深信走脱泥牛没处寻出了家昼夜勤紧闭六门莫放行心不动耳不闻主人端坐正中宸白玉冰清无杂隙莲花出水岂沾尘一个铁馒紧琢磨六时挨拶休昏沉参到忘人忘我处如同卸甲脱网绳精神抖擞轻通快甚似观音洒净瓶从今后草木灵遍地黄金不受贫呵呵宗匠堂中添一人。
嘉兴大藏经　空谷道澄禅师语录


　　空谷道澄禅师语录卷十

　　嗣法门人德儒编

　　康熙二十六年丁卯九月十二日郫崇县主丘阖县绅衿居士功德主叶张永并及善姓等请开建古道场莲品山法忍寺至山门荒基众善左右礼拜胡跪合掌云愿闻法音师以杖指云门庭高耸通天地道场阔大纳乾坤恒沙诸佛一齐到棒喝如雷接梵音是则虽是未入门瓦子敲打门以开直入无把宾主和打成一片千手眼难辨真假通方士称佛称祖难索摸呼牛呼马那管他称孤道寡只要我得意脱洒得意且置如何是入门一句荆棘辟开张大道杲日当空独照明拄杖头边悬秦镜微尘刹土尽通灵至正殿基仍礼跪云愿闻法音师云唐宋元明古道场几经兴盛几经荒朝纲纪正官民善国泰时丰佛法彰山僧到此百物呈祥龙吟虎啸狮吼象狂四时有序八节铿锵土地伽蓝各安方位天王四圣势复轩昂监斋护法昼夜巡察法忍佛法从此兴扬若论佛过现未来十方一切诸佛尽在人眉睫上运用神通放光动地无一时无一刻不是佛之兴处也切忌当面错过若论法三藏十二部一切修多罗海藏灵文尽在诸人八识田中随心所转随口所宣无不是法扬处也只须返听自闻且道法忍佛法兴扬一句作么生道乍观鹏飞如云集忽闻松声似海潮至静室佛前以杖指云惟有者个古老一生行事颠倒皇宫不会享福灵山受尽苦恼夜睹明星悟道就向十方打之绕四十九年说梦末后拈花弄草惹得五千退席弥勒迦叶笑倒一个敛衣鸡足走一个收囊兜率跑喜得西天四七有六宗东土二三出五老到如今普天之下竖刹竿高山平地长香草唯西蜀遭劫杀处处荒残者老汉好造化通身光皎非是有作有为盖因无机无巧为人只要个心好劫火到来全身得保十方到此礼也是好不礼亦好以拄杖云只好向者里大大画个圈儿胜如泗洲三岛献珠进宝据丈云尽大地融通个方丈一架蒲团恰好尽挤构放昼凭白云垂幔挂帘夜有明星代烛照亮睡来时高枕[噗-口+鼻]眠醒起时抚席歌唱有问祖师大意觌面便喝蓦头便棒因甚如此只为当初说禅说道受尽多少憎嫉讪谤到如今那管他是他非但觉自收自放住山林竖甚么门庭求甚么名望落个安闲自在随心乐旷老运亨通玄鸟代唱即日蓍老叶施主办斋请上堂师至法座前云法忍千年旺檀那万辈荣道场行正令古刹住原人僧仗十方集佛从本地兴辽天拄杖从今竖直指门庭不顺情未入门时三十棒但能拟议隔千程若问山僧亲切句法王座上听分明升座拈香云此瓣香天降明净真种地长玉叶金枝玉叶中藏法界金枝上挂玄机拈爇炉中祝延
当今万岁万岁万万岁皇后齐年太子千秋满朝文武添寿阖国公卿增筹伏愿国泰时丰仰德化海晏河清四野讴次拈香云此瓣香长短不样大小各般堆积满炉不然再添奉为西蜀文武大小尊官并及本县仁慈万民真父母大海波涛星月乱郫崇慧日独高明复拈香云此瓣香生长盛茂于娑婆根种源头在那畔只因叶盛枝须广东西南北发藤蔓山僧信手频拈起放在炉中金光灿奉为崇郫绅衿当机请主远近檀那诸山耆宿法筵宰官居士等伏愿同登觉地共证菩提再拈云此瓣香不从皇天后土而生岂受雨露滋长骊龙脑上拈得狮子项下获来爇向炉中供养先师敏树大和尚用酬法乳之恩只为当初蓦头一棒命根断觌面喝雷翻转来道行七十报恩尽宜当恬静学痴呆敛衣敷坐上首白椎竟师云若观山僧第一义今岁是丁卯后年乃己巳前日初九今朝十二僧俗共同期凡圣本不二不二之法门切勿妄轻视世尊一生说未曾道半字祖师立棒喝无非方便示举杖示众云山僧者是倚天剑八面玲珑有不惧锋铓者出班问答机缘繁未录师乃云一生行道为人忙忘却劫前古道场现现莲山元日所明明法忍旧时方叶公本是布金士丘檀祗陀护法王众善云来重聚首眉间同放白毫光举杖示众云会么者段光明人人本具个个不无自从灵山同一受记生生不昧劫劫难忘见此法忍古佛道场荒芜多年躬请山僧住此证盟修建者么既请作证诚意谛听帝释插草梵宫已竟凡夫愚卤逐句讯问栽梧凤栖开池月映人杰地灵风恬浪静百灵相助群识帮衬四海归宗八荒听信天降飞符帝传敕印那个时节还须隐遁三宣四诏只得从命从前不敢轻妄举谦下坚持守本分且道本分一句如何道竖指挥拳俱造次饥餐渴饮听时音以拄杖一卓下座。

　　师诞日上堂至座云宇宙之内三宝为尊佛法之中圣谛第一喝一喝卓一卓云且道者一喝者一卓是为尊耶第一耶呵呵是法住法立世问相常住便升拈香白椎竟问答未录乃云者段光明无减增随机应世恒沙春百家名姓重重数内有如如不动尊举杖示众云会么者里会得钟离仙乃汉时大将孔圣贤周末明人释迦不受皇宫福愿向十方度众生者里不会山僧只得指点分明苹果香圆树上结五金八石土中生耕地犁头生铁泻两个八两是一斤山高大能藏金狮玉象水深阔可住骊龙神鲲人上人有佛心天子贤中贤有出劫之尊天崩时女娲炼石能补地动时未必鳌鱼转身若论天地出处青气上升为天宫浊气下降作地府三界原来不久长毗岚风起无寸土三灾劫火一齐到有情无情俱受苦。

　　玉皇本是万仙主飞去西天求佛祖众生贪恋网罗中如鱼汤锅任烧煮只教法筵善姓念佛参禅见性超三界明心离八苦眼前不受阎君气自有光明一段普甘草和根甜黄连带叶苦。

　　上堂师云德发出家不用修一句弥陀百事周而今觉得寻踪迹四生六道一齐休若不寻条出身路水底游鱼终落钩去去来来无了日钻胎入腹几惊忧举拂示众云惟有者个道理无来无去不古不今出自威音虚空共体日月同明月有缺圆日有降升唯此者个无减无增包罗天地载覆乾坤若向者里会得三途六趣化作极乐世界十方刹土尽是莲花化生者里不会便把黑脸的呼成夫子白发的唤作老君常闻世俗语遍地有黄金成仙成佛人修去只要凡人肯用心。

　　上堂问天垂宝盖祥光绕地涌金莲猊座新林德觉荐父母请师上堂转身踏着无生地其意如何师云最尊贵进云泥牛衔月沉海底木马常嘶午夜风师云休造次进云某甲不然师云汝另开鼻孔进云有水皆含月无山不带云师云谁家帘外无青天问八面玲珑事如何师云颠倒骑牛看威风问踢起无油灯照透石人心师云鬼火草不惊乃云平日世尊无卜度云从忽涌在兜率大乘般若利诸天涅槃报恩为母说大孝目连愿海深度尽众生成正觉虽然如是父母深恩尚能报六道众生亦可化自性众生欲度难何也多劫染习深厚者点业心如辊槃珠何时停伫亦如滩下沤泡速灭速起无有了期不遇明人点化风卷波涛无日休欲报父母恩者庄经造像烧香燃灯为父母出家参禅学道佛言一子出家九族生天为父母修斋办供敬佛法僧举地藏菩萨前身为婆罗门女时忆念生母诚诣觉华定自在王如来塔前修斋上供哀白世尊作何方便令得见母悲泣倒地如来引其神识到阿罗赖只见洪水滔天汪洋大海海边铁围城高大无门见无数鬼问此是何所我云何到此狱主曰非佛力业力不能到此是冥府第一层地狱女自思惟若要不经无间狱不谤如来正法轮我母生前谤毁三宝是必在此狱中遂问无毒鬼王我母在此欲得见么王曰汝母生前作何事是何名姓女曰我父婆罗门尸罗善见我母生前行恶讥毁三宝名悦谛利鬼王听罢合掌赞圣女曰因汝向觉华定自在王塔前修斋上供仰瞻佛力生天三日也女合掌曰佛语不虚假饶造罪过山岳只须妙法两三行试问大众如何是妙法以杖一卓云无心衲子闲谈语禅定现前文义深。

　　上堂师云今朝腊八佛成道十方国土开宗教四十九年无一字落得头陀悄地笑百万众前那一笑四七西天东二三狂徒一伙諠哗噪达磨至此指安心得皮肉骨不成套三礼无言得正传风恙缚身药不效无缠无缚欲何求前言老也后言少米熟候时用节簸三振锡鸣述让号西川走出马驹来耳聋吐舌一齐到胁下三拳北阐宗名垂千古三玄要正传三十二归侬隐入莲山因耋耄堂中个个要参禅参禅须把话头抱抱话头万缘断工夫定要打成片赵州四十心无杂勇猛精进如交战抱话头莫放松一日精勤一日工两手拨开牢关锁一脚踏干水晶宫抱话头要斟酌断妄除贪扫杂学但起纤毫乖巧心钩引群魔难摆脱抱话头如圣旨日时限定全终始倘若迟延事未完苦恼逼身怨自己抱话头看端的拑柴担水承谁力一时不在如同死捻指光阴休可惜抱话头直如铁幻世情缘尽剿绝千金难动道者心直证菩提方可歇抱话头站铁石莫被虚名浮利歙自有随身无价宝磊山金换不能易抱话头要细心坐卧寻常辨假真忽现佛魔心不动稳若泰山谁敢侵抱话头少轻狂伶俐十分庄老郎疑团不破休开口问千答万不为长抱话头如锭钉锭钉入木不移分工夫稍得轻安处先报国王水土恩抱话头如走路百尺竿头更进步剥尽芭蕉再下手自度度人人自度抱话头万事灰四大幻身假臭躯借假修真得妙悟法身处处放光辉抱话头如护珠切忌寻常有玷污心净即同佛土净半点瑕疵不丈夫抱话头似秋水满月当空照彻底分明好颗夜明珠水深手短难拈起抱话头真佛子要将十二时辰使喝转黄河水倒流昆仑吓退三千里抱话头如猛将单刀匹马翀前向快骏加鞭得胜归进爵升官欣快畅抱话头凡转圣成佛成仙自己蹭辊芥投针毫不差头头拈起头头应抱话头决证果工夫融化无人我忽然拶碎铁镘首方信灯光原是火呵呵一生勤苦从今妥偈曰因缘时至悟门开万丈火坑跳出来从此不疑心佛物孤光独照物情谐物情谐慢受王公虔礼请先入深山保圣胎贵贱智愚皆有分除聋喑哑与痴呆纵然不及佛神用悟明心地躲三灾珍重。

　　上堂出家人好似冰凌高上行荆棘丛中过万仞崖边立镬汤炉内坐眉毛剔起观横身不摇簸性命呼吸间悬丝顷刻蹉千日一齐明放下冢头卧任凭天地老那管乾元破消磨尘劫非荡尽恒沙错古云不是一番寒彻骨怎得梅花扑鼻香分明一个凡夫俗子若不百折千磨安得成佛作祖岂非容易小可譬如矿石入于高广大炉韝炼成生铁复入红火地炉炒成熟仍过钳锤敲打九炼成钢方才造成器皿还要更加切磋琢磨细细刨刮无斑痕疤缺内外光亮美玉无瑕时人一见便生欢喜爱慕之心方可中用器也是宝剑卖与烈士农器卖与耕夫刀斧卖与樵子钩钗卖与渔人猎户喜的利器武将爱的铠甲一物必有一主举起拄杖示众唯有山僧者件宝货不遇知音谁能酬价不如抛入长江大海免遗形踪惹后昆论是道非掷下拄杖下座。

　　上堂师云拄杖近来不值钱盲龟跛鳖紊同然蹉跎蹶踬皆如此耄耋扶行童作顽除恶除凶方士柄打牛打马牧童权如今棒喝终何用高枕无忧乐岁年返观自性佛脚下有灯传拽杖下座。

　　上堂云不是世人不善修盖缘近恶以成流住居边地性情野生在中华仁义周所以人心如同辊盘珠活泼泼动玄玄东荡西荡无暂停止又如高山池水决东从东流决西从西流即此谓也向下流者易升上一步难随流造业易群恶独善难修行念佛易割爱除贪难跳出火坑易真参实悟难剃发染衣易得遇明师难站定脚跟易错行一步难包含万象易开口说法难若将十难易头头拈起步步着那怕不与三世诸佛同一鼻孔出气如或未然业海无边肯求渡火坑万丈跳出头醉梦不醒吾何奈南北东西任遂流世常云医药从来不告门茅庐三赴制乾坤世间之事尚如此出格威风岂让人一卓下座。

　　上堂云利生设尽多方权铁壁银墙谁去钻独喜高强贪富贵教分三路任君攀所以药师经云求寿男女富饶官位种种可得除魑魅梦魍魉件件可消若要打凶霸恶欺良压善杀牲害命不向外未乃是自作受岂不恐惧乎惊怖乎善哉善哉蝼蚁尚且贪生畏死人乃万灵岂不惭惶听颂不贪世乐不求荣地狱天堂一坦平十恶门关行十善思惟一切自圆成举杖示云唯山僧者个道理不假思惟何也但能才拟议甚隔千重山呵呵下座。

　　上堂师云昔日老胡语绝文梁皇听得返沉吟藏形隐迹九年后直指安心返故循米熟三更传钵去满堂撩乱四方巡追巡庾岭卤将举物认主人方可擎自愧无容为乞法一言提惺复回程曹源分派五家师双桂济宗第一人逆顺化方难摸测到头一着甚分明吾担敏祖千斤担十省两都历化行身住宝光心未了不知何地展经纶愿分肢节供诸佛颇恨一身彻骨贫举杖云幸得还有者个在一卓下座。
嘉兴大藏经　空谷道澄禅师语录


　　空谷道澄禅师语录卷十一

　　嗣法门人德儒编

　　康熙二十七年绅衿都纲留住宝光禅院办斋请上堂至座云今朝初到宝方说动佛法馨香既担祖师慧命只得代佛宣扬升座拈香云此瓣香武则威风凛凛如虎文则壮气昂昂若龙拈爇乾坤鼎内普愿子孝臣忠礼乐尊卑次第通国精勤道风敛衣坐上首白椎竟师云第一义中人少知拟若知之落二机语默中间尤未也利生不免弄玄虚问释迦老子夜睹明星悟个甚么师云六十甲子不管五浊阴阳敢侵进云拈花不得隐光力满目惭惶没面皮师云木童竹女打鼓灯台烛架烧香乌藤升座说法顽石点首承当问高提祖印宝光重兴祝赞　当今一句如何称扬师立身合掌云
万岁万万岁进云世尊入雪山苦修睹星悟道因甚么说个未出母胎利生已竟师云曾来浊世八千番医方说尽病余深进云道本无言今于座上说个甚么师良久云会么进云不会师云止止不须说我法妙难思问四众云集将何法接引师云水深搭桥山高修路挑灯拨火寻常照顾进云古人拄杖分宾主和尚拄杖是宾是主师云坐觉一身行知两腿后山磻石前溪漩水不识庙中是神是鬼问世尊未离兜率已降皇宫未出母胎度生已竟雪山夜睹明星还悟个甚么师云只为黄河水不清青天白日起因尘进云依教奉行倚篱靠壁直指单传节外生枝不依教指作么生理会师云孤光独耀高卑齐照莲花出水随处得妙问天上天下惟佛独尊为甚么却被文殊折倒师云赶虎带伤追贼见赃千古败缺退步良方进云笙向天外响琴从月下鸣师云也是篾丝葫芦七漏八穿问和尚说法的是肉身如何是法身师打云有体则有用问答处分明进云如何拄杖落点处师打云打破脑盖见血淋乃云打破脑盖见机括岁岁今朝四月八午时星斗现位烈绕周匝人人鼻孔尽撩天唯有瞿昙眼刺瞎四十九年弄伽阤说了许多奥妙法不向源头觅本宗数墨寻行讨饭吃一人逃走隐鸡山遗下贼种二十八又来东土用机谋想把众生尽吞杀幸得一茎硬拄杖撑着虚空天不塌教众生业根拔免到三灾劫尽日有无情识遭磨擦出三界有机括名利场中看得空一切有为两手撒举杖云寻常识得者着子超劫如同卸铠甲以拄杖一卓云唯有山僧者一卓三世诸佛举掌合何故如是诸佛成道菩萨证果定要明此者一卓苦海众生长劫轮回迷此者一着且道者一卓有甚奇特会得价重三千不识岂值文钱遇着知音结成连环今朝是我无说居士识价到宝光饭僧请山僧上堂说个不沾泥水句者么呵呵莲花出水不沾泥明珠离海本光随麒麟走上琉璃殿杲日当空显二仪传戒竟下座将欲到方丈前王居士向前横路问世尊成道即不问和尚升座事如何师云认病下药看货还钱进云看病且止未上座时无位真人与和尚道个甚么师云不怕笑中刀须防泥里茨进云恁么退后三步时如何师云临阵脱逃军令难饶士喝师云者一喝落点在甚么处士无语礼竟师进方丈。

　　礼万佛上堂拈香白椎竟师云从前一字尚嫌多如今遍界是藤萝融通识得真三昧正打旁敲唱哩歌问白玉办斋迎和尚升座说个甚么师云人不回心草木知春进云佛说三种人难度是那三种师云势大才高酗酒恶八苦交煎抱佛脚进云屠儿最恶因甚放下刀云成佛师云为汝放不下世人放得下无一不成佛问十方诸佛云来集和尚如何相待师云一心五体投地进云礼与不礼如何师云礼则互相敬不礼独称尊乃云山僧今若独称尊草长堂前数尺深放下就时犹尚未和泥合水约人心未入门时观动静进堂三日察原因咦相机就世设方权莫教钝顽以作难若将中下一齐利万佛堂开结普缘有奋超生脱苦志勇力同登般若船念佛一声随口应礼佛一头就首还如月千江连浪稳似镜悬空照丑妍举杖示众云见么十方诸佛诸大菩萨云集在山僧拄杖头豫先知宝光设大胜会恭请证盟道场各依方位次第而坐凡有希求必获如意且问大众求个甚么众无答师示偈云梁皇曾白西胡禅建寺供僧广结缘造像讽经功有未答云实实枉徒然所以古人出言太直硬无融化故此武帝不理在山僧分中则不然若问福功有也无洪福齐天难证菩他若问求菩一字蓦头一棒辨精粗。

　　上堂师云四喝若雷操祖业八棒如电整宗风豺狼狡兔伙群队野干狂猿村市充佛法不亲觐王法道眼不明贪嗔通此等众生无法救三涂地狱何时空刚强暴恶无忠信逆霸横行任自凶絫积如山毫不跋埋头吃饭等待终故此世尊未出雪山观此末世众生暴恶难调化我宁不说法寻念过去佛幸傍帝释三请利生法扬四十九年三百余会止教一个半个顾视左右云识么若不识听山僧颂出一个隐山待慈氏华门内更别天日半持衣钵利群生换姓改名人不识鼻祖来指破烂纸钱不值下座。

　　上堂问世尊四十九年未道者一字因甚么教满龙宫师云未曾开口周沙界刚才拟议振大千进云云门有三句在那一句得妙师云字字中间都有妙不明一点难通窍进云明了时如何师云虚空无形貌问天垂宝盖地涌金莲是甚么人境界师云紫微出现众星拱真人拟动百灵随问涅槃生死等空花时如何师云事从妄有梦犹想生进云无梦无想时如何师云吸干水无月击破镜有形问如何是宝光境师云天牙永受人天供八角楼高迎八风进云如何是境中人师云晏寂如山静说法似雷鸣进云和尚登宝华王座四众围绕以何祥瑞利益人天师云乌藤举时六种动白拂挥处五花飞进云还有向上事也无师云澄清绝点无二乘觌面不亲枉劳神乃云觌面不道有无古人一句绝精粗▆因众善礼躬请拈出将来作话图且道是那一句法华云若人有福曾供养佛我昔曾供养今后还亲近今朝朱善人诱引五十三位正合先古五十三贤同日发心修行同日证无上菩提今此者伙英雄毫杰莫不是那般应世同至万佛堂中营斋上供为求福耶为求无上菩提耶若求无上菩提向古人句中更续两句以证心印若人有福何用浮尘空碌碌曾供养佛识得自心毫不屈人人有个光明台向外驰求内埋没欲乞当来真佛田悭囊打破供诸贤救饥拔苦济贫之遍界黄金步有莲贺贺造化全同上金刚般若船。

　　上堂问世尊未离兜率已降皇宫实为何事师云开正路拨慧眼进云脱胎七步指天地是何道理师云未开生药铺豫先挂招牌进云世尊与和尚是同是别师云任伊卜度都纲含润问若有一法毗卢堕入毒海若离一法普贤失其境界有无即不问戒与禅是同是别师云水出昆仑雨降虚空万派千流尽归海中进云释迦老人如何自称独尊师云成都岂有两个宝光进云和尚今日千秋四众云集道个甚么师云百年三万七千日返复原来是者汉进云如是则和尚寿量同虚空师云山海虚空同劫尽智光宝灯永长明问千山起舞贺寿域万派江声祝圣恩锦城缁素临筵庆寿星一句如何明师云寿星品中问弥勒千光王时有观音进云恁么则慈云普覆大地沾恩师云知恩不忘称俊杰忘义失伦岂呼人进云破戒比丘不堕地狱清净梵行不入涅槃是何意师云只因打不知痛骂不知羞顽铁坚钢劫火无忧进云一句迥超威音外象王行步绝狐踪如何师云君不言而自圣佛不威而自尊问饭王太子指上指下宝光和尚说东说西即此二义是同是别师云佛法无二权实多方进云昔世尊张弓四十九年只射一个今和尚抛钩四十九日能钓几何师云不是鲸鳞岂上钩乃云日月辰星天地眼风云雷雨乾坤机施为动静情同妙花果放收物共威万般难离格子眼一尘不立以何依世间难得无心士刚到无心落依稀平生不作有无用岂与人天辨是非前三十年成滞顿后三十年弄玄虚如今已此七十四宜当退步逸山居虽然如是者茎拄杖必须也要寻个交代是好举起拄杖云万佛堂中有承当得者么静融禅人近座展礼云昔蒙和尚披剃此段大事因缘敢不承当师以源流拂子袈裟拄杖一并交代云昔日释迦世尊将正法眼藏百万人天之中交与迦叶为初祖西天二十八代菩提达磨至此土递相传授而至渠侬正七十世源流符印法王座上凭众付授于汝汝当倾心尽力行道流传正印勿令断续珍重。

　　上堂问饭百阿罗含不如饭一阿罗汉有甚差别师云鸡肚不知鸭事进云饭千阿罗汉不如饭一无心道人有甚奇特师举杖云且道者是有心是无心僧无语师云不识奇特砖石顽铁乃云说者奇特果奇特三世诸佛难摩测去来无迹亦无踪呼遗如风远近彻大包天地细微尘方圆长短厚宽窄世间无物可能比知机暖饱暑寒热有眼不见耳不闻大悲千手尚难得天地得之分阴阳志士得之识皂白诸佛得之利群生菩萨得之超三劫众生得之脱苦海圣人得之出火宅挥拂云试问大众得的是个甚么呵呵山僧不说众难晓指点分明慢草草日逐返观念佛谁东方日出震居卯以拄杖一卓下座。

　　上堂师云直指门庭法不多一言之下定干戈寻常识得无文句大千沙界尽包罗举杖示众云见么一卓云闻么若向者里见得真闻得清欲饮西江水连星带月吞虽然如是金刚云凡有相皆虚妄且道向甚么处见闻声若雷电若闪速起速灭何处见闻复举杖云向者里见而不见闻而未闻即是办斋居士真受用谛听不睹不闻真福田当空杲日独优然大圆镜里谁加点唯有宝光唤作禅拽杖下座。

　　讽华严上堂问佛未出世祖未西来戒实有耶无耶师举杖云者是有是无进云有无即不会师云有无不识成佛已竟进云蒙师受记师云莫效释老在处弄巧后有达磨一旦尽扫乃云看起达磨单板禅嵩山岂不受熬煎为人活泼如秋月方应方兮圆应圆闲暇思量无一事安具过夏讽华严禅能直指菩提路经乃人间良福田到底看来没一字信知鼻祖不虚传举杖示众云者里是有字耶无字耶若向者里会得字字慧灯开觉路行行苦海渡人船者里不会金鋀不辨囫囵混墨煤未分黑漫漫今朝是我无说居士都刚含润智能宰官居士留住宝光办斋坚请上堂不敢轻易提持无言句之文章暂作有形象之佛事且道如何为有相佛事讽诵行持非分外数墨寻行点画清谩道钉桩摇橹汉圣人原不碍声闻挥拂云有文有学号儒贤无字无言名曰禅出水青龙须仗水入山白虎靠由山泾渭河边看的确方来趋进宝光坛黄河九曲天生就设便门庭难得关。

　　佛诞上堂问答繁未录师云佛曾兜率发慈心愍念众生业海深降入皇宫为太子雪山六载证金身西天说法千年后东土汉君感梦钦五里一庵千里寺晨朝朔望祝皇恩一人有庆万民乐四海无风百物春普愿含情开正眼脱离三界轮回坑一闻千悟超无上劫火到时不受惊此是如来一转化威音那畔尚难陈分身无量恒沙界焉得具同此日生法华经中佛云吾从无量劫成佛分身十方世界教化众生处处名姓不同若论此语年年佛生之年月月佛生之月日日佛生之日时时佛生之时挥拂且道者是甚么时正是世间广种福田之时况且
当今亲奉三宝大小尊官敬贤爱民宜各倾心向善尽力修行以体圣人之德方酬遗教之恩且道如何是报恩一句经宣无字接三有法说有心利四生弹指已超空劫外刹那不觉恒沙春下座。

　　上堂师云入廛垂手盖缘播扬祖师演一乘之旨趣权实并行无非导利众生出三界之正因邪归正鱼龙变化凡转圣仙佛翻身泾渭江边分清浊选佛堂中窥假真今朝是我王居士办金牛香斋烹赵州茗茶供佛饭圣众请升堂山僧到此只好说个世法平等大众凝神谛听师良久提起拄杖一卓云听么山僧思忖揣摩一番病从口入祸从口出不如不开口为妙承此信心只得欢喜纳受惟者笑的一声始得呵呵下座。

　　上堂师云多闻强识未为贤廊下赓题得自然陆地打车求辙快砖磨镜照无生颜纵横穷通三藏十二部之奥旨贯通九经十数今古之玄文到头难免三大劫之苦辛必须断除尘沙细惑之肴讹参进透骨彻髓之精微趋入无上甚深之直门方能超过三世诸佛说不到之受用举杖示众云惟有者个道理通天彻地纵横无碍有无俱不立迷悟两头除因甚么前人道个有物先天地无形本寂寥所以古人拈起即是取来必真胸含有个悟字无处不办今人开尸便错动念乖真坚隔执个迷字不肯直下承当若以山僧论之只教随缘消旧业切莫造新殃虽然如是惟恐打在无事甲里是必要个把柄在手始得若无把柄如大海孤舟一日狂风大作无方爬岸必遭沉溺之患幸我释迦如来广大慈悲权实两立顿渐双指先持净戒以炼基平后载道如竖搭正受戒竟明示一颂曰持戒观心心不动六根清净道基全定能发慧慧开性见性明心成佛源一卓下座。

　　上堂师云看破浮尘世事抛或登鹫岭或蓬瑶灵山学佛出三界蓬岛学仙上九霄无未国中开饭店有炎路上竖茶标三千行满超无上八百功完入蟠桃出家必证菩提果不枉空门走一遭即若袁居士生长世宦之家学习诗书门第妻死俗缘完名成书债毕但念生死无常投入三宝门中求师指条明路出身免堕轮回之苦既真出家谛听后颂出家定要丈夫儿不是丈夫莫强为剃发染衣为佛子经行坐卧习威仪早参晚课形端整持咒讽经音梵齐宄混只图延岁月驴年没个出头时掷下拄杖下座。

　　己巳正月二十五日文哲相公为母初度于宝光请就大慈寺上堂师至座执启云想是者个包裹字句文行安妥山僧紊入葛藤达磨闻得怪我不免附与维那宣过自有一段批颇宣毕师云既请山僧上堂何其不面商量月映千江体正法分万派馨香自古法王住法位梧桐一定栖凤皇若识山僧真实义棒头之下细参详升座拈香云此瓣香无声无臭不改不迁文成武就叶正根端花开明秀果熟香甜拈爇炉中烟结红莲先酬天君后谢椿萱臣忠国富子孝家宽道合三才能化育德容万象可招贤敛衣坐上首白椎竟问大道本无生云何道有寿师云寿道不为有无众生见识分别进云既然如是量等虚空日月同明师云爬着痛痒问万仞峰外还得进步也无师云险僧喝师打进云三世诸佛被我一坑埋却师复打云唯救得汝一人出头来问灵山记莂几多年一度相逢一度欢此日佳辰重礼请云门三句乞师宣师云逐一道来进云大道没遮拦如何是函盖乾坤句师云一粒粟中三大千进云色身俱不到语默绝言诠如何是截断众流句师云一叶落天下秋一尘起万物收进云有水皆含月无山不带云如何是随波逐浪句师云罗叉国里有观音进云以上蒙师指报恩之句作么生师云放下人我山耕转自心田多少名利客不忘根本关乃云万般出没有来因水问源头木问根子孝臣忠大节目仇将恩报菩萨心西方正法传东土只教孝忠断爱嗔后到达磨指绝学一尘不立出迷津嵩山面壁等时候熊耳俟谁续祖灯幸有神光投应机浑身雪积夜更深自从断臂安心后四海五湖皆共春识得午时星斗现方知子夜日红轮山僧若不用挥指辜负时人错用心堂上双亲真活佛扇枕暖被感神钦寻常仔细看端的洪波海里现观音钦哲萱堂初度日大慈禅院建延生恭迎山衲频登座拈片名香报四恩三界之中孝第一十方法界佛为尊至诚奉佛即行孝竭志养亲胜诵经十类闻经生极乐九幽听法尽超升珠龙出穴云雷助角虎入山草木惊九州三岛仙能会千载难逢长寿星今此吾徒初度日寿星降此指添庚师举杖示众云见么若向者里见得寿星面目方能见得三世诸佛面目见得诸佛面目方能见得父母未生已前面目若不见听示父母未生面目看取虚空形局识得虚空真容方明性空常住一卓下座。

　　上堂问世尊升座天雨四花地涌金莲和尚升座有何祥瑞师云满空星斗现刹尘狮象鸣进云众善办斋请师升座与他明个甚么道理师云不属庚甲岂有五行强安名姓号曰觉灵进云恁么率土归王化茎草丈六身师云是星朝北是水归东问从上宗乘即不问今日上堂说甚么师云三界犹如梦魂台愍念众生魂不赴体梦不得醒进云梦若醒时如何师云老夫忧心放下进云放下撒步归转随身是个甚么师云无毛鸿子进云满目青山如何是道师云生铁馒首好看不好吃进云禅道蒙师指末后一句作么生师云池成月自明梧茂凤来临乃云泯迹玄元不属文三教典章没处寻如莲出水不沾水似玉落尘岂染尘旷劫居廛忘岁月恒沙住世失秋春时逢国泰仁风正拈举宝光照四英举杖示众云会么者里会得形山之宝有方所放光先照六根门者里不会掀翻倚案寻元主波涛吸尽问观音办斋居士识些子万佛堂中种善根以拄杖一卓云佛可让你作只要不退心拽杖下座。

　　上堂问分明好似九霄月一段风光处处辉和尚千秋即不问今日升堂事若何师云拈起虚空有眼难识放出万象四类皆知进云如天普盖似地普擎时如何相见师云隔墙见角休疑马水面泛波必走鲸进云恁么物物有佛性头头现真如师云毫厘有差天地悬隔问和尚七十已前事如何师云放之弥六合进云七十后如何师云卷之藏于密进云升堂施戒是放是收师云眼见若盲口诵如哑耳听甚聋手执无把色空无著谁辨真假乃云真假不分无今无古本无囊藏只得尽吐老僧不觉行年七十五至念存词猫捕鼠一世进燎两个字苦辣酸甜甘受楚四方行脚访明贤踏遍州城邑镇堡试问四来直指禅高山平地俱皆土知灯即火冰皆水方识大虫便是虎自家堂上有爹娘何必他乡寻父母颟顸自性天真佛要作传灯续脉祖刚才绍得法王位就想阿谁接后补仔细思量无尽期天地坏时法亘古所以佛法无尽山僧利生亦无穷尽年年此日岁岁今朝升堂说戒上报四恩下资三有具圆者出班传衣竟复云已上戒品过去七佛递相授受传流不绝山僧得此不吝慈悲一旦相授谛听后颂戒若持纯四相空一念如如道自浓线下牟尼亲指示放光只在寻常中此戒者一名心法藏一名智慧田一名般若海一名菩提山一名宝藏楼一名光明台一名无尽窟一名百灵王一名千圣尊一名万物主十号具足一旦授汝昼夜殷勤点捡时刻提撕琢磨一朝迸破蒙天网山川社稷尽光明珍重珍重下座。

　　上堂云不立一尘鼻祖禅禅床撩倒祖师关会得目前真作用山间林下即西天到此禅不用参若参矢上加尖敲破瓮子走出黄鳝道不用学若学画蛇添脚击碎虚空通身是药者事要说有好似坐南看北斗要说无天师门上鬼画符所以佛法原无一定说有不得说无不得不有不无亦不得古今因学人问狗子佛性一答有一答无若论此语令后学者起疑惟者疑的一字万无一失何也上古云大疑大悟小疑小悟不疑不悟只须向行住坐卧发起疑情毕竟是个甚么道理直挺挺一心撕挨做去自获有个捣断日子那时如暗投明如贫得宝岂不快畅者哉。

　　庚午年礼万佛传戒上堂拈香白椎竟师云老僧应世七旬五叨进法门入祖谱说法利生数十年胆肝脏腑尽情吐三年礼佛功圆满以此功勋报父母恩报已竟两手撒开不恁么幻图敛迹听颠舞现前大众乞圣戒暂代波罗打口鼓传戒竟下座。

　　第杜二位居士请上堂拈香白椎竟师云百亿那身现丈六为度众生受委曲人间天上独称尊大觉金仙号曰佛人人尽说今成道山僧听得一场笑大通佛世利恒沙兜率阤天阐圣教哀怜含识降娑婆皇宫脱质何奇妙假此雪山故出世虑乎末运人骄傲四十九年无一字安得渠侬不动笑道不属修岂有成譬若虚空何像貌如同皓月映秋潭玄穹杲日当空照大纳乾坤世界中细如微尘毫末窍世间万物俱融通假安名号随呼叫宗师呼曰禅法师号曰教律师名之戒道者为至妙举杖示众云且道者个呼作个甚么若论者个乃是山僧掌中之物任我呼名呼号一曰撑天二曰着地三曰探竿四曰敲椎五能引瞑六可代老七为扶弱八为助强九作牙爪山僧唤作权衡又为递代相传把柄十号具足最不可呼作龙虎二字若呼为混江龙搅扰江海水族不安若呼独角虎扰乱疆山走兽不宁仔细看来是个顽物止好呼个囫[囗@突]虫岂似第杜二位居士方知造恶有罪作善有功诚诣宝光饭众当酬一偈饭众结万缘六度上福田饱餐以何酬三文大光钱。

　　宝光礼万佛竟上堂琼楼阁上瑞云叆说法堂前结五彩诸佛菩萨众会时宝莲艳艳布西海忽然平地变黄金缨络雨花遍界洒感动无非一点心珍馐天赐不须摆众口同音称礼赞多生愆咎尽消解又能种下菩提种佛性现成岂外买诸佛护生若已子众生闻法如娘奶二足神全教十方八德调和化四海从今不捉者条蛇任世贵高永不采下座。

　　上座云老僧住世七旬五日用全凭靠施主说法利生四十秋皈依弟子难清楚数年在外回成都只教观心礼佛祖千佛万贤参遍过八难三途来救苦三年口头已周全山中采药培基土养得还元任复初玄穹日月从头数呵呵月月中间有十五下座。

　　上堂从今不说口头禅饱食暖衣高枕眠无事于心忘岁月少夤缘处度时年风来拂地带云舞水去兴波携月抟壁上画龙行雨普碑头镌凤御书衔古人三诏不偢睬我有何能望上宣退隐居山皆本分草衣木食不为艰所以老夫掀天揭地四十余年未曾暂息而今自觉惭惶称此耳不聋时先退步眼不花时豫抽身直指祖禅禅难进精严圣戒戒不依除此两般无法说椅案掀翻各东西一句无生话保重听其时以拄杖一卓云时到花枝满缘来不假思下座。

　　上堂云老僧佛法无偏私如日高悬月映溪情与无情同化日世间出世共玄机如如一点通三教湛湛两行合九师直教人人惺惺着烟尘拂尽得光辉善来四众弟子想是翻身枕子堕惊惺梦中人诚来法会中剃发出家受戒而求出身者么是则虽是出家容易受戒恐难何也受戒容易信心长远守戒难古云出家不受戒遇便行惫懒地狱由尔去法门从此坏汝实诚心向上出班剃落传衣竟复云出家受戒已成僧须效古人行处行八万行中勤点检三千仪里牢拴绳心猿走出无方　意马溜缰何处寻地狱天堂随业转九幽十类任机轮若还放逸不收敛枉尔今朝入法门听得老僧真切语牢牢记在肺肝心功完行满知端的步步黄金岂让人下座。
嘉兴大藏经　空谷道澄禅师语录


　　空谷道澄禅师语录卷十二

　　嗣法门人德儒编

　　康熙三十一年十月初一日松月禅人请住荆州西城圣寿禅林山门云秘密门开接引众生退者则贱则卑进者得贵得尊山僧到此不进不退又作么生以拄杖一卓云一点如如无进退眉毫转动遍三千雨花开放杖头润觉得时来万物鲜殿内云牛大汉马老先威灵赫赫镇山川异姓各名同佛性慧眼看▆无二三老僧就此显权化圣凡鼻孔一串穿据丈云者方丈太高旷维摩室没两样文殊狮普贤象百万人天尽收放师王踞处绝狐踪佛魔到此蓦头棒无事[噗-口+鼻]眠有请题唱六门有锁无轻开四海无风不起浪。

　　上堂至座前云法王法座铺设中央世尊坐时广说众生之心病山僧到此无非为众生说些药方此方端治人间膏肓病药引必须问杜康升座拈香云此瓣香庄严劫前平地布种排芽贤圣劫中殷勤发蔓开花即此花香果熟捧来供养释迦复爇乾坤鼎内奉为
当今人王佛满朝文武阖国菩萨荆南当道宰官居士满堂罗汉及罗叉普愿同证无极共入龙华敛衣坐明旨大师白椎云法筵龙象众当观第一义师云若观老僧第一义棒头有眼休惧退一棒到头一释迦一喝入耳一祖位鱼跃龙门正是时莫待点额大没趣僧问慈心普利万劫难逢坐断荆南圣寿说法利人天句子请师拈出师云鱼化龙飞九霄去进云孔子曰吾道一以贯之曾子云唯得不得师云得不得时自心知老子云众妙之门门在甚么处师以拄杖一卓云向脚跟下看端的进云三教蒙师指示末后一句是如何师云乌藤一肩担荷去进云圣寿禅林来云紫双桂堂前瑞气浓师云任你称羡乃云玄穹深奥露三贤雨顺风调乐泰年四海三江同至化尧天舜日禹周全师以杖一卓云若论者个道理人人本有山僧到此没下开口只好说个日用寻常精进抖擞日用寻常有两般肚饥思饭吃身寒要衣穿行住坐卧审端的迎宾待客问根原果是吾家真种草圣寿堂中把心安山僧自川举动欲到普陀进香幸此嵩月禅人众家贤徒居士诚念山僧年大湖海霜风难敌共商本郡宰官缙绅长者居士留住结冬坚请上堂止好说个顺善二字以酬众善诚心言到心的一字以心作个题目世间行善作恶以强凌弱莫不皆由此心高贵卑贱无非同此一窍门风正大誉名馨香见地孤高得受训教为臣者必须尽力进忠为子者尽力进孝有仇有害莫相还受恩受惠必须报欲求出世越三界预识其中一点妙者点妙迦叶闻之依旧笑三世诸佛说不着冷灰埋豆时来爆一卓下座。

　　腊八上堂云岁岁今朝佛道成不知瞒过许多人道同日月方圆应不变不迁亘古今且道此道是有成无成若无成悉达宫中何越城离亲割爱犹闲可断臂安心痛绝情若道有成千古雪山有几人间云挂在树颠上枝枝叶叶放光明举杖示众云惟有者个道理三世诸佛千说万说说他不着历代祖师横拈竖拈拈他不着山僧不惜慈悲和盘托出总要世人直下承当会中有承当者么出班传衣锡竟下座。

　　除夕上堂近座云一年已到头减泄人间筹愚顽一面喜志士两眉愁跳得出三界永不落阎浮当阳一喝振天地惊醒无生火白牛喝一喝卓一卓升座拈香白椎竟乃云尽年尽月法无尽穷水穷山道不穷初一数来三十尽来朝新旧一般同举拄杖示众云山僧者个道理在新在旧想是大众不能择辨谛听山僧一颂不从新旧看端的一法了然万法通有问终年亲切事家家门上贺春风结椎下座。

　　元旦上堂近座云日月从今起不被六时使使得十二时万物俱合体上堂无别说无非者着子以杖一卓上座拈香白椎竟乃云过去一年更有年乾坤好似画龙船穿江渡海无休息几度方兮几度圆痴众生自受瞒人头肉脸不近前只待改头换过面欲闻佛法难中难听信山僧真实语忙忙跳出金刚圈世上人人当作佛只在寻常看的端的端且置如何是新正上堂一句一卓云说法利九有拈香报五恩
国泰民安乐共享太平春结椎下座。

　　上堂拈香白椎竟师云四方挥弘法化者无非上报四恩下利群情不枉出家虚消信施空费天年既若如是且道如何是利生之句良久云不惜形躯四海游撞逢龙虎问根由皮毛披到何时止劫火逼身速转头今朝是我现前大众根基纯熟受戒时至恭请山僧升堂传授心地法门者耶试问如何是心地法三衣钵具为其体不渗畦田道种生传衣钵竟下座。

　　解制上堂问答机缘未录师云百日禅期以此周多仗众檀诸比丘全凭吾徒劳心力自有韦驮默佑酬休怪老僧不放钓不遇鲸鳞岂下钩不比诸方轻妄举好歹不分胡乱收法门败缺皆由此千古臭名无日休水到渠成月自现何须勉强用机谋本徒本是三生定不是冤家不就头老僧不忍乱宗旨直语任凭呼马牛虽道如是再听老僧后语传灯续祖实非轻行悟兼齐见地清正大宽洪人相具胸襟广阔根机深通身手眼先存德满腹经纶理路真大韝炉中几度炼喝转黄河且算僧纵然如是还吃老僧三顿棒始得何故如此复云三千公案头头彻八万门庭处处尊一口吸尽西江水山河大地变黄金果到恁么见地处谨守保重只待韦驮推送出头方才接物利生拽杖下座。
嘉兴大藏经　空谷道澄禅师语录


　　空谷道澄禅师语录卷十三

　　嗣法门人德儒编

　　小参

　　师住叙州府象山云前后释迦大小弥勒难道不同山僧者个竖掌云且道者个是甚么聻三头六臂支持不下九胆七心岂敢当锋活落落历劫出没无来无去脱洒洒今古升沉不减不增吾今为汝诸人推倒观音净瓶打脱弥勒布袋变大地作黄金搅长河为酥酪只教大众咬着些子一场快活吐着些子满面春风不枉来此妆模作样做者场懡　境界出者番男子形殊俱各要同志共胆协力忿心努力一番敲脱枷锁拔出牢关唧呖溜一声迸开漆桶　踢　几步跳出三界岂不快畅者哉诸禅衲休怪山僧口践若不从此干办明白日后有人收拾渠在推倒椅案归方丈。

　　结制落堂云人天交接之处不比泛泛寻常之所剔起两行眉毛如同两阵交锋相似堂分内外各执一行见丁着役切勿推藏把着便行没个商量稍生拟议犯吾锋铓挝鼓落堂满腹愁肠那个时节难辩高强如羊伴虎只须堤防动着山僧惟恐难当预先告过总略提纲凡百细心切忌仓惶戒须严持如固篱墙禅识放收如乐铿锵三学业毕无限馨香与条拄杖续焰祖芳谩道满口深许须过几经风霜。

　　壬子八月江西南康府石塘瑞龙庵文湛及众善请师一喝便坐云数年未弄伽陀山僧佛法陈憩惜乎出在行脚凡事不周不备无非触境逢缘只当游戏三昧众善虔诚礼请两片口皮钝滞试问参禅工夫其中不容半字但只万缘放下随心拈起即是若论最初入门必用话头一句一归何处审观昼夜疑来疑去拶到无人无我自然心空及第放则弥满六合卷之收藏于密青山绿水吾心翠竹黄花祖意伸手推倒须弥捏着虚空粉碎抚掌呵呵唱太平大地山河成白玉举起拄杖云会么若向者里会得馒头是肉做拈来可充饥者里不会火珠求水临渴无依山僧过此施方便若不力行悔后迟。

　　江南江宁府大山铺徐胡暨众善信请益师云登舟度岭自南来岂获中途遇善台绿水凝冰无月现青山磊雪有花开故此法无一定有虚则有实无假不显真师抚案云且道者是真是假若道者是假山僧寻常秪当耍若道者是真众善诚凝仔细听山僧有句至切语不了生死轮回坑张家死李家生或男形或女身只看善恶二字有浅深大善升天小善人间大恶坠地小恶入迷深无物可谕只好向者里画个金刚圈无论久进初进都向者里蹼跳从此跳得出即丈夫跳不出即凡夫。

　　堂众为工夫不进师进堂嗄嗄发一长笑云久旷大众敢当受请只得就头讲话是则虽是山僧平生不惯理葛藤止好直道一句两句而已且道一句两句也是多了的三世诸佛说法不过利益三有历代祖师垂手无非接引群生山僧今到此不得已鼓两片口皮亦是挑拨大众只得向无言处发言无说处起说无章句中表出章句无作用显作用无把柄设把柄无道理拈道理竖杖云且道者是甚么道理呵呵若论者个道理三世诸佛取证证此者个道理历代祖师了明明此者个道理十方菩萨苦行行此者个道理一切比丘受持持此者个道理现前大众参悟悟此者个道理大地众生执迷迷此者个道理所以云在圣未曾增一丝毫处凡何尝减一分寸良由此事在天即高在地即平在人有迷悟在物有灵蠢一切众生皆有智慧德相只因污染贪爱妄想执着故不明者个道理佛观众生性粗狭劣难调难化而自思惟我宁不说法寻念过去佛即时天主帝释三请世尊转大法轮我及众生愿乐欲闻莫不闻此者个道理说法四十九年末后拈花示众也只是者个道理惟此者个人人本具个个不无总要直下承当返观自看活泼泼无名无相且道是个甚么道理咦林深幽远无人到古路坦然我独归。

　　因事落堂云山僧欲不说只见众中七零八落虽厌烦络索不得不说既到其中只得翻藤理葛此间结制未必是山僧有甚么私事甘捡个白炎头瞒得那一个无非为大众一大事因缘故有甚么私心偏意耶有甚包藏耶头头露出法法现成应用现前无处不有无所不周日用寻常了然大快道岂远人人自远也因甚么不肯自惺自觉惯论他是他非搅群乱众磨牙咬舌此等　儸倱伅之徒不生忸怩之心工夫不上紧逐日嘈　如此用心迷云愈厚若海渐深爬得出头日已西沉劝尔有知惭识愧之流正好向此倚众靠众堂中柴方水就衣食自然做些现成工夫把者大事见个明白了得干净一出堂去横行直走才不被天下老和尚热瞒亦不受黑脸老子勾引如或未然提起本参竖起脊梁自然话头亲切咬定牙关捏定两拳何愁大事不彻若将己分一着明了千处万处齐明话头看破古文今文齐破岂不快哉何须今日问话明日转语或棒或喝枉尔受痛扬眉竖拳恍然瞒过若知痛痒的工夫有些入手不识快畅的问话止图好看如此见识不能了生脱死而返招愆惹罪不闻前人错答一字尚堕五百劫之狐形岂不惧哉工夫可着实行去话头要本分道来就从答不去转不来处起疑舍死逼拶来逼拶去逼到无丝毫拟议处切莫放舍与他厮挨如此用工出身不待时节彻头止在刹那若到者般田地剑树刀山即刻灰烬银墙铁壁当下冰消那时间开口吐气出乎自然如同往日做就一般相似岂假安顿铺排脱或未然直须吞洋铜汁服热铁丸更向大冶炉中另铸一回换过者一幅心肝始得。

　　激励大众落堂云迩来一辈参讨之客全不的当今日穷厮煎明日饿厮炒不肯向衣线下透脱将去甘作一等盲修瞎炼之徒做到弥勒下生一无出头日子秪恐阎家勾帖到来无常杀鬼卒然而至那时饶渠有满腹文章盖世辩舌总是他人口角边觅来糟粕狐涎到此亦难济事正所谓食涕唾鬼空费生平伎俩若是头正尾正的汉子直须向三世诸佛说不到处历代祖师道不出处猛着精彩究竟看是甚么境界自有捣断处譬如百尺竿头更进一步一步又一步只要进到无地可进处方名孤迥迥地如此方许大休大歇连声喝出。

　　在家七众取名请益师云尔因何所事两次三番地若问请安名拈来无不是一名曰才一曰法山僧有才法二施一名曰喜至此闻法欢喜一名曰戒令尔勤修戒定慧一名曰息从此息灭贪嗔痴一名曰时时下明心见性一名曰立立地成佛作祖以指画一圆相云任他是佛是祖是凡是圣都跳不出山僧者圈子在个中还有跳得出者么自代一喝云任君用尽千钧力终是无如一指何。

　　茶次云者里吃茶大家动口征验工夫用力少有精进的如锦上添花懈怠的似瓶中插柳此处不分清浊去迷头依旧东西走。

　　江西奉新县不然李居士取名云了了分明无覆藏寻常日用出谁觉六门昼夜自光明动静施为毫不错不迁不变一如如无去无来活泼泼在圣不增凡不减物物头头看下落今朝分明说向伊三世如来难摸索此中有摸索得的么震威一喝云罪福若空花何处起善恶说下千言万语要明打头一着。

　　湖广远安县方护法供养衲头师云金针透出狞龙眼玉线牵回八面风织就森罗统万象缝成八封领九宫内函日月星辰灿外显山河社稷雄始自头陀亲手造树下一居食一中青州止有七斤重远安信力数无穷老僧披说无生法功勋福德让方公且道如何是无生法大众沉凝谛听待老僧说无生师良久云听么若向者里听得三满多钵怛啰者里不闻唵　唎　唎　哆那娑婆诃以袖一拂归方丈。

　　七堂云者个门庭岂等常无端名迹播诸方钳锤不惜勤敲打留得声名四野彰仔细看来大地无寸土眼底无一物且道彰个甚么莫是德相华居士办斋供众向顶门着锥脚跟知痛大众得飨饱居士赚受用若论山僧此语也是一举两得且道居士得个甚么咄识得老僧一转语方知受用无休日。

　　命长无过百岁寿夭无非六九富贵多生修积因缘前世培有非时不可栽松当道方宜插柳任谋膏腴千庄不如心田一亩卑贱安分悠长高贵难保永久惟此僧道两门岩窟草窝苦守只待大事分明放下浑身抖擞上古餐松饮露名扬千古岂丑今人跨骏穿绫犯法如同刍狗知足除贪称俊杰迷徒任向东西走自觉醒来参老僧未曾吃饭先学呕试问祖师直指安心法八面成半斤十升为一斗。

　　祗园解制晚茶次辞众云山僧止得一幅脸皮不喜重说繁说但出一言半语听在耳受在心依而行之大家有光彩出言不听不信不行使我自羞自愧深悔从前煎逼大众昼夜不安觉我过也凡有出堂者万望包含休取我咎幸甚幸甚老僧更有几句痛心之语出在口边不得不言未必众中与我有甚么仇恨故不忍我慈心只得说出僧者三宝众中之尊多有王侯公卿求之而不得既叨为佛子必审其祖宗之渊源如何修行如何悟道如何度化利益一切众生传流不绝宜当细细省察未必做个不肖的子孙任其惫懒而不羞耻岂不玷辱宗祖若是脸上有血色的一闻此语悚栗一番终成法器赖佛逃生的附之度外所以古云把手牵不行自肯乃方亲。

　　摆脱尘劳求出家弥陀池长白莲花一心向上勤精进八德池中结烟霞只待功完行满日花开露出金褴裟十方诸佛同声赞善哉奇男坐宝车所以出家二字莫当轻小出家一日夜二十劫不堕三恶道出家之人能离五过失得五胜利世尊曾住劫比罗城时说此出家功一时国王王子百官庶民信善男女俱求出家何况末劫将近莫到苦来逼身觉得迟也既得出家要持戒参禅悟明心地才不辜此初念谛听颂曰出家定要了生死一念参差被鬼使剔起眉毛捏紧拳瞠开慧眼咬唇齿忽然迸破太虚空一脚踏穿慧海底横走直行任自游十方刹土如弹指果到恁么田地才不辜负今日念尔如或未然信施空消尚且罢火池跳出坠泥坑。

　　昂昂汉子迥迥丈夫只为英雄二字牵在名利场中争论人我剖判是非不觉光阴瞬息日月如梭一息不还如同灰壤名如电灭利似冰消不如皈向三宝门中暂不成佛证仙亦不入牛胎马腹听颂佛仙本是凡夫修看破浮尘如电沤树老山崩海有竭人生难保百年周出家不望求荣贵脱俗但缘造业休学个蒙聋痴呆汉到头一定上天兜。

　　辛未二月陈居士落发师云人生浮世如同梦千算万谋前后弄弄到神疲气不接一团白肉土坑送痴众生宜保重灵光一点真如性三世如来同我共悟成佛迷走空串入轮回火宅中三界坚牢无隙缝鱼变龙鸡化凤蛟欲飞腾破铁瓮人灵自弃不前修直待临危受苦痛闻佛法莫放纵把着绳头敢放松铁墙银壁一时迸跳出乾坤三界外自获天人来敬奉十方佛刹任优游那管风摇天地动听颂出家如鸟脱罗网除却贪嗔痴妄想五蕴尘缘色色空宝光堂上作标榜。

　　饶居士落发师云既来出家落发尤胜将军卸甲亦如鸡鸟脱笼躲离刀砧煎　收入三宝数类勤修禅道佛法禅悟通天彻地道明证越尘刹法雨普润大千才成释子机括若不见性明心生死轮回何拔奸狡痴诡紊乱出家有甚傝　依旧百姓光头图名不在里甲此等无智凡夫枉住丛林梵刹自古佛门宽广进出毫无逼压好歹预先告过任凭揣摩筹察果是越格丈夫沐首洗心剃发。

　　人人有块膏腴田春布秋收不记年天上人间俱飨遍此番果证作填还亮大德结人缘若到风云聚会日清高逸乐莫忘元且道如何是不忘本元一句雨花落处非真际一念无生证涅槃。

　　圆根祝发师云人同四海鱼狂舞想跳龙门睹天府贪饵吞钩入网罗终须难免庖厨楚莫是当来有善因感动宝光来救苦既来归在祖师门胜似婴儿得见母大韝炉中锻炼出永证金身作佛祖。

　　彻明禅人办斋斋次师云瞬息光阴如射箭白驹过隙似抛梭霎时不觉七旬已晃若闪光一刹那幸此得叨三宝数不然虚度一生过年年多累众兄弟岁岁难当孝顺多你敬老僧人敬你屋檐水滴旧坑窝老僧更有两桩事说与贤徒慢琢磨若是蜀中缘不就依然芒履受奔波行到水穷山尽日那时必定得谐和言不尽慢蹉跎堤防碗箸动干戈大众请茶。

　　念慈禅人办斋斋次师云人生于天地之中蒙乎不知天有何高地有何厚既不知天地高厚必须要明自己源头一着始得且道如何是源头一着生来时审问来之起头死去时追寻去之落脚若不明此者着甘受人间饥渴正所谓成都一只鹅东门撺下河流入东瀛海渴死岂奈何莫至临渴掘井及至井成必不能活病急寻卢医病危觅扁雀纵有回天揭地手病入膏肓难下药老僧囊有返还丹总为时人犯执着举文殊问善财指地云但是药扯来财信手扯一茎草与殊云无一不是药师云大小善财也会弄乖遍地俱是信手扯来不识通身药治通身病向外驰求都是错呵呵错不错切莫忘了穿衣吃饭者一个速向明明路上行休从黑漆桶中坐。

　　德福余居士设斋次师示云虽尔持斋学念佛过重功轻有断续六时返复细窥审未必主人常住屋光阴混过事非小走脱灵猿没处逐紧堤防休谩忽眼前若不了明白掉转头来何面目。

　　福超禅人设斋次师嘱云行孝江流第一人哭振山门天下闻看罢世间能有几吾徒算起可比伦是则须是有始要有终开花须结果老僧仅七十收元之日何安妥。

　　德果王居士受五戒斋次师云既为一个丈夫汉何故劳形挑空担要了撒开一切了莫效藕断丝不断现前若不了明白掉转头来何脸面三十阎罗算饭钱唯恐一时难凑办幸到华严来请益暂且许渠了一半还有那一半不免要向老僧热炉炼。

　　荥经县仙衢大德师云代佛拈花法鼓鸣不惟荣经普天闻奔途千里来求戒足见真心一片诚线下牟尼亲指示生生世世不愁贫。

　　除夕晚参师云儒释道乃
当今之辅佐佛法僧系
国家之祥瑞戒定慧修行人之阶级仁义礼智信是大人君子之纪纲贪嗔痴爱是愚夫小人之谋略积德修因乃善人之良方杀牲害命真恶人之寻常世间有小人才显君子无暴虐那论良善老僧者里佛法平等勿论上中下贵贱愚贤一例均资普种善根如法华云大根大茎大枝大叶中根中茎中枝中叶小根小茎小枝小叶一雨普润各得增长试问大众古与今接物利生是同是别若道是同东西文武分雌雄象王不入狮子窟参商二星岂相逢若道是别百川流水归大泽高山平地皆共春千江水月一月摄若道不同不别一萎花灿五叶西天四七东二三不离拄杖头边彻抚案示众云会么向者里会得声声爆竹送旧岁片片梅花迎新节者里不会一年三百六十日数到头来十二月道人不比世相同长明慧日无休歇。

　　吾徒彼岸十四母难说句淡话以为庆赞乍作长老只恐不惯既到空门贪嗔爱断本地光明昼夜辉灿无字真经时刻追念人法雨忘凡胎转换主人正坐空王宫殿运用神通刹那周遍不得金丹亲点化顽石瓦砖何日变。

　　入堂挑拨工夫

　　底事无别譬如涂毒鼓听者耳聋又如栗棘蓬吞者难吐吐得出便是出格高人听得入才成天耳圆通到者个地头还是神识边事济不得甚么要一字不挂一物俱无离心意识参绝凡圣路学如是三二十年不离丛林赵州四十年不开口向后佛也奈何不得噫堂中道侣话头未尝纯熟蒲团未必稳当何故日逐三三两两乱斗机锋且问大众如何是机锋众齐喝师云且道者一喝是机是锋众无语师叱云者般见识只图苟延岁月有什么交涉若是真为生死的安肯把光阴错过必是抱定一则公案决要与他逼拶讨见明白所谓暂时不在如同死人岂肯和身放荡若略有些悟头即便自足譬之土羹尘饭非竟不能饱人而且自涂面目者也古德云学道如钻火逢烟切莫休直待金星现归家始到头。

　　堂众放逸师云参禅定要了生脱死大休大歇那时方可任意纵横而今看起一般人才上禅床如同酒醉相似左摧右倒前仰后扑摧得几头过香一炷忽听一椎　子响过瞠起眼来恍恍惚惚惛惛懵懵但不知此何时且不管经行就把世情谈论了无休歇东单几个谈古论今西单几个讲文解义自不知惭愧可怜可愍者等见识并不依规体制宁可辨是论非不思檀信脂膏行人血汗当想轮回迁流生死逼人况且自己大事不共他有未必是做来与人看的顽耍儿戏的如此顽皮不透无帽讨帽无罪招罪也何不称此色力康健寻条活路做去要知此段工夫如剥芭蕉相似剥了一层又一层剥了又剥剥到无下手处便是打头一着如行千里贵乎最初一步直至到家还要讨个行履毕竟如何结局抚掌云莫把绵蛮鸟当作凤凰儿展袖出。

　　问即心即佛则不问如何是非心非佛师喷嚏一声云自从旧岁掬水着一惊直至而今伤风过了又要咳嗽僧作礼师乃拦头一踏对众云者僧那来的擅到老僧处之乎者也且道是忤逆耶亲觐耶若道亲觐赤手空拳无衬若道忤逆低头礼拜如是仔细看好似螃蟹下汤锅爬者里不是那里不是试问大众如何是僧众齐一喝师云盲龟跛鳖齐张跳瞎驴瞎马乱胡跑张口无交涉不语见地高。

　　同堂经行共单打坐两餐粥饭早晚功课十二时辰瞒得那个僧礼拟开口师震威一喝云寻常说话妄来参座犯吾锋铓一分两堕老僧若不抽身出搅起满堂都是祸侍者卷帘师归方丈。

　　进堂作哭声云老僧欲生生不得欲死死不得今朝为甚么活活坑陷在恁么田地横担竹篦云倘有一个半个向前接着暂且松口气僧近前拟接师云汝是一个半个僧拟开口师打云汝非算数笑出。

　　诸仁者莫以静默为禅喧哗为闹如此用心工成两断犹如背溺投火终不能得虽道以动为病以静为药假如动静二相了然不生又作么生咦莫道轻安犹是快轻安且过一重关。

　　机缘

　　康熙十二年癸丑二月廿六日工部擎安迎师至衙内佛堂一夜清谈怛苏王欲来省师安传白塔住持速去收拾方丈迎师进院。

　　千岁好来相会少坐间　殿下即至师欲下床。

　　王两步参前满礼竟坐师云殿下乃千乘之体贫衲无非山林丘壑一拙秃子敢当。

　　王驾亲临榻下　王曰久仰和尚宗风孤峻特来亲领大教师云贫衲久响　殿下参禅打坐做工夫即此一路来时还有工夫也么　王笑云望老和尚指示师云坐卧亦非禅施为不是工但得心无事杲日现当空此个天真妙不昧寻常中只看日逐寻常是个甚么道理　王曰此事不越寻常但寻常造诸孽如何师云永嘉证道歌云无明实相即佛相幻化空身即法身任他善恶业捉贼捕巢穴迹在牛还在贯穿鼻孔拽　王曰拽得转头便好师云殿下已离宫却在贫衲丈中　王曰蒙老和尚者一呼师云善哉王推众官请益问答繁未录　王满心欢为住持云本藩留和尚供养尔可早晚殷勤吩咐竟近前辞云暂别老和尚师欲下床送　王辞云不必下禅床师为住持曰真是菩萨应身今乃一会如故遂请师进府斋次云望留笔迹供养师云十二岁出家独识生死两个字　殿下欣喜不免写上。

　　雕梁画栋胜瑶蓬暖阁烟霞瑞气充赤壁阶前立万士玉堂门外坐三公悠清恍若神仙府自在情同净饭宫刹利灵山曾护法而今依旧占高峰书毕。

　　王曰真乃一味本色不假思惟请师就华家寺上堂问答法语编入上堂录中。

　　康熙十三年甲寅　王出师湖广荆州府迎师南门茶庵正与天印法侄接谈忽报　王驾亲临谒见和尚温慰问安竟茶次　王曰特觐和尚适遇者位禅师相谈佛法可得闻乎师云若论老僧佛法未出方丈未面　王时早已说过了也　王曰必求再得一听师举杯云若论者个在昔赵州凡学人来参便叫吃茶去但不知印禅师分中如何示学人印答话从口出师云出后何如印云遇客拱手师对　王云若论从上诸佛诸祖佛法随物应酬见机而答即同如是不识在　殿下分上又作么生理会　王笑曰愿闻印云两眼对两眼师云毕竟要知落处始得印云伸手只在缩手里师云必须要　王口亲道出始真印云一切诸法藏尽在不言中师云可见　殿下稳如泰山户部喇居士云不说而说已师云即今说的甚么话士云诸佛诸祖不得而闻师云正所谓无言无说处才是　殿下真受用。

　　夜坐次西堂云看起者事不与世物相同众不语师云古云青山绿水祖师意翠竹黄花古佛心那些是你不同处堂云诸佛有口说不着大悲千手摸不着师云原来是个钝滞货堂无语师云犹然修静主云请师饮过者杯茶师对后堂云好个赵老消息却被旁观看破了后堂云夜久更深明日再判师与劈面一掌云要了当下便了说甚么今朝明日。

　　江阳胡居士问弟子虽持斋不知心从何明性从何见师云且先吃茶后吃饭士礼云生死不明乞望指示师云老僧者里无生死可了以偈示云问生何曾生问死未尝死动静中不识脚跟下荐取使得十二时不被二六使踏破铁草鞋出言合性理从此不问生亦不觅其死黄河彻底清诸佛亦如此。

　　问此挂钟板是禅期戒期师一喝云是禅是戒进云如何是三圣境师指庭前桂云着眼进云如何是三圣人师云觌面不亲僧作礼师云错会不少。

　　问沩山牯牛请师牵出师起立以两手按法几一喝云会么僧云不会师以偈示曰分明大白牛天地暂为稠全体独露出为甚眼无眸。

　　僧进方丈礼谢和尚示偈师以偈中语征云汝识顶门眼否进云和尚唤甚么作顶门眼师拈扇摇云随拈即是眼扇头通身凉风从花里过馨香遍十方。

　　问如何是禅师家行履师云时时恒存抹杀人的心肠进云请和尚从何处下手师云已此血尸满地进云学人未见端的师乱打趁出进云抹杀死人师呵呵大笑云死不尽的狗奴乱哤。

　　问和尚随世乱否师云随着世乱进云因什么不定师云因不定进云何故随宜答人师云故随宜进云不随宜如何师云不随宜僧拂袖而出师亦拂袖随出进云作么师云随宜得妙。

　　问弟子远来瞻礼乞垂开示得沾雨露师云汝昔曾何为进云惟求念一句佛师云念佛的地狱有分进云参禅如何师云参禅的作牛作马进云和尚如何师云山僧成个鞭策士僧作礼师策之。

　　士问世人俱来朝见圣帝可能了得生死么师云惟恐不能亲见帝面若能得见未有不了。

　　僧问为长老家何得自忙师云吾不自忙谁为我忙僧礼竟长住不语师呼侍者传拄杖过来者僧想就计较禅和不开口诸佛难下手老僧正要向诸佛难下手处正好下手其僧茫然而出杳杳无踪。

　　士问开口即二义如何是第一义师云未开口荐取进云漆桶未开时如何师云风来随风雨来随雨进云开时又如何师云山即是山水即是水。
嘉兴大藏经　空谷道澄禅师语录


　　空谷道澄禅师语录卷十四

　　嗣法门人德儒编

　　联芳颂古

　　毗婆尸

　　前作庄严主后为白丁汉望空说罪福平地长荆蔓识得人王即法王踏翻彼岸明公案。

　　尸弃

　　七万寿嗔少一句法嫌多拘利分名相芬陀出爱河只为当初不纳性和身辊入是非箩。

　　毗舍浮

　　四大假空无因缘和合有罪福两消忘通身便是口不住善灯无喻城好来现个千人丑。

　　拘留孙

　　分明迦叶儿本是婆罗种佛不自称佛何言独高耸蕙兰昔日不多生芝草而今遍地茸。

　　拘那含牟尼

　　应机清净城说法东西陌鱼跃龙门高几能未点额无影树开不夜花炽然灼灼是谁摘。

　　迦叶

　　不贪梵德财惟觅奈城佛撞着祸殃头平空涨瀑　地动天摇三界空至今拈起无一物。

　　释迦

　　生来自道尊何事入山村说尽世间法有无一口吞独有拈花微笑事百千万劫难酬恩。

　　迦叶

　　饮泽太痴呆惯游香智胎怀因九十劫赛会禳天灾扫邪归正识花笑入定鸡山慈氏来。

　　阿难

　　智慧超天人自欺禅定否几乎堕术师幸有楞严叟倒卷恒河彻底清分身四供利三有。

　　商那和修

　　六年堕母胎一世忘机略咤利物生色罽宾王福薄柴扉水径长苍苔衣架钵囊栖鼠雀。

　　优波鞠多

　　行化震波旬神机惊六欲度生无量筹求嗣一童俗弄尽许多鬼眼睛到头好事一条轴。

　　提多迦

　　父梦涌金日阿谁辨假真纵知六劫事怎不表声名脱皮换骨几千番既若不迷谁是兄。

　　弥遮迦

　　梵天最上首来此作何干者个搅家精两头三处绊才举利生接物心扑头撞个洒糟汉。

　　婆须密

　　从来不识佛自古未闻禅放下酒钟子方知壶外天虽然未服参苏引以此调和脉络传。

　　佛陀难提

　　本原姓瞿昙花开三界瑞帝释眉毛空诸天鼻孔闭只为利生智力高一时权署法王位。

　　佛陀密多

　　乾坤有定方造化无能测默识五旬春遇师谭道德不会知音口不开至今千古作奇特。

　　胁尊者

　　六十入胎迟八十出家早誓限三年悟孤光一轮杲真是人间大丈夫而今几个奋心老。

　　富那夜奢

　　平日无欺心礼师地变金临机难让着花种固根深遍地黄金人不识波罗奈国觅知音。

　　马鸣大士

　　珍重毗尼王搀行夺市位须弘二谛法看作图名利不因扶教伏魔冤仔细看来两没趣。

　　迦毗摩罗

　　假鹿成真鹿为魔亦作佛偷心是慧心马腹若驴腹百谋万算总是空异眷三千同一目。

　　龙树

　　千年树神蟒五百龙孙儿从此具圆后清规万莫移忘却山中辛苦日且彰座上月轮时。

　　迦罗提婆

　　须知福是佛不识星明心谩道荐随贱摄乎轻者钦者段风光凭自得已连名节到而今。

　　罗　罗

　　诚然大快事独许石人见定住毗罗城钵擎募梵殿父子登科天下有无字文章谁掌选。

　　僧迦难提

　　此翁不纳实生下即能言火宅难成道深山易养元秋去步观翠竹长春来游玩百花蕃。

　　伽耶舍多

　　圣化不同凡或多亦或少七期足诞时如月琉璃皎到处持圆卖百岁平来不怕傍观诮。

　　鸠摩罗多

　　诸天厌久乐三恶愁长苦爪破面如莲胆粗貌似虎当初错用者场心相会儿孙无面睹。

　　阇夜多

　　智冲惊宇宙法说动人天细推有三学新拈无一宣化缘将尽于罗阅亘古香名遍大千。

　　婆修槃头

　　尽寿行头陀不忘前七劫红炉炼精金白日消冰雪明暗二珠昼夜光群生队里分优劣。

　　摩拿罗

　　谩道宝王迎十方忆即至一心无挂碍三界任游戏分身尘刹老禅那不识谁来月氐利。

　　鹤勒那

　　千圣金光子生来叱庙神胆大包天地眼空纳万嶟须弥顶上不消住惯到人间弄鬼睛。

　　师子

　　从前错用心冤对岂容躲挥剑问空么昂头答无我幸先分二支向后任君剖。

　　达磨达(旁出)

　　一坐任千年到头不识禅定珠岂内外心月映方圆当知佛法原无执语默諠哗处处全。

　　婆舍斯多

　　道行迦胜国法弱而魔强隐入于天德术师嗔复良焚衣便把密多赦可笑可悲戏一场。

　　不如密多

　　龟蛤纳明珠羽毛含大意龙蛇搅杂处凡圣交参地因师囚禁若冰消梵志化山如粉碎。

　　般若多罗

　　坚城食有余香至国王迓献上牟尼珠一时起变化三十七光射雨泉二十八灯传大夏。

　　菩提达磨

　　六宗无异见三载会萧昂金陵不契机拗履返思乡任从两土风波起单指安心无别方。

　　慧可

　　昔日欠珍重今恐错上茔疾刻烟风起暂下可怜生辨和兴谤如甘露邑宰非刑似雷鸣。

　　僧璨

　　北齐尚难藏后周岂易躲不因续祖灯无可无不可为道惜身如护珠全忠顾命若关锁。

　　道信

　　法门孤峻汉千古老[仁-二+幻]头岩作无穷库山为宝藏楼彩诏三颁懒赴命冷坐灰堆炮芋头。

　　弘忍

　　问处不清头答来未落底半斤称八两推倒又扶起当来续化让阿谁得骨尚难岂得髓。

　　慧能

　　捣舂八月米超过九年壁不惧万人追惟恐一个逼范阳正在獦獠边乍见土红作赤壁。

　　南岳让

　　威仪纵三千不识天外天细行全八百何处看交涉不为昙花遍地开而今几个分优劣。

　　江西道一

　　满堂师子儿一百三零九轻动些锋铓几人是敌手露爪张牙无尔分住山依众听时苟。

　　百丈海

　　礼佛刚拟议一喝落魂魄才识天尊高方知地卑阔只想那时作笑柄谁思今日为长策。

　　黄檗运

　　若问前程事脚跟亲点地到岸不须舟归家岂用驷闻声吐舌失威仪一世孤高全大义。

　　临济玄

　　在处兜人打随方惹祸害一条硬拄杖天地不能盖说是说非取自然捏妖捏怪无何奈。

　　兴化奖

　　连打连声喝骊龙珠被夺锥锋一处劄箭矢三头掇既是孤高不恁么何其末后着魑魅。

　　南院颙

　　一团赤肉上八面玲珑袭线下藏牟尼千峰万仞立只为当阳多受风若还潜影有何急。

　　风穴沼

　　棒下出无生荒田处处耕谩道去住印厚重何能轻踏倒须弥全杀活掀翻几案觉纵横。

　　首山念

　　惯宣无字经有耳不能听拑口分明说扬眉若彗星拂袖昂头翻祖案转身依旧独丁丁。

　　汾阳昭

　　碧潭水界月捞底掀翻掘袖展体全露风光无休歇不遇知音莫妄举尝闻献玉足三刖。

　　石霜圆

　　俗流之鄙事与佛法无二拈起共禅心放开同祖意勿据空空与不空随缘处处真如义。

　　杨岐会

　　关甚不容针海宽纳万嵚既知般即是何必再谆斟放开宛转物如法收敛融和佛是心。

　　白云端

　　在上岂非眼眉头顶幞冕谩言脚在下履底外车辇不识真空妄捏角笑穿鼻孔无深浅。

　　五祖演

　　足蹈手支舞将何物作主百千方便门一段光明普打破冰凌到处天方知星斗现当午。

　　圆悟勤

　　试问西来意亭前指柏子脚跟未站稳一见谈空理登山涉水有趋向佛法程途无定止。

　　虎丘隆

　　竹密水浑过毫厘无阻播山高岂碍云宇宙成功课祖脉悬丝险若危亏渠鼎力一肩荷。

　　应庵华

　　有意及无意四生同妙智孤高一性灵顶天壁立地昙花不夜至今开心上菩提无内出。

　　密庵杰

　　征诘既无痕如何道破盆拟开口即错不动独为尊彻底有条洁白路当来切忌走荒村。

　　破庵先

　　风生水有纹烟起炉添焚木落秋空寂火升暑气炘一窟风光万物主千崖云彩众山臣。

　　无准范

　　者事何分俗石顽能抱玉厕中拾得剑无荣亦无辱明明造化随方圆杳杳虚空无直曲。

　　雪岩钦

　　一个铁馒首何如下得口咬穿爪牙多平地翻觔斗至今到底没巴鼻惯在人前现个丑。

　　高峰妙

　　好梦不多寝翻身吊下枕瞠开眼细看只见满床锦扶起将来自放收醍醐上味是谁饮。

　　中峰本

　　讨男无可度竹篦支持驻塞破太虚空全凭自照顾半边鼻孔长流水八面行来依旧路。

　　千岩长

　　合眼倒身卧鼠掀猫器堕黄梁梦未圆方甓一齐破彻头彻尾没些些仔细看来是者个。

　　万峰蔚

　　风息水纹平沤消彻底清游鱼安自逸船子得容撑钓竿垂入秋潭里既是真龙岂受惊。

　　宝藏持

　　佛法须是海江山亦可改鸿蒙未判时一段光辉叆不扫地时不起尘拟即干戈天下铠。

　　东明旵

　　何能破虚空水流还在东不从知见立日出纸窗红山头云叠安无雨水底波涛定有龙。

　　海舟慈

　　毛能吞巨海芥可纳须弥兔角为篱栈龟毛作网麋虽然是个拏云手不遇知音何足奇。

　　宝峰瑄

　　异境纵同风坚牢必不空登山问土主涉海告渔翁扁鹊卢医不识病水帘洞外访仙童。

　　天琦瑞

　　阿娘认作婆鬼母是妖魔观音非是女修罗岂头陀金沙玉石休胡混心佛众生重揣摩。

　　无闻聪

　　知灯即是火一妥一切妥心同世苦乐意共山花果千江有水千江月造化无穷总是我。

　　天心宝

　　未生已前姥安指火中釜菜被水流去怨声冲斗府遍地蒺藜难下脚通身栗棘谁轻侮。

　　幻有传

　　日月任横担乾坤何处涵当阳悬古镜毫发照秋潭方圆长短高卑映青白赤红不现蓝。

　　密云悟

　　惟有铜官山出林虎带班柴堆突露出壅塞两三湾焕然大地平沉底空手出门满载还。

　　破山明

　　大地如平掌午时星斗朗一交跳起来通身俱轻爽腥臊之气人难闻不识逆行过后想。

　　敏树相

　　法藏和心藏两头齐快畅掀翻无一字光遍河沙放行藏不合古今同天上人间无比样。

　　空自颂

　　生成个俗汉无定亦无乱任佛任魔来不毁也不赞随世和流遍十方心肝铁铸人难换。

　　联芳偈

　　付净凡任禅人

天童中毒入膏肓三圣堂求解毒汤一味酥酡亲点化将来拈弄疗诸方

　　付惺来正禅人

虎雄法令正当权不许寻常佞口便辜念栖山苦淡久安心且去守时缘

　　付佛山清禅人

炉开广佛接群英凡圣从今锻炼清锻个掀天揭地士一茎拄杖续传灯

　　付沧玑逢禅人

数十余年向外驰如今获得正逢时纵将两手吩咐去是必老梅发嫩枝

　　付萎南真禅人

南旦脱迹入西干随处分身事理圆挥拂烟波彰祖令慈风德雨润巴川

　　付参石峨禅人

象出嘉州势占高峨峰顶上伏群豪自从圣寿亲分付一坐如如万佛朝

　　付暹明开禅人

一世孤高不入流忽闻圣寿两眉愁通天拄杖玲珑眼拽向十方任放收

　　付彻明现禅人

自从广福辙身来一到芙蓉花正开临济家风亲密付因缘时至任安排

　　付普拙正禅人

山林狮子势高雄豪气迥威超碧空动彻天人及万象灯传正印嗣无穷

　　付明旨善禅人

双双嫩桂多罗谶直至如今方印证正脉绵绵传亘古朝朝
　天子来封赠

　　付挥印位禅人

祗园应世重拈花比昔头陀笑更奢先付袈裟定祖位法轮常转遍河沙

　　付玺旨勤禅人

二十年前向外勤归来忽觉息闻闻祗园不惜重加棒柏子频拈天下焚

　　付念如酬禅人

平常语默胜戈矛一喝当阳几度筹独取临锋无惧怯祖灯千古永长流

　　付香林仁禅人

道基稳厚德仁全博古推今悟理圆递代真符亲交付张开口任喝人天

　　付珠林海禅人

竹密任凭四海流汪洋正好养龙虬知全头角珠鳞备特助风云近
　冕旒

　　付古灯昌禅人

济北宗风烟水忙阳和一曲甚馨香佛祖位中留不住白棒付伊续桂昌

　　付兴隆旺禅人

石钟敲动鸡开口惊惺头陀出定走识得拈花微笑意相传递代利三有

　　付任展理禅人

千里奔途为法来现成公案不须猜有朝踏着青云路不假思惟得偶谐

　　付翀霄顶禅人

金鳞谁识显坡顶山大水深安益稳拟欲兴云润四方河沙法界尽春景

　　付湛清儒禅人

棒喝门庭不顺情皮开血出定输赢骊龙颔珠擎入手可向金阶利贵人

　　付彻通融禅人

三年航海九居嵩未立雪时彻骨通一遇芙蓉添造化刹尘国土阐宗风

　　付雪居阳禅人

门庭高耸正当阳济北家声千古香法忍宝符亲嘱付频拈上味供诸方

　　付智能贤禅人

达磨航海为安心佛祖联芳胤道成重遇智能皆印证将来万化继千灯

　　付静融兴禅人

佛本西天大圣人拈花微笑续传灯达磨到此安心后济北家声千古兴

　　付含润慈禅人

曹源香水满天湖流入西江万派殊任教玉瓶收不住兴波卷浪壮
　皇都

　　付云峰隐禅人

佛祖名山隐智贤机缘相合印心传老僧符柄亲交付拈向蓥华利大千

　　代峰顶徒付惺悟柱禅人

师在宗门子续传天居上也地相联挺身担荷千斤担密印祖灯即孝严

　　付玄明方禅人

凤凰飞入金毛窝珍重皮毛本不多堪受老侬之棒喝将来他日唱玄歌

　　付中先正禅人

轩昂独步到西川无限普贤驾象喧惟有华严行正令一茎拄杖付中先

　　付见云圣禅人(住草市)

林下久居养圣胎常将本分自安排古人有句合头语说与儿郎仔细猜

　　付应天香禅人

法门不是当寻常养德存仁待日张符柄纵还把在手龙天推出才馨香

　　付光辉净禅人(住静海)

近时佛法正当机放出金毛狮子儿扫荡群邪四海净
　皇恩佛敕法幢辉

　　付穷通指禅人(住山东)

祖师岂肯擅归东直为蕃篱指路通面壁九年得法嗣相传递代永无穷

　　付正宗印禅人(住和融)

单传正印别家风拽转辘轳岂算功拄杖禅家之手眼刹尘国土现神通

　　付古佛纲禅人(住清溪)

五叶花开亘古香随缘拈起供诸方投机言下亲交付海宇播扬佛祖纲

　　付神悟真禅人(住远安)

宝光开放一枝莲香透十方叶覆干神悟才能得大用宜当速去利人天

　　付能仁威禅人(住涌莲庵)

随行到处雨花飞遍界威风壮祖基此是能仁当出世天垂宝盖地产芝

　　付高安兴禅人

梁时老汉太孤高单指安心出九霄胁下三拳兴北阙儿孙遍界骑金毛

　　付智洁清禅人

古今鼻孔一般同凡转圣兮鱼化龙智洁神清入祖位辽天拄杖快如风

　　付佛海禅擎安居士

雄雄宇宙一轮孤几个男儿真丈夫惟有擎安见地洁一声响喨绝精粗

　　付永明昌汪居士

尽性为官见性佛扬尘舞蹈有何屈将来护法让阿谁特此印心一柄拂

　　付冷观胡居士

进门满面笑颜开拟是头陀应迹来铁笛横吹遍法界风声远播振金阶

　　付洪通房居士

高悬皓月照渝村饵在钩头水面浑惟有合肥机量阔连星带浪囫囵吞

　　付刚直赵居士

昔日世尊正法眼人天百万授王公宝光信手频拈起亲付刚君绍祖风

　　付佛应德成陈居士

洞彻三宗可印心灵山曾种菩提因护持佛法不迁改圣寿收回上祖灯

　　法偈

　　示惺来

踢翻漆桶欻然惺推倒禅床直下开龙跃山前一转语虎雄堂内几兢哉曹溪嫡脉称魁首临济正宗羡智才有问当机何所事青山绿水表西来

　　示佛山

鲸鳞出现日升东朵朵桃花映水红兔角谩言不值价龟毛信听快如风珊瑚叶瘦根蒂远玛瑙枝肥花果充世路宜当退一步法门不许自私通

　　示明旨

荆南风化永昌昌语默行藏让子强勇猛立身传正脉丈夫岂肯坐偏傍录传天下祖灯定德布十方世业长惟有当阳一着好落花流水自馨香

　　示玺旨

上上根机占步高法门兴盛且雄豪清规端正人天仰戒德精严祖佛褒赤足儿郎行密行白头老汉不辞劳郢州景邑物生色出个金毛独占鳌

　　示沧玑

头陀几次化娑婆曾记拈花事也么近日锋铓浑厚少将来法道太　多胸含万卷休轻讯目顾千行莫妄吪养德存仁时节到任从海宇唱高歌

　　示参石

恰恰无心得上风量天尺子不同弓达磨本是西方祖临济无非东土公借手拈香为后学转肩挑担接当雄峨眉凡圣交参地玉石金沙各不同

　　示普拙

声名播在祖师基天下宗风无二施奋志莫忘授手日倾心行道两光熹波平风息可垂钓月朗山青任展眉架上金鸡催早醒檐前灵鸟噪春枝

　　示挥印

奋志来参是必诚恨能得法疾时兴冰心一刻忘奇路穷骨暂时思艮庚冷淡家风常寂静諠哗世界几播惊荣华富贵前修定几个石崇财帛星

　　示慧眼

法门总要立端地理正情真人敢叱缺德鲜能慢出头全机大用急前趣龟毛小利污清名兔角撑天显妙志道义知恩有几能冰清玉洁无方譬

　　示量洪

世事称心懒向前既叨祖位不同顽法留三藏成宗眼名播十方希正传他是男儿你是汉渠能妙用尔能玄大家伸出拿云手各有神光一洞天

　　示念如

江头正好下钓竿莫待金鳞转下滩把断要津显妙智放开化路现奇鸾登峰才算拿云手下海方知抟月端同气连枝眼孔窄退身一步自然宽

　　示辉海

昔日今朝事不同檐前栖鸟枉张弓擒龙缚虎无渠分布雾舒云有日红急水滩头捞皓月孤峰顶上捉旋风既无炼石补天手须到芙蓉全始终

　　示念萱

谩云坐享以称禅如世功名磨砚穿考试榜中入几号凌烟阁上名高悬祖师法令如王旨岂肯因循缓刻延时丰道泰当洪化传灯正脉谁争先

　　示香林

千古宗风诰赐山含情草木尽和颜全机不用轻敲打满面春风化世间无事于心天地阔有求注意过重关勤操拄杖抟龙虎那管黄河有几湾

　　示心一

在处安身即是家切须休弄两头蛇打开明路不前进闭却迷津没处巴依得始初说的话机关拨转毫无差东方日出已将午急转头来看落霞

　　示珠林

分明好只画龙船可恨丹青描未全龙卧云中才有雨虎行风里得方圆何妨直入西流水那怕漩归东激泉轻举籇竿已到岸渡江少欠三文钱

　　示古灯

走尽天涯难合符一闻圣寿驶奔途进门不道路程语出世先言到岸敷祖代相传头尾正师亲授手的规模打开宝藏随拈取将去人前任展舒

　　示兴隆

鸡足名山老比丘劫前种下有根由芝兰自古不多产香水而今太广流从此印心扬法化佛恩祖德宜当酬渡江不许用芦叶行到其中有扁舟

　　示任展

仓忙赶到碧玑关携手同游狮子山次往胜音留过节复归曲靖却辞还方知的实为生死才觉真心求上攀愍念至诚途远送预书法偈把心安

　　示翀霄

脱俗修行奋志高全凭道德伏群豪孤峰晏坐非推懒平地施为不厌劳接物句中诚实语利生言下无虚褒逢君休说二乘法直指明心越九霄

　　示湛清

误入修罗觉出家征袍放下披袈裟了明心地何生死脱尽皮毛没点瑕前为进忠后进孝初能栽茨末栽花从今荷得祖师旨生铁馒头也教葩

　　示越能

江西侍从到京都早晚殷勤未放舒情性孤高兼直傲心肠洁白更亲疏无心恋世来栖洞有意看鸾去种梧效古溪边养满足出身一日万全殊

　　示松月

欣羡情怀道念长深知不把祗园忘志高岂肯落人后势大应当骑象王绝顶孤峰才显俊悬崖进步足称强孝师信友大机用自有清名响四方

　　示彻通

江南江北任舒张吴水安同炎水香若遇赤硚须下马但逢绿柳休乘凉人情娇态少浓厚世事夸张莫当强举步常防泥里茨稍能满载便回乡

　　示雪居

生在江南死在川死中得活一茎竿风恬浪静钓明月兔走鸟飞莫妄攀山里有踪才布网水中无影不安筌有朝一日因缘至君召王迎懒受宣

　　示静融

遍界烟尘没处藏算来三宝地清凉埋名隐姓趋安乐断爱除贪坐稳航德厚仁慈僧会宝才高志大法中王倾心将录刊流海续脉芳名亘古香

　　示含润

二谛衡权两着棋正从忙里好添锥追风快骏见鞭影出穴蛟龙望海施祖令行时无二用纪纲威处岂三思世间出世频收放急敛绳头莫待迟

　　示佛海居士

本受灵山悬记来而今应世百般谐王公化作菩萨面侯伯教成罗汉胎若遇智人谈性理已逢
圣主论雄才先将诸祖录归藏才显德禅正眼开

　　示永明居士

全仁全德忠义真一片冰心无旧新世利世名随本分进忠进孝必恭遵修行之理莫如是慕道工夫无过谆看破浮尘空幻境菩萨应化宰官身

　　示佛应居士

威仪跬步到祗园想甚机谋别有便喝转狂猿多住宅呼回良马少驰廛现前德布清幽地过后身居化乐天莫与众生结垢网回光返照佛齐肩

　　示一念居士

向道之心不厌劳笔头落处有龙潮七通八达孝忠贵三界十方仁义豪求寿求荣积德妙悟仙悟佛疑情高自从皈敬在三宝一喝当机独占鳌

　　示自静王居士

不明生死须参禅一句话头无杂繁万法归从正念上六时仔细看精研看他起处从何起疑情片片打成团急追急拶无容处悬崖撒手自如然一朝打破疑团子三世诸佛把手连到者里莫问佛休言仙一段光明昼夜昡

　　示万融

子孝臣忠理正纲青云一路有宫商声名富贵已生定造化合符岂问康运至云开星斗现时来雾揭太阳彰瓜甜果熟归全处元日灵峰乃故乡

　　示灼然

虚灵曜日最清高千古香名在一朝文曲傍飞群识阔紫微正坐众星朝仁风阵阵迷云邈德雨飙飙暑气消万种慈光无可答寻常合十心香烧

　　示西传

岱岳天齐镇海疆无边国土来贡香风调雨顺万民乐市旺村兴四海彰水土俱沾
　天子福物情全仗帝王襄地灵人杰般般秀德厚功高事事昌

　　示胤兆

黄天大道本无私蠢动含情共觉知悟者高飞迷者坠智能上进愚能嘻披毛戴角造何业高贵声名修甚的当识前贤劝善语心空及第上天梯

　　示宗胤

红福尽时何所依预先想个退身居三间茅屋神仙府一个蒲团道者基渴饮清泉如玉液饥餐胡栗胜黄[卄/(齋-示+貝)]正心顿悟超三界断尽凡情忘臭躯

　　示全慧

男儿有智早寻安世事浮沤并不干高阁琼楼宇宙窄孤云野鹤法身宽三黄五帝名垂永四圣六凡归复还入定比丘多进益出身长者莫疑难
嘉兴大藏经　空谷道澄禅师语录


　　空谷道澄禅师语录卷十五

　　嗣法门人德儒编

　　行由

　　师住成都内江三圣寺结制堂众披衣一齐进方丈展具礼竟云和尚大悲仁慈有请则至有问即答是否师云是问来有疑为决进云和尚禅道佛法施矣戒德持矣未晤和尚行履诸祖出世皆有行由师嗣敏树老人而绍继临济正传三十二世祖位因缘续接之原与昔年操履渐次和尚姓氏福造乞垂开示使我弟子等暨将来大众知其和尚进道之初出世之由日后好来依期顶敬师呵呵云者些丑态何须也要说出汝既诚请不得不然待茶罢落堂为众表白师入堂为众云若论诸祖行实山僧未尝行虚若论诸方嗣人山僧自合嗣法若论修行操履渐次慧日高悬不托依止山僧分中岂有渐次若论庚甲管窥太狭铁树开花不合春鸿蒙未判我先生若问行手有几何虚空原与我同庚据理而言此即然也若以实情论之众皆谛听一一为汝说过自山僧出家前后参师访友机缘问答事事太繁难尽吐露略为表之以成来原山僧原宗楚籍寄寓忠南父杨母汪生年丙辰十月初九母梦风云雷雨护送金龙入宅觉而生焉自幼持斋念佛虽狂而不至颠非而不久恋忽一日见诸含情返观自叹曰六道四生一切羽毛无非从人道中堕来从上诸佛诸祖诸大菩萨皆自人伦中修去何其坐观成败不自觉悟只恐一失人身万劫难复每自刻念在心若不求脱俗尘罪孽日作日深忽于众中不由自叹云几时归入深山修道方满其愿众有云往日为狂子今朝发颠语又有云此子出得家铁树也开花此子出得家遍地是释迦又有云事怕起心和尚原是人做的所以山僧始因众中一句戏语幸得傍从痛处加鞭故尔佛法世法正要如是胡不闻男儿汉大丈夫要了便了要断便断遂辞双亲远尘离垢径抵黔地熊家寺参礼静主悟修师求度其年正二六修云子实为生死出家必要参话头发疑情方才得悟予云既知出家即不迷矣何处求悟修开示万法归一一归何处话头日夜提撕忘形寝食未至一载觉个轻安辞修复转忠南住铁山黑林寺垫江接住熊家寺酆都十方堂铁和尚处受沙弥十戒梁山龙潭雪和尚处具圆每日只觉目前浮逼逼地那问东西南北虚活活地谁闻人我是非工夫纵有几番进益不敢对人说破予从百千众中未擅夹杂半言岂肯交谈一语连年累月如痴如聋如愚如哑经行勿禁昼夜似迷似醉似风似颠见者云是[言((舛-夕+(一/口))/鬲)]子又道是个蠢才任凭世人卜度一味成个憨呆忽闻垫江木头滩月竹和尚结制亦往参谒近前如利器斗锋铓羚羊破金刚龙珠既到手又要两无伤期终转大竹参礼万峰师太峰云此处无佛法至此何事进云有佛法处不住特觐师太峰笑云好好老僧建福恩养老随众作务自然有益进云学人寻常不求自得何希图益遂转广安龙台寺参见象崖和尚崖云甚处来进云大竹崖云大竹多少大进云遮天盖地崖云随来有么进云有崖云献出看遂呈密祖讣帖崖云幸得上座传音进云和尚切莫颠倒崖云世礼不可缺遂开孝满堂变白旬日间地方变迁辞向峨嵋跋涉穿州过县循循然一句话头为伴侣悠悠然半个蒲团常随身不问路途远近那观日出高低晚倚崖树神祠日靠村落止饥惛惛然不觉至于富顺硐云寺其日住持禁足守戒三年满请同住大家硐同参数十僧禁语打七各执一警策互相逼拶无有透漏半点不觉一日疑情触发放下千斤重担觉得快活自由自在方是山僧放舍性命时节欲上峨山转南方省诸尊宿看他是个甚么面孔从峨转到叙府僧俗诚留住安边白象山每早瑞云结集光现室前感动两岸善信朝觐络绎不绝自思愧曰分身无量难报诸佛洪恩故此朔望落堂开化僧俗俱要参悟为第一法华云除此一事实余二则非真收拾欲下江南蜀中忽遭大变遍地浇漓黎庶奔逃山硐老稚饥殡于丘壑村落常闻鬼语城市尽是狼声可怜可愍百无一存山僧只得朝东暮西兵马营中乱穿混走杀人场内横行直行逢恶不惊遇善来迎方才化为极乐国土即时变作剑树刀林大众那一番险恶境界石人垂泪木妇悲伤不是具分铁铸肝胆被此世情摇惑所以古云八苦交煎锋刀　体时要作得主宰看有许多大志气量人却随世情牵绊去耶若山僧由此那有今日总要脚跟立得稳当原日念头真确正从颠倒世中淘汰淘出人来方才成得丈夫彼时只得躲入镇雄隐居一载土人不闻佛法之名僧相何为开口唧唧　　形貌古古怪怪衣帽不同语言不识闻得四方稍静遂出卢卫中和山住静刚未多久招安官兵忽至地方苦状不堪想是难逃往业拈香启白三宝罗网得脱尽力行道报佛之恩次期无限兵马铺山盖地而至军中一官人姓张近前问答机言相投接入营送至仁怀后入花坝山隐居大众此非等闲诸方被他劫夺绑缚进营担负山僧感他恭敬礼请进营供养何也莫不是山僧素行一点真实不遭此凶神恶魔而返来恭敬护法彼花坝山系綦江仁怀桐梓三县交界实乃夜郎总府赵檀之地初进山时凄凄而上捕鹿迹而踄渐至山顶倚树相依刚坐间猛兽临傍入不思议色空无相定诸境潜藏邈无形迹如是住三载种种辛苦未有刹那不在本念所以古云大事未明如丧考妣大事已明如丧考妣或时站立悬崖或时经行露地客来无迎送饥寒失其时行则直直无回互坐则死死似痴愚无理事不举有益话才言此是山僧数年前害的执着病后转绥阳李总府及杨赵留住万佛山予防人情难避又恐揽繁嘈杂即相谓曰山僧系是郊外芦蓬之客不熟人情遂吾之志方可住耶答曰随师何志无一不从遂住三载不下山后又綦江程熊张王李五位总府接转花坝建修功果未就仍遭饥乱四方磨折不得已下山转桐梓蔡李求度同开佛现山权住守时虽道山水不分贵贱人情须看贤愚复转遵义高坪金宋蔡周邓杨饶众善一会山僧如同旧识诚留住彼与赵文学闲游举首四观远望一山诸星朝拱宜为梵刹不期一日上高坪场对众谈论间一人旁立闻语向友曰此师何方来行坐威仪言谈有益于人可得近前求教么友曰可虽不知来历亦大慈悲无论上中下一切平等可当礼敬遂而恭身近礼曰弟子欲迎至舍设供未卜许否予曰素未相识即承盛设何敢克当斋次曰留住否予曰未有长行而不住者也未有长住而不行者也逢顺则住遇逆则迁是我出家人栖世之道也遂引上山正合远观之意明有七星暗藏入水又如三星伴月五老捧寿可为梵宇即为地主黄曰天上是星拱北世间是水归东名曰七星山满月寺自此开山后百般称意万事遂心莫非得此山水奇秀之应以遂山僧履云接日之志正所谓人杰地灵也一日当家梦雪设茶请落堂白云众望兴慈开甘露门普沾雨露之润乞望垂施圣戒予曰自逃乱多年仅存皮骨刚得安身脱洒稍才快活几日那有间肠与众络索此事不比寻常轻轻提起便放不下一出头去无有了期四方俱有安禅说戒之所待众别求吾实不作法不愿为人师但得草衣木食安乐无事遂其愿耳曲曲坚请难脱只得人天路上搬钳弄锤孤峰绝顶呵佛骂祖如是五载严规整范鼓勇是非为他自忙将来有何交涉世情不定难下两都省觐诸宿退转峨山草衣木食无限香美在此虚心劳力身体疲困若不续祖传灯白闹一场血尽无益深山常闻鸟语猿音资其正性行至仁怀安村境福两处留结制传戒上堂云这场络索皆自七星山病根遗累不知何时是处在处亸他不脱者里那里被他牵连情不得已只得鼓扇是非无可藏避期竟欲行又承鱼溪屯众请住道成寺其寺名正合山僧二字遂尔忻许住后不料他方逐户起兵人民逃散只得出来住此内江三圣寺十方仍旧云集院主率众进方丈礼跪白云学人随侍和尚多年常观和尚仁慈济物利生德名深重十方播赞若不绍继祖灯众弟子何以为望老僧云昔为众道过若续佛慧命是必有时岂妄奔途远涉时节到来不假些力又有一论近日世情浅薄佛法凋残法门搅入许多虚妄奸诈之徒紊乱宗风真伪难分宁隐山为妙揽个甚么担头汝等欲散者散去山僧自有把柄大众无言而退次后再三坚白愍我等及至当来遂告众曰吾离福恩久矣纵然要去以何为供养虽老僧开堂说戒多年除衣钵之余分毫未蓄寒彻骨髓穷尽毛端不然从原日开堂处转看众戒子送个盘费方才入得双桂门仍从仁怀遵义桐梓綦江重庆不觉水陆两阻退转建修虎雄禅林安止大众不觉两载忽一日七星山当家迥超持书进方丈礼跪白云恭惟和尚万福因住持事繁少侍左右恕徒千万罪又一事白敏树老和尚今在堂中每问和尚有书请回一会望发慈驾予时云不是冤家不就头三生与他有何仇秪道双桂有狮子者个老贼也同流执意欲往双桂不期敏师每对吾徒月辉道及山僧人情不惯熟佛法理地清若在门墙下实算一个僧故此勉强而为法嗣只得就坐拈香示众云者个道理出自无心得不从想处来阳回万物和春到百花开惟有者个囊藏对众打开看个精详宣毕众礼赞曰恭惟和尚无量宝珠不求自得热恼众生更添一枝荫庇所以山僧受了许多曲折虽然担荷佛祖重任迫不得已论道历代相续不得不然自忖福薄仗诸德扶帮乃生平丑见识对众说破免得众疑虽从凡夫地而入诸佛位一因一着中甚实非容易昔从度师指受一句无滋味之语朝参暮参左挨不是右挨不是直至斯时任横拈任竖拈自向大家硐中放下千斤重担子一身轻快历历明明如千日齐彰无纤毫滞碍又如月映波心荡亦不散开言吐语出其自然一切公案洞然明白问答语偈不假思维方才言个欲报佛恩方承法嗣山僧虽嗣敏老和尚绍续临济正传三十二世祖位出自无心非心所求非妄而有出乎自然始初欲下两都陆地不通欲往双桂江道有阻所以事无一定会即有时想处不成起念便差此事不待思维拟议时至自然契合虽然如是山僧不过为诸仁者权做一个转肩汉倘个中若有脚跟点地者脑后见腮者七通八达者千了百当者出头来同打逍遥鼓共唱太平歌良久云雪后始知松柏操事难方见丈夫心遂归方丈。

　　行状

　　四处投师九住静廿年四十处升堂出家二六崇祯帝生自丙辰万历皇母族姓汪为上将父诚祈嗣忠州杨飞龙入宅母之梦托质山僧没覆藏。

　　离成都圣寿石牛行脚

　　老夫六九去行脚不识他方何下落顺拉蒲瓢一路圆横担日月两头灼芒鞋两片迹殊厚敝衲千条影陋薄口渴江中掬水饮肚饥树上摘枝嚼辞亲割爱为生死涉水登山求解脱久住情顽自觉非深交人熟明知错有缘到处唱新歌无事随方品旧乐鼓打口皮接十方禅谈心法度三恶集如群鹿聚荒丘散若孤云离野鹤狮子出林不借威象王入市岂相约慈风扇动乾坤弥法雨洒时天地扩走遍天涯带露归石牛千古受封爵呵呵一茎拄杖为生活。

　　方外自叙

　　出家六九学操方杖拗瓢囊远故乡岩直岭弯路径窄坡高河阔水纹长岐峰葛绣虎威猛老树藤穿龙势昂麋鹿如牛遍地走豺狼似犬满冈狂身正行眼顾旁猿啸鸦飞鸟打咤肉疏皮乍意无忙飞禽队内有神鹤走兽群中出象王常把直心行正道同居霹雳何疑妨出外人太凄凉发言不敢高声举动足那容大步量不为朝山睹圣境三宣不肯登皇堂报君德别有长蒲团上面忘人我无字文章念一行任是天高地厚德刹那寂定尽酬禳方上苦不寻常无事安能进客店有钱才许入茶房苦辣酸甜都受尽清香美味或时尝独岭单村没客店千山万水自彷徨到夜来没好场坐在臭虫蚤虱铺卧间瓦子石头床者般苦甚难当大事现前不早辨何时登脱臭皮囊两肋疼四肢尪思得一钟鲜米粥芝麻菉豆胡椒汤拿起银钱没处有胜如六月觅冰霜者苦情告上苍苍天不管人间事还要自家有主张朝山不若朝心地心地平和自放光孝师长敬十方怜贫恤老行方便胜似焚烧无价香而今误入出于外只得肥肠拨瘦肠既在外那思乡方方必有忠良士处处安无礼义郎想是无缘阐法化寻常几句利生方劝世人处平常五行八字安排就贫富寿夭岂可量富贵多生修善果贫穷累劫造孽强有德君坐高堂自获诸星来拱照四方八面现祯祥满朝文武菩萨应诸佛化身作帝王者伙客非等常斋僧造佛无穷尽作德修因不可量须识灵山有记莂真如佛性切休忘为官的自揣量为民父母行公直那怕芳名不播扬自古公门好积善阴功积下子孙长为商贾要当行抛妻别子为求利双亲堂上望回乡若是漂花延岁月无忠无孝可怜伤为庶民早纳粮先熟田禾供三宝邻朋尊长大家尝贼发火起来救护逢灾遇难自扶帮为人子少轻狂浪荡虚花终不实或耕或读习何方内有一行把到手一生衣食不仓忙为僧的自参详穿衣吃饭靠施主栽田种地少差粮方前僧道来投宿闭户掩门里面藏为僧失了慈悲念怎教檀那信力强虽贫衲朝清凉盖为文殊七佛师佛法流通祖道场孔圣书成化列国老君丹熟度藩王吾行道报君王每日三餐水土德一年四季荷阴阳木本水源无可答五戒流传表五常王法显佛法藏体用双彰化善恶三教同宗分弱强刚柔兼济化生易明心见性抱元阳下手工夫无隔别玄关打破一春阳颂曰浮生如梦亦如花春过萧条安再奢大事不明空一转未知掉面在谁家。

　　登峰须绝顶度海决爬岸出世化人天归家无别干心猿常寂定意马岂狂乱智剑断三恶慧刀除八难恒存道力清自获心光灿白玉任冰磨黄金凭火锻凡珠世可易心宝人难换伤嗟世偶人堪叹白头汉逐想贪名利不将八字算若肯寻常念句佛积功累行人天赞参禅学道得明心续祖传灯千古鉴呵呵莫枉世间走一遍生成八个字勉强遭涂炭。

　　十报恩总顶礼赞

　　佛祖恩光无尽量道行普利续联芳天高地厚何能报日朗月明岂可忘八节衡玑旋水火四时造化运阴阳时丰道泰仗。

　　君德雨顺风调仰上苍养育劬劳如海岳提携博爱似昆沧穿衣恒念抛梭急食饭常思耕牧忙真琢磨细揣量现前若不明生死累受恩情何日偿挥祖令坐绳床倾心行道化诸方教得一人成正觉十洲海宇俱风光一切深恩都报尽甚烧身臂千生强报恩竟无别为道在老侬不在渠纵有玄微真奥理深藏谨慎听其时只待龙吟虎啸日自然推出一班奇棒似雨喝如雷角虎珠龙前拥跃金狮银象后跟随满堂都是伽陀客座上任拈一味题无杂类旃檀枝随风吹送到京师供
天子福无疆寿与天齐海岳长万邦进贡普沾化法政清严全纪纲僧道二门蒙护持佛前顶礼炉焚香但愿　仁君兴佛业禅师语录细精详收归大藏流传世　仁君万劫名同扬山僧法说无穷尽劫劫常来坐道场。

　　成住坏空

蒙蒙宇宙未分时混沌杳冥了不知无极光中生太极有仪象里破重仪五行四相神通运八卦三才造化移从此阴阳分已定二层山水一层曦

无边山海郁森森景象俨然众土岑四维上下分阡陌万国遐荒合五音天地温凉分造化春秋寒热判阴阳蠢动含灵同佛性有无情识共元心

一切众生妄执迷五轮分散且依谁昆仑山倒须弥化天地冰消世界颓人我是非何有论誉名声色毫无遗劝君急速超凡网莫待火风劫坏时

五蕴皆空定不差浮云聚散点无霞清虚寂寂何寥廓黑暗沉沉无把挝早示众生离火宅愚顽浪子急还家阿僧四大几终始愁杀儿郎笑杀爷

　　地水火风

如叶轻飘四大洲有无虚实尽包收坚牢全仗金刚柱风起毗岚一旦休

四海湖江大小川昆仑山下是泉源东方朔见经三次几度潮来几度干

阳燧初出一星圆天上人间到处烟三昧光中生舍利一灵金石结还丹

来去无踪但识方四时八节有生伤百花畏聚人愁散一息不还失主张

　　拈颂古

　　举外道问佛不问有言不问无言世尊据坐外道云世尊大慈大悲开我迷云合我得入外道去后阿难白佛云外道见何道理赞叹而去世尊云如世良马见鞭影而行。

　　拈云。

　　本色道人原无做作迷云飞去没下插脚只得迷头认影行一伙顽皮都埋却。

　　颂曰。

　　知音未动已先识顽骨打穿不教疼可怜末世尤难度激起波澜三藏文。

　　举仰山夜梦入五百圣堂为第二座时有一尊者起白椎云当第二座说法仰山遂起白椎云摩诃衍法离四相绝百非谨白其五百圣众各散。

　　拈云。

　　老老大大瞠眼梦话僧堕圣凡一坑埋下厚皮老脸不知羞离相绝非道也罢。

　　颂曰。

　　休将寱语诳群英想是识神搬弄卿罗汉梦中举得座老僧拄杖白莲生咄又有相也。

　　举僧问如何是夹山境山云猿抱子归青嶂里鸟衔花落碧崖前法眼云我二十年作境话会。

　　拈云。

　　接物还礼天下一体二十年来穷尽到底可见阇黎认得真畅快有终则有始。

　　颂曰。

　　声色何须重着眼是非岂入道人门但灰有念绝无念绿水青山总现成。

　　举崔禅上堂云出来打出来打时有僧出来云聻崔禅掷下拄杖下座。

　　拈云。

　　平地雷轰少雨多风只因不聻愧杀禅翁一伙懡　摸不着切须贼过后张弓颂云。

　　纵此爬沙而抵土只恐惊起下山虎未曾学得腾身法挝破袈裟没下补。

　　举临济示众云但有问讯不亏欠伊总是伊来处与么来者恰似失却不与么来无绳自缚一切时中莫乱斟酌会与不会都来是错分明与道一任天下人贬剥。

　　拈云。

　　扶起放倒恰合尽好又怕贬剥枉自长老分明好个大光钱落在水中没处　。

　　颂曰。

　　在地为蝀天作霓青光白日使人迷参商不复重相会做贼门墙整顿齐。

　　举鼓山示众云鼓山门下不许咳嗽时有僧咳嗽一声山云作么僧云伤寒山云伤寒即得。

　　拈云。

　　想弄机巧惹动狂狡哤的一声存牙伏爪得意随情取自然锋铓不利枉颠倒。

　　颂曰。

　　降龙容易捉蛇难　鸟未能岂　鸾若不扳桡顺水转狂风阵阵起波澜。

　　举兴化道此炷香拟欲承嗣三圣三圣与我太孤拟欲承嗣大觉大觉与我太赊不如承嗣临济先师。

　　拈云。

　　一条赤舌左惑右惑天道南行倏欻转北从来定法不是法事到临危方解甲。

　　颂曰。

　　不入牛胎入马胎是谁机巧是谁乖冲前未觅跻身地踏破虚空没处挨。

　　举百丈一日升堂大众集定以拄杖一时趁下法堂却召大众回首乃云月似弯弓少雨多风。

　　拈云。

　　虎豹抢撄搏集如枋祖师令举星火奉行一箭当阳无可敌几乎諕杀众生灵。

　　颂曰。

　　哭一声兮笑一声纵横杀活不分清哭因呆子狂颠走笑为老兄亲造征。

　　举岩头为渡子时凡见人来举棹示之忽有一婆子抱一孩子来问云呈桡举棹即不问且道孩子甚处得来头便打婆云生七子不遇知音只者一个也不消得便抛下水中。

　　拈云。

　　舞棹饶舌若合符节龙虎争战殃及鱼鳖霎时教速还儿来愧杀禅翁养不彻。

　　颂曰。

　　不遇知音七尚存而今一个掷江村茫茫烟水东流去那信婆儿带浪吞。

　　举石霜在沩山作米头一日筛米次山云施主物不可抛撒霜云不抛撒山于地拈一粒云汝道不撒者个是甚么霜无语山云莫欺者一粒千粒从者粒生霜云未审者一粒从甚么处生山呵呵大笑归方丈至晚上堂云米里有虫。

　　拈云。

　　笑面虎两头蛇当时不蓄竹过后另栽花只想生擒偷米贼岂知伸手没爪牙。

　　颂曰。

　　寻常拈起实无虚势急理穷愧自迂贼过张弓秋后雨追风老骏不如初。

　　举太宗一日擎起钵问丞相王随曰既是大庾岭头提不起为甚么却在寡人手里随无对。

　　拈云。

　　陛下说话山头个大饶君提起难得放下不惟天子持心戒赞诵一言千金价。

　　颂曰。

　　君臣有道八方清父子无情一旦空首座当时未识丑碓头过后方知通如今提在真人手那许傍观擅漏风忽尔三呼齐万岁金光玉鉴满朝中。

　　举月氐国王闻罽宾国祗夜多尊者有大名誉群臣往彼国礼敬闻法王至彼修敬已毕乃请开演尊者曰大王来时好道今去亦如来时王乃钦伏。

　　拈云。

　　千里闻风觌面不荐话说知音逢饥送膳涉水登山不厌烦而今几个离宫殿。

　　颂曰。

　　一处雷鸣天下响十方何地不春风纵然泡大不成水启动金鳌出海东。

　　举僧问白兆师唱谁家曲宗风嗣阿谁师云自小不历他门户与么则竺干子白兆孙师云承言丧滞句迷。

　　拈云。

　　断臂安心腰石舂米五叶花开循环如此只须把做一肩承自有担当人后底。

　　颂曰。

　　芝兰近日香千里惟恨鼻胡起祸端到而今不怨先只得浑身顶着天。

　　临济下正传三十二世空谷道澄禅师法派

道德圆明祖芳月华瑞映千江法雨弥润三界慈云普覆十方甘露常霖刹利醍醐永灌顶王挥旨流通正印信手拈出心光
嘉兴大藏经　空谷道澄禅师语录


　　空谷道澄禅师语录卷十六

　　嗣法门人德儒编

　　开示

　　师云居士求开示远立不劳跪老僧拄杖长打起难回避诚意谛听字字详细实乃三界无安犹如火宅劫尽皆空毫无可得知惭识愧觉悟之流当早求个脱头之方趍个安身之所何故跳在深坑炉炭之中甘受熬煎处于贪爱罗网之内自讨缠缚朱衣铠士常惊青山老衲何畏知足者衣食颇充一生快活不知足的罗绮盈箱满口称贫不悟生从何来死从何去只知贪名索利不究本元论是说非光阴错过若究明者着无限风光倘瞒顸佛性虚度一生故经云惟此一事实余二则非真试问大众那一事实其或未然听老僧一颂不是心兮不是佛不随声色不同物二六时中未暂离放光常在六门出。

　　惇持求开示师云以何为起句只好拈起本地风光闲暇思惟慢慢详忆佛性圣凡无两样众生心起有碍滞佛法无顿渐迷悟有次第念佛与参禅惟求得妙智所以念佛者念自性弥陀参禅者要明心见性两路行来到头一智任是千门万户皆是一个敲门瓦子敲一下叫一声主人翁醒也未叫来叫去敲去敲来勃然敲脱牢关锁打开宝藏库呵呵穷的任他穷富的在我富吃饭各自饱至亲不能顾。

　　圆现郭居士求开示师云但得皈敬三宝纵不到明心见性一着尚且成个熟因虽在浊恶中何妨修净业岂不见污泥中出莲花粪土里长灵芝喜芝花厌尘粪者贵客之常也惜尘粪弃芝华者农人之常也扫邪归正者大丈夫之常也有福不享尽者善也有势不使尽者吉也何有持斋不持斋之说乎持口斋而不持心斋者与不斋有何异哉持心斋而不持口斋者岂不是莲花出自污泥自然一段风光皎洁分明何常粘泥带水耶噫高强恶尽底那得善名香纵然不到三摩地五戒坚持生上方。

　　元旦夜众请茶次云渺渺茫茫闹大节声洪昼夜无休歇此个节人间面上喜老夫心头热他道增一岁我言减一节举杖示云且道者个有增减么谩道不向汝说也要为众分疏得好以杖一卓云大众看则看着即是听则听着即是惟有者个道理圣不增兮凡不减不迁不变无来去日用施为处处现成有何不可当须着眼本无年月四时八节阴阳气候之所流迁不属紫绿青黄黑白之色相非色相之所流染亦不属空有空无非空有无有想无想非有无想之所流碍又不被寒热饥饱造次颠沛之所流转一切物情理事无碍识么是处在处了然灼灼随方入方独露堂堂在天能现斗府星辰在地能产草木丛林在人能长毛发爪齿在万物能为万物主在朝廷能令君君臣臣在士民能使父父子子识么而今是一年之首期又不在天上天下世出世间正在山僧手里卓一卓云还识么能为万物主不逐四时凋一句作么生道自代云瑞月随波稳虚空不厌尘竹密不妨水山高岂碍云举船子问夹山垂丝千尺意在深潭离钩三寸子何不道山拟开口子便打山落水山才起子云道道山拟开口子又打山豁然大悟乃点头三下且看古圣人婆心为人处毕竟要他吞则吞不下吐则吐不出正所谓杀人杀凑喉救人救到头且问大众船子昔日是杀他救他若道救他不因命长落水无涯若道是杀他何故点首三下想是三生冤家从今偿一世英雄到此休。

　　问世间有此种种差别教门师云老僧本不差居士何言别士云既无差别乞垂开示师云佛法流传三大千河沙世界尽同然周时一鼎分三足率性何常向外传所以儒则诚以五车博变穷理尽性玄则执以五气朝元修真养性释则妙以五蕴皆空明心见性程途虽三路到家没几般总不离者一点妙觉圆明真如佛性只要时人直下承当心即是佛佛即是心心外无法法外无心只因世人贪七情迷失本来染五欲昧却自性随境入流忘觉照遇风颠倒迷当来又或回头不逢达人智士向上未遇明眼高人信邪倒见紊入魔队随波逐流诱引盲师殊不知西天隐九十六种外道已身藏八万四千魔兵若世人心起邪见魔兵增长光明正大外道潜藏所以云形端▆直响正声和诚哉言也故此山僧痛为世间进道▆庸俗剖露一片真实肝胆若论参禅百中岂有二▆只教念佛万里不失其一念到不念自念不举自▆浑忘无执头头即佛彻底光明物物皆空佛之一▆岂安在哉以杖画一圆相云若论者个说甚三乘▆果十圣三贤总不离者个圈圚子　跳向者里跳得出即丈夫跳不出即凡夫山僧者里无论跳不跳出不出只须吃过三顿痛棒始得。

　　萎南请茶次云者个法门无论初进后进惟取见也那辨在家出家只须了明见地方为诸祖法嗣了明即是菩萨应身惟吾侪门下独贵重实为生死助扬法化不在穷今博古广学多闻单取一念真实一言恰合一语投机言中含刚柔之妙语里藏杀活之机又要句中有羽放去飞云变雾语里无疵收回点石成金放开则大地山河归元则微尘纤芥所以山僧手握一茎白棒游化十方但有根信者机言相叩者直下承当者拦头便劈只得血滴滴地满面春风洁白白地通身快畅是则虽是休犯山僧当头始得复示偈云南溟舟盛乾坤宽权以虹霓作钓竿渡尽众生离苦海磐陀依旧守心观。

　　瑞莲李居士请斋次云光明在处有总归六根门逐物安名相细推为尔评古人飞锡腾云摘芦渡江放光明动大地人人皆有逐向尔等六根门头运用神通放光动地总为世人忽而不觉疑而不决见而不信信而不行行而无恒恒而不彻不惺不悟故有生死轮回待山僧一一为尔等指点分明以便趋进在眼能分色相在耳能辨音声在鼻能嗅众香在舌能尝诸味在身能触粗细在手能识重轻在足能知远迩在意能分邪正故曰一念无生常寂定光明遍照大三千只须一切处归一处又向一处而无处从无处处忽起一净心即是无生法忍也。

　　问今朝众居士请益以何为开示师竖一掌云会么进云不会师云山僧开示已竟进云再乞慈悲师乃云惟我禅宗作用未出方丈未登法座未举棒喝一一开示已竟何须鼓掌竖拂语默言宣岂不重入葛藤更成一番络索古人纵有千说万说横拈竖拈无非为钝根小智山僧者里则不然扬眉则风光满地竖指则妙用无穷拄杖一举挽回百万须弥峰现于目前杨枝三洒收转无量香水海涌于性地总教返观自看者个活泼泼道理人人本具个个不无山僧不惜者两片无情口为诸善人说破则不当面错过只须向行住坐卧处穿衣吃饭处敲檀品竹处樗蒲围棋处鼓勇势奋处争名夺利处仔细点捡返观自照看是甚么道理归得转来看得端的悟彻明白方知从前一切施为作用皆是自己天真明妙本命元辰菩萨以为游戏三昧罗汉唤作妙用神通山僧者里不著于神通不定于三昧单指教外甚么消息直下一念回光刹那万缘俱备毫厘机窍参差辜负虚生浮世善字念念归真自然心空及第十方三界之尊都是凡夫修证若问初进工夫一一皆有次序皈依请益为先真名何须重谕灵山海会诸公哀佛乞请玄记今日贵官礼请山僧必若如是听吾有偈曰当阳一着无难易大率脚跟亲点地鼻孔撩天振四方何愁不长翀霄翅珍重珍重无劳久立。

　　康熙十年辛亥河南西华县暹明徒圆孝圆行率领众居士恭迎斋次齐跪乞开示师云为求佛法路遥来佛在灵山法在藏仔细思量彻底空既无法说表行状老僧形容渐渐衰迈前后拖欠许多冤债自从海龙与茎拄杖直至而今没个安载拽向十方接物利生北直山东河南一带买的无缘难得投机卖的岂肯贵买贱卖幸遇汝等众家居士向前能有几个承载咄各守本分观心勿外稍拟妄动阴魔作怪谛听老僧行脚可喻修行无外八八造方自愧心上许多耽虑日愁茶饭难就晚忧安单不序度河先问船钱过关全凭嘴利刚才日面转西速觅庵堂歇息好的开门让进接谈家常来历办供摆茶看单阔床高枕次第茅庵荒凉屈尊留神宽坐几日坏的远望人来忙把山门掩闭返问敲门是谁开口恶言骂詈那来游食癞花浪荡漂流贱士三界无你安身敢来倚墙靠壁前面路道宽长东西南北在去此处不许暂停稍迟大有不际只得忍气吞酸那敢开口分诉肩包拽杖即转连忙抽身远避思量者般恶人穷劫无能脱罪永堕边地下贱不闻三宝名字低头又向前行不知何处称意修行似我行脚两下看来无二一步不行不到家人间受尽肮脏气为善若不勤精进生死轮回何日息三界坚牢细网罗欲求跳出非容易或生天上及人间六道四生诸恶趣掉转几番面目来逢此今朝多兴趣念佛定生极乐国参禅直入无忧地勤精进莫放逸日久岁深得妙智须将此语刻心碑此是老僧真实句珍重珍重。

　　湖广南漳张明所领众求开示茶次云礼请山僧开示修行原有渐次先受三皈五戒后求开发智慧即此至诚恳祷只得暂说几句大众谛听句句详细举拂示众云会么惟有者个道理上至于诸佛菩萨圣人同体下至于六道四生含情共灵所以云在圣不增触凡不减既是不增不减何故而有诸佛众生者若论诸佛圣人早知觉悟知惭知愧知足知非了明本地风光而证无上菩提妙果成等正觉众生执迷贪爱为本无惭无愧无羞无耻所以长劫生死轮回沉沦不息幸我大觉释迦文观诸众生根性不等种种方便说法而有三乘小果四圣六凡后有菩提达磨从西至东直指明心见性有直下承当者立地成佛所以广额屠儿放下屠刀自云我是千佛一数会中有直下承当得者么信得及者么间或有信的未必实信有行的未必实行纵行而无恒难赖其久所以不能了脱生死命根待老僧为众善说个证心句子向座前领荷去每于六时琢磨看是甚么道理偈曰识得自心本是佛动作施为毫不屈日逐寻常反复观一段光明六处出珍重珍重。

　　云南大理府李相成求开示师云实欲求脱生死定要参禅学道三界深坑火宅打起精神一跳如是希有之法二乘不闻返笑又如优昙花开三千年过一爆如此难信之法五千退席恼懊非是老僧不说惟恐不信吾教既肯倾心受持听吾指点真窍先要放下万缘坐定返观自照冰清玉洁无瑕提起话头问道一归何处起疑昏沉切莫睡觉七七炼磨业消自获形神俱妙通身现出手眼拈起头头是道举眸遍地黄金西方弹指便到呵呵弥陀原不定西方随处称扬随处彰自性众生若度尽眉间常放白毫光。

　　警策

　　示净凡

　　参禅学道别无奇总在琢磨一切时万法潜藏更起念纤尘不立另生疑刹那境界休饶过捻指光阴莫放移剥尽芭蕉再下手吸干江水重翻湄如同苦海得舟渡譬彼迷林有路逵定刻经行及第速限时打坐到家危沙盆踏破乾坤阔漆桶掀开世界弥芥纳须弥谁自觉毛吞沧海尚难欺法门不是寻常得专此寻常二字窥特为诸方学道者指条直路莫偏私风光满目眼前花佛法清名万古师但听越城老释迦须闻出俗古毗尼共般消息添香骨同个机关退臭皮既了休欺无别干只宜脑后重添锥传灯续祖遗留藏曲调横吹四野诗。

　　示冷观居士

　　参禅大须仔细不是寻常语句领下一则公案与他厮挨做去食饭不知咸淡穿衣谁辨粗细只知日用工夫不觉年运何岁忘人忘我一场出头终成大器毫厘人情不了生死轮回恶趣翻得几个觔斗不似现前如意要了今生就了何须只等来世倘或错换面皮那时岂不淘气任是百计千方向此说不过去若问参禅工夫并无奇言妙句只要辨个肯心一句话头密密举步先问起原下足要知端的喜怒未发之前看是甚么消息时时猛着精彩胸头疑来疑去忽尔爆响一声自然惊天动地历代诸佛菩萨同一鼻孔出气颂曰了后方知一字无未曾了得莫馍糊锋轮尖上翻觔斗才算男儿是丈夫。

　　示印天

　　参禅立志硬如铁一句了然方可歇咬定牙关捏定拳自然念虑都亲切莫图日夜身偷安甚如险道堤防贼经行基址要舒展坐卧绳床宜矮窄上单切忌纵惛睡切莫逢人打杂说煞鬼无常不容情岂肯缓饶待立刻可怜若不明生死一息不还何面色出家儿当警策一句话头胸里默犹如冤家来扭捉生死顿时要决绝又如劫贼四方来怯弱终须遭逼迫奋然举起金刚剑群魔闻之皆胆裂反复追寻不见踪忽然大地无壅塞张眉露目总西方明暗色空俱乐国到者里具威德何愁不作人天客切莫仓仓出世来因缘自古有时节溪边犹若伴龙威林下如同倚虎穴纤毫拟犯事差讹从头一旦尽倾泄倘了得罪性皆空身自安意识身心空自灭信手拈出镜里花俨然直取水中月咄到头一句向谁说。

　　示万机

　　参禅本是成佛莫将己灵埋没本来原不欠少只因多被情逐放去收不拢来归来不知回互当面错过许多转眼隔山无数要识常住真心不离日用行住行坐施为不识心妄将动静起纷争知饥知饱通身病变是变非满腹尘除却我人心即佛放开憎爱佛如心谩道山僧多少法逆顺颠拈教后昆无论逆顺百法门诸佛众生本现成举拂敲床利上机扬眉瞬目接当人三宗典籍指路径一切语言断诧程的实脱开业障海忘形罢念一番真参悟更无别件事话头提起疑情清疑情清切忌坐沉死水坑譬若抡刀去上阵稍生懈怠丧身命亦如坐向烈焰中要求平安勇一奔日夜殷勤莫放松自然法法皆相应只向离心意识参相应犹成一种病放去收来取自由认影逐形非端正一朝彻底翻转来诸佛众生无二性一茎草现遮那身捻指能超三祗定有来问道祖师意满口清泉觌面潠吩咐伶儿眼莫花屠门酒肆众生病咄休错过莫妄听洞房弥勒谁肯信。

　　示万休

　　参禅无别思一句话头疑行生恒如是昏来密密提拶退五蕴境消散八魔衢疑情须亲切又恐现瞥岐现好生欢喜现恶生悲啼一入狂魔境千生无出时十禅九有病百能几知归总因执着起心高头不低好心出家子真实学道儿先依遵佛戒切勿自相欺祖令传直指授受须明师事事饱满足件件不欠亏馨香名远播风声万古规不足休出头行满韦驮推饱蓄深德重天人自皈依那时挺身去法门增光威横竖逆顺拈随心处处辉。

　　示云庵居士

　　参禅被禅隔学道因道瞒觅心重增病见性更添尘法原非口说闻声非耳听臭香不从鼻触滑岂由身假名天真性不属六根门用心寻即远举意隔千程不分是和非不思新旧文消尽诸恶孽了然本现成头头来相应事事合觉灵寂静常自在何处问观音日月同两目虚空即法身随物而方圆高低等同伦随叫随声响声色处处清前贤与后哲同个鼻孔门各家生机巧无名强安名无帽戴个帽画蛇添足行山僧则不然平日爱忠诚无事　足睡醒起叹俗情一句老实话不生别支文参禅即是禅明心即是心万法从心起无心无法生无心法无法隐显亘古今说性说心客妄诞起纷争海底捞明月峰头放风筝不问年多少只要悟理真起头一步正自获到家清打破玄明鉴放开利物心韦驮推送出还要辞隐身十分难得却那时任支分人天路上随拈弄方便门开接众生他时接个那吒手何愁法道不广兴。

　　示超凡李居士

　　参禅之门如君令敕把着便行岂待朝夕事体不明横顺拘执时刻敲问不容不急佛法王法皆同其一既有好时莫图溷日光阴似箭生死迫逼轮回苦海热恼不息地狱三途蒸煮炮炙无量苦楚了无休日闻法信受多生愿力百千法门参禅第一历代诸祖引条路直以心印心绍续不息后学错会公案方立任守一则如吞栗棘如履薄冰两阵相敌爆破漆桶稽首合十自叹奇哉一生学毕末后一着遗留踪迹若不如是修行无益相逢知己自投机栽得梧桐有凤栖既是知恩报本者和泥合水大家依。

　　示能凡汤居士

　　参禅如猛将单刀战当先无论银墙壁彻底尽掀翻一阵冲百里顷刻彼三关本来无难易设心总要坚凡圣无二性僧俗岂两天行住坐卧处穿衣吃饭观迎宾与待客施为一切参逆恶休起恼美好莫生欢觉起差别境知非速改迁三世十方尊成佛皆一然虽道八万门总设方便权惟此者个事岂非纸墨填山僧岂多嘴一言告诸贤成佛路途近苦海到岸悬若是根基利扬眉理事圆为有孽报因不比直指传生来黑漆漆死去雾漫漫勾引阎王殿有口不能便业镜台前看善恶现其前一生造的事纤毫不能瞒善则生天堂福尽坠人间觉得修行路受尽多少缠恶则入地狱报满生旁边不闻三宝名苦楚不计年说起修行路痴心太愚顽再告诸仁者莫把当等闲光阴混过易失落人身难日逐不三省自暴弃可怜不用些毫力断妄除悭贪一切处平等工夫自现前平心即佛心恶口是魔言少贪如布施方便是福田仔细看起来百中无二三多得不如少天龙一指禅应供接十方一生用不完德名留大地道脉入灯传我侬如是说更有难上难莫道易且易只恐荆棘拦道眼须壁直拄杖有纵横弹指超及第刹那越大千何分佛与祖论甚神和仙法轮升转处总归一毫端从头至尾说将来总教时人着意参。

　　示德清尼

　　参禅直了生死念佛定证菩提那在口头灏灏专诚一点无移行观行处谁举坐看坐中何渠穿衣吃饭动静迎宾待客支持真玉不沾尘土莲花出自污泥他日功完果熟别出一番希奇隐则无方取舍显则不离六时呼即随身便转遣则任意驱驰六根门头放光一念未曾远离西方只在目前步步九品莲池。

　　示直超

　　参禅学道几般样总要举心猛烈壮犹如单刀入战场恰似疋马阵前向魔兵万亿自归降魍魉百千潜影相一念不生全体彰端然得见太平象太平象不在学但黏一字受他缚拈起看来无上下放将出去有开合杀活纵夺见分明取舍显藏看下落莫把世情作泛常尘劳一入万难脱要摆脱有何难依向人情日用间穿衣吃饭迎宾客颠沛歌欢处处端应世端古镜圆同世界宽大若虚空无影象拈来任我颠复颠颠倒之中有一句儿郎听嘱牢牢记森罗万象自家珍百草头边祖师意但愿己分如泰山切须休论他非是先将权便利人天他日儿孙满大地倘有问渠师是谁正脉联芳有次序。

　　示必超

　　参禅定要金刚汉提起话头识本面一坐如如似泰山莫将奇言作机算但存一点妄心起忙把话头提起念提来提去真疑现自是融和成一片魔来莫起嗔佛现休称赞一念随他转恐防作大变行居坐卧默如愚吃饭穿衣藏利剑凡世有为法一刀截两断孤高直直去放船斩开缆独木桥中过岂容左右看如在战场中一人敌百万精进加勇猛太平刹那见如此做工夫凡体一时换纵然不大悟也能救得半工夫做不上对佛发清愿敬礼世尊前消除多劫难来生出头高现在十方赞一省得千悟龙天作证鉴愚痴不上进难消三餐饭檀那之脂膏农夫之血汗每月费多少阎罗日打算奉劝兄弟家齐齐一番了办去免得来生又拖欠。

　　示杨居士三界无安

　　三界因功感六趣盖痴顽天堂乐消尽地狱苦增寒九幽黑似漆十髅苦如剜三恶有千苦四生无一安神仙愁过劫贤圣亦眉攒上帝胆肝彻下曹皮骨酸善哉劫到日海竭山枯磻大劫水风火小灾瘟盗干冤鬼遍大地屈魂满道峦贵贱及凡圣有翼无门钻无非禅定力弹指越三千念佛功勋大九品论功繁放荡众生巧愚顽呆子奸业缘流恋易苦海出头难狂妄颠迷醉贪嗔痴乐欢不求大势佛渐见坠泥丸干爆一身苦可怜深自瞒白因白果受杂黑各殊弁了了真如性明明智慧丹寻常休错过日逐细思看诸祖焉成道菩萨何顶冠分身无量界法转一毫端超凡不费些毫力恰似寻常指爪弹。

　　示秦居士

　　一场热闹一场淡多少完人看不惯稍恬静意马乱无根树下紧牢拴铁壁银墙何处撺想当初释老汉不贪富贵离宫殿入雪山麻麦饭一坐长年任自由何尝出点白头汗到夜来抬眸看满天星光灿烂不觉浑身似水倾即时卸却千斤担先说法鹿野苑憍陈如证罗汉千二百中第一尊向来证祖无其算汉明帝最好善迎佛法传震旦十里寺五里庵天下丛林永立案大乘经心地观屡朝天子有衔赞或礼拜或持念希求一切随人愿悟直指禅定观剔起眉毛毫无散先将人我是非休一切尘缘都扫断看而今有一半不愁生死低头钻黑豆换人眼睛珠抠人肝肠如野干绫千箱银万贯大限尽时如土炭妻他用儿作贱家财什物都抛散一世英雄没伤　千巧万算精扯淡劝世人少谋骗聪明富贵是前修求官惟恐不遇选但回头即是岸免教改头错换面手不离经一卷心不忘弥陀念何愁佛祖不相见尘劳登脱速归山免待消磨世界变。

　　示慧超比丘尼

　　切莫言来迟未来发足时寻常休瞒过懈怠不相离谨剔眉毛看步步有希奇分明不恰合返道自称愚打哄溷天日瞒顸过生时既愁生死苦勇志不为迟先圣刻期办今人久则疲端心正一定定看二三时时久慧心开人齐福寿齐。
嘉兴大藏经　空谷道澄禅师语录


　　空谷道澄禅师语录卷十七

　　嗣法门人德儒编

　　法语

　　示工部擎安佛海居士

　　学道应当先利人隐山不普独声闻一茎拄杖遍天下拨草寻牛几度春所以山僧住芙蓉年来行脚者盖缘佛祖之重任法道之风化也所言佛祖重任者不比寻常小可一看来原浅深二窥德行厚薄三观品格英俊四视丰姿雅畅五含机量宽洪六藏智识纯粹七有形仪端正八养气局温平九得见地干净十为道风倾承有此高名十德不啻老僧悦之十方诸佛曾赞善哉正法易得正见少有何也或有假妆世态执文解义守空顽定术数推穷吞精纳气采补服饵炼神通报限时用工出神夺舍多种差别邪见狂妄之徒显异惑众俗子无知不分真伪助他威势反来紊乱宗风破谤正法眼藏所以法门败缺皆此辈也似我居士根深枝大八风不能摇动见识清高五浊不能搅杂真当来法器具分高明广见焉入邪妄群队古云圣居圣路凡入凡流如居士先言做工夫竖起脊梁正坐恬静间忽然炮响一声不觉通身汗流自觉放下千斤重担欲报佛祖之恩而来承续宗门法嗣真乃吾宗门之幸甚也日前为汝母升天请至柩前说法见渠形仪超格不群故此徒肯师师肯徒水乳相投机言契合足见当面不错过也所喜有二一忠勤于国不着圣解二孝亲师不拘凡情真人中龙象不忘灵山授记觉悟归真征验本分彻底澄清所以老僧不吝囊藏和盘托出且道托出个甚么咄灵山一笑安心事拄杖依伊为表谶将来护法让阿谁亘古联芳作鉴证。

　　示印真牛居士

　　师云处处现成谁印真不劳平地起堆岑而今四海清恬静放下征袍听梵音以拄杖一卓云闻么举拂云见么若以眼见非真见若将耳闻非实闻又作么生必须离见返观离听返闻一念清净声色俱空是名真见真闻也譬如居士昔在戎马场二家交锋大战之时鼓角喧天旌旗蔽日何处见闻只向一轮锋尖上着力是名真见忽然他兵败退追进三冬是名真闻勒马回头岂不一场空欢喜也若得做工夫提起本参话头疑情发动之时视之不觉见即真见听之不觉闻即真闻正向不思议处看定忽然魔兵拶退更加精进自然有个轻安时节一日三三日九久久打成一片行也如是坐也如是穿衣吃饭亦复如是若到者里一见即真一闻即了不劳设心安顿自是处处现成从空画一圆相问居士云向者里会么士云弟子不会师云难怪居士不会为此者个元字脚三世诸佛横说竖说说他不着历代祖师逆行顺行行他不到山僧到者里只得拈出喝一喝参。

　　示大为杨居士

　　师云弓刀未放两头骑足见能人有大为朔望殷勤礼圣寿诚心刻刻未曾移惟吾侪法门正要如是念念不舍刻刻难忘才是真心学道之士譬如长江大小水岂肯停流直到海门天际无他栖泊方才任纵优游向道之心亦复如是直至到豁然通达理事无碍吹弹歌舞皆是神通语默喧笑都成三昧即如居士昔从征战勇力向前得胜归回放意快心未定胜负坚筑篱墙日夜运筹设策以图树立功名始不用一番真实肝胆那得功成名遂哉超生脱死之道非是容易因因循循何时是了散散淡淡难得的当必要此等绵远信心今日如是明日如是千日万日亦复如是赵州示众云四十年不杂用心除粥饭二时是杂用心处又有云迎宾待客岂有差别吃饭穿衣谁是谁非如何道粥饭二时是杂用心处古圣未尝道不是惟恐后学错用心且道如何是用心不错处咦有心学道道犹远无事于心心即真但得六时不被转南花北卉尽同春。

　　示波南居士

　　师云辊入火宅三界惹下通身不快三毒火恒烹蒸六类冤家催债若还不了目前屡劫连环兜怪一闻信受奉行渐次业缘消迈夫人生于世轮回何息脱壳换骨没个了期若不设念回光返照认取自心逐影随情终成苦海大限临头悔之莫及举拂云惟有者个不今不古不断不常放之弥布三千归来一毫头上识得的颠横逆顺而为妙旨不会的咳吐掉臂以当戏词故此山僧化行于三界火宅逆顺颠倒横提竖拈总成一个糊涂题今朝不知谁是具眼人物咦拆篱的况且易扶槎的犹甚虽不得一冰骨满眼都受瞒吾示汝偈不辜诚意偈曰明明日月谁催忙恍恍程途无暂息万法尽从一念中满盘托出无人识。

　　示离非卢居士

　　浮世不空业缘无嗣仔细看来有无相桎知见妄动世界全备人我是非贪嗔痴恚才长英雄名增势位日歌高堂夜游淫肆以苦为乐认狂作彗椒姜醋蒜雷同一厕不辨好恶难明真伪颠沛逆乱递相残弑迷却眼前岂顾后坠冤家就头难可回避那个时间满目惭愧只想瞒人谁知害自此等众生睁眼鬼魅不求出身不希佛庇长劫轮转终日迷醉百岁光阴如一局戏名若空花财同垢腻曾闻庞公何等清翠船载金银湘江倾弃有男不婚有女不赘同入深山俱证祖位声名天下谁敢轻叱真是人间大丈夫法门千古为禅瑞颂曰昔日今朝理事同何山化雪不流东寻常只要自心肯一法如如万法通。

　　示智海孟居士

　　般若多罗吩咐徒须归大夏立规模金陵一遇梁天子渡江只用一枝芦通国人追觅不见九年熊耳绝烟厨神光求得安心法只履归西一字无所以单传直指见性明心不立文字名为教外别传试问大众且道传个甚么师竖拳云会么若向者里会得话头不用参一了百事端从此不会老僧为众下个注脚历代祖师无别传一言之下识根原机关拨转返观照者段光明昼夜燔只教以心印心山僧连心的一字用他不着只教离心意识参绝凡圣路学向那不是心不是佛不是物处起疑二六时中毕竟是个甚么道理疑去疑来忽然胸中如云开见日呵呵原来是者个道理如人饮水冷暖自知方信历代祖师无说无传只教自参自悟始得。

　　示众善信

　　师云现前事不肯为阎君岂肯容片时独有吾侪门下客祖家风味料知规分明一段真消息总为世人名利羁直到临终没下落忙抱佛脚何足奇妻不替子不随一身业障自家受等得醒时已觉迟若还阎王留得命剃头削发把心回男为僧女为尼各行一路访明师早知死有者番苦甚似小牛剥了皮禅可参戒可持万缘放下悟生死一心定要证菩提。

　　普说

　　堂众争讲做工夫挝鼓和尚落堂云老僧正好安心恬静活活当着你者一伙炒心子狗才只得到此有何理论言得是不免要吃老僧痛棒言得不是亦要吃棒速速亲切道来堂主云学人不敢呈白只恐言得是挨打言不是亦挨打师云更打三十拄杖进云因甚如是师云打你不分优劣问话头是一是二师云话头千千悟则无二进云令学人参那个话头师举杖云信手拈来即是禅但能拟议落二三问禅不参佛不念戒不持时如何师云了脱汉进云念佛参禅持戒又如何师云自缚汉问前辈祖师太孤峻天子三召不赴命请问和尚此是如何师云不贪富贵不求名要与儿孙作准绳问如何报四恩师云息虑忘缘进云出家报么师云稳坐蒲团进云念佛报么师云一字不安进云持戒报么师云钵擎梵天进云参禅报么师云遍地金砖问者着人人具备个个完全因甚么凡夫日用不知不知是个甚么师云描不成画不就进云又作么生师云千两黄金不肯卖十字街头送知音乃云不遇知音不与言说来不值半文钱家家有到长安路何必老僧为道穿人既生于天地之中无非借假修真权以阴阳动静之机四相五行之用开合变化无穷无尽若论至微虚无玄妙一着古云离四相绝百非之句鬼神莫可测天地不能据皎皎若水月镜花明明似虚灵曜日不托阴阳岂属四相正打旁敲者无非是因境生风借物托兴总为发明期事也似乎天象圆而轻清者为上地象方而重浊者为下故此物有一定之理人无转变之机所以方而不圆者不能融通变化浊而不清者不得出格升腾既不能融化各执一偏物情有碍人我有分因此而有诸佛众生者也山僧今日拨转机关总教海晏河清物情一化天地万物通成个活泼泼道理方处映方圆处映圆高卑内外总皆一然何得而有物情人我诸佛众生所以祖师云青山绿水西来意翠竹黄花古佛心未尝不是物情人我理事融和之说岂可分别者哉又云竹密不妨流水过山高岂碍白云飞噫玉柱金桥锁峡口白狰青鹞过重关宛然大快一桩事总为时人起易难近闻堂众纷纷而谓参禅必须要参活句参死句故不得力山前所说理事乖诤天地悬隔若论初进不得不辨死活之分殊不知死句是活句之根本活句乃死句之枝叶不揣其本而逐其末不拔其根而摘其叶倘执以弃本逐末摘叶寻枝穷劫不了有甚勾当古人抱一则公案千不舍万不舍如钉钉木相似永无移趱岂有死活之分得失之殊三五十年更不迁变一生二生誓不放开直到勃地一头磅破漆桶　地一声迸开脑盖方才得个轻安不敢言个死活之分还要到原头一着看定是甚么境界仍将本参话头提起看他有疑无疑若再起疑命根未尽直至到千不疑万不疑方才的当古云不怕生不得只怕死不得若向死中忽然一苏如枯木逢春冷灰发焰自是物情不分理事无碍宇宙山川皆共一色是非人我通成一德一切万物融通一化方知碧眼胡本是西天贼胆量包虚空一机分两国淫房问释迦酒肆寻弥勒多少大丈夫临时皆失色人人都想做强徒丈八长枪谁捉得呵呵六月炎天飞片雪。

　　勘验工夫落堂云惟喜深山独乐尊深山原系道人村隔篱长笋送新菜拦路生苔忘旧痕月照竹床风拂地露飘纸帐水开门三宣两诏懒从命但只拈香报四恩纵还到至尊至贵重者无非是个长老已矣就到微末卑贱鄙陋者难道不是个长老只要了得自心干干净净那在声名华丽看有许多才高势大到头没点支文一病卧床八苦临身不是肚痛便是脑疼一世长老几个英灵既为应世之模先学十种重道之法然后行道自是风纲皆正也一者形端表正息妒除贪二者礼义廉耻尊卑逊让三者济孤拔苦恤老怜贫四者自责责他己利利人五者慈柔温软和合一切六者是非不辨冤亲平等七者解人危急救人死生八者戒分渐次禅列优规九者悟理见真垢尽明存十者广行方便普利群生则不枉佛佛祖祖婆心片片续焰传灯者也只论守道行道之真何拘可贵可贱之分有缘无缘坚守戒根一日行满道法施行才终得长老家者场苦心苦志耳即若山僧平日不乐市廛喜住深山日闻黄鸟清音夜听白鹇转更飞云漫叠叠流水急漼漼多少眼界风光助吾日用快活观不尽深山闲旷无涯际叹不尽草木花果有别奇或时横吹铁笛迎接高上贤士或时鼓打口皮回顾中下凡愚所以自在者不过山林野衲快乐者无亚隐逸天人收时恬静放则优游无名利可贪无人情可攀上不谒见公卿下不邀誉乡绅不伤物情不欺自心衣食随缘但莫饥寒造化由己福禄在天接物利生不立虚名有不夸全无不告艰不忮不求出乎自然住山须要深人情不相侵任从饥荒乱半点不干心独不言寡众不厌多世事无执着何处动干戈此是山僧重道之法倘若依而行之才不辜出家一片初志耳又才堪为当来范制不然变淆祖师清规诱坏后学法度故此山僧者里禅分优劣顿渐而进戒分贤愚等列而登才不污辱于法门嘈　于山僧所以我本师老人原日无交涉远闻山僧清白方正苍古孤硬应世不垢见地干净故效古访贤亲趋勉强曲为而当法任诸禅德由是自重抱则公案力行不变入于深山忘形绝念年久日永德名周遍五湖四海遥空礼赞不啻老僧慕访十方贤者不辞山之崎岖路之险峻望风谒之勿劳久立。

　　序单师云近来世情浇薄乱离之际开此法席者无非为一大事因缘从上诸祖仪规大概为众叙过一番宜当记取莫作泛常既近宗匠爆热炉边来入不徇人情之所一定要依规体范不是草草匆匆消延岁月浪浪荡荡混度光阴倘随变迁逐境漂流岂不可惜当年一片好心好志耳果是好心出家的八风不能动摇三毒那得相侵只须竖起一片真实肝胆把当年习染杂恶毒浊之气尽情扫荡英雄豪气一齐放下诸尘烦扰洗涤净尽无余拼死忘形做去自然有个出头日子一入堂中耳不非听口不非言手不非动足不非行严其身正其心慎其仪确其志奋然定要到大休大歇田地则可倘生死不明大事不了岂肯轻易放开真为生死的人到者一步还有个甚么人我是非每虑十种深恩未报何者为十恩天地覆载恩日月照临恩国王水土恩父母养育恩师长教训恩善友提携恩檀那衣食恩行人血汗恩赞襄助扬恩光被护法恩每日恒思答报又将那些工夫了得己分上事所以古云了脱业障本来空未了应须还宿债若论此语安得不用心苦志哉宜当慎之奋之又儒云朝闻道夕死可矣三教大圣人谁不是贪生畏死的诸来禅德是必实为生死到此既入堂中做些死工夫莫图混过时光一者遵依从上祖师规制二者不碍法门体统三者美名传无诸方兼且各人本分不共他有重加痛惜时时点检刻刻提撕未无不了的日子必有出头时节万望保重珍重所以老夫预先告过莫待鼓响落堂那时又是一番境界拄杖不顺人情谨慎。

　　即此安具者盖缘老僧担荷佛祖之重任然而受我先师之遗嘱既叨法门安可自逸自恣而不激励于大众不啻不孝而有慢法之罪过无辞也兼且世情浇漓之际法门萧条之时正好向此危极之中光扬佛祖之门庭显耀禅宗之风威托赖众兄弟大家勇猛精进把生死二字贴在额头上提起本参话头行住坐卧穿衣吃饭屙屎撒尿一切处一切时发起疑情直到不觉不知磅着磕着勃头　地一声方知冰释是水泥凝即土果到恁么田地才不辜负老僧举此者场心力亦不辜行人血汗之力且不枉出家之志耳其中有为生死辞亲割爱出家者为生死抛妻撇子出家者为生死舍富贵出家者为生死辞官弃爵出家者为生死经商贾客出家者为生死看破世事无常如梦如幻而求出家者由是种种出家俱是真为生死就要现前把生死二字了得干干净净洁洁白白直到千了百当方才报得佛祖之恩一了百了方才报得覆载之恩一明百明方才报得水土之恩一证百证方才报得亲师哺训之恩一休百休方才报得檀那之恩一惺百惺方才不枉离尘脱俗之志一悟百悟方才绍祖传灯接物利生既为佛子当报佛恩未必是父母难养而求出家只图苟延岁月耶未必是贫穷孤苦出家倚就衣食耶未必是有难了的事出家好躲是非耶未必是苦磨不过出家以图清闲自在耶未必是卑贱出家免受拘束耶就是种种事故而求出家既得出家已愈加一番悚栗速求脱离苦海不然大限尽日仍受轮回依偿冤债去也所以老僧孜孜叮咛嘱诸大众明心见性超出三界其或不然被他所转转来转去转去转来转到末劫尽时三灾一起万物化为微尘那个时间谁作依怙勿劳久立。

　　南漳众善齐到山惟王大善天未明向禅床前礼跪求指示师叱云佛法如云普覆如雨普润待老僧下单四众等齐方可共闻斋次上堂云今早大善私入方丈欲想为他一人说个私法反被老僧一顿何也老僧之法不是外道小乘六耳不传邪言鬼语度双不度单胡说几字工夫周身安名四肢搬运妄言说法不离体见神见鬼以作希奇如此用心堕入魔眷可悲可愍老僧不吝慈悲大大开个广货铺任凭世人采买识得货的买些无花锦无丝缎铁钉饭木楂羹得个暖饱一生快活不识货的买些丰艳花香熟果雪捏龙纸嵌凤图个眼前风光想是现前众善不图眼前风光岂望一时饱暖定求却断生死至方剿绝轮回妙药汝等谛听吾今为说欲想登脱三界超出苦海别无岐路一定要参禅悟道明心见性方能了脱生死命根若不信此者一着别生异端异见听信邪言邪语妄起是非捏妖捏怪惑乱人心不向三宝之明路返行邪俗之妄途说甚么老祖提名老母挂号俗子无知倾心取信正所谓一邪诱百邪一盲引百盲也任他千方万计百机百巧大限临头都抵挡他不住金箱铁柜掩藏不住早来早去晚来晚去岂待其时故我世尊于兜率陀天观娑婆苦海众生轮回不息屈尊就卑降生饭宫离尘说法广利群品有情无情同沾法利千百年法流震旦我东土众生方知香花灯水恭敬三宝念佛持诵收束一心广积功勋善根纯熟忽闻正法一了百当苟或未然看则公案以为镇心符子不得胡思乱想一名公案一名话头一名敲门瓦子一名过河探竿借他起疑若发起疑情一点用他不着禅关云不管话头举不举只要疑情发得起话头纵有千千悟则本来无二如参父母未生已前面目行住坐卧日逐十二时心心相顾念念在兹毕竟如何是我父母未生已前面目即此现前臭皮囊是汝父母已生若认此面目有生有死有成有坏无非倚假修真借船过渡所以云迷者修身智者悟心或云真心无迷悟岂假修悟乎心如杲日当空盖因痴云弥布遮障而有阴暗不明必假慧风扫荡明暗色空一时明彻真心虽无迷悟盖为众生贪七情六欲逐妄迷真如镜年久日远而未荡磨垢尘渐渐深厚而不能自照本来面目所以参话头者如拨云见青天磨镜去尘垢忽然一时云开见日垢净明存剔起眉毛竖起脊梁念动本参话头只见疑情片片久久顿息连参的一字丢向一边话头也用他不着专专只在疑上着脚疑来疑去疑去疑来疑到情穷理极人我齐忘万法皆空勃然自觉如放下千斤重担相似又如新出浴一般若到者个地头荆棘丛中无挂碍镬汤炉炭得翻身头头拈起祖师意步步莲花足下生勿劳久跪珍重。

　　今日说明日说说得老僧心发恶一顿乱棒趁出门看向何方寻下落呵呵赢得渠侬大快活。

　　己巳九月十五住成都宝光礼万佛秀实办斋请落堂普说师云世尊曾放眉间光正法流行耀十方地涌金莲乘法界天垂宝盖覆中央恒沙诸佛如云集无量菩萨坐道场诸上善人诚顶礼愿明心地出凡邦今朝大集会中各呈本愿有求出家清吉寿不中天者有求功名显达门风高俊世代簪缨者有求儿女接续祖宗渊源瓜瓞绵绵者有此商贾客旅而求利息希望诸般遂意者有为父母持斋念佛以报劬劳养育之恩者有持斋把素求脱生死轮回者有一心念佛愿生阿弥陀佛国土者有参禅学道愿早离三界火宅者有参禅学道求躲脱风水火大三灾者有参禅悟道证无上菩提愿教化末运众生者人有善念天必从之总在仁人君子有一点诚意举动处下落故此人乃万物之灵修仙证仙修佛成佛三乘四果十六观门小乘外道人乃一样根种差别所以云当头不遇作家到底返成骨董第一要信得及自心本是佛只为贪嗔痴爱四个字放不下即曰众生凡夫者也上古圣人无非信字看真切何也信者道原功德母心者能为万物主不逐四时凋行善作恶皆由此心六道四生穿胎入腹披毛戴角皆由此心作六畜禽虫大小形类皆由此心生天坠狱中华边地皆由此心为圣为贤未尝不是者一点光明正直广大慈善之心西天二十八祖三年航海特来震旦并无别言只说个安心已矣曹溪六祖夫师因听客诵金刚经云何应住云何降伏其心山僧直教大众专守一心无一不成就菩提道果听吾一颂为圣为贤既是心秉心端正合天真九幽十类俱游遍万死千生得正因火速修行成正觉明心悟道入传灯若还错过现前日招得来时不似今下座。

　　住宝光礼万佛竟普说近来佛法渐凋残兔角龟毛不值钱默识心通了本分音声佛事乃方权逢场作用当无意遇境铿锵应有缘今此宝光礼万佛其中枝节有包含试问大众头头了然法法现成亦无背向遮覆且道包含个甚么若不会只得将万佛始末为众表白若礼一佛内有一心发动礼万佛内有万遍正念现前五体投地一念如如万境皆空是为性空法界如虚空根尘不动遍周礼切莫错会老夫头上去安头矢上添尖盖因相机应时权便也会得过咳吐掉臂真玄妙跳打跌蹼皆神通者里不会大家辊入葛藤窝中幸喜大众相伴同礼万佛弘名四十九日已竟试问大众拜辞诸佛诸大菩萨临行有甚言句记莂而去众皆无答师举起拄杖示众云见么诸佛在山僧拄杖头上放大神光光中演说诸佛智慧德相不可思议凡有希求必获如意佛言如是若以山僧论之不可有心求不可无相得此乃正是相法住世之时是必借假修真真异成假假实成真真假不异万佛在心物情融化事事相因敬奉泥龙尚感真龙行雨礼拜木佛安无活佛利生古哲三十五位礼过去七佛宝号而成道果五十三人敬礼三十五佛洪名得证金身世常云无山不兴寺无水不行船开池不带月池成月自还若不至诚伸请佛岂自降临凡佛念众生如己子众生礼佛若坤干惟愿诸佛常加护永劫侍随如来前悟彻祖师法印代佛教愚化贤慈效观音应化悲似文殊普贤诸佛加庇赐神通六道众生度化全对佛愿心恒济物度尽众生证涅槃普愿会中礼佛者同上金刚般若船自向宝光闻法喜劫劫如同此日缘。

　　自叹

老夫虚度七旬八看罢人生没傝　树老藤枯山可崩桑田成海地能塌神仙千载躲三灾罗汉万年显一法若识老僧年几何虚空与我同庚甲

　　圆明一性分三教

玄灵妙性天贞佛权以虚空作面目出水莲花不带尘入山狮子绝林畜堂堂宇宙一元初朗朗乾坤三鼎足化化生生满世间金乌任旧东方出

　　南海景题

七十九来朝普陀潮风一起渡千波忘形欲举入禅定罢念恍然出爱河上岸方知身是我离船自觉不由他朝音洞见菩萨面不枉千山泥水拖

　　出身原

明王佛现凡夫身应迹宫中度众生顿脱尘寰隐白鹤火焚寺院唤然新剜睛断臂除疑病拔宅飞身救万灵随类化形名救苦寻声感应号观音

　　随方应化

谩道观音坐普陀无边刹海俱偕和渡津举号平安稳过险称名快意多特助释迦扶正教端来末运伏群魔恒沙国请恒沙应百万须弥一刹那

　　仙景

南海普陀仙佛山丛林草木可堪观藤穿竹窍龙披甲石坐花间虎带斑绝学比丘生活佛操文行者砚磨穿三三两两交谈语尽道修行第一关

　　坐观

蟠砣石坐望西南水面波涛现白莲两岸烟霞连日舞四边瑞气带风旋海牛海马随波辊水怪水精逐月搏白鹞青鹰飞不过仙山欲睹非航难
嘉兴大藏经　空谷道澄禅师语录


　　空谷道澄禅师语录卷十八

　　嗣法门人德儒编

　　赞

　　佛法僧

佛现娑婆称大雄佛游兜率利天宫佛身充满三千界佛体圆明万象空佛入涅槃开正眼佛留舍利树宗风佛摇六振回光照佛法流传宇宙中

法初帝释礼三请法说原来为利生法指邪途休去走法开正路任来行法幢竖立智灯现法雨流通慧眼明法付当机莫错会法无一字与人评

僧是人间大福田僧拈直指达磨传僧堂寂静悟宗旨僧丈喧哗谈妙玄僧正道高龙虎伏僧平德重鬼神蠲僧明大意出三界僧脉联芳续有缘

　　总赞

四七西天东二三一般古老会装憨只因一▆▆▆足收伏六宗显海南言下投机传直▆▆▆▆▆▆难堪三更入室付衣钵半夜到廊受气惭神秀只今成话柄惠能千古水香甜一花五叶芳芬后万派千宗弄碧潭张射擎乂真作用吹毛打地假包函如雷棒喝惊天地似雨机锋振邑郯水底游鱼闻妙语山中走兽听玄谈扬眉咳吐通身药摘草拈花遍地蓝狮子窟中生子狮昙花丛内开花昙自从断臂安心过除哑痴聋尽是男

　　达磨

者个古老惯弄颠倒既喜东土帝迎恰好当机不荐掉转面造着实无情脱空何恼摘芦过江直入山岛面壁九年一身枯槁神光立雪一夜天皞断臂安心只教自讨直至而今痛未休乾坤大地尽香草担蒲换履任西东来好不如去得好

　　　　　　又

蛮不蛮兮汉不汉黑头蓬发东西绊芦花只履隐孤峻只得神光把臂断

　　　　　　又

中天四七震作初祖一撇不安半言不吐适问大意泥原是土西号弥陀东释迦一个兴文一个武

　　　　　　又

摘芦过了江一身洁白白忘形面九年何等不真切轻动些锋铓弄巧返成拙只因妄诞不诚实惹得一花开五叶到如今拖泥带水无休歇

　　观音

慈心妙智度阎浮随类化形何日休剔目林中因父患舍身岩畔为真修众生未尽还张网苦海吸干不下钩过去明王真佛母洛伽清范永长流

　　地藏

自性众生先度尽不劳教外觅玄宗两环锡杖接三有一顶袈裟盖九峰须向人前使妙用曾闻佛敕戒神通倾心行孝感天眷尽力全忠受帝封

　　普贤

利生预现一轮圆五彩神毫照大千百焰光前观景致九重天上睹飞莲闲云那许入金殿快象不骑驾铁船随紊蕃藂行密行不知谁是真普贤

　　弥勒

牢拴布袋待龙华愿出劫增原未差芒履踏穿领路正面皮笑破虑门斜淫房岂惧呼为舍酒肆何妨唤作家直示善财弹指处层层宝阁露烟霞

　　伽蓝

灵山愿力几能为在处祗园不教颓有道当家叫疾应无心长老遣如飞催斋化供无停日捕盗巡山岂暂时若向丛林不卫护石头瓦子化成泥

　　监斋

哨齿人天镇道场邪魔魍魉如消霜珍馐美膳供诸佛六味调和敬十方一菜一瓜出信力点茶点水敢先尝火杈头上金光现百沸锅中看镬汤

　　韦驮

将军想是上方来站立丹台定有怀恭诣道场护佛法切须胸内别安排太平全仗英雄势世变无非威力偕曾在灵峰山海愿法幢竖处显奇才

　　罗汉

四胡四汉四少四老一伙狂徒随风颠倒掩耳偷铃无限支表锡飞腾空钵擎梵杲伏虎擒龙渡海游岛方方遗迹处处讨好不避淫女常近酒保好住山林喜依水草甘忍饥冻酷爱暖饱立如枯桩坐似死槁一动一静百机百巧问何大意妆个不晓神通饶尔妙千般谁夺玲珑无价宝

　　　　　　又

萤光飞出拟天星蒲剑流来岂是萍出世原非求富贵修心那怕受伶俜纵无缚虎擒龙志自有通天彻地灵日用平常依本分飘然到处一罏馨

　　诸天

嘴脸不同心肠一样不乐人间好居天上近佛远魔修真除妄神通运行水火升降三界十方任自游云霄劫外随心旷而今幸入三摩地丈佛威光出劫障

　　天王

青红黑白几个村汉脚踏魑魅手握弓弹声若霹雳眼如掣电摧邪辅正扶危救难尘业消尽心光明灿皈依三宝镇山门善恶人来作证鉴

　　五台景题

慧日朝朝出海东罗那延窟透玲珑杨郎本是凡夫子鲁智无非齑蠓虫一念回光成正觉倾心向善悟真空灵牛不用绳条引良马何须鞭影雄

锦绣峰点万岁灯山河大地瑞光新栴檀林内现千佛荆棘丛中隐万牲造像描真已弄已骑牛觅牯人寻人清凉石上仙留迹洗钵池中龙晒鳞

峰头挂月等扶阳只待维摩慢下床八德池边正讲道九莲台畔雨花香无根树系金狮子绝影山拦白象王实际工夫拟欲道鸡鸣已放两三光

岤　山前四路通紫霄雾里现金龙碧峰立诵雨花沛邓隐坐升瑞雪浓澡浴池鱼多变化衔华岩鸟任长空文殊圣迹观无尽如月千江映水中

四山让我坐中央七佛之师古道场千岁藤焚香即火万年冰化水如汤碧▆狮子吼声远来石观音吐舌长前三三去该多少玻璃盏内听铿锵

　　密祖像

惟有者个老汉不畏镬汤炉炭终朝说梦哄人每日劳形担担印接临济正宗二六灵芝发蔓而今遍地掀昂香烟普天撩乱君诏王迎不诺龙降虎伏无惮桂花朵朵馨香碧树枝枝开灿拨开人天正眼发明三千公案天人送供不为奇百子千孙传震旦

　　破祖像

一茎拄杖撑天地七幅袈裟覆十方醉佛楼前吐恶气万峰顶上放毫光杀人场内救生死选佛堂中利杜康两枝烛一瓣香供养破山大法王

　　　　　　又

胆包六合势压大千手握白棒杀活无边一场懡　识者争先不是妆模作样法门理所如然咦真是曹源一伙客棒头如雨接人天

　　敏师像

吾师和尚一生眼旷贫不弃交富岂攀望诸事从权毫无欺诳应世清高说法嘹喨前好规模后效榜样问机合符答语雄壮棒有顺逆喝无收放凡圣齐打智愚同丧掉转头来浑身舒畅死中得活才算的当咦接物全凭三寸舌利生独仗一茎棒

　　自像

谁将老汉画全容除是僧繇敢弄松四大不同天地幻五行岂共乾坤浓真空妙相常清净假幻玄机有变冲如月千江随类映孤高岂肯受褒封

　　广济律师

精严佛业范规清遗制后昆效样行想是波离慈愍众莫非那律惜怜婴悲心片片重垂手浩气昂昂立法旌燕落鱼沉名广济法幢亘古竖嵘峥

　　愍忠律师

几番风厉立纲常真我法门大栋梁微细律中全万行施为戒里有多方明珠现出降龙▆▆叶敛收伏虎囊破面头陀重应世宗禅教律仗光扬

　　诸山礼白塔

诸山耆宿志同虔尽力塔前礼佛天百劫功勋含舍利万年道行结灵璇心诚返看本光现意竭常闻觉地莲一念精专香已竟不劳举堂望西干

　　　　　　又

不分昼夜礼浮图八面四方香爇炉五体投尘非至念一心无杂绝精粗光从天际影边现瑞向祥云雾里殊识得本来真宝塔浑身舍利通身珠

　　寿顺承王

听得云端箫笛声馨香阵阵太丰清一圆宝盖辉天地万道锦衣绕楚荆龙种临凡民永乐寿星主世物长生曾闻王母蟠桃会大集班中尚有卿

　　寿贝勒王

菩萨应迹现王宫引领群星助国风放下世情谭妙道拨开心地显英雄人间共祝长生佛天上同参不老翁拄杖流传无量劫可同千岁乐华嵩

　　寿蔡督台

治世福星佐楚南森罗万象尽包函金龙有意飞沧海皓月无心映碧潭自古恩全难选一公同德备可呼三不惟万佛堂称赞五岳四山俯首参

　　寿李总戎

金丹本是长生方说甚琼琳玉液浆不以乾坤为鼎器惟将动静炼纯阳两般药物紧收敛一味胶梨常放光八洞寿星齐庆贺仙桃佛果满盘香

　　寿康总戎

跳出戎场入佛堂诚心端礼法中王福如东海前修广寿似南山现作长众圣班中无杂士群仙会里有纯阳仰观天象寿星降八洞齐来献一觞

　　寿陈护法

桃园果熟几经尝一颗到唇千载香玉骨金筋通上界神形具妙入仙邦本来佛性无增减过去声名谁久长想是桑田任复海从头算起寿无疆

　　寿郫崇县丘公

黄河清应圣人生凤若鸣时飞鸟惊蠢动含情沾德化蜎飞蠕类仗光明道风吹去万川爽慈雨飘来百草精仰视福星无可祝佛前唪诵恒沙春

　　寿刘居士

春风几度雨花开最喜今朝香满台宝鸭炉中飞白鹤佳宾堂上走青骀圣贤长向十方集仙客遂从八洞来瞻得寿星临楚地同称华祝衍蓬莱

　　寿傅居士

佛敕善人为学家常开四季不凋花青松枝上挂明月翠竹梢头结彩霞鹤集满庭铺白玉菊飞遍地布金沙一般都是蓬莱景更有壶天赵老茶

　　寿吴居士

久慕善人欠就头今朝特此为添筹千年福果将函进万岁藤香望注留胡饼苦茶僧日用羊羔美酒君前修愿同海岳无增减共与偓　携手游

　　寿艾居士

天布雨花四顾蒙瑞生云里现玲珑山林草木沾慈润土石含情仰德烘文翰三才四海振道高九鼎五湖充寿星临世香千里阵阵吹来贯碧空

　　寿广文禅人

欲赴蟠桃无一般老君炉内借仙丹黄龙神水能调服白象醍醐可和餐点石成金溪水酪磨砖作镜道风端东方见海干三次不识人间几度欢

　　寿惺悟禅人

撑持常住苦修行戒德清高百事成布种先将意地稳栽禾预治心田精开花自有蝶枝舞结果安无鸟树鸣古叟名呼长寿果和盘托出为添庚

　　寿万居士

太平晏乐胜仙家说法之时布雨花西望月沉起　▆东观日出长烟霞灵山聚会餐甘露王母蟠桃饮玉沙特取真龙三峡水蒙山烹就添筹茶

　　寿何居士

人生恰似梦阳台若得醒时一旦灰丹桂月中攀可就飞仙岛内邀还来虽然贸贸虚尘世且自徐徐葆圣胎正问春园桃熟否谁知方朔暗偷回

　　牧牛颂赓本师和尚原题原韵

　　拨草寻牛

日暖风和献苾蒙山高水阔隐玲珑峨眉雪积连山白巫峡阳来带水红花底闻香气未实镜前望色影长空三番四覆尽思量八极六寰长栗蓬

　　倏然见迹

月明如足印当天回顾川流亦复然杨柳枝垂扫半缺荷花叶坠奄重圆不闻不睹一千掴若见若知三十拳切忌翻腾迷逐块一声响亮万机全

　　捕步见牛

劫外今时不二光风从花过异情香虚空面目有谁见般若门庭无覆藏水穷山尽转身妙炉炭镬汤出世良机谋岂用劳心力一味平常自在方

　　得牛贯鼻

龟毛索向手中卷浑把顽牛鼻孔穿拽转头来闻法令稍生拟去痛加鞭无根树下炼三七绝影山前养十全不动动中忘四相一声吼倒梵魔天

　　得牛调驯

大地原来一草场寻常吩咐牧牛郎先挥尘土徐徐唤后洗毛皮渐渐光犁转乾坤不算力踏翻三界岂称长切防月老眼花乱错认颠骑倒上方

　　骑牛归家

出入寻常懒记时逍遥那觉路参差忘机喜唱无腔曲对境惟吟没字诗飞锡几游秦汉殿驾船数过黄虞祠北邙尽是英雄骨谁肯思乡会故知

　　忘牛存人

莹莹冰镜一轮孤照彻山河万物殊日霁天空无四相春温秋爽绝三涂花香不仗东风力梅熟何须绿叶扶谩道主人无别干常观星月度苍梧

　　人牛双忘

威音胜地事如何万劫功成一刹那古鼎寒灰飞殿左经年枯树老山窝岭头不管烟云密世外宁知岁月多漠漠全无生灭意大圆镜里隐弥陀

　　双露双收

原自天然大白牛本无栏圈任优游驰南奔北随吾转下地上天谁敢收头尾敛藏含万象横身抖擞有千谋一声吼出惊山海骇转黄河水倒流

　　　　　　又

不同万物与凡流剿绝烟霞有甚谋盖此乾坤荒草地只因宇宙乱波浮达磨特此来东土直指明心当下酬若与虚空同面目有何水草有何牛

　　入廛垂手

齐家治国百无忧浪荡江湖随处讴唱首还乡到岸曲游鱼跳跃不吞钩百茅百草成包裹一户一家叫老舟人说卖完三担假我云获得一场愁众生好度心难度拨转船头也罢休

　　　　　　又

世间多少太愚蒙不信因果佛性同富贵宜当皆富贵贫穷生就应贫穷鸡猪鹅鸭与牛马鱼鳖龙蛇和鸟虫百物天生人所食烧香眼瞎听经聋

　　　　　　又

汉明圣主梦金仙日月横担照满天八极六寰求佛法九卿四相觅良贤蔡邕启奏西方去行到中途遇二禅迎得佛经还本国皇恩颁诏普天传

　　　　　　又

后有达磨航海来梁皇迎接上金阶玄机不契掉身转通国人迎请不回土面灰头但举掌如同哑谜叫人猜灵儿识得者消息无佛界中去卖呆

　　　　　　又

当今现是人王佛还在佛前求后局迷误众生不肯修聪明汉子自埋没但观世上富和贫须听街头冤与屈轿马控挑一样人前生修积今生足

　　　　　　又

既得为僧报佛恩无修无证枉为僧山间养就擎龙手林下结成缚虎绳要与人天开正眼定从佛祖竖传灯如雷棒喝惊天地鸟兽闻之齐着惊

　　圣寿寺石牛颂

一元大武出天然正现真如绀殿前体赋金刚符圣寿身离劫火享椿年常居净地忘生灭岂与牧童共往还头点无劳鞭策力名随宝刹耀西川

　　　　　　又

性戆不求人牧养藓苔拟是青毛长阶墀雪厚体清肥器局坚凝无卤莽南亩不游身自闲甘霖一洒形骸爽只愁犊鼻浑难牵蠢尔行人空费想
嘉兴大藏经　空谷道澄禅师语录


　　空谷道澄禅师语录卷十九

　　嗣法门人德儒编

　　法偈

　　示金山居士　　顺承王

本是灵山一佛子随方应迹岂忘此心从觉地闻佛法身在
朝廷听
圣旨二谛法清历历明三乘果熟堂堂喜如来正法曾交付侯阁王公同性理

　　示传灯居士　　翰林穆书

忠敬　帝前孝敬亲归心事佛正逢辰慧灯焰焰光宗祖智眼明明照法身百尺竿头休进册万峰崖畔宜回骃前朝英杰诸贤士谁是忠臣太庙神

　　示佛海居士　　工部擎安

久静沉潭彻底清通身爽快当时轻千斤担子一齐放百劫尘劳两下倾随类兴宗扬法化就权显实竖禅旌传灯不比凌烟阁大藏垂名亘古英

　　示圆进居士　　户部喇都虎

世出世间智两全事儒敬佛学神仙志心一片人难及诚念几行尔独坚法门宜可作檀护祖道应当受脉传何异洛伽四八应化形随类教愚贤

　　示明应居士　　户部马尔泰

不忘根本入禅流看罢繁华何日休名若空花枕上梦利如急水滩前沤回光自觉归三宝返照阿谁没四浮一句话头为道种玄机参透识来由

　　示明奇居士　　户部何关保

重君近座不繁言天性生来觉自然供佛皈僧姓字播孝亲忠国美名传神天岂昧人心好祖佛难辜道意专老衲精诚示一偈流芳千古佛同缘

　　示德祥居士　　户部赵有仁

临晚求名何太忙未曾仔细问精详果然真实为生死动静返观人我忘逐北奔南谁作主妆妍出丑自欺狂从今说破寝时梦脱却藩笼见性王

　　示德永居士　　驾前王广生

因缘契合元无私诧路参差必待时若是前生有定约自然今日不相违祗园老衲亲吩附万佛善神必护持果尔禅门真种草他年是必长灵芝

　　示荣升居士　　守府刘君宠

灵山记莂会当阳更有一番滋味香君现将军身说法老僧偈付入联芳

　　示偈

　　示福田贾居士

大家出手造祗园本是人间真福田从此下些好种子开花结果自香甜

　　示天柱陈居士

万仞峰巅陟尽头方才了得者根由祗园望作擎天柱莫学疏狂抛净毬

　　示福真

万福之中谁是真老僧却与更相亲你若磕头我合掌团圞一处皆前因

　　示善长

大邑人中为善长寿星住世福田广无嗔无怒存道念有德有仁可敬仰

　　示传灯

忠国如同孝诚心若供僧德多天送福功大上颁凭瓜瓞绵绵永福田渐渐增祗园亲授记千古载传灯

　　示长松

但来善识尽归从不退菩提心若松松老年苍还变色善人宽大有包容

　　示汉雨

安闲乐道自悠佯不荐脚跟枉路长百鸟穿云空度日一身带露为谁忙泽虞不向空中舞迷蝶偏从花里狂夸父何常饮大泽当思断臂老神光

　　示天破

百计千方亦恁么未行直道枉奔波圣凡那隔半张纸生死参差一刹那掉过头来忘主宰转翻身去远弥陀张王李赵名何状罪福空花了不多

　　示秀文

袈裟线下有牟尼未昧寻常十二时有眼不观耳不听无心焉动意马移钵盂起瑞因缘至锡杖开花造化齐操得凡身全戒体话头何必用心疑

　　示法空

既知法空了无生说甚长安与北京百草头边真祖意一莔枝上乃蓬瀛峻峰山下无樵语峭壁崖前有鸟声吩付禅那深保重精严戒律道风清

　　示高隐

掉转头来苦得甘图闲坑杀一茅庵驯牛谩道受笼络真佛未尝住木龛弥勒既求到酒肆金龙欲觅在深潭分明指出扬风化面壁老胡不算憨

　　示迥超

好人俱向苦中来莫把五云错剪裁忙里敲冰护翠竹闲时扫雪蓄苍苔知音为说家常语差别休提世物猜踏着先贤稳密地恁么机巧得能谐

　　示仁超

久俟门墙一片勤未曾餐露也吞云箱中衣　欠熏洗炉内灰寒少拨焚珍重休言佛一字轻浮少弄鬼之文而今且去山林稳自有龙天推出群

　　示福超

行孝江流封国师明明指示后人知诚心悲动严师语举念启烦护法威醮达龙宫汉汝至经迎佛上唐朝赍而今几个效先辈德广形藏略似规

　　示自超

脚跟立定任风烟把着话头密密参绝是绝非如瓦石离凡离圣似钉砖色身拘执人情窄慧眼开时世界宽脱尽皮毛无二法山河大地掌中天

　　示天都

谙练经纶养圣胎山中年久思徘徊津深有渡舟旋转关紧无私货往来独木桥前踏铁石孤峰顶上践苍苔刚才行到芙蓉地一朵清香瑞气开

　　示真印

谩言自是偷安稳草长厨前须下锄海阔谁传至切语日高难照深幽渠寻经讨论何时了逐影捕风几度虚不荐老僧亲切语至今苔径尚荒疏

　　示东风

为人莫学一番风要与祖师打合同度尽众生离苦海脱开枷锁出籓笼既为佛子恩先报若荷师宗仁义终前辈古人有样子吞针啖鸽满堂空

　　示寿翁王德贤解元

贵重前朝大老先几求一晤隔浔渊今朝共遇装严寺他日同登般若船纵有声名播四海不如一字入灯传文师布袋何前后正打旁敲岂是颠

　　示佛解孔白眉

本是灵山一伙客特来凡世立规格四生了了真冤家三界明明假火宅梦眼彻开世界宽迷云遮蔽乾坤窄祗园不惜钳锤恶问答投机传正脉

　　示归宗

和泥合水几番辊骂只笑兮打即忍慧眼清如日月明道心坚似泰山稳衲衣蔽体不云寒蔬食充饥谩道馑一段真风香水长树高千丈叶归井

　　示玄明

珍重人前防滑石乱磓丛里有圭璧是非一味休开口凡事三思才放僻两道青眉任短长一条赤舌说朝夕水清漫下钓鱼竿不是鲸鳞收没益

　　示中先

参禅先要全终始剥尽皮毛方见髓走遍天涯土是山踏翻海底冰原水五湖四海共阳春后学前贤同性理倘若十方经历过仍来坐叙谈心旨

　　示彼岸

丈夫行事不同凡呆子坐观待日巉厌视游鱼浮泼泼烦闻飞鸟虚喃喃一刀割断青丝网两手拍开白口谗无上菩提当有分袈裟那肯换蓝▆

　　示智海

常观世事如浮云风卷波涛几度纹知足除贪皆共语痴心迷悟休同云凡夫证圣多生愿鱼变蛟龙往日勤踏着祖师稳密地真风一段自家欣

　　示万有

恩深莫过于慈母今得出家可报补持戒精严了自身参禅见地益宗祖黄梅拔妇上三天地藏救亲离九苦汝若勤心依古行心香一炷乾坤普

　　示舒展

性气刚端智见高定明心地续溪曹前贤不过勤精进后辈无非下苦操行到悬崖撒手处风云聚会不须招恒长直直无迁改那把西江水不消

　　示刚直赵居士

正直孤高无妄私刚柔兼济利群痴宝光堂上亲垂手莲品山中定祖基离脱陴崇好自静蹬开世法绝谋机一心径上菩提路专慕超凡出劫师

　　示金相寺戒子

资质清高本现成弃浓受淡苦耕耘随方佛刹誓修补在处伽蓝愿整平天地君亲恩莫报佛皇师友法难闻征袍退却皈三宝一念纯真学个人

　　示光大

善门刚自开常不息徘徊诚念无嗔怒万般得偶偕目连显九峰文殊坐五台观音带龙女弥勒携善财焚香勤礼拜感动一齐来

　　示学人

精勤参学莫贪眠高贵无非信力坚在俗不修皆本分为僧懒惰枉徒然佛仙本是人参悟禽兽自招业苦煎若不寻条直截路时逢劫火无方安

　　示悟超

西来大意一轮悬或映方兮或映圆只教当人莫错过眉毛剔起急穷研

　　示昱霩

铁笛横吹曲调长声中尽是太平腔知音莫道闻忉怛自有秋风对月香

　　示遍知

不悟真空愧出家悟后何常有一些世间多少馍糊汉独指渠儿眼莫花

　　示彻明

一副肝肠如镜明森罗万象照分清若加妙药重磨点帝释眉毛往下生

　　示灵碧

者个机关难说破从头说破不为玄无心閜脱漆桶子莫效诸方捏谎拳

　　示慈目

天龙指上有无端具眼禅人仔细看识得明灯原是火何劳断臂把心安

　　示天池

妙年操道具威仪半点参差不算奇若奋金刚决断智自然皓月现昆池

　　示证超

无字文章识者稀吾侪门下料知机凭空拈个长题目着眼看来依旧非

　　示印光法侄

法门耐尔大家撑先正纪纲后论英只在一茎硬拄杖野狐扫尽道风清

　　示悟休

死水沉潭无了期当寻出路看根基垂钩下在深波里直钓金鳞莫曲魮

　　示无量

九年面壁莫嫌少七破蒲团岂厌多只要打开心地藏任从海宇唱玄歌

　　示非洗

乍进宗门眼骨高当知拄杖似龙涛轻轻摆动乾坤转鼓起东风四海潮

　　示瑞峨

浮世如同五色云慧风一起毫无闻空王殿里寻真佛八识田中觅主君

　　示瑞峰

机关纵夺皆由己造化放收岂在人对境心灰如木石花房酒肆任君颦

　　示长目

看罢古今多少戏庄妍出丑傍观嗤青山绿水不迁改举目窥来谁自追

　　示如月

风起云开见太和青山绿水未曾挼法身稳密随心现如月千江任乱波

　　示遥闻

不入众流苦自熬金沙糊混任伊淘乱波之类分疏得足见儿郎眼骨高

　　示慧目

戒不精严禅未参轻师慢戒罪弥天贪嗔痴备实难救知过求缘可保全

　　示广闻

目前须称谩忘规始末因当返逐思随处任漂看下落梦魂扣惺在何时

　　示沙界

日前当自觉语默谁活泼便得物情转沙界手中握

　　示追悟

妇人女子悟成道不遇真师枉自傲动静施为追问谁铁馒咬破一场笑

　　示念慈

出家二字非容易须要脚根亲点地若是中途失却威祖灯千古不能序

　　示滵　

一生劳苦为谁忙剪雾补云针线长若向其中有截断三更入室细商量

　　示渡弥

不求荣贵不愁贫但得平安道自真悟到心花开放日频将柏子报君亲

　　示湛清

急水波中现出头特来圣寿学看牛有时放下绳鞭子吼震长安一郡流

　　示淞峨

戒是修行载道基筑堤坚固鱼龙威池中星月光明灿照见珊瑚树一枝

　　示惺悟

百草头边祖大意频拈何处不尊贵吾家种草非寻常定入传灯续一辈

　　示坤木

生长乾坤宇宙中根穿海藏巅撩空主翁识得为梁栋可与人间全始终

　　示德参

修行无别法一句话头参到家路不远前三与后三

　　示濦濨

祖脉联芳且让谁天龙一指万无移当机荐得祖师意正是男儿立志时

　　示永盛

稳定脚跟不涉秦三年两载决为人老僧佛法无私授只要通天彻地纶

　　示万融

割爱辞亲来出家宝光堂上原无差随师到老无离刻说甚何难事释迦

　　示罗列

列列孤高乐住世不求名也不求利光明正大了无心真是超群出格志

　　示光华

人人皆有白毫光尽头一▆▆▆当但将心行培三宝自然有日觉花香

　　示文居士

志高定选怀仁义时节到来事事备敬佛信僧道念真德全爵禄有天赐

　　示女居士德福

念佛生极乐布施受福全龙女献珠宝佛记女转男

　　示郑弘春

造佛修宫莫大缘梁皇一笠坐中乾始终如意成功后果证菩提步宝莲

　　示德元高居士

世人难得十分全有子有孙种万缘若不回光返自照转头依旧不如前

　　示高二居士

世上何名真福田济贫拔苦结僧缘回光常念千声佛苦海涌成般若船

　　示陈居士

千声佛号感天龙大罪无遮尽化溶世世常经三宝地渐成功满妙无穷

　　示佛种

稳坐团蒲一念清如如不动工夫深黄河坐断水流上万象森罗随我升

　　示撒手

妙用无穷勤悟参差之毫发隐于山六门闭锁牢拴定自觉心光照大千

　　示总持

遥来亲觐无何酬速去住山得自由一把镰兮一把锄山筋挖断水长流

　　示联应

玄机无大小进戒论迟早踏着觉轻快本来不欠少

　　示李居士

昨夜梦飞上九天惺来依旧在人间睁开眼梦人难识识得速登般若船

　　示永证

前世不修岂有今堂堂人相若雷音回光一念皈三宝永证金刚不坏心

　　示如山

莫把古时来比今古人开口似潮音一言已定如山稳若不成仙不遂心

　　示天生

不贪名利在于今那有天生观世音都是人间父母养尘缘摆脱去修心

　　示善同

万邦受享赖　当今四海文明响德音但愿我
皇万万岁含情六类善同心

　　示壁端

随侍老僧学佛齐登山涉水要精微一呼百诺全终始语录传灯名目题

　　示法藏

一心不杂顾常住点点分明觉自知出入伽蓝常记算光明正大有何私

　　示见佛

远闻泪雨满襟流积德人家有甚愁一切所求随本愿多生业苦现前酬现前酬转过头来任自游

　　示参微

参悟超三界义全播十方道高龙虎伏德重声名香

　　示清白

一生洁白白何处不褒钦一日明真谛方知佛是心

　　示西来

佛元无去来迷者妄疑猜了得心无事莲花遍地开

　　示挽回

勿论在家与出家心行平等合菩萨老僧门下过千万败种燋芽莫效他

　　示长春

寻常出入无相欺动静是谁先觉知至道不离日用处众生诸佛岂增亏
嘉兴大藏经　空谷道澄禅师语录


　　空谷道澄禅师语录卷二十

　　嗣法门人德儒编

　　山居

入廛应世过繁劳脱去寻山学种桃空洞无风云到隙曲塘有水月归漕编篱代护园中果修竹兼除道上蒿狮子潜威狐兔邈栴檀势大苾刍高

　　　　　　又

攀岩附葛踄峰巅到此方知别一天五色卿云舒锦绣数声啼鸟咄玑璇长林树老苍虬绕崇岭石横白虎眠半点浮尘飞不到暂将香草作蒲毡

　　　　　　又

雷鸣借响烧香鼓电闪留光代烛明雨滴楼前击石磬雾飞堂外罩芦亭门宽那怕云关锁池大何嫌水覆萍休教人间重睡梦高悬化日出东溟

　　　　　　又

日没岭西又出东晴光皎皎一轮红当阳不惜悬秦镜默地无思挂楚弓岁岁清辉浮九陌山山皓彩化群蒙孤圆照破坤舆暗对景方知色是空

　　　　　　又

瑞结如蟠绕峻峗树穿石窍蔓盈枝绿林翠鸟颜相合老葛苍虬影较疑竹扫堂前风过早云铺山半雨来迟吉凶未卜观天象定里圆明不再思

　　　　　　又

生来懒散喜居山一味清幽若钝顽绝是绝非忘异路离闻离见破疑关斜窗飘露眉生玉破壁招霞衣带班蓂荚有心开岁月峰峦无事懒高攀

　　　　　　又

路近苍松作客亭山光树色巧丹青烟霞不异王维笔风响何须普化铃顽石点头因听法灵猿举掌为闻经人间问我安身处茅屋几椽傍大嵘

　　　　　　又

景寂山和道不贫枝条摘尽又生菌不将钁去开新地惟待风来扫旧尘兔影盈虚知朔望花情收放识秋春当阳一句原无说策地敲床笑杀人

　　　　　　又

寒山挂锡已多年土面灰头出自然求佛不如忘四相得心何必觅三玄行吟池畔鱼闻法坐默林边鸟问禅大喝一声知也未天空岂滞任飞旋

　　　　　　又

寻常不敢起思惟百结草衣且待时将就岩嵌好躲雨生成茨坝免栽篱支铛树下烧枝叶洗菜池中拆土泥烂煮玄芝先供佛灵山那得者般齐

　　　　　　又

芦蓬檐外众山翘觌面昂头若见招巨海千寻声透彻高峰万仞气频超烟霞散去阳光近屼嵲排开天际遥常听迦陵清梵雅雷音相接海音潮

　　　　　　又

岑岩峭壁向谁夸凹石如狮踞路槎藤结树颠垂宝盖水流平地涌莲花两轮日月千年烛一片山河万岁家不识人间真下落怎能乐我者生涯

　　　　　　又

扑破瓢囊一物无频将画饼济饥徒尽生守戒绝魔使永劫舍身作佛奴迥迥圆明照顿渐昂昂旨趣辨精粗中然站在无忧顶万紫千霞信手涂

　　　　　　又

一生只爱处平常淡泊清幽自觉长风虎已经锡制伏云龙自有钵驱降觉心得息群魔息迷意若狂六贼狂不用许多奥妙法从宽放下绝精方

　　五言律

山居何所事火种凭刀耕种下菩提子结成般若瑛不烧有焰柴端煮无粮羹月在秋潭映日来绣谷明

　　　　　　又

朗开三车路火焚五蕴山既驱狮子猛那怕野狐顽凌空鹤衣白木落虎毛班优游心不系处处得长闲

　　　　　　又

白猿啼古树野鹿卧高丘百物皆含趣万般有出头遨游▆▆▆叹息世多愁满眼开经义遍山现白牛

　　　　　　又

居山虽未久事事可堪夸富贵一林笋荣华两地瓜汲泉冽井近揽胜野晴赊持杖塘边立投机有暮蛙

　　　　　　又

身在五湖客孤贫不借威摘蔬同鼎食徒步胜乘肥离境宁为是多言已觉非高眠忽枕堕榻内显珠玑

　　　　　　又

柴扉常寂寂忽啼树上禽三摩眼孔入多漏耳根侵瓦子连声击石头带土擒鹊巢为说法一听起迷心

　　　　　　又

鹊噪鸦鸣处何其问吉凶力大堪骑虎钵灵可罩龙山高连鹫岭星朗示玄宗勘破佛魔境屹然立要冲

　　　　　　又

修竹迎风爽乔松待鹤居赵州茶不竭禅悦食忘机摇舌锋如剑扬声吼若狮案前无限景助我发新诗

　　　　　　又

凝眸山色近举步藓痕多采蕨连根拔寻薪带叶拖雨收苔径滑林密鸟音和清凉驱暑吏持竿上木鹅

　　　　　　又

不登九折阪谁识道中难藤葛原无扰是非自不干步凭双草履坐止一蒲团本分忘人我便觉地天宽

　　　　　　又

既有声名重并无论贱轻梵音鸣大壑法语播沧瀛▆▆青云现花从古镜明识心本是佛海晏与河清

　　　　　　又

▆居太古朴闹市取闲消不识诸方苦殊因本地骄▆童昼打鼓石女夜吹箫宁淡山中静休浓世外骁

　　　　　　又

心猿常寂定意马自安全三毒转三圣五蕴证五仙三百六十士八万四千贤一伙清虚客同登般若船

　　　　　　又

敛形忘旧迹举步踏新苔迷却进山路方知出世才利生日已近接物时将来分付长行众风香花正开

　　佛事

　　七月赈济对坛云大帝年年七月生放开普赦释含情离忧脱苦净方去万里长空一坦平咄混死鬼浪痴魂速去投胎做好人只为从前造孽重今闻佛法尽超生师以拄杖向然纸场内一拂云手执卷天括地拂扫尽烟霞法界清拽杖回坛。

　　毁百灵

　　狼籍群灵骨满弥荒丘撒落乱差参年逢戕殌等非命时遇饥殇众紊骴抟敛如山凭火炬超生似箭仗风姨刹那直上三摩地弹指迳登九品池咦现前涌出光明藏灿灿赤莲吐玉枝。

　　哭双桂破师翁(丁酉年涅槃)

　　拄杖皇皇此日休蹇翁罢钓舍舫舟绝声不唱密公曲敛手慵抛雪祖毬得露真如观自在长留慧命复何谋双趺暂去化安养一苇还来度众流。

　　天童记莂响西川受化如麻识者先一旦涅槃撒手去千斤担子教谁担法堂寂静炉烟息佛殿幽清酒器膻从此永安洁白白腌烧品味满河掀。

　　法杖千茎出太翁慈容顺世遥瞻空生前行状人难及语后仪规道者同宝塔虽无别点奠金龛常有炉烟通化门孤峻甚行孝竭力撑持强进忠。

　　普沾法利道风高规正仪端谁敢褒暂退袈裟披素服权安杖钵系麻绦满堂悲震如雷吼合殿举哀似虎嗥两两三三皆醉倒展开两眼看溪涛。

　　哭敏师和尚(甲辰二月二十二卯时生壬子冬月初三日亥时涅)

　　奉师密教离多年尽力倾心撑法船谛想利生已进孝谁知辞世不能前拈香设位空瞻礼上供举哀泪涌泉哭罢一声肠欲断可怜不复睹慈颜。

　　权化娑婆纵有年何忙推转利生船丈中炉火常新爇座上昙花如在前滴泪行行倾沛雨涕流次次涌甘泉报身须去他方化唯恨薄缘未近颜。

　　吾师厌世离繁年放出许多般若船半点瑕疵难隐讳无端形迹现人前通天拄杖如麻立匝地风声若雨泉自有同门掌法化安心入定敛和颜。

　　嗣法如同领圣旨不分昼夜勤操履利生至念重如山向道之人淡似水不度无缘度有缘休图假玺图真玺刚才得趣闻师归收什忙回行孝礼。

　　涿州吊易庵法叔

　　携筇拟去利群生半路逆风马受惊涿水铿锵当有分燕京橐钥原难撑江南河北空悬慕广浙吴楚枉费诚金骨不知何下落权将砖石垒堆茔。

　　一妄思惟十万旬谁知由命不由人贪名图利终何用逐境生风枉费神珍重堂中乐且贵轻浮世外漫尤嗔前贤三诏不轻举自古清高道不贫。

　　为云水僧举火

　　执火炬云密如密如空生浮图逐妄行脚未受钳锤大限临头一念馍糊但知生有不识死无从前未学抽身法直至而今没倚扶咦向此红炉锻炼过休来三界辨亲疏。

　　为长目举火

　　以火炬打一圆相从相中横一画云者个铁门限跳得过也向者里锻炼跳不过亦从其中烹蒸十地闻之胆颤诸天听得眉攒还有不生恐怖者么撺下火炬云唯我长目子稳稳任安排。

　　北京为满洲吴夫人起棺

　　师至柩前云百千三昧分差别一句当机绝见闻四大耶或聚或散五行耶受克受生阴阳耶有升有降造化耶无减无增且道吴夫人平日者一点灵明真造化即今在甚么处震威一喝云总教当人高着眼休将水落第三丘水落三丘且止如何是起棺一句茫茫苦海抽身去寂寂光中庆有余以杖敲棺三下云恩爱从今两断凶神恶煞齐出　即日举火高举起拄杖云杖化云龙直上辞太阳宫里借无明丙丁童子从南至巳午当机荧惑生须仗东方甲乙巽凡躯化尽现金身执炬绕棺一匝撺下云西方直捷一条路九品莲开闻法音。

　　京师为福祐张居士起棺

　　以明轿抬至棺前云厌世离凡尤是妙若明心地可称奇去来但要无拖欠往返须妨带水泥东土西方随意转天堂极乐任心逵从今蹬断轮回索一见弥陀永不疑咄速急去莫延迟大寂光中开正眼阿耨池里放毫翨弥陀正说无生法速占九莲第一枝震威一喝云出　即日举火以火炬向棺三举云除三恶断七情十八界空一坦平天堂路地狱门两条都是轮回坑惟有西方极乐国速抢莲花上品生撺下火云红焰光中敛正念白莲池里放光明闻佛法听梵音脱尽皮毛显法身。

　　江陵县尊请对封君唐耕留先生灵小参

　　师云涅槃生死等空花觌体承当岂在他积德存仁终有益传家治国玉无瑕呜呼所叹者无别花开终有卸果熟必逢时热闹一台戏酒罢各分离光阴如过隙岂肯暂停迟日月急箭射辰宿忙梭飞百物催人老迷流总不知请书安头上催帖挂两眉眼耳俱通信四肢强撑持忽想长生方丹鼎药不齐不求明师指那得火枣梨若还不受老阎气看破凡情了觉知独我乡翁则不然乐土相邀不肯去上方有诏岂能辞。

　　对都统穆书灵前小参

　　师云钦命出师到楚岳旌旗排列听鸣角登舟正论进兵策一阵怪风卷浪泼急叫天兮天尚高速倚岸时岸远阔四围上下无遮拦西北东南无把捉一旦英雄归洞庭太白重来将月摸大丈夫为国亡躯不须辞只要忠名有下落且道赤心报国穆书居士者一点忠心下落在甚么处咦阵亡必入忠臣庙簪缨代代享名爵。

　　吊至崖法弟

　　一轮杲日正当阳却被罗睺争夺光日坠西山尚复旧水流东海不还乡悲嗟操履一生苦泣叹奔驰几度霜正好上滩船断缆中途圆寂可怜伤。

　　一片浮云掩太阳霎时闭目敛神光无心思去涅槃乐有意想回归故乡可憾光阴云过隙不由自制日溶霜虽然留得人天眼令此傍观泪雨伤。

　　回川抵万县扫本师敏老人塔(时癸亥十月也)

　　设供举哀拈起香云此瓣香叶瘦枝疏乃是应师涅槃之兆幸得根深蒂固胤培法裔永远绵长花蘩子广处处牵枝引蔓各方行化滇黔吴越梁唐只图因缘广集云水高旷那想渊源桂树递代传芳进孝的何辞千山万水披星遥涉进忠的岂惧剑树刀山直下承当不忘根本者无非设像供真就堂礼拜那肯特来塔前奠茶炷香道澄虽不能别有仪献但存一点至诚▆▆▆▆一片心▆▆▆塔前一了现前寸心二留人天标榜此所云▆▆▆由近代以来乱枝乱伦尚多不忠不孝甚广凡为孝顺弟子者三年五载必扫师塔若不近塔瞻礼惟恐后学效尤纵不如百丈守塔三载之诚若从万里遥来爇片心香如同侍师千古增光奠茶执杯云福恩堂上荷担来横按昆吾不用猜缚虎擎龙显巨手呼风喝雨露雄才芳芬万叶枝枝茂花发千层朵朵开遁隐抽身不足妙尸解脱壳羡奇哉假形即此留踪迹真妙何方葆圣胎三不逍老茶二献金牛斋一炷心香熏宝塔两行珠泪洒尘埃但愿吾师慈忍力他方化遍复重回大展九首起具大哭三声大笑三声而退。

　　夔府开元寺吊继初法弟

　　塔前云继初法弟闻名高贵拄杖撩天脚跟着地本性如如无来无去试问大众既道者一点妙觉圆明本无来去且道继初真如即今向甚么处以拄杖一卓云虚空里包涵太山大海中不纳死尸虽然如是何水无鱼何公无私化钱。

　　万县天圆寺吊耳独法兄

　　塔前云锦江独驾一慈航缆系天圆渡十方正在当阳紧着力忽然波起被风狂牢把舵任汪洋何其撒手太怆忙兄以一般敛目去抛弟有言没处商思量同参日不由泪雨洸。

　　交水龙华寺吊余山法兄(时甲子仲春也)号知止

　　塔前云法兄和尚无端行状生长蜀中出世滇上志大心粗眉高眼旷作事垂古说法嘹喨棋逢敌手丝毫不让法无亲疏棒有收放咦真我黄檗之雄宗永挂滇黔作榜样再出一人似法兄滇里狐群尽扫荡。

　　回川三月过坪埧天台山吊月峰法侄(乙丑)

　　灵前云天湖法子老僧侄一世清高无垢迹终虽不免者条路石火电光何太急恼恨日月特无情强把光阴来煎逼正好安心过岁年谁想绫罗剪就尺来时抵膝谈家常转则讳名纸上立伤嗟叹泪雨滴仔细思量真可惜痴心枉打万年桩一息不还有甚益不若干些本分事大限临头有▆敌如风月过窗隙月晦风消何所值酒完戏罢一场空从头看起毫无实。

　　重庆府观音寺为迥超对灵

　　师云戒未精兮禅未参两头打失中间瞒一生辛苦虑衣食枉自奔波履底穿积钱被人骗讨徒谁的蛮蒙头过天日痴心太愚顽真乃僧中俗汉子看破不值半文钱为僧不办修行理枉住伽蓝三宝前木雕泥塑有灵气铜铸铁泻尚知虔千年顽铁难溶化六道四生任往还老僧知你贪心重高大一堆黄白钱拿去阎君买转命再来三宝赚些钱真好笑又可怜不明宗眼岂算男。

　　温江县尊王封君灵前小参(时乙丑十月二十日也)

　　师乃云三界犹如客寓楼任凭寄住几千秋上方有诏上方去乐土相邀乐土游即若王公百事足荣华富贵毫无谋进忠可论撞碑士行孝能超扇枕流忠孝进恩已酬看罢浮尘如梦幻不如退隐乐天兜举杖示众云见么封君老大人现大神通至山僧者拄杖头边闻法欢喜点头三下笑三声逍遥自在去也且问老大人笑个甚么点首者观大地迷悟众生沉溺苦海之中不求出身不知苦到何时笑者笑此世间有一般横汉站在贡高我慢山凶暴暴气昂昂坚执名利不肯放舍将来他日不知如何下落逍遥快乐去者自思子孝孙贤家门高贵联芳千古瓜瓞绵绵百事俱备所以放心撒手逍遥自在去也试问大众封君老大人即今向甚么处去以拄杖一卓云大人去处不同凡接引直登上品莲耳听梵音眼见佛六根通畅佛齐肩复劝谕云大护法思亲不可太过宜当保重为贵再听山僧一颂太君辞世正其时积德存仁后有余作宦无非天上客为官岂可是凡黎功勋浩大禄全备施济宽洪福满齐奉劝贤台身保重百年是必要分离。

　　吊耆老大相叶奕

　　幻世分明如醉梦瞠开眼看没些用五行生旺有长短八字休囚无接送绿水千秋不断流青山亘古岂摇动非儿忤逆别双亲运退时衰遭鬼弄剪就绫罗恨尺短哄骗爹娘肝胆痛长叹一声留不住深恩自有儿孙奉贵贱短长前定修生死轮回原不共。

　　[邱-丘+牟]县玉泉寺吊其白法弟灵(庚午仲冬也)

　　云先精戒律后兴禅仁让谦和理事圆正好撑舟渡苦海何其像早取安然到安养速请还末运众生多懊恼再来浊世化愚顽。

　　崇宁圣像寺吊沧水法弟

　　乃云崇宁正欲鼓风声鱼不吞钩水面混荆棘层层难驻脚不如退入涅槃城虎形可遇鸺声难闻达磨若不抽身早三番毒药倒埃尘。

　　新繁龙藏寺吊大朗法孙

　　孤俊撑天拄一茎遥闻摧折痛伤神增洪祖道尚稀少己是他非剩有零失望许多新发意抛离无限旧知情慈航拨转他方化龙藏惟留千古名。

　　十方县罗汉寺吊云林法侄

　　百卉丛中一栋梁撑天着地胜高强有为作用世堪羡无相福田本分妆时节到来风送月化缘已竟日溶霜敛心乐意归安养复应娑婆普放光。

　　书问

　　附敏和尚原翰云合掌上空谷上人昨者过高坪会垫邑众善人以酬昔日之供养也偶至宝刹每问行踪令徒言及出川未得一晤特发门人及封居士来接倘上人不辞山川之遥可速回一晤。

　　师复书

　　决造双桂叵奈水陆两阻早知山即是土何必骑牛觅牯读罢来翰想老师求嗣之心仁慈太过也某甲急欲趋座唯恐般若缘分素薄难以向近炉锤略陈一二问头敢求明示谅和尚必不坚拒也俟往双桂返楫即当赴聆提诲不一。

　　敏和尚复启

　　昨接翰言足见爱法之心甚重也老僧无不悦之但欲青山绿水同一受记想阇黎千古之下欲为人范也得回七星自当如愿其佳贶盛斋感谢不尽外有问答机缘照依复上。

　　问佛未出世祖未西来谁是凡圣答仁者自生分别问一切含识皆具佛性为甚么辨个凡圣答迷时三界有悟后十方空问三教既一理儒著有玄着空释着不空不有谁非谁是答说尽千般巧终无两样风问万别千差向一念而无念时如何答截断葛藤问忽然无一物万象绝形踪时如何答觅他起处不得问大事未明如丧考妣大事已明如丧考妣既一了百了还忧个甚么答只为放不下问横身俱是手眼尽法界化为极乐还有众生也无答谁是凡圣问者段风光人人本有个个不无又道师师相授祖祖相传不知传个甚么答不从花下过怎见洞中天问天地未分乾坤未判向甚么处安身立命答掀翻漆桶八面玲珑偈曰穷源得处未为玄怎似黄花满道边昨夜渊明窥彻后谁知留与个中传即日书付法偈偈曰西天东土何人补济北家声传亘古今日老僧付一枝一花开遍乾坤普。

　　遵义府海龙山谢法

　　上堂问般若门一尘不立有问即是无问即是师云临济一枝正法眼进云有无不立如何师云而今付在阇黎边进云将来佛法如何撑持师云棒头打人疼乃云建法幢立宗旨须是出格人方明宗门事要知宗门事还他出格人今朝不意空谷禅人特来古龙谢法升堂说几个海上奇方汤头以疗天下人病根老僧自揣从来不开生药铺单单岂卖死猫头只好说些家常以为宗门捷径学道先须有悟由犹如争斗快龙舟虽然旧阁闲田地一度赢来方始休是也今所说者无别盖缘我万峰老和尚有未了公案出来与诸人了却如何是未了的公案以拄杖竖起云莫道是者个么若论者个正法眼藏已付与吾徒空谷禅人而为佛祖慧命临济正传而成千古手眼也大众若向者里会得东胜神洲打鼓西牛贺洲上堂南[貝善]部洲说法北俱卢洲下座僧以坐具打一圆相云既然如是亦任横行直舞去师云惊群敌胜真狮子具眼还他大丈夫下座辞行复书手卷一通云者个大事非是小缘必有根器者承当岂偶然也自我少室一花五叶之记而至南华负石印心代代相传必是久经锻炼久经操履然后扩而充之极尽天下之妙则不枉佛祖之苦心也今海内纷纷乘虚接响者如麻似粟皆是不明宗门正眼者老僧捩转关头须是有根器人荷负曹溪正脉今吾徒空谷虽历参诸方而未服其行解结茅林下掩关多年而苦心苦志未曾放下衲僧世业真松柏经于霜雪而耐于岁寒也客岁偶参老僧见其不巧不拙因兹印可一任打风打雨出老僧正眼也由是异日为临济血脉则天下人望子之道如渴人思其甘露矣嘱嘱。

　　附敏老人送衣书

　　向年万峰老和尚送来祖衣一袭与老僧披着说法多年兼且同历烽烟不忍舍离然而老僧门下人多尚未送衣今特遣天吼送与吾徒代劳是佛祖之有望也嘱嘱。

　　师拈一颂以谢云自愧报恩无一些仁师千里送袈裟烽烟日久难堪受披着多年付作家不忍舍离焉望舍未曾夸赠敢求夸续传递代须如是惟冀十方播雨花。

　　附吼兄原扎

　　曩者与禅弟襟分两地不觉三秋也昨高侍至方知大阐宗风于三巴度生无量得诵佳录果与诸方大不同锦绣不繁机锋峭峻真过量人也斯时老人命送法衣稍迟即来奉贺。

　　师拈一颂云因途窎隔翰音稀敢望禅兄亲送衣信口说来荒作录随缘道出不成机何当过量分强弱只得人前鼓是非幸有一茎硬拄杖法幢未挂尚风威。

　　复顺承王爷千岁启(康熙十九年孟冬也)

　　灵山记莂何幸盛京若合符节荆南重逢仰仗开炉法雨流通龙入沧海岂知世外暴风暴雨虎归深山那晓人间几骇几惊送别回川行至路途险阻难进结茅远安欲想恭候路隔千山幸小徒德旺山东来省老衲兼接奈何扫塔孝义未曾周备屈他上京问候相叙情怀一段只待事毕再来同敲佛祖钳锤是则是但不知王爷做工夫近日有些深进新悟头者么若无日子莫将空过去光阴过隙岂停留若有宜当脑后重添锥佛祖深恩是必酬呵呵休怪老僧征着问恐负灵山付嘱由若得流通正法眼
仁君敕赐赖王候。

　　复工部郎中擎安德禅居士

　　盛京一别迢迢山水渐远要得重逢无非毛楮相通德望来云居士敬望之心甚重未赴诚意回川扫塔全忠亦为先师语录刻行入藏正脉联芳续焰传宗北直贤徒老僧千古有望宗风大振放光须照芙蓉末后一着老僧没个安居之地语录一事能者刻藏流通若肯留心入藏如吹灰之力倘不介意望颁行者似对月谈空。

　　空谷道澄禅师语录卷终

　　捐赀刻录真俗门人
　　　德参　　灼然　　圆柱　　圆成　　圆惺
　　　圆稳　　明　　　智亮　　圆全　　圆便
　　　圆观　　圆来　　祖玉　　祖意　　宗祥
　　　明悟　　明定　　祖智　　祖慧
　　　朱德谛　　谢德信　　高德宗　　戴圆有
　　　刘圆法　　叶圆稳　　圆　升　　郭定纯
　　　余德种　　李　妹　　张思侗　　邓长春
　康熙四十四年岁次乙酉闰四月吉日识
　　　　　(嘉兴王云瞻书　楞严寺藏房倪尔绳刻)