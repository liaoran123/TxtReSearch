嘉兴大藏经　天界觉浪盛禅师嘉禾语录


　　觉浪和尚语录序

　　天下之大善知识莫若江南江南之大善知识莫若觉浪和尚年未古稀而闽楚吴越江淮以底旧京建业展坐具者阅历五十会大道场声名洋溢无间华夷到处云行雨施影从响附钦为明神恋如慈父实目前所罕遘往昔所希有也良繇洞上真钢刮人眼膜梦笔灵气直射斗牛居恒澄彻一门该练三学遂使儒门澹泊收拾不住者兹得皈师换一头面翻一筋斗而禅门之徒无论玄门之徒又无论矣不慧尝读孟子七篇至末章叙述尧文至孔子见知闻知道统皎于日星归结然而无有乎尔则亦无有乎尔两句着语囫囵咬嚼不破全似言语道断见闻双泯从此无复担荷鲁道之人金丝堂钟鼓章　刹那间交付西来衣钵之旨又尝读庄子内七篇外杂廿六篇其中有东郭子问道恶乎在庄子叠答以在蝼蚁在稊稗在瓦甓在屎溺又有与物无际不际之际等句子全似麻三斤干屎橛前后际断为呵佛骂祖西来大意无义话头最先嚆矢抑何奇特吻合甚也是知孔教而孟宗老教而庄宗释迦教而达摩宗宗中教教中宗参同妙协臭腐神奇则浪和尚之坐进此道而集三圣大成固有不可思议者在矣是以笔说舌说实说权说横说竖说旁说曲说炽然说无间歇说语大莫载语小莫破毫末不足穷至细之倪天地不足穷至广之域所谓万川归之不知何时止而不盈尾闾泄之不知何时已而不虚尺水可使兴波狂澜偏能砥柱逝者不舍昼夜资深若决江河即令四隩横流大地陆沈毕竟大觉海中前波不动后波后浪一如前浪眼见倾湫倒峡换谷移陵总不越曹溪一滴青原半点洞山五位东苑一指呼吸飞洒中万派朝宗处源头活水来遇此解者可许读浪和尚等身著述少分相应乎不慧自从白下沧桑之日麈刹相对浃岁盘桓数数然望洋向若而叹拊髀雀跃而游比来槜李两番卓杖诸刹翘首企足瞻礼趋迎恐后旬月之间说大戒于龙渊而真如而楞严而天宁幢幡争致鼓吹同声浩浩说法狼籍如许悉凭朱葵石郡侯矢无边心缔最上契纯陀之供屡修维摩之坐常满圆就枣梨香积终始轮藏胜因自憨山雪峤两大师飞锡我禾檀缘辐辏以来未有如浪和尚之擎扶象教拂拭禅门咄咄后先辉映者也神豹寸班吉光片羽禾录之视诸录特芥子之纳须弥耳而明眼人见偏得全闻一知十不止作东土文字观并不止作西来无文字观则于标一函三之旨思过半矣。

　　钦命国子司业前戊辰二甲进士工部虞衡郎大理左寺副曹溪侍者福征谭贞默槃谈谨撰

　　觉浪盛禅师嘉禾语录(癸戊合集)

　　记室侍者大枢大英同录

　　师癸巳秋到梵受静闻监院偕阖郡诸护法请上堂古帆飞影到鸳湖坐我同人笑傲图何似云门枷卸汉东山水上倒骑驴若向这末后句子荐得则知诸佛出身处别有生机一路所以德山云有言时踞虎头收虎尾第一句下明宗旨只如这个句子若非我同人如何得通这消息不知我龙门显圣二法兄从何处放了这毒气创发此保社于尸阤林内掀翻活埋死人顽石堆头火葬无依汉子拈一茎草建立梵王宫殿入此门限使他顿断偷心斫枯木桩示现丈六金身瞻此影光令彼全机脱颖不论船来陆来不涉程途底各与三顿了去佛到祖到无可安排中也要为他处分乃打圆相云向我这里七花八裂卓卓出得身者始能消我同人毒气使我此宗遮天盖地去也还有当阳跳出者么八万里鹏从海出三千年鹤远空归。

　　偕灵岩储和尚应朱葵石郡侯于真如建塔请上堂喝一喝云还有向这里入得者么又一喝云还有向这里出得者么又一喝云还有向这里放得去者么又一喝云还有向这里收得来者么又一喝云更须向这里透得则许他是个顶天立地汉子脚跟下有眼顶门上透尖迸出胸襟掀翻法界古佛今佛分座俨然宾主交参正偏妙协十方分影敲唱同时似拂吹毛如击毒鼓断他凡圣命根开我佛祖正眼且道这一着子落在阿谁分上果有向这里得个转身出路则知昔日黄檗呼来风凛凛裴休应处日团团长水于佛顶上生波彩云向拄杖头弄影到这里须知于全主即灭处涌出大光明幢所以三峰和尚于此提智证传使觉范老人直得七花八裂文彩纵横许多人向这里要死不得死要活不得活正是罗纹结角处又谁能于此透去乃有追古遗风如庞裴者朱居士父子一门绍述祖先皆是从佛口生从法化生发此重兴真如愿力振起创造机缘故有印白上人之造端文节法师始终成此多宝奇特更有三个汉子如常不轻且现三头六臂敲磕无限顶门正当亲见法华一会诸佛同时以故蓦劄相逢机轮互换直使现前人人眉光照破今古去也还有觌体承当者么正好于此明证杖人适于舟中有一偈并对众拈出以似朱公载得钟声震水云笔尖不点已成文裴公风度今犹在互换之机孰与群珍重。

　　谭埽庵居士偕诸护法请于龙渊上堂举灌溪云十方无壁落四面亦无门演祖云同门出入夙世冤家只如这两个恁么道还有立地处也无昔有老宿于门上写心字壁上写心字有老宿云门上但写门字壁上但写壁字又有老宿云门上不必写门字壁上不必写壁字何故文彩焕然杖人云这一队没孔锤东敲西磕未免在门户上起见何似泥里洗土块有甚分晓处诸公也须知杖人此来鸳水更到龙渊是何缘故便是这谭居士惹下此没头脑公案要杖人与他剖判也还知此中底利害么咦剑为不平离宝匣药因救病出金瓶。

　　龙渊逵羽衡监院偕众护法请上堂一句定乾坤十方同听命突出金刚睛来窥无影镜蓦振拄杖云看看龙渊长老拄杖子撑天拄地击碎淆讹佛祖齐立下风山河惊起倒走直得文殊拱手向佛殿里烧香偏吉迷踪于山门前合掌到这里还要渠别寻个转身活路始得只如诸护法请杖人主龙渊一句作么生复振杖云揭开法藏融凡圣放出光明照古今。

　　方荆溪居士请上堂天花处处鸟衔飞浩荡春光却自微尼父曾言吾与点风流千古几知归天不言而时行物生将谓藏舟于壑以为固有力者负之而趋正在昧昧又安知藏天下于天下有不可得而遁之者乎到此须是通身手眼已曾再三捞捷始得于指尖头弹去迷魂蝴蝶眉睫上掀落啼血杜鹃移步荆棘林中转身月明帘外于有佛住处竿木随身逢场作戏无师表时垢衣挂体垂手人廛始许他入佛入魔纵横异类其中还有向这里能撩起便行者么复喝一喝云看脚下。

　　五龙坊众居士请上堂喝云会么有物先天地呼客灼龟无形本寂寥隔靴搔痒能为万象主垛生招箭不逐四时凋平地吃交有个汉于此能抽脑后钉去眼中屑许他与傅大士空手把锄头步行骑水牛切忌龙渊门下过直教打折老驴腰何故相逢若不亲锥拶千古啀喍恨不消。

　　雪呼上座偕张竹房项善男居士等请上堂僧问从来密旨起潜渊今日相逢不偶然觌面亲承千圣眼风光无处不周旋如何是格外句师云杖头指出千峰秀五凤楼前听好音进云恁么则四海五湖归洞水神龙特地见纵横师云目前无别意袖里有乾坤进云礼谢和尚去师卓杖一下乃云一句定纲宗古今拔异同豁开千圣眼刹海尽玲珑诸仁者一句既能定纲宗如何从上佛祖个个铁铸面门火烧肝胆口罗舌沸夺食驱耕辨异拣魔抽钉攻毒乃至遗殃末法奇幻愈讹安得使刹海尽玲珑乎可中还有知龙渊拄杖子落处者么若也荐得牛头没马头回曹溪镜里绝尘埃脱或未然纵有冲天之志入地之谋徒使狂怪锋横戾车箭疾则此垂手者又何能自已乎只如雪呼鳌子亲依杖人有年今偕众居士求予指示向上枢要又作么生复卓杖云好生踏毒还升刺振起亡岐格外机。

　　息波上座偕王文学张观察项别驾诸绅衿请上堂僧问竖教扶宗须凭作者拈提夺食驱耕还他大人作略只如今日四众临筵如何指示师云锦花毬子半空抛进云与么则儒释并茂禅律兼收去也师云四海六龙皆起舞进云移花兼蝶至买石得云饶师云木人拍手千峰笑进云一人有庆化被兆民师云天台山耸耸地进云今日大众瞻仰有分师云落草还他落草人乃振杖云会么孔子不梦周公万古人昏弗醒庄生能化蝴蝶大千物幻成迷文殊莫出女子禅德山不会岩头意大悲菩萨瓮里坐道士酩酊捧漏卮原始返终天地可测横施逆用鬼神亦疑看我杖头指点便能突出神奇是何奇龙生金凤子象趁玉麟儿太平曲调从斯唱振起新丰向上机。

　　佛诞日高念祖居士请上堂佛真应身如井觑驴黄鹤楼诗崔颢漫题一棒撩空打出瓮中之鳖谁能垂手无底篮儿自提正当恁么时还有撞着至亲更问是甚么人者么于百万人天中见一个跳出指天指地有个旁观不肯欲处分他者么若有好与一棒若无好与一棒何故平分风月曾无异痛痒还他各自知如不知年年空将恶水浇头皮。

　　真如铸塔顶文节大师偕朱葵石曹秋岳诸公请上堂清净本然云何忽生山河大地重言不当吃琅玡拽转长水鼻吹散九霄云天花仍乱坠插茎草而建梵王宫拈一花而传西祖意荐取目前机莫作等闲戏法华以童子聚沙为塔渐渐积功德皆已成佛道既云皆已成佛则渐渐所积即圆顿妙道也如文与可胸中不有成竹何能疾笔一挥而枝枝叶叶皆成竹之清风高节哉只今现前诸公俨然一会心中如不有佛何能敬礼如不有塔何能瞻仰如不知有向上事何能亲向上事不见文大师朱居士与众耆宿才创重造此七级之机则咳唾掉臂无非多宝玲珑十方影现又况有生铁铸成底三个汉子东敲西击使六种震动舍利飞光凡有见闻谁不平分此风彩今日特为开铸合尖一句作么生杖头点出千花影个个遮那顶上行。

　　天宁修千佛阁静闻监院暨诸荐绅为张观察祈嗣请上堂僧问茎草重拈毕竟是谁能出手师云天开瑞象光河岳八表飞腾五彩霞进云若然则楼阁重重见至尊师云弹指一声超劫外刹尘于此各抽身进云大千觉海洪波静三世间名不待安师云箭穿红日影珠涌海涛深进云只如不立峻峭不居正偏还有转机无师云自己脚跟知落处自然光彩照人天进云轻将一句诗题出致使清风匝地来师云头头别有好生机进云昔日长沙今朝和尚师微笑乃击如意云会么正令全提蓦地凭空霹雳桃花浪暖烧尾跳过龙门正当恁么时难逢此快便昔僧问云门云如何是诸佛出身处门云东山水上行大慧举问圆悟悟云天宁则不然薰风自南来殿阁生微凉这里荐得不妨两彩一赛更须知有向上关捩子在长沙岑因秀才问弟子尝见千佛名经不知此佛居何国土亦化物也无沙云秀才曾见黄鹤楼崔颢题诗后还有人题也无才云未有沙云得闲题取一篇好杖人云这个岑大虫太煞奇怪且留一句子与诸佛作出身路好只如今日天宁重修毗卢宝阁杖人必欲使天下同见法身同闻妙法同得悟入又何妨别开一路乎蓦振杖云看看云从龙风从虎圣人作而万物睹麟现瑞凤呈祥太平盛事有辉光所谓诸法性无常佛种从缘起一花开而万国春一佛生而千圣喜金盆捧出活孩儿宝阁重重添紫气夜明帘外臣进位而朝君昼锦堂前子转身而就父只此感应道交天机妙合岂不使千佛慧命常续此主中主哉杖人特为指归一句又作么生灵山今日亲分嘱花萼联辉万世芳。

　　归居士荐子请小参镜光无异影眼幻却生迷惊破玉人梦黄鹂枝上啼诸仁者娇花易谢谁邻弱丧知归嘉实晚成自喜传芳有在父子之恩亲不爽去来之义命靡常就中拨转机关格外浚通法脉只今当如何拨浚心契可能形再合春还应见树重荣。

　　嵩乳和尚讣音至小参逝者果如斯夫犹有不舍昼夜者在花卸菩林清浦渡头烟棹冷月沈东海通玄岭外夜猿哀虽然此是今时门中世谛流布边事只如法乳相关别有亲切一句作么生神其鉴诸妙协斯在。

　　真如浮图将合尖众居士请开示常啼菩萨卖心肝求般若杖人卖般若求心肝且道常啼与杖人有同别乎于此简点得出则千圣不传之密自能通变足以成就世出世法矣只如真如这个塔子亦能卖心肝求般若乎亦有向这真如塔子卖般若求心肝乎金刚般若经云若有人能读诵此章句者此经所在之处即为佛塔一切天人阿修罗所应供养又云若有受持读诵此经能为人演说者即为有佛现在于世若尊重弟子且道读诵与受持何相去如此读诵章句者但得如佛塔庙而受持演说者即为有佛现在于世只此可知此法重在有人此人重在有法章句者法也此法是诸佛法身慧命之遗象佛虽灭度而此法象不可断灭能诵此法则诸佛法象常自不灭如塔庙是佛之遗法不作断灭相也能受持演说者即是传佛心印说法度人所谓得佛法分为法王子绍隆佛位即如佛现在为可尊重之弟子也不见儒书云诵尧之言行尧之事是为尧矣今满天下谁不诵法尧舜周孔者乎诵法者但闻夫子之文章也而夫子之言性与天道不可得而闻也此不重在能行尧孔之事是为尧孔现在于世而不曾灭度哉如今满世间皆佛子满天下皆禅人谁不诵佛之言读祖之语其孰能传持佛祖之心法乎即如五宗之章句皆载在灯录何独济洞二宗之心法为有人哉正以此宗有能参悟而得真师承之为授受也不然亦不过如天下之佛刹祖庭在处遍满但取象设之事终须待能参悟者以自取证而使真法身不断绝也汝诸人若知此参悟之义便知卖底心肝与卖底般若的的有指归非徒翻弄人之耳目便为说法利人也即如此真如塔是古塔一旦毁坏若无葵石朱护法与寺中耆旧延文节法师于此重创与你众道人于此出力则此佛塔亦灭无复存此法身慧命之遗象矣如果人人皆能以诸佛慧命而自悟悟人自证证人则不特佛塔常新而佛身常在而传法弟子如佛之可尊重也不见世尊与阿难行次见一古塔世尊乃作礼阿难问是谁塔世尊曰是古佛塔阿难曰是谁弟子世尊曰是我弟子杖人尝笑阿难彼时当曰我亦应与世尊作礼也汝等若于此荐得则今日真如塔前十方诸佛同时于此作礼证明赞叹希有岂不我等现在于世者与多宝古佛同不昧灭乎。

　　天宁诸护法为求嗣请开示师云西天诸祖多于为法求嗣游化诸国或因遗谶或观祥瑞而往往得人如达磨于天竺望震旦有大乘气特特西来四祖于庐山见金陵有异象而到牛头此感应道交之有时节也洵乎得一人可以嗣千圣垂一法可以振古今况有摩耶夫人不愿生五百子皆证辟支但求一子为天人之师即释迦出世亦必先观大千世界谁堪为父母乃择净梵王摩耶夫人而后投胎如此者岂非愿力之所成就哉上古有维岳降灵生甫及申如孔子亦祷于尼丘而生读诸传记所载以祖父艰嗣而求诸佛天神及名山而协梦兆者甚多此中别有说也人之生子皆其祖父夙业所感或善或恶或早或迟听其报应而已至于求嗣虽亦感应不同凡求得者必不至于恶报何则如人求种子于人彼必不忍以坏种与之况求之于佛圣天神肯以坏种而真人乎此人情之必不然也但求之必求于上圣真神如求官必以我之文才德行而达之于朝廷始得真功名禄位非可诡遇而求荣反辱也尝见一等人不先量己德力辄如寻常人才构得横才便乃暴富骄人多延堪舆于方寸外妄求封拜及科第连绵风水地以葬亲属此岂仁人君子之所以求安亲属之心哉不过逞一时之侥幸耳或竟求之不得积代停柩以致暴露不能收拾矣呜呼不孝有三无后为大既无子便当修省警惕不得已托宗族以求良家子为侧室不致为妒妇所挠斋戒以神明其行节欲以凝聚其精或祈诸佛圣以助发其诚以大其后何可妄为纵欲过度以求种子哉若非父母是十善之家即有圣子肯轻投于非人为己之父母乎殊不知得子之艰有大利存焉或上天故欲使其修德立行或祖宗欲使其改过迁善或夙业先偿而后得报或末后自危而急转机更须知惟贤父母乃能求圣子惟圣子必须求贤父母又不可坐于命数而不为善求以尽人子之存宗脉也可笑世人亦未尝不求却去佛圣许下一愿待生子后乃来酬此非与佛神作市井之交易乎如果能至诚而求便当舍其最珍惜最尊贵之物以供佛事祖宗乃至济众作诸福田而佛神亦必鉴其诚敬以最珍惜最尊贵者而报之也今以不肖之心待祖宗父母与佛圣龙天以刻薄骄吝之事以待亲戚下使而欲求嗣于佛圣以感神奇之报则佛神亦倒行逆施为拨无因果也如此之人是岂仁人孝子之所以欲于方寸中为万世祖宗培植根本之心哉人果能因艰嗣而返躬自省以至诚心作福不回而祈天永命为万世祖宗作根本计者又何天地不从我立心生民不从我立命也哉此山僧仰体佛祖圣贤与天下万世于方寸中造命之心以作是说惟诸公于方寸中谅山僧是幸。

　　著作

　　题朱葵石郡侯孺慕图

　　孔门七十子皆才智过人得传其心法者独愚与鲁耳然自古忠烈贞节亦多出此如王祥以孝行称亦以愚故彼只知有母不知有身与天地故水可卧鱼可得身可全母可愈而天地气化亦畏避逆施而成其孝思此智可及愚不可及也葵石朱公生于贵族当父母兄弟无故而能终身孺慕其亲世人皆感仰而图之此古人之所难也从来忠孝多生于危难而富贵则臣子骄公无故而能不骄非愚于天性能乎公以葵石自愚今且进乎性命之奥蓦于蚊子上铁牛处别得个转身吐气则又非八角磨盘所能追风也予喜为之赠云。

　　题葵石居士梦石图

　　华严宗旨以法界惟心造正与大易感而遂通天下之故一机轴也圣凡之依正皆感心业而成即佛祖神道亦以感应始交文恪朱公以廷对第一至翰林时梦家园葵花大开感生子葵公喜其有向日之忠因字葵焉及公成人忽自梦于古刹弥勒前见鸟雀有失群者触石而殒乃自创曰禽鸟有至性尚不灭奈何人不如乎俄空中有神告曰善哉果以一念之忠贞足感千秋之灵应公不觉毅然化为石峰炯炯乎若有至大至刚之气充塞于天壤者惊而寤乃自命为葵石以故一生居家出仕无不感此忠贞而发诸事业此父子传神之学且世为法门柱石故予十年前契阔今又晤公于针劄不入处当能石上栽花笑倒南泉无措手口也更为之题云。

　　题定庵老人手泽卷

　　予昔在博山见怀煦道默石车同参友以诸方尊宿手卷呈和尚与雪关兄同看各自有赏鉴者予时独以须看有何言句能与人结冤业如只水上打棒子堪作何用和尚与雪兄皆愕然点首曰正是所谓千年故纸可合药也予今偶倚杖梵受院主静闻乃焚香大展以其祖定庵老人手泽及诸家题辞卷呈览并求一语弁之予细阅乃知此老操履孤峻如天马行空不落影迹即彼山海关外惨杀场中荐拔幽魂与五台水雪中掉头不返此便足以愧悚人心神不忍自陷于生死也彼交游如雪峤之倔强瓶窑之精密咸能磨棱合缝相就于公可不观友而知其人乎至如题辞中有永觉古德石雨三宜素华道开诸公之称述其高风异节与发药其后世子孙又有足与人结业报恩冤之有在也予特拈出以示其有血汗之厥种云。

　　静闻监院结社引

　　灌溪云我得临济爷爷半杓末山娘娘半杓合成一杓受用不尽后示众云十方无壁落四面亦无门净裸裸赤洒洒没可把浪杖人云这汉更须吃山僧脑后一棒始得渠只知吃爷娘残羹剩饭净裸裸做个躲根汉有甚么大变化处虽然要到这汉立处打破大唐国能得几人哉梵受院主静闻脚跟下踏了天宁一片田地却能破除窠臼别立生涯于龙门处拈一茎草建立梵刹于显圣处盛一钵饭接待方来令彼于无门入门无食得食穿却五十三参之鼻孔收来百城烟水之杖头岂不胜于寒蝉抱枯木者哉果能如此则不负二老之指授不则如诸岸口架大屋养闲汉取笑明眼问着大家相共吃茎齑作么生会未免开眼尿床如箭射向何处亦不知也岂不惜哉院主当以此勉诸同社则将头既猛先胜三军矣。

　　题小屋如渔舟卷

　　一篙上人未脱白时即以小屋如渔舟自额其居不知志于渭川之出乎志于严陵之处乎石仓曹公喜与游尝题咏其风流标致而友爱之谊甚高素法师已鲜笔称之矣值世变烟波乃以一篙自命而撑出独追龙门愚庵二老　徉乎西泠鸳水之上石老夺其钓竿要讨浮定有无之意三老纵其船子要使没踪迹处翻身则篙之为篙诚不易也今年杖人偶来梵受将阅月上人周旋于丈室间煞有转变之密一日披其卷乃再叹之曰古人抛梭为龙盖妙于化也上人之机如此则化之及篙而其为化又何可预为画哉杖人且拭目待之。

　　题恒生上座血书法华经

　　华严一真法界如个太极盘子八八六十四卦无不具备争奈针劄不入所以天下人物无不陷在卦爻之中自非悉达从盘底下翻出坎中指天指地　转坤艮之蕴土谁能使天地同根之人如帝出乎震洁齐乎巽相见乎离与天地合德日月合明与万物各正性命哉此法华经本末开合之意正在此也不则何以收归坤兑而证天干之涅槃真际为原始返终之道哉恒生上座发源于台宗必深讨其旨故能以舌血代眉间放光照破根尘识界全归华藏一真乃知水潦遭一踏俱胝睹一指便能顿见全机超超乎向上也杖人偶于鸳水发棹武林时蓦遇恒公索此不免剔起两茎为之喝彩更请衍门老代我拶你恒公从何处始能先以断贯索子穿却善财龙女二人底鼻孔做个踏盘子人聻咄。

　　龙渊景德禅寺募重建钟楼引

　　法界虽广不出三科七大而成凡圣之缘生至楞严了义教中独选耳根音声轮为圆通常之最初真实方便以此方真教体清净在音闻也如世尊之心色俱胜具足三十二相八十种好与法界庄严使佛灭度后色相俱空即未灭度如隔彼城郭山林与一罗縠亦不能见独此音轮与此声教不可昧灭益见此圆通常之端有统于十八界也禾中龙渊禅寺其创建自唐宋以来详在谭埽翁序中予不复赘今寺中有钟而楼已坏虽有钟不能撞亦如无钟也人隔山林不能见寺或一闻钟便知有寺以及僧法之庄严今既钟无震发虽近城郭而此人民朝不闻警昏不闻息日不闻有登座说法则此地灵亦消歇而不能疏通法化亦泯亡而不能导达矣较此岂非主法者与护法之责任有所不备也谭公特倡此举予又不能不为之先声以告夫诸高明共成此真教体之圆通常端有所属而不致于昧灭云。

　　项牧公居士重刻准提忏仪序

　　观夫天下人物莫不有此灵心在法界中以各因所引所感故有种种差别以交错成此凡圣之文而佛圣之设教利生亦各因其所近以导引之感激之使彼各自原其始返其终而不失其性情之正然此便有世法出世法之方便至如诸佛菩萨充满刹尘独有观音与准提救世最为灵应而法界中亦无一人不知有观音与准提者正以准提即观音之普门示现也不见其咒先以观音大明王真言冠其首以准提真言成其终盖此咒乃法界秘密藏中之三昧王能出生诸佛菩萨之智德庄严以故称之为佛母以准此凡圣之情以提此遮那之性为主中主之镜印也惟此菩萨有必救之心以故群灵有必求之信使此无感应则尽法界无有肯信受也持咒与念佛全同惟参禅稍异咒以信为主禅以疑为端信极则无疑而直入疑极则必信而顿通在持咒与念佛决不许疑稍疑则如轮刀上阵而志不勇猛必自取败也而参禅虽曰疑情而先必深信有教外别传之旨但不知古人言句之异猛欲发明之为疑也非谓疑此或有或无不可必也若如此疑则又是信之极求之切也又何始终之不同哉此中有二义一利于童蒙以其心无杂虑但恐彼无求心能有求心则推开秘藏光灿天然矣二忌于聪明以其心多散乱不能专锐一心如能一心则全收法界体露真常矣是故圣学以颜曾之愚鲁独得心传而游夏之文华难于入室况持此咒独以收摄身口意之放心于三相应处退藏于密而默识贯通于参赞位育也谁谓佛教不与圣学相表里哉然则儒宗自有克己慎独足矣何必更持佛咒乎曰从来诸儒专以世教为事而未肯于身心性命中求透露至遇生死危难水火刀兵中得大神通解脱之机用者几人哉正以彼志不在生死性命是故借此咒力以引导之如有别传大药能疗万病亦必有药引始能导达于五脏六腑十二经络而通乎风寒暑湿表里虚实使无此引则闭塞而不能自达也以故准提称为佛母如母能救子子能求母则两得之矣如子不专心求母则母徒有倚门而悲耳天下群情各有志愿之所到即是药引之所到至于却病延年起死回生超凡越圣又在引之浅深与志之勇怯也又若蒙者陷于无愤无求为五欲所引聪者陷于偷心傍瞥或为异端所迷即有求而非关性命即有持而不专久常不求正法而能证真必无是也惟久持此咒最能启蒙摄聪速应危险之求神化魔冤之业此非谓秘密金刚王哉嘉禾项牧公居士素承家学渊源忠孝名世独于准提得其法脉常较梓其修礼忏仪而谭埽翁详为序其颠末深得显密圆通之旨也今我灯侍者是其嫡侄因得读吾充智证传大有感激于宗门纲要而参礼于予叙从前亲石头余集翁之机缘且请序此忏仪以表扬其感引道交之旨予以设坛修忏须协众人之力而有时若要直捷易精只须持此一咒而无间则亦不负上承下仰之法可速得成就此王三昧也因是曲为之阐发云。

　　高玄期先生明水轩笔记序(讳道素原名斗光)

　　天下乃古今人所公共之天下此可能为者彼亦能为也然而天下是非好恶未有不同亦未有不异虽万有不齐亦不能出此公共之同异也以故有神圣出世为人立极以道德功行制作文章与天下均其是非通其好恶为安身立命处世为人之法是亦因其是非好恶以成公共使天下万世不可以各自异同而外此公共之异同也神圣则能通其变于古今贤哲则能循其变于一世而愚迷者既不能循其变则自陷其身世也故天下万世独赖神圣之法为之定制可变通也变通之法无穷然不出于读书学道修己治人为主舍此则不知有通变之端今阅高玄期先生明水轩笔记独能推明古人而得其五要上可通于神圣下可变其愚迷自一身推之家国天下无不可公共也先生之平日操修又何如哉予不能赘请以此帙刮目读之当自有跃然而起者矣。

　　高寓公先生示见语序(讳承埏)

　　今之天地日月与古之天地日月无异今之世界人物与古之世界人物亦无异独今之所谓圣贤仁义与古之所谓圣贤仁义却于真伪虚实大不相同者其弊端安在今之弊正如假死之汞银虽亦好看才入炉火其形神立时俱丧而不如古之百炼真金虽经折挫更入炉烹煎愈见其精神坚密不可昧灭何则古之君子其于立身处世必以戒慎恐惧为主决不敢肆无忌惮为放僻邪侈也此三代之后无真圣人学术者凡一切称为功名事业制作文章多出于无忌惮所以真圣贤仁义少见于世而风俗靡靡愈趋愈下有不可挽回也虽然岂天下真绝无能戒慎者哉予因高子念祖以其祖父遗稿属予为序既述其祖复读其父寓公先生之示儿语引用古人之格言以警策子孙之仿效真可谓戒慎恐惧有得于圣贤之学术者矣子舆氏有云大人者不失其赤子之心发愿为大人者请事斯语。

　　吴瑟黄居士竹山诗序

　　陶靖节晋处士也能不为五斗折腰而赋归去来辞门栽五柳高自标致独以不汲汲于富贵不戚戚于贫贱俨然为羲皇上人以故其诗之清真古迈直凌驾汉魏之上而追三百篇之遗风令人读之蜕出尘埃之表后世无不目之为千古人周濂溪尝教人寻孔颜乐处煞有味乎此者而陶子之于饭蔬饮水视富贵如浮云与箪瓢陋巷而能不改其乐相去其几哉禾中吴子瑟黄乃今之处士也才品足以有为诗文足以自娱尤能见几而作移居于桃溪竹山以躬耕亩亩乐志潜修不敢多求于造物不可得而为者则造化亦无从操纵其所以自为也异哉吴子之进于禅学以性命大事必求其大透彻活路有不可以御之者予不独以洁身善世而高其志也予窃有以望之故并引而勉之。

　　汪西崖居士知命序并偈

　　孔子以五十而学易可以无大过杖人以五十而学过可以无大易此与观过知仁甚符使孔子曾无志学以自立而至不惑何能于五十即知天之明命哉然亦太煞与人立阶渐不许轻于躐等俾后进深自勘对则致自心之良知格自能之良物诚于性命之道有不可自欺昧也桐城汪子西崖夙曾亲先博山和尚志于本分力持金刚准提既出仕而知海南备历变革能自保脱抑且归而琴瑟和好友爱而教子女斯亦可以观过知仁于居变易而能俟天命之有渐也兹特参予于龙渊会诸公请提向上事尤折节皈依其志炳然洗心于原始返终之故则大易习坎维心亨行有尚庶几丽而化乎吾宗别传之密也复寿以知命偈云博山自少曾亲见镜破花枝尚俨然今幸龙渊逢杖影好藏于密看飞潜。

　　题宝梦记

　　雪峰云尽大地是沙门一只眼尽大地是法王一个身赵州闻僧举此语乃曰你返闽时为我寄一把锹子去又道吾问云岩大悲菩萨如何有许多手眼岩云如半夜以手摸着枕子相似此两则是千古淆讹公案若有人能勘破切忌开眼向人说梦杖人今阅朱子蕃居士宝梦记大讶曰何物作怪得恁么奇幻不啻僧繇欲邈志公真志公以手剺破面门作十二分观音神变光明错落使僧繇无著笔处只这些子杖人试问朱子还用那一只眼觑破始得阿呵呵不妨疑杀天下人去在。

　　为金载含居士作法戒约

　　予倚杖龙渊偶与诸公谈及袁中郎之奇才予以兼有仙风佛骨与苏子瞻为千古上下人问何以见之予曰仙佛且置聊拈其诗如高飞知鸟意淡放解花情与鹤瘦行藏稳鸥闲饮啄工之句便有风人之旨足以振起大雅也近世人文之浮滥既无实际操履又无师友相规不免为身心家国之累从何处有避祸之路而寻入德之门哉前者见武林榷关李公梓苏子瞻晏会约定为三四五品之次第虽为人事一端可见其有飞高放淡瘦稳闲工之妙岂止使人戒杀省费惜福养和可以时联亲友久处交情之无弊哉使能推此密用于作文章立功业居疑畏全始终大有足为中和勤俭之风教也座中有金载含居士避席而礼请曰某前日于姊丈张竹房案头得读和尚诸刻专提佛圣安身立命之旨与精一中和易简勤俭八字为世出世法之根本直下令人心死污下已早五体投地皈依矣今又得耳提面命何敢不铭刻哉乞师授名示戒作入道初机则异日不致为门外子以自暴弃此生平也予乃惊起曰善哉君少年高奇能不鄙我山野之言与能折衷于吾宗旨则所拈之苏袁不为君之嚆矢乎予新刻有丽化参同及充智证传如能深心参究则此悟证当不让古人也虽然读书得吾妙却易知言行己事却难君之内能以三刻而参究外能以苏袁之诗约为禁戒则吾道不在文章之高淡而一贯全在忠恕之稳工也因即述其语为君守常之法戒幸母为世情所转必当藉此以挽回风运岂非千古奇遇于旦暮者乎是为约。

　　和谭公颂文师朱公重建真如塔韵

　　塔势如涌出惊飞日月宫杖尖迸活眼烁破几花空童子戏聚沙拈来夺化工文可有成竹一挥凌苍穹渐渐皆多宝枝枝撑八风影分尘刹佛眉毫先射东罄咳古今开葵心笑玲珑俨然趺未散主宾无缝中梁公右掌擎断取天地蒙剥尽雷还复重离标我宗谁见上之载神道藏靡穷。

　　和谭公迎塔心木韵

　　龙树地中涌天生多宝年一心奇作主七级看飞仙日月分神彩山河藉法缘指弹惊舍利尘刹拂兜绵。

　　过朱葵石居士别业拈赠

　　没分晓句迥常流放鹤洲前笑自繇七佛秪应无觅处却能空手把锄头。

　　埽庵居士过访龙渊和答

　　择地树吾法践君夙所缘不劳弹指力重振隐龙渊歌载三吴月棹来西越船临风堪接引应有异人禅。

　　答高念祖居士过访韵

　　秋引龙渊醉谁探古镜颜钟声飞鸟外麈影拂松问结社抡精白开炉煆往还高贤如有在何必羡卢山。

　　次韵答埽庵居士(有引)

　　予海内知交虽多至如埽翁独擅著作之林更能深心为吾宗赞扬法脉而推重予不在古尊宿下始终必欲成吾三汇全录于楞严大藏流通此实千古之真知己也此行且作诗订我秋期于天宁共襄大事益令予感激特和其韵以酬正云。

　　杖引千岐路敲空笑几回神鸡甘食火狂象畏闻雷丽海珠何去横秋鹤自来独怜删定事知己急相催。

　　次埽庵诸公送故司空高玄期寓公两先生祀东塔功德林韵兼赠念祖居士舍石建大悲阁

　　拈将茎草表高深影掠风幡未易寻既有亚仙能舍宅岂无卢老独传心孝思直荐悲华阁法社弘开功德林古道贵于存实际观斯足以励来今。

　　当湖朱鹤门明府招游弄珠楼读宝月巢云骄合浦之句属予题额拈天凑二字并赋赠

　　一棹南来不远寻喜逢知己共登临危楼尚有弄珠手奇句堪传巢月心烟雨湖山秋已醉笑谈飞跃意何深天机自凑忘游适千古风流只在今。

　　读汝航兄次祥老诸公时挑野菜和根煮韵

　　真个能闲解此探皮肤脱尽自相甘石头路滑机斯密竿木随身试所堪拔出有根惊得句来时无口笑何惭髼松一碗真风味勘破吾宗较二三。

　　赠冯兼山居士

　　双径当年曾达书点中圆相近何如扫除丈室谁能对断取东方妙更舒照世戒幢招庆月化身帝网放生鱼乘时揭出三无朽觉后宗承孝有余。

　　读梅溪肩公感激诗明眼人凉不作实法会因次韵慰之

　　枕犀破梦快炊粱刍狗谁怜践道旁长啸苏门知有识放怀鸳水拟何乡布毛拈出鸟窠笑纸烛吹来龙杖行言与心亲非可比英雄自古善疏狂。

　　仇敬泉居士七秩

　　大法从心世所稀昂昂竿木好旋机逢场作戏谁为侣在欲行禅独入微柏子庭前看秀远桂花云外笑香飞石头路滑如能造自有丹霞握手归。

　　偕谭埽庵张菊存项扶公项牧公高念祖过贤溪访息波源公其灯子为吾侍者并此志喜

　　卜得嘉栖最快便于溪尚可使思贤昔奇相业为兰若今喜宗风有陆宣花发上林春更媚月生秀水夜尤妍殷勤不必频留记此后天机已俨然。

　　王云来居士未及就访先以诗见寄喜其笃于为法次韵酬之

　　未见能亲别是便当机端不让前贤常啼卖底心应剖尼父抛来铎可宣空谷莺迁音自啭幽花春在笑犹妍龙渊杖击千峰月光射眉间有跃然。

　　高念祖居士过访咨向上事并出其祖父诗集及自所著示予因即前韵赋此

　　披来三集喜便便家学渊源不一贤此道未行惟自审斯文既没在能宣精金跃冶休惊怪美玉离荆漫诧妍传世经纶应不坠寸心千古有同然。

　　赠秀石禅师

　　剑阁重关昔已过禹门浪里唱巴歌江南到处皆亲友节拍阳春亦自多杖影无端落荒草秋江清浅君能讨大悲林下雨新花香风八面将人扫。

　　埽庵诸公八过访龙渊兼为予作全录序及刻提傀儡卖灯心二说次韵谢之

　　廿载交游著作林频频敲唱一何深机抽千古戏堪作光射群灵灯有心拨出杂糅奇自勘引来醇美喜相斟黄金不必铸钟子别有无弦解赏音。

　　和答埽庵居士九过诗

　　天下久为类分裂有教不使谋各绝道能大同统其别海何曾拒百川决笑彼小异藏孔穴无端强证龟为鳖惟见千圣能出楔多方善诱使自彻吾无隐乎其秘诀著作当溅笔端血石城曾订参同牒双径飞符振西越禾中六载相交迭龙渊九过诗如缀我亦附丽公之热千古风流无与埒。

　　酬沈荑庵项子介二居士过访

　　八面幡吹不令风谁从竿立问天中不禁附丽传斯化却喜参寻妙此同鹤唳九霄惊影白花飞三月笑春红曾闻梅已山中熟咬破方知道在东。

　　寿王亦含居士七帙

　　方外将何以寿公木鸡养就好乘风一声啼彻晓天户扶杖欣看海日红。

　　答埽庵诸公过访四韵

　　春色招摇烟水中喜君一棹快如风龙渊六过何奇特不怪参同善脱空。

　　千古淆讹暗号通添多减少孰能工相逢不厌频频举掀弄全凭破格风。

　　几人看透此宗忙用则行兮舍则藏愧我谬承三圣集满江花鸟载幽航。

　　斫尽丝竿还自寻于焉笑傲入高林陆公不是闲敲唱呼出瓶鹅别有音。

　　和谭公留巨方法师久主楞严用达大师韵

　　刹竿扶起意尤新鹫岭花开别有春今日当机拈出看俨然能笑是何人。

　　紫柏风高类不齐一言曾豁古今迷楞严统揭真声教法藏全彰岂止啼。

　　绍述堪承三祖家春风吹醒劫前花血痕彻见遮那痛忍看寒岩弄晚霞。

　　紫柏大师刻册藏板于楞严已有成规项嵋雪诸公再三请予主其法席予适有长干修藏之举乃赋此辞谢

　　谁将心血绣遮那紫柏曾翻藏贝多我亦长干惭剥刺那能锦上更添华奇君此念深尘刹就里希为较杂讹大法机缘应有在眼明当不混金沙。

　　赠曹秋岳居士过访

　　英雄必夺造物权造物必夺英雄志英雄造物两对头逆顺曲成万古利今喜与公谈禅易习坎堪为性命敌八角磨盘空里飞七圣俱迷漏消息。

　　挽嵩乳密和尚

　　栖凤枝头听好音归来还自笑吟吟藏身东海谁能见春起龙门雷雨深宕漾风光天凑巧儿孙得力何寻讨临行一语寄同条珊瑚撑出日杲杲。

　　赠嘉兴高明府过访

　　灵风善启多情钥八牖轩轩群翅掠庭花春盻玉炊烟化母何曾先嫁作啮镞之机暗号通天生奇中捷于弓柳眉痕拂晓梢月说剑巴陵荐独工。

　　重晤汝航法兄

　　三十年前事已陈不堪举似与时人相逢喜有先春意犹胜芙蓉滴露新秋拂长空鸿雁好同条句子宜倾倒一笑风流彻古今梦花枝上月皎皎。

　　喜晤吴瑟黄居士

　　才高能取亦能与自可因今而作古天下探春实际难几堪击起惊心鼓喜君濯濯水月姿拂拭吹毛人着疑痛快吾宗为变化临风杖影笑何奇。

　　示兴庞冯达生居士

　　自能因不失其亲亦可师宗于此世吾子龙门已杰然而弗苟且于出处尝向嘉湖作浪游二三子与相绸缪惜乎逝早不终事在我独于后嗣忧杖人今偶来此地喜君父子亲承记则此法乳尚能存勉哉绍述成其志。

　　重晤吴鼎陶居士喜叙匡山之旧

　　石耳峰前看鹤飞十年清唳尚依俙鸳湖重发一高笑逗出宗门向上机。

　　赠梅溪肩公佛担之字

　　少处减些多处添掀翻三藏两头尖云栖古佛亲收拾东土西天一担肩。

　　次埽庵居士韵

　　杖头灶破寺苔新蓦面风吹没马尘谁向尸林敲骨问当机应有剔眉人。

　　圆戒日和韵酬谭公

　　梵网偏收此有情戒香染处妙非轻欲钩抛在能牵引终始遮那浪里行。

　　示宰行项子

　　山下有泉孰启蒙不求不愤圣无功经纶天地从心起习坎方令造化通。

　　寿静闻上座五十初度

　　资圣亲扶古刹竿三吴两越作同参就中别有超方句鸳水门前看指南只这是许谁甘花鸟天风意已酣。

　　赠张玉可居士写照

　　为我传神见者皆喜无可相酬只呼你一声使你笔床震动毛骨惊起只这个不落不昧底在你眼中手中且道是花之写春是月之照水。

　　示先筹禅人

　　如虎之缺谁敢争先据其头如马之馵切忌落后遭其蹂十道不通风处别有运握一筹当机蓦能夺得便可倒跨铁牛。

　　示李士先道者

　　能争居士先百尺竿头须进步不落衲僧后无底篮儿应自提更能撞破函谷关中月来讨棒吃与你一个类之不齐咄。

　　赠息庵居士持般若获梦授弄孙嘉兆

　　金刚翻影六如梦谁见如来真有为大士白衣亲吐露杖头指出玉麟儿。

　　寿瑞桓冯居士八帙

　　剔起眉毛是几茎万年枝上月如水分明照彻山河影谁见莲台最上层。

　　鼓山永觉和尚像(天宁寺请)

　　大好圣箭射透石鼓赚杀太原几遭猛虎如何影弄鸳湖惊得木人起舞为甚么起舞只为误沾着了他的毒蛊。

　　佛日石雨和尚影

　　兄从雪峰滚毬来我往鼓山放箭去恰直黯淡滩头招手一笑直得船惊目注旋于南屏径山又隔角相思却成个岩头道底末后句咄且放过这一着。

　　闻谷大师影

　　颖脱瓶窑秃号掌石闹蓝里抽条冷灰中返掷狭路曾逢渠拶教牛上壁将我鼓山箭上加尖奈弃禹门跳浪一霹。

　　寒山拾得二大士倚古槐看龙为灯子题

　　是谁创此想头写彼二子弄卖俯古槐而看潭龙引风雷而出神怪不知死水几年藏直至如今倒岳倾湫使此造物乾坤不敢顽癞。

　　三宜和尚道影有静闻监院侍立

　　老侬以保社累这厮入泥入水恨深这厮以说法累老侬负吾负汝冤结就中斧斫不开谁惜老婆心切梵受门前鸳湖水底有个火把子能烧变化之鱼龙一恁搅乱烟波赚杀他迷头认影之跛鳖。

　　愚庵和尚遇陈白子图赞

　　放步横行没落拓汉到处逢人谁能把断无端撞着小孩儿拈出一枝花不知渠被你换你被渠换黄梅路上雪狗翻留下一则奇公案。

　　文节大师偕三居士同帧

　　俨然指出目前机鸟自啼兮花自飞这段风流谁会得一堂师友笑依俙。

　　远门柱侄禅师像

　　支提崖上抱不平石耳杖头惊毒鼓翻身一跳过龙门大叫云门一字普五灯续起焰纷飞烧杀神蛇与鬼虎。

　　白法老宿与高子念祖同幅

　　高子英华凌跨一世慧眼古心深求实际足以振作天机足以破除积滞更系以赞曰苍苍乎松幽幽乎石盘桓者谁水清月碧噫莲社之高风未坠兮远公彭泽颉颃于千载上下兮聊通这些子消息。

　　飞来大士像为周摩云道人题

　　大易命根断是爻皆变化六龙无首飞渠今何似我却疑大士掠空拈起糊饼将天下人勘破贺贺喜你又遭馒头骂。

　　三十二开士写金刚经赞

　　瞿昙托钵归方丈不曾放光动地争奈空生眼花无端密启其意三十二场恶水泼得尽法界血淋淋阿那个勘破他末后句咄。

　　冯瑞垣居士八帙像

　　天与之容道与之貌人伦之标孝友之教密藏健顺之机英发化育之造五福全而寿高四世贤而德邵自笑步行骑水牛相将宝志同倾倒。

　　项孔彰居士以手加额图

　　人之所以奇于人者辄称为有手眼惟眼能择人手能接物如有不能择接则必盲于邪僻溺于坑阱不如无者之自能藏拙于浑沌也如公之眼久冷手久闲蓦而加额有望使不深于知己者何足以知其故哉予方外人绝未能知公而公绝能知我是必以不能知为深能知也不然何肯如此冷闲而独索我不知者神而明默而成其故乎予于是益奇公之手眼去人远甚。

　　张菊存观察缁衣像

　　王文正公为宋朝贤宰辅自恨一生未曾为僧而此志已非将相所能及今张菊存观察退居林下以方服自娱将追裴公美披衲托钵于歌姬院而倒用佛智作牵欲钩也较此三老有一毫讳忌何能脱体风流以振千古乎噫亦奇矣。

　　张竹房居士像

　　五柳先生自作传恐无知者污其面竹房有函未展卷停笔沉思如想见忽亲见春风吹醒琼花院。

　　李士先居士像

　　庞公倾家私于湘水便能吸尽西江以一破笊篱于陆地上捞捷蛟龙虾蟹平分风月于马祖石头之门今之李士先如地行仙于无爻象中拶出天地人物之性命危微而且赤手游于愚庵诸尊宿之门与人解粘出橛其孤风绝侣殆几乎庞公之逸翮也杖人每见其状辄咄咄而解颐亦奇矣乎。

　　项善男居士镜中像

　　这汉毅然藏身弄影蓦面相逢如驴觑井笑他三圣自肯开眼尿床赚杀镇州谁向刚圈撞醒。

　　项牧公居士小影

　　飞蚊上铁牛拍手笑无休一卷伏羲未画一琴黄帝未调二竖天聋地哑赢得松石为俦杖人不合点破太泄牧公风流。

　　应羽六头陀独步像

　　羽有六而空飞爻有六而象变君之翩翩独行妙在自能潜见今已暗度金针与人聊通一线。

　　悟南张居士像

　　吾宗亦从南渡多因忠孝传家浙闽各树标帜遗风愈见高华公尤自振新水后进无不盈科此其渊源伊洛孰能更知几何。

　　文弢居士影

　　能擘峰头眼可看海底红蓦然俄一笑八面响成风咄须是真到恁么地步始得。

　　天一头陀朱子蓉小坐像

　　此何时乎独忍冷坐这些机关许谁勘破杖人笑曰得坐且坐切莫屎里去卧待你一日自惊而起曰此何时乎不妨与你个杖子去勘天下。

　　吕幼安居士像

　　学能追古以为己才足从吾以慰身夫如此何可以出处较其人哉吕公交游遍海内无不服其高致独与箬庵和尚最为莫逆末与杖人酬唱且亲盆见善刀而藏能作养生主于薪传矣。

　　屠公愚居士影

　　隐几何人嗒然而作不点成文化工在握密移上载之神机阐发六龙之舞跃坐卧闲房春草深指挥如意天花落。

　　谭东里居士痛饮读离骚图

　　屈平死兮离骚已为故纸日月昏兮偷光以何自处谭子亦痛饮此恨兮泄幽愤于几许果诗之可以怨兮今之人于此又何所取此其所以读之愈不容己兮抑自招其魂且不敢死只。

　　杨英羽居士像

　　何处倒牵他欲钩乃能撞入于佛智百花影里醉春风十字街头笑瞥地。

　　自题(朱葵石居士请)

　　西冷桥头蓦劄一笑凌霄峰前看扇　跳杖影俄飞放鹤洲半痕月弄千峰照葵公何似再来裴引出壁僧还大叫。

　　觉浪盛禅师嘉禾语录终

　　复僧祥旦公禅座书

　　昔有觌面不相见千里却同风如西河狮子惯咬杀人之慈明以杨大年李文和见道稳密特意而晤果一酬一唱如挝毒鼓至今闻其声尚有绝倒者予前曾于鸳湖会灵岩檗庵诸公谈及晚近法门卒多点缀即有机锋可观了与生死性命无涉辄为之喻如真道士画符略为涂抹便能驱雷遣将若假道士虽极尽咒水烧黄徒使野鬼见之抚笑又讨甚么死急乎彼时相推已知公为血性丈夫有着手心头便判之风矣去秋于我汝航友人处读菜根佳什兴味果尔萧然喜为之和不意高明能不厌我葛藤于别峰相见且订晤期将见此宗犹有仙人无妇玉女无夫之密也又何幸如之附便裁复俟容倾倒不一。

　　　　　附来书

　　旦披发入山时即知和尚法幢丕振江左恨无翼可翻乃五六年前记锡飞鸳湖时以卧病蹉跎客秋从龙池还接读和尚菜羹诗则又惝恍自失矣痛旦陆沉苦澥群阴胶结人醉我醉未能拨云雾而睹青天坐是顽钝待尽而已展诵法语雷奔电掣六种震动岂止三日耳聋至醒世杂着到处醍醐辄令人意解白乐天得句能令儿童妇女卒皆点首者也即作座右箴铭焚香顶礼曷其有极先此附颂容是月望后或随灵岩过武林或随雪窦渡江时当叩谒一倾郁抱未尽愿言。