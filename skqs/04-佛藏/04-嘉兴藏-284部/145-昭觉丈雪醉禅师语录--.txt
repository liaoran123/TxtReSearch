嘉兴大藏经　昭觉丈雪醉禅师语录


　　昭觉丈雪醉禅师语录序

　　济宗孤迥只余一条白棒入泥入水为人一言半句吐气总在白地光明锦中掀翻播弄直是百尺无枝千里绝迹惟能截断众流便能函盖乾坤单传直指之道亘古亘今所繇特着也后来枝叶繁滋墙壁倚傍徒廓门庭无关窔窱如来禅祖师禅全无分别临济派曹洞派从何特标几何不轮梃齐观缝灌为伍也独见丈雪醉禅师从西北兵戈抢攘中曳杖来吾槜李滴水滴冻为其得法破山本师圆就语录一大公案缘其畴昔为万峰堕地狮得天童正法眼觌体承当全身担荷于雪居禹门静明青莲草堂昭觉六刹开堂拈出成都汉中风景如许络索腾踏当机绝不见一毫枝叶一点气息的的露地白牛禹门激浪复振临济家风可谓滹沱正脉砥柱狂澜者矣比为吾里众檀信延住青莲禅院微窥师意尚似夷然不屑于担水河头卖人者象王窟中卧毗卢顶上行斯其人欤。

　　顺治丁酉中秋日国子司业道一居士福征谭贞默槃谈书

　　叙

　　慨夫教外别传之旨悉成义学筌蹄单传直指之风尽变诗文骚雅只图热闹不顾凌危非大力量大气魄铁橛汉何能挽世颓波作中流础柱丈雪和尚无情无识并无面目无学无文兼无一元字脚无入世法亦无出世法万里南来深知其为破山老和尚冢嫡也郡人仰羡延住青莲转大法轮弗同小小果然宗乘一唱三藏绝诠祖令全提乾坤失色况是六月炎天陡见寒威冰雪茅檐下龙象纵横拄杖边鹰鹞失所者些络索乃秦蜀六坐道场时布漫天网子捞捷人天底钩饵也　轹不惜眉毛请梓述序。

　　顺治丁酉中秋日法弟　轹严大参拜题

　　序

　　无聪明而读儒书知儒书之难有聪明而读佛书知佛书之难教外别传之佛书之尤难所以西来宗旨不立语言文字语言文字俱属筌蹄终非鱼兔末法流失承言滞句认影迷头几令一花萎落五叶纷飞丈和尚婆心太切彻困为人龙象充庭香花满座又一番葛藤郎当络索只凭竿木逢场不顾傍观者哂犹忆年少检五灯诸帙开尺许卷辄弃去不复省览以为此天竺语言文字无关己里及登仕版一翻温色藏本再发宝光秘函虽无所入顿生欢喜今丈和尚荷破山老人钵袋披露胸襟为中下钝根说法不得已而有棒有喝有语录电光石火难为凑泊乃从门外数他人家珍说话不着屋里或曰三教岐途互相诋毁是不知一贯传心喟然悟道直下承当死去活来心性二义圣圣同然而后乃今由丈和尚语录上见饮光破颜知语言文字非语言文字也。

　　六胜居士琅邪王玉生书

　　昭觉丈雪醉禅师语录目次卷一上堂小参晚参卷二上堂小参晚参卷三上堂小参晚参卷四上堂小参晚参卷五问答机缘勘辨机缘广录卷六颂古诸赞分灯卷七法语佛事卷八书问行实卷九偈上卷十偈下

　　昭觉丈雪醉禅师语录卷第一

　　嗣法门人彻纲等编

　　住成都府白牛山雪居寺

　　三门云者个所在多少人忽略过了山僧今日到来虽则挨身直入要且拄杖头放伊不过敲门限三下便入。

　　上堂拈香云此瓣香自从触碎今古历然爇向炉中供养
本师释迦文佛及西天此土历代宗师惟愿不起于座垂手今时谷木生辉海桑一色次拈云此瓣香括两仪之秀气统中外之文芒爇向炉中端为祝延
当今圣主北极至尊伏冀神清九五泽及万方托华夏于掌心铸干羽为农具再拈云此瓣香囊藏四十余载未敢动着毫芒即今爇向炉中供养
本师破山大和尚用酬痛骂痛打之恩敛衣就座溪声首座白椎云法筵龙象众当观第一义师云鹞子过新罗座一喝师一喝座又喝师云饶你喝得须弥岋嶪海水腾波只成第二座曰毕竟如何是第一师云你还要第二杓恶水么白牛与么酬唱已落七落八了也何故白牛之力其疾如风步步稳密卓卓先锋乃佛乃祖亦不敢以正眼觑着岂容汝等拭目视耶山僧今日不惧诸方检责向千圣顶门上撒屎撒尿去也还知么一僧出师蓦头一棒僧拟开口师复打僧拜师叱云汝费尽常住水草犹作者般去就下座白槌云谛观法王法法王法如是(谢词不录)。

　　上堂久雨偶晴人境纷纭金乌投东岭滴露草桥横衲子分中明甚么边事若也分疏得也是乌龟钻破壁。

　　上堂白牛山里上堂东胜神洲打鼓石头瓦砾扬眉草木禽鱼起舞从上先圣顶门尽是时人窠窟若也触途成滞问取灯笼露柱。

　　上堂法不孤起仗境方生境既弗存法从何立竖拂子云此是境如何是法掷下云从兹抛在粪扫堆头雨打风吹去。

　　上堂雾沉沉雨凄凄路上行人胫没泥山前骤涨一溪水隔绝行人千万里突然断岸一桥通薄雾疏林递暮钟此是途路事如何是到家一句竹榻悬星斗挨身倚北辰。

　　诞日上堂吾年四十二作事多颠踬佛祖生冤家怒骂轰天地兔角杖龙蛇龟毛绳虎兕一条铁脊梁勿遭岐路使丝毫尚弗容死生安将继。

　　立僧上堂先圣住持事草草尽把家私脍煎炒方来十个有五双被此羹汤胀坏了更有一伙傍壁流而今狼藉在路头端狮子政黄牛秘魔叉普化铎看起者般老古锥精是一伙穷作乐都来做得没煞割怎似醉头陀光烁烁袒胸露臂与人看佛来祖来生按过白牛山里闲家具付与溪声圆首座。

　　晚参吾游方三十余年走尽半天下咨遍十六七员善知识学得有两句佛法今夜不惜唇皮为众兄弟说一上季冬严寒伏惟珍重。

　　上堂昨日事从昨日了今朝事向今朝来大瞠着起一双眼以拂子左右点云异宝奇珍尽洒开拍膝一下下座。

　　小参佛法闲旷智眼难明撒开有无广形知见头陀一笑瞿昙花势难竖行者端然惠明衣提不起与么拈弄也是抱不哭孩儿未审大众如何话会复举楞严云如我按指海印发光汝暂举心尘劳先起师云老瞿昙一生惯偷天换日负海擎山到者所在计穷力极赤膊袒胸水漉漉地怎奈笑杀傍观大众你道傍观具什么眼作如是气魄三十年后。

　　防御使入山上堂雪刃光寒高挥峻岭奔雷怒喝吼震山川侧耳扬眉丧却性命直下逼生蛇化龙触着则分心劈胆埋兵掉斗转令全提鼓吹频催干戈相待卒令天下横行我只冲锋直取演出三头六臂人人闻奏凯之声撒开遁甲奇门处处伏尸万里防御使问不露锋芒时如何师云血流遍野。

　　冬至上堂两轮日月似梭忙增起时光一线长辗得虚空无走处都来纤芥里头藏大众还知芥子安身处么山河大地草木丛林全承此力惟吾林下人党理不党亲扶起破沙盆灭却正法眼且阴卷阳舒一句如何开派凌冰浮野水春信寄寒梅。

　　晚参举治世语言资生业等皆与实相不相违背众兄弟同在者里拾薪汲水打坐参禅作则同作倦则噇眠如何是不违背底若向此吐得一气许你挂弥勒破布袋跨杨岐三脚驴横行直撞衅灾致福浴日补天始不废出家行脚之志甘沉寂寞之乡只如钟楼上念赞床脚下种菜是甚么人履历若简讨得出雪山六载也是易而为之归宗断蛇锋芒到底拟作违背商量依旧雪峰道底。

　　上堂诸方拈槌竖拂接物利生竖拂子云且佛未出世祖未西来还有者个么自代云有既有不劳更起模画样复袖拂子云你又向那里讨。

　　谢监院上堂举药山久不升座院主白曰大众久思和尚示诲山曰打钟着众才集山便下座归方丈院主随后问云和尚许为大众说法为甚一言不措山曰经有经师论有论师怎怪得老僧师云药山老汉文兼武备韬略全彰弗展戈矛封疆列土院主少观行阵胆碎心苏累他百万重围投盔散甲今者新监院老老成成也不打钟惊众两堂云水洒洒落落闲坐困眠醉上座亦不敢磨棱合缝拾砾抛砖设有问为甚一言不措但向道澹云摇曳拖新绿高树扶疏挂晚霞。

　　上堂凛凛寒霜洗出乾坤正气娟娟皓月印还天地公心遐迩关河淳承至化西来曲调仗庇流通作无窟竉之埙篪韵和不齐之金石拟侧双聪听风传别调中。

　　晚参山僧一夏以来妄谈般若生身堕拔舌犁耕地狱正与么时阿谁随侍溪声首座云自作自受师云我识得你复云既是无人替得冥应众缘毫发不爽因甚三门厨库被蠛蠓虫吞却老僧于须臾顷游遍一十八重地狱末后为众兄弟拨转今昔关头去也众中还有知精微识休咎者么一僧出礼一拜师云看者孟八郎汉又恁么去也遂拽杖打散归方丈。

　　因雪上堂一冷到处寒十方俱纳败天雨六花来别成一世界虚空竖玉幢人天咸仰赖一念阙中边万机绝对待与么历落去犹涉机境在。

　　上堂豁开户牖万象历然境智纷纭衲僧取则头头法法体露金风佛祖临筵目瞪口呿。

　　上堂金刚圈猛跳栗棘蓬细嚼倒跨三脚驴游遍支那国舒摩霄手藏六合于胸中提格外机掷大千于方外与么取次犹是半提且如何是全提一句鸡衔　粟雏竞夺犬卧篱根雪作衣。

　　腊八日上堂者汉才出头来水漉漉地逗到今日干爆爆地末后四十九载阿漉漉地虽则播扬家丑要且粥饭气未脱引得后代儿孙将谓别有三千余年始撞着个忤逆男儿依本据令分辨奴郎不然都去明星上妄想边讨悟分迷我且问你门前残雪日来消室内红尘遣谁扫。

　　上堂昨日新年头今朝是初二东西两序人上下依资次既尔自知时更无别指示雪泻竹枝轻松呼珠玉坠旸乌扑地声助我虚泫气木马摇铃天外飞泥牛吼出春消息。

　　上堂今日三明日四夜叉头菩萨面此是没量事如何是衲僧事雨洗疏林烟影静风抟末木月花香。

　　上堂僧问如何是佛以心为宗师云舌头不出口进云还许学人说道理也无师云向进云如何是心师云你问我答遂敲香几云一句当天八万门永绝生死此话南天竺国大行若我中华已十万八千里南之橘北之枳孔明茆庐汉时草。

　　元宵上堂今日晴明光辉万象堂里衲僧恰好晒眼问铁蛇钻入金刚眼即不问如何是昆仑骑象鹭鸶牵师云牛头南马头北进云不会师云苍天苍天乃云烧灯点蜡庆贺上元设有个汉出来道今朝正是正月半时如何但向伊道汝见甚么人来得与么亲切。

　　解制上堂问如何是到家一句师云下坡不走快便难逢进云与么两眼对两眼师云犹是途中事乃云九十日前雪霾狱麓雾寝长空九十日后春色迷离林峦挺秀正当九十日如何蓦拈拂云识得拂子被拂子碍不识拂子亦被拂子碍拂一拂云时临惊蛰清明节恶龙毒象露全身。

　　住遵义府禹门禅院

　　上堂拈香祝
圣毕次拈云此瓣香佛祖安名不得人天罔测其机第二回爇向炉中供养本师破山大和尚用酬法乳白槌竟乃云四十余年独隐沦风蓑雨笠草桥横等闲泛泛清波上擘破寒江直钓鳞一僧出师云俊哉僧礼拜师云历遍大唐国里觅者汉也难得僧拟开口师云弄藻棁汉僧作飞腾势师云钓竿斫尽南山竹不计工程得便休下座(谢词不录)。

　　晚参尘劫前事只在目前案山子为甚头倒卓举十方同聚会个个学无为此是选佛场心空及第归师云古人向此意分二路话作两橛禹门亦有一颂十方同聚会柴门两扇开一伙风流汉特地学痴呆大众还识庞居士么也只是个急水滩头打毬汉正与么时鬼持千里钞林下道人悲。

　　追严上堂朝朝睡到日红东不会人前撞木钟以拄杖敲香几云天堂地狱被山僧一击七花八裂了也惟有目犍连尊者扬声大叫云快活快活大众且道此老快活从威神力而得耶从山僧拄杖头而得耶试甄别看如辨别得出六出祁山非猛士七擒孟获始称豪。

　　小参日来无事坐岩廊风引金英递远香款款秘从鼻孔入不知惑得几人忙初初白露新沾柳湛湛凄清变作霜情与无情呈见解忘机收摄处全彰。

　　小参有问话者么一僧出师蓦头一棒云王令甚严不许夜行投明须到僧拟议师云纳败了也乃云山僧四十二年历身如化母织得一疋锦腾今耀古世所希罕上至非非想下至空轮际于间胎卵湿化血气微形楼台园观乃至邻虚不可说不可说世界庄严佛土海及过去现在未来是佛是祖从本修因至成道果悉于是中一梭织就复○展两掌云看看偶拂子上座夺去　跳上非非想天下及空轮水际物还物我还我头头尔法法尔各还本位时拂子上座被山僧一掴若此奇异之物四众正好观玩汝何愚极抑他若此拂子答曰某从来不曾移易一丝毫大师何故责我然心生则种种法生心灭则种种法灭师作扯碎○势云众兄弟胸里碍膺未了底问取拂子上座遂掷下。

　　上堂断谷芦边系艇气逼华亭奔涛浪里扬丝声惊奯老且不犯清波如何通信乌鸡夜半衔珠出玄兔天明抱玉回。

　　平叔梁中丞祈嗣请上堂今朝十月十五处处日轮当户长空一扫无云紫竹烟笼秋露僧问白衣观自在因甚抱孩儿师云恰好疑着僧礼拜师云应知天上麒麟子便是人间大丈夫乃云普陀崖畔十里一个亭五里一个铺今古往来人最重鹦鹉曲中有一句保长生子桂孙兰风月声正恁么时调高人难和接拍独归君。

　　上堂今朝腊月八世尊成道也年年三百六十日夜夜天河星乱洒惟有此宵最不良令人一见眼睛瞎大众天寒人寒霜严雪严寒梅边锦上铺花瘦柳上絮网如绵且喜长江十分清韵荡荡漾漾不受伊瞒你道释迦老子还受瞒也橆肌肤龟裂红如火不会犹加彻骨寒。

　　晚参小尽二十九大尽三十日衲子竞奔驰为图甚么事想是要结者一伙奴党去打劫含元殿里大富长者么偷杨岐三脚驴么摸沩山水牯牛么汝等既有如是心行只须打办精神要入便入不可左商右量担阁好时光也何故努力今生取办逗遛万劫难逢才涉思惟举心即错动念则乖设量度伊不去不若无事休歇好正恁么时十方世界乃我一亩无相福田事事具备色色完全大丈夫先天为心祖不自珍守窬他门户穿伊墙壁作么先贤往哲为汝等痴顽日久百计千方设尽法子务要你向一念未起之初体取猛然省得自家屋里事浑身担荷弗假外援殊期汝一副肝胆生机各熟不惟不依他法子做去翻去他法子边簸弄识尘炫卖影响深锥浅凿良可悲也古德云一念回光即同本得且含元殿里还容你用许多般心事么不忖自己芒绳短翻怨他家井底深。

　　除夕上堂去年除夕干暴暴今年除夕太富贵头上雪子擂纷纷脚下珍珠满阶砌击著令人彻骨寒阿谁先我一瞥地如瞥地磕破陈年底脱或顽皮臭骨臀明辰新正是初一复举黄檗云预前若打不彻腊月三十日到来管取热乱在大众今正三十日一众冷侵侵不见有一个半个热乱者且谁是彻底谁是未彻底以杖指东云已彻底向者边着指西云未彻底向者边着复云明日宜早起。

　　元旦上堂今正新年头佛法太煞有苍苍一条杖白白一双手用也用不尽惯会扬家丑擎头戴角来拦腮劈脊搂筑杀有无见摵碎人我口晴天霹雳飞掷地虚空走与么不与么面南看北斗。

　　元宵上堂昨日四今日五天上月儿圆皎皎风以时雨以时人间钟鼓闹沉沉黎庶烧灯祈福纛帷鼓吹频催满眼满耳尽笙歌笑倒渔翁玉一蓑。

　　上堂一僧朝北礼三拜而出师云唵喝啰呾那乃云衲子家一贫贫彻骨一穷穷到底眼漆鼻蓝巉敲冰解取髓不随物所迁常年只如此意气自超然灵明绝舍取松声竹色满东篱吐露春心啼杜宇。

　　万峰书至上堂拈起书云是甚么时置邮到此千里同风信之然矣令行符到通身泥水越海穿山与么来人天众前分明举山头老汉本色到底不肯狼藉一丝子老人向此尚勿更改教不肖儿如何体认爇香云柏子鼎中烧氤氲扑万里此话大行不必更待三十年后。

　　上堂石头山畔打口鼓惊蛰节下清明雨半溪碧浪涌桃花两岸新笋迸出土东村王老祭勾芒西陌牧儿笛歌舞拖泥带水往来人雨刺风针赤骨律。

　　上堂沙滩禹门寺百日期会毕放出水牯牛头角参天地东触西触烟雾一溪风雨快眼亲手亲石火光分电影寒破笠遮头则不无为甚离娄不如象罔。

　　上堂昨日今朝事冬来秋去时陇头霜似雪露地草如泥金刚眼睛十二两衲僧鼻孔没秤称说甚米贱钱荒柴生水冷花径月尝开笑脸银河浪卷浴天星复举大通智胜佛十劫坐道场佛法不现前不得成佛道且佛法现前时如何汲雨洗铛烧午粥翦云补衲过隆冬。

　　上堂问如何是人中境师云泥疏屋壁破进云如何是境中人师云衣薄知身寒进云人境双忘时如何师云面皮厚多少乃云放出玄沙汝虎哮吼吒沙遍地触处丧人命根抑扬衲僧巴鼻。

　　上堂今朝四月一吹起无孔笛走倒铁昆仑笑杀石土地五音和不齐六律难比议特地双耳聋略较些子去。

　　上堂吾有一句百味具备时一僧门外立师云那汉进来僧才入师下座云且喜我堂中有一员灵利衲僧便归方丈。

　　佛诞日上堂是日生员祸害头从兹启我法门忧指天指地夸豪杰惹得吾侪笑未休复大笑一声云且道笑个甚么笑他不是我家种草。

　　发化主上堂火种刀耕汉炎收半载粮肩随拄杖转脚逐草鞋忙智刃挥烟雨毛锥刺锦囊相逢拈弄句事事贵承当复喝一喝云还有承当者么俟端鼻上座归来举似。

　　上堂一二三四五六七德山不识末后句百丈扭得鼻头疼洞山误认在水里卷帘长庆可怜生笑杀多少痴男女顾左右云还识川藞苴么七六五四三二一。

　　上堂五月初五乍晴乍雨白汗似珠倾人人赤骨律不画雄黄符懒县艾叶虎蓦竖拳云惟凭此个物当阳烹佛祖直如巫山三峡锦水滩头鼎沸烟波砂飞石走是阿谁分上事孤蟾独耀江山静长啸一声天地秋。

　　上堂今朝六月一物我炎蒸极有者干暴暴有者汗渍渍看他露柱灯笼番具衲僧气息复云向上一路千圣不传衲子劳形如猿捉影掷拄杖云向上一路今日亲传若个衲僧避之不及。

　　上堂淅沥檐前水迢迢洞此机纷纷珠玉碎湿我衲僧衣霹雳耳边作电鞭眼上撝凭空施妙手要子见天机。

　　上堂夏末秋初万物成熟圣制告圆推倒墙屋牛儿马子搀前走出若到诸方切忌道在禹门山里打失。

　　上堂此事无开口处无拈掇处无采视处喝一喝云无开口处已开口了竖拄杖云无拈掇处已拈掇了顾左右云无采视处已采视了汝等如何取次天高东南地攲西北。

　　上堂山僧久不上堂才上脚跟纳败上天久不下雨一下虚空烂坏带累草木昆虫山川土块无处藏身齐来拂子头上安营札寨复画○云金乌飞玉兔走孤标惯会扬家丑突然跃上顶门间器界根身绝抱守恭惟鳞甲羽毛飞行自在。

　　普请上堂百丈说大义开田沩山驱水牯牛耕田禹门苦禅和子种田然名位虽殊做出是一二老善具和泥合水之用且无截长补短之机禹门家法寻常惯会乘春下种伏惟头首大众协力同心秧针刺破水中天照见本来底面目。

　　上堂才升猊座鼓歇钟停优波离尊者倒骑峨眉山游遍大千界末后来醉上座拂子头上叫屈大众尊者于须臾顷作大佛事是神通耶法尔耶众惘然师云如无引受戒者过来对人天众前与他说破。

　　上堂吾有密语直捷到底七佛祖师来两眸抬不起林下人十中有九觑捕不及时大憨维那一喝师云好人不肯做又去屎里卧。

　　诞日上堂吾家住在断桥西短棹芦烟供野炊白浪满溪人罕渡碧湾桃熟几枝枝问如何是就中一着师云坐地看人忙僧拂袖出师云有本无利乃云上古师匠入水求人把滑推干污脚涴手近日法程滴水滴冻到壑塞壑处坑满坑是与么人具如是韬略若作奇特商量雪涧徒夸万里声断云退见青山色。

　　上堂禹门法道堆积如山若个一丝不挂赤穷汉子始有顾盻分遂指一僧云试下一语看复举佛眼大师在五祖充化主途中着跌少有省处归举似五祖后因拨火猛省虽然如是每至入室未能深入阃奥从容请益祖曰我为你说个喻如人牵一头牛从窗棂中过两角四蹄俱过了惟有尾巴儿过不得师云既是大底过了细底因甚过不得大小祖师欺狎晚进埋没先踪惹他幼儿姹女辈作实法会五百余年一场好笑醉上座当时预数待伊举了展两手云还我牛来伊再有语便云话堕也不致佛眼大师钝置在深浅窠臼里还识禹门么也只是官巷口随分撮马粪汉。

　　上堂一念绝中边乾坤似覆碗历落回机句漫把篾条箍不借借转大圆镜智为烂蒲鞋不共功掇清净法身作破木杓到与么时沙滩水年年日日向东流天地蒲芦一叶秋。

　　上堂问如何是先照后用师云李广陷金微进云如何是先用后照师云蓝田石没羽进云如何是照用同时师便棒进云如何是照用不同时师靠拄杖云我没气力打得汝进云照用已蒙师指示七事随身为指南师云看风使帆僧喝师打僧又喝师亦打复举僧问马祖为甚么说即心即佛祖曰为止小儿啼师云恁么那恁么那僧云啼止时如何祖曰非心非佛师云不恁么不恁么僧云除此二种人来时如何指示祖曰向伊道不是物师云恁么也不得不恁么也不得僧云忽遇其中人来时如何祖曰且教伊体会大道师云恁么也得不恁么也得马大师布缦天网控九万里鹏用尽精神止得一个蟭螟虫于中　跳设有问醉上座为甚么说即心即佛但向伊道低声低声不惟截断两头三处浪走衲子且喜正法眼藏流通有赖。

　　解制上堂五更走起一声钟惊醒两堂瞌睡翁拟向别峰明底事漫天大雪把门封蓦竖拳云去年捏聚今日打开一恁草桥流水担囊负钵霜林冰窟盘结草庵紫灰中煨芋艿碧涧边浣菜根只是不得打湿奴家衣襟角。

　　住陕西汉中府静明寺

　　上堂拈香祝
圣毕次拈起香云此是通醉在天童山里打失底今从万峰顶上拾来第三回爇向炉中供养现住西蜀夔州府梁山县金城禅寺破山大和尚用酬法乳之恩敛衣白槌竟僧问如何是静明境师云乾坤收不得进云如何是境中人师云截断众流机进云人境已蒙师指示全提正令事如何师云迅雷不及掩耳进云恁么则一人有庆兆民咸赖去也师云疑杀天下人乃云佛祖说不到处一切众生皆证一切众生放过处木上座拶碎了也到此蟠桃结无华之实云月巡不夜之风有条攀条无条攀例复举临济上堂云赤肉团上有一无位真人常从汝等面门出入未证据者看看时有僧出云如何是无位真人济下禅床把住云道道僧拟议济拓开云无位真人是甚么干屎橛便归方丈师云此则公案商量者极多错会者不少济公一期剖肝剜胆怎奈动骨伤筋者僧舐铦掠脆殊觉舌流鲜血欲得两不相亏主宾无患除非香带返魂医尽卢手且结角罗纹一句如何收摄邓艾临岩毡捆马云长只手取颜良掷拂子下座。

　　上堂竖拂子云还识此物么良久云山僧罪过拂一拂云此是东京城外草桥胡同王老妈苕帚柄一把因甚在山僧手里不见道张三有钱不会使李四无钱会使钱遂抛却。

　　上堂东西两序正体堂堂更要山僧怎生相为遂咳嗽一声云适才冒寒带累众兄弟目瞪口呿。

　　腊八日上堂尽十方世界凡具血气者悉道释迦老子昨夜睹明星悟道殊不知老汉夜来失利了也问不是心不是佛不是物是个甚么师高声云快问将来僧理前问师云气急杀人僧吐痰云者个聻师云自首者免罪问古德云我者里佛法如马前扑倒相似意旨如何师云识得不为冤进云还许学人转身也无师云逢人且说三分话未可全抛一片心问路逢达道人不将语默对毕竟将甚么对师云老不以筋力为能进云恁么则尽力道不出也师云苍天苍天然而无有乎尔则亦无有乎尔。

　　因雪上堂还有冲锋惯战者么一僧出师打僧云恁么则泥牛吼太虚去也师云将头不猛带累三军僧作挜枪势师云善哉善哉僧拟议师云草贼大败乃指雪云好个现成世界却被伊盖覆了也惟有无阴阳地一片圆陀陀没可把白滴滴绝承当众兄弟曾到此境界否复指雪云风吹入骨肌先绽雨似羊毛地结毡。

　　元旦上堂问一箭射虚空时如何师云点进云恁么则万象流鲜血也师云的僧礼拜师云何不啮镞乃云年新月新钧天乐从霄汉奏春和气和火华炮似地雷奔处处送去迎来人人足蹈手舞拈拄杖云惟有者物乌律律地不顺人情有时棒风喝月骇得终南山藏入藕丝孔里有时打草惊蛇带累须弥卢头破脑裂不为据令而行怎得地灵人杰沔水滔滔洗乱沙汉山岌岌堆春雪。

　　小参问如何是那畔事师云丁丁冬冬进云如何是者边事师云快快爽爽进云孤灯双照时如何师云吃棒有分进云棒头敲出青莲眼大地山河越样新师云冷灶也须放把火乃云吾有一语极紧要极捷径意欲举似只恐无人承当遂扒履云咦。

　　上堂问解制一句作么生道师云一队衲僧来一队衲僧去进云东征西怨南征北怨主人公在甚么处师云汝甚闹在进云率土宁静时如何师云日明云暗问狮子吼时人皆悚栗还有不避者么师震威一喝僧作怕势师云唵吽癹吒僧亦喝师亦作怕势僧惘然师云老僧罪过乃云禅门无固必务要偷心息触翻连底冻当下绝沾滞弹起活雀儿放出铁鹞子今古参禅人失身命于此慎勿堕疑忌孤负两茎眉佛诞日上堂问请师答话师云已布施了也僧默然师云逻赃人犯夜问生后即不问未生前道将一句来师云头长丈二腰阔八围进云犹是生后底师云熟处难忘复举世尊初生一手指天一手指地周行七步目顾四方曰天上天下惟吾独尊云门云我当时若见一棒打杀贵图天下太平又一老宿云释尊大似初生兔子不怕虎师云释尊卖俏怎奈手忙脚乱云门令行未免泥水通身老宿夸经卖纪要且上唇长下唇短检点将来亦似狗咬苕帚柄猪嚼破袈裟静明与么判也是典守者不得辞其责。

　　小参拈扇云灵山以此物话月曹溪仗此物指月老聃见此抱元守一古后得此垂拱平章百姓据此鼓腹讴歌衲僧证此传持祖令乃至昆虫草木无一不备是物大众还知此物么罔象到时光灿烂离娄行处水滔天。

　　祈嗣请上堂问莲花未出水时如何师云风吹不着雨洒不湿进云出水后如何师云馥郁满乾坤游蜂不知处乃云佛祖正脉衲子命根禅门动静人天罔测就中能知者惟普陀崖耳只是不得以眼见心知紫竹林边鹦鹉啼声声唤醒克家儿当风付与徐谋一九岭松苞奕叶垂。

　　小参白日里有佛法有眼者见因甚不肯承当只为眼隔黑夜里无佛法苦使诸人摸壁行忽撞头磕额呵呵大笑彻底承当是二人各鞭伊二十余有二十山僧自吃何也好事不如无复举万峰老人云信得念佛及立志念佛信得参禅及立志参禅师云山头老汉也是病多谙药性得效敢传方唆他一伙堂堂丈夫辈向两头三处讨检点将来似以一疋锦剪作两段了也信得念佛及立志念佛把髻投衙信得参禅及立志参禅抱赃叫屈设两头不涉中道弗居佛记是人有参学分只如佛法二字要且不在黑白圈缋里毕竟如何是佛法二字喏参时无绝学之机学时具叩参之用用而无用始名真参机活之机是为大学参学之旨如形影然机用之心似声传响舍不得取不得历历明明与么得如狮教子立岩端扑地翻身迷子诀勿劳久立。

　　上堂僧问如何是夺人不夺境师云枯树云充叶云如何是夺境不夺人师云鼙残战将寒进云如何是人境俱夺师云才方日蚀进云如何是人境俱不夺师云仰劳大众敲锣擂鼓进云恁么则寒光万里去也师云大众见你败阙问如何是静中人师云沙里无油进云如何是人中静师云泥里有刺进云学人如何履历师云两重公案乃云雨过晴来门外青山如洗出泥津石滑拄杖宁叮不离支大众若能转物即同如来试转者个境界看拍香几云当风击碎蟠桃核露出元初实本仁。

　　小参拈檀片云人人唤者个作香山僧则不然一僧云和尚唤作甚么师拈起香如通居士问弟子不知生从何来死向何去师云问得分明通云弟子不会师云汝处处任运腾腾无事不知无事不会是汝从本已来一条通天活路灵灵不昧了了常知为甚到此翻晦昧了只为汝会尽今世门头事业生处太熟熟处太生提起则终朝庆幸放下滥犹豫之乡弗能一直领览全身信入今幸多方委示洞达机宜也是按牛头吃草然我宗无语句亦无一法与人你不知不会未了底心便是生死根本宜倾忱勇锐刻画提撕拶到用力不及处蓦然会得我知了我会了你瞒我不得到此时大声喊气骂老僧有分。

　　上堂一居士出师一喝士亦喝师作听势士云知得一万事毕师云又去屎坑里走士罔措问云静天空时如何师云也须吃三十棒僧就接棒势师靠拄丈云罪不重科问秋蝉脱壳时如何师云赤条条地进云未脱时聻师云粘皮带骨乃云今朝七月十五堂里衲僧尽出惟有圣僧一人从来不移一步复云相随来也合堂大众也须让他一路不见道轻避重少避老赫赫火云烧碧汉人人白汗似珠倾。

　　诞日上堂今朝十月十五吾侪四十有七特向风雨堆头直指人人立地抖乱陈年花甲撺出南山鳖鼻有时佛头着粪有时晴天霹雳恁他龟鹿呈祥鹤添筹室总非我衲僧家气息如何即是桃脂沾齿颊千载气犹香。

　　即晚小参四十七年没廉没耻爱说聱头禅教坏人男女恣三寸软舌搅四大海水涸杀虾蟹鱼龙都卢干暴暴地虽然煎逼一时打底终成大器等闲烧尾聚风云遍界为霖洒甘露顾檐雨云檐前不断雨声飞珠玉填然满阶砌。

　　城归晚参今日入城见两桩奇特事一博奕者子尽盘空其人拍案曰适才错了一着一人曰未下手时早错了也拍案者捶胸而去是人呵呵大笑又见一翁醉卧路人叱曰者汉醉了翁曰却是你醉路人亦捶胸而去翁亦呵呵大笑四人中有一人能纵能夺能杀能活大众如检点得出不枉在十字街头摆手花街柳巷横身稍涉踌躇转弯抹角多溺器勿使裳边埽着伊。

　　辞众小参一暴十寒士豁开金锁关杖横星月迥衣重露珠沾意路虽寥廓情封吐乱烟扬鞭飞野马裁句控心猿百草鞋边吐玄乌笠上县十影神驹疾新从天外还灭吾正法眼便是此儿男下座。

　　昭觉丈雪醉禅师语录卷第一
嘉兴大藏经　昭觉丈雪醉禅师语录


　　昭觉丈雪醉禅师语录卷第二

　　嗣法门人彻岩等编

　　住浙江嘉兴府青莲禅院

　　上堂拈香祝
圣毕乃云镇夜滂沱击晓烟云雷相送到青莲偶然雨歇晴初出独露长长一个天且南湖十顷烟雨楼孤星象潜辉日浮水面者个境界便是诸公不动脚跟亲见本来面目底时候也只如一沤未发之先浸杀释迦眼睛淹却弥勒鼻孔是与么人敢援其溺从上佛祖于一沤未发之先接物利生山野于一沤未发之先上天童代扫埽庵护法于一沤未发之先易社庵为青莲禅院众居士于一沤未发之先设最厚伊蒲兼请山野登无畏床举扬般若复作怕势云举则不无只恐混着诸公脚头便下座。

　　密言律主请小参师云十字街头出入声色堆里逃禅门前一道坦然平今古行来行去廊下左右铺店客罗列八宝七珍村歌社舞时时转根本法轮语四言三句句明第一义谛铺铺打开无尽藏人人贩卖摩尼珠纵夺自如收放有在伸手缩手许多漏逗贵买贱卖不胜郎当戎马匆匆不息政文殊仗剑逼如来馒头颗颗馨香现观世音将钱来买驴来马去洞明劫外春风犬吠鸡鸣露尽生死根本红粉佳人一生取办恁意厮炒厮煎赤穷汉子露骨露筋就里许多快活绵绵密密底三拳两谎彻头彻尾者拿三道三隔帘闻见酒垆香舌底涎生拄上腭大众还作佛法商量作世法理会一僧云有智主人二俱不取师云还有不落绵密者么李二麻卖饆饠　子张四姐好簪枣卷蒸咬得着超出普贤行门古释迦不先新弥勒不后如无山僧只得道个买卖不饶针。

　　而敕钱居士为外甥蒋圣祖请小参师云秋江卷白云玉露初沾柳适有乘舟人俨如天上有正与么时圣祖夙承愿力厌彼沉浮善诸佛机具大人见烈烈挈挈父母不辞六亲不顾骑青龙游天府泛银河攀月渚兴尽二十重华藏世界再入娑婆春波桥畔作一茎奕叶垂芳之玉树此子去就如是山僧所示如是生亦如是死亦如是间有不如是者棹尽清波金鳞始遇。

　　除夕上堂时日尽时春体露梅林乱吐象先花衲子佳珍成滞货起齿粘连上下牙。

　　过汉阳府栖贤寺访独冠法弟请上堂师云今日冒晓上堂有三桩好事一喜红日半衔东岭二喜孤月犹县北阙三喜大众脚跟个个站在地上老僧所供诣实不敢热瞒众中有不受瞒者且道今日是甚么日子复云汉阳甲于三楚居上游之上位中国之中股肱衡岱眉目嵩庐背负峨眉襟垂吴越中有选佛场地颜曰栖贤被吾弟冠翁当阳坐断绝圣离凡涓滴不漏不佞闻有如是韬略作如是佛事泛轻舟而相访殊意请登宝座以快烟波憾汗颜欠沬不堪接拍惟将吾弟坐断处聊露一丝卓拄丈云木上座为汝诸人拨转上头关去也喝一喝下座。

　　再住汉中府静明寺

　　结制上堂师诣座前指云者样规模当阳显现无人不知有眼尽见因甚十个五双被伊热瞒复顾左右云要会便会不会看木上座向毗卢顶上现三头六臂去也便升拈香祝
圣毕乃云片片瑞雪为谁飘粒粒珠玑洒圣朝想是主人名号雪天将银色布山椒时连云栈口八阵图开鼓角频催大好冲锋法战若我临济儿孙单刀直入老僧避他有分稍涉疑思冻云排阵去也老僧为天童扫塔经今五载复荷众宰官居士飞翰东瓯只得帆开淮面袖拂楚云锡挂终南铛支汉水虽谓不负其来命殊觉有生风骨沿途漏逗了也与么酬唱还有佛法道理也无遂恶一声拽拄杖下座。

　　上堂问知一切法繇本已来离却棒喝又作么生师云箍桶汉僧绕一匝师云如法箍问峨眉琴瑟云中操海岛泥牛月下鸣如何是无弦调师便打乃云山重重水重重无位真人踞此中东岭云拥一轮出照彻人间千万户马驰驰车簇簇耕者耨而书者读风鸣条雨破块今朝冬月廿五在懒石上座母难辰更请老僧演法尘严寒扶病登曲录抖擞精神无一物但据本有些子事是汝诸人立地处。

　　上堂问只见炉边烟未息不知锻炼是何人师云纵目所观进云无面目汉到来如何相为师打进云杖头须得随机用不无狼籍好家私师云是问木人子夜登高峻惟见峨眉月半边如何是那半边师云着甚么死急僧喝师云犹是者边底问生从何来师打进云死从何去师亦打进云只如不生不死又作么生师连打进云恁么则脱洒洒去也师放下拄杖乃云此事如倚天长剑四海宾心绝颣离瑕光寒万里犯其锋者死不移时触其铓者丧不旋踵不以眼见觑之则瞎不以耳闻听着则聋故我临济大师七事随身干犯天下生平卖弄曾不犯一秋毫空拳赤手伐万仞之寨于黄檗单瓢只杖破重围之城于大愚有时全宾即主有时全主即宾有时主宾互换有时照用同时簸土扬尘繁兴问答是则也是似则未似何也我王库内无如是刀复踊身卓拄杖云而今四海清如镜正是　皇图旺化时。

　　腊八日上堂问世尊睹明星高峰堕枕子是同是别师云均非丈夫进云珊瑚枕上两行泪半是思君半恨君师云拈七放八进云请和尚道师打僧喝师复打乃云一别王宫又六春衣霜食草卧寒冰旄头星现眉端上野翠流芳直到今斯辰冻云满袖白露沾裳梅吐烟霞之色霜凝柏脂之香聊申庆祝老瞿昙以八万四千毛孔于一一孔中现八万四千香水海于一一海中现八万四千浮幢王刹于一一刹中现八万四千狮子座于一一座上现八万四千化佛各各佛座下各各满众生击大法鼓演大法义同一口宣同一音演谓佛子住此地则同佛受用适佛性居士闻作如是佛事倾凤池之水润菡萏花移龙扆之屏护苾刍草晨炊和罗粥午馔厚伊蒲表嚫饭僧人人得以沾濡个个咸云具足东边底东立西边底西站脚跟个个在地上毕竟如何是佛底受用起身卓杖云一顿馒头两顿粥经行坐卧在其中。

　　晚参云法无准辔权衡在人因有曲直故假墨绳尔有八两称你半觔如拳作掌用之则伸似刀割水了无缝痕一截截断万派归真于斯领取非去来今复云众公幸生中国不落边邦喜复人身弗伦畜质卑赋男子不堕女流落发为僧行禅家事种种庆幸非一生两生植种德本急须猛力提撕掀翻旧窟那有余工作庸人事业结名利网捞捷六尘然成佛极容易贵乎信而行不得疏而散。

　　除夕资亡上堂云一年三百六十日今日乃末后一日古人道末后一着始到牢关两堂龙象合有千指透此关者能有几人遂指亡牌云者四个汉威如虎兕气若王侯赞画佛乘奴隶祖席五六年来殊无一隙宽蒙堂裁新补旧了无矜伐之声云直岁种竹栽松实有操寒之色其监院嚼雪餐冰抛风流之质于东海登维那披风浴日厝烟霞之骨于汉南公等虽欠点额之污喜脱金萦之难到与么时节大好百尺竿头更进一步贵乎所得不留余影速转身来吾尚迟汝众中有顶门具眼者推倒禅床喝散大众却道山头老汉白日见鬼老僧只得退步有分复举芭蕉示众云你有拄杖子与你拄杖子你无拄杖子夺你拄杖子且与夺二字有两负门与字上认得亲则知老僧今日荐亡徒也是望空启告怜儿不觉丑负门处粗若向夺字上见得的便知推倒禅床喝散大众据令而行负门处细虽是看孔着楔要且车不横推风无竖力然首明生死之殊中露与夺之机末判粗细之见此三关一模托出会一以该三也众中设有此人许伊过年去倘涉沉吟正好挽着眉毛看他春冬交候之际是甚么。

　　上堂以拄杖挑卧具登座上首白椎云法筵龙象众当观第一义师便下座牧雨首座云进步无如退步高师复升一僧出作礼师便打僧拟开口师连棒打退大笑一声云此是甚么时节你犹作者般去就释迦老子一段坚密之骨被白椎上座击碎了也其肝胆热血撒向诸人面前为你不肯荐取老僧只得入泥入水若道白椎上座勘破老僧椎才举起葛藤遍地何待更教人观若道老僧勘破白椎上座不消重登曲录床引骨牵筋昔者德山鉴禅师一日因斋迟托钵下法堂雪峰云钟未鸣鼓未响托钵向甚么处去山便归方丈峰举似岩头头云大小德山未会末后句在你看他三父子发一机出一令盖世惊群勿假凑泊此公案与今日大同小异老僧于此擘开合却要使路平德山向蛆边截肉雪峰去两上添觔岩公以秤锤蘸醋要且口门狭众兄弟若会得德山托钵意便是静明升座时省得典座质问底便知首座白椎了明得德山低头处必会老僧重升事荐得岩头密启句却识牧雨答话心今古拈弄时虽不同要且针线是一如磁石在铁不拨而自转岂可度量计较而明欲识末后句只者是。

　　晚参举古德云十五日以前树凋云作叶十五日以后月满兔儿肥正当十五日晴高天气正世泰兆民熙古人与么说话总是点景非我衲僧家事老僧亦有一语十五日以前夜长睡不足十五日以后褥暖梦有余正当十五日病退非因药身强喜遇春若有个汉出来道大小堂头也只道得一半非我衲僧家事然我衲僧家于此事未明即向未明处朝也参暮也疑胸次中如负人债相似那有间工谈天论地道短言长念念时时触处现前不离本位万不向外边打之绕唐突古今良久起身云请归长连床上问取好。

　　解制上堂云推开两扇柴门放出一群虎兕爪牙虽未契时志气塞乎天地渔猎五蕴山中还归一微尘许动则草偃风行静则花开碓觜踏遍大千沙界犹在静明山里好大哥与么尔草鞋连底破了只用十文大光钱买贴肉汗衫垢时阿谁与你浆洗。

　　示众云静明无隔夜禅与人参复拈拂子云而今有也拂一拂云到与么也未。

　　为雨树拾骨榇上堂云雨西堂告寂辞老僧云不参禅不学道单单只会吃饭穿衣屙屎放尿以此报师恩以此继宗祧抚掌三下师云少卖弄雨吉祥而逝师乃云追公之妙年四十有四不知作何等行业得到与么田地杖掉明月清风足跨烟霞之背是公本有青英得非机偶造次凛凛然似金乌揭于中天草木丛林被其光彩郁郁乎若玉兔浴于东海鱼龙虾蟹啖其影质且非妙运神通只为其机如此今值收骨榇为伊此举也大奇也大奇鹤头翁送乌头儿三春不雨时颠沛野谷猿闻也皱眉(时旱无雨)。

　　浴佛上堂竖拄杖云从上诸佛以此利生接物诸方知识以此举扬般若今日静明以此祝圣诞大众凭此一着报恩已竟脱或踌躇翻成两着了也兹乃吾佛世尊鉴得合国人天从威音王佛以来执此一着不能放舍故从净饭王宫走出与人解黏去缚却道天上天下唯吾独尊憾当时无人蓦面一唾致使四十九年含血喷天自污其口末后出个跛脚云门道我当时若在一棒打杀与狗子吃贵图天下太平是则也是检点将来已迟八刻静明只得向矢上加尖与汝颂出落浴金盆事以乖惑痴男女叹奇哉半瓢恶水当头泼笑破虚空两片腮。

　　祈雨上堂今朝四月十五乾元错乱历数初夏无雨心寒芒种犹多燥土畬耔无力可施二麦杳无一朵草木绝以沾濡农夫吃尽辛苦物我肉眼望穿至公何故如此士庶祈降滂沱用解憔悴之色伏愿彤云千里润泽八荒六府三事用修草木幸娑竭老龙王为祷雨而来见面于兹(时绘天神像)试问众中还有知时识节者么膏雨从兹澍山川尽改颜。

　　阅藏上堂问万法俱空兹阅何法师云终南山势险迷却许多人进云恁么则转藏已竟师云横看成岭竖看成峰乃云金轮御世均斗柄以命四时光被群灵等太阳而照万国修眉映眼人人以具三身直鼻垂唇物我圆成四智无端四十九载斥小弹偏用尽参芝病根愈炽末后巧施方便沥胆披肝木人脑后添腮石女瞳中剔翳一腔热血漏逗半兜动则乖直指之风静则醉昏散之地路逢一笑之子衣钵两手交伊余机未罄之徒阶级从兹以降故有半满之曲空假之分犯斯禁者遐播流芳谓修多罗如标月指青天寥廓火云虽旺以难遮智海沉溟远舰乘机而易入鼋羹麟脯空闻其名羊酪猩唇曷足云耳宗教之旨八字打开有眼亲手快者向白纸黑字上摸着老瞿昙鼻孔别一壶天。

　　上堂云此事贵乎知有设知有天赖之以为经地钦之而为纬人物庇之接长世界草木信之茂实根芽君王本之一匡天下佛祖位之续慧联芳复竖拂子云若道有头上安头若道无争奈者个何良久云今朝半生知浴不识好恶烧上一池恶水与合山大众涤垢磨尘揩浣意识殊知精严妙体本自莹彻此乃麟趾凤毛之穴龙潜虎伏之区浇一滴则尘沙诸佛同时沐发一沤则草木昆虫洁其体圆陀陀洗出乾坤正气阿漉漉顿消历劫无明山云起舞松月高呼干戈靖于选佛场法身浣于沔水上下座。

　　解制上堂问问也不犯当头答也不落二三请师一鉴师打进云谢师答话师云灼然乃云九十日以前晴有余农人吃尽辛苦九十日以后甘雨怯秋穗迫于铺舒正当九十日是我藩府报本之日众宰官忱务之时林下人以虚空为口沧海为量逐日饱无米饭饮木楂羹闲坐困眠随分度日以此参天地感鬼神报洪庥酬罔极时也圣制告圆公私两利佛法世法原来钵盂口向天结制解制两只草鞋没量阔有者道向深山幽岩中烧枯洗月有者道即此长连床上敧枕高眠拽拄杖下座一时打散。

　　立两序上堂蓦竖手云独掌不浪鸣合拍云两手鸣掴掴昔者灵山会上亲行此令三千余年无人举着醉上座已珍藏五十二年今日从新举出互相酬唱若作声见声不自声若作色明色非所有只饶离声色外见得分明犹是法身边事毕竟如何是法身向上事鹦哥能会舞还要翅边风。

　　晚参结制解制千古常规只如一念未有之先结之一字安寄生佛以来释迦尚不敢以道自任矧浩浩商量者似栽角于兔头植毛于龟背亦恨根基有级故马大师设禅堂以馆多徒以众荷众克责自恣因尔说个结要把历劫无明种子磨擦到十成处名之桶子底脱亦名无事人斯谓之解静明颇知众兄弟作略亦效古人体式以十月十五日为结且布袋口属老僧你们向甚么处屙如定夺得一期粥饭钱渠侬自还不关老僧事。

　　结制上堂云绾着布袋口盛满金刚栗棘一垂竹帘箔深藏无位真人幸值皇风浩荡琴演溪湍东方既白蟠桃带绯色而吐青峰律转一阳庆云驾虚空而出幽谷景星再现炫耀人天霜径初开象龙毕集九旬禁足殊无衲子之风百日安期辜负拈花大义山长水远白练拖经天纬地之材日居月诸衲子登不生不灭之岸故尔禾山打鼓雪峰辊毬普化一生摇铃曹山今日孝满惟有静明不循旧辙单单只会骂人今将五十二年一副罗刹脸面不是祖师巴鼻且非格外提持撞着磕着佛法相见。

　　晚参师以杖拨空三下云道道众无语师云此事因你有者个碍故假拄杖子拈提猛然荐得一任呼唤如信不及且向长连床上朝参暮究如何是我主人公不见道识者唤作佛性不识唤作精魂与么说话取笑大方若是眼里有筋掩耳而出勿劳久立。

　　上堂云今朝冬月正初一寒风败叶满阶砌冰凌板上雪花铺佛事人情俱告毕复指雪云那个为甚么擸擸　　良久云开眼也着合眼也着。

　　小参云火炉边烹尽丹霞木佛霜雪里冻杀陕府铁牛虽无涂裂之夫幸有知味之士时干隆冬节逼祁寒兄弟既有梯天洗月之能不得拘于一七二七唯以此事不明不白处有物于中一旦了然始不负静明盐酱还容得昏散二魔么既容不得急荐取。

　　上堂。问：“人人有个铁鹞子，为甚么飞不出？”师云：“谁缚汝。”进云：“挺身而去时如何？”师云：“未出六合在。”问：“只见炉烟匼匝，未审穿却何人？”师云：“才闻战鼓响，忽听凯声回。”乃云：“今朝冬月十五，衲子宜知处处。旸乌岭外呈祥，霜消其泪如雨。物我尚事提持，诸人何不自取？寒威之色全施，时令固当如此。大众，还有向剑刃上横身、冰凌上走马者么？”

　　小参。“今朝刚十四，明日是十五。日子挨排来，气候不饶你。霜裂地皮枯，风敲入骨髓。曩者灵山令行全提，不过如此。寒乃天地根，热为万物母。参寻上士，欲出寒关，先隳暑室。然此积弊，急须审问。倏然觑破炎凉之弊，则生死烦恼，豁然永断。已过关者，掉臂不顾。阃内之夫，如何履历？古人向此不肯放过。所以，释迦老子，舍金轮之宝位，雪山六载，始见自己本命元辰。此是第一个不被寒暑所使底。众中有不被寒暑所使者出来，拄杖子与伊道个第一义谛。”

　　冬至。上堂。僧问：“天寒地冻即不问，池鱼鼓浪时如何？”师云：“头重尾轻。”进云：“未动已前聻？”师云：“阇黎看他有分。”乃云：“晷运推移，乾坤合辙。惺惺底惺惺，瞌睡底瞌睡。今朝群阴剥削之际，旸乌添一线之光，草木得以扬眉山川，以苏其困。只为节候不饶，所以令行在即。”复举临济上堂，云：“赤肉团上有一无位真人，常从汝等面门出入。未证据者看看。”时，有僧出，云：“如何是无位真人？”济下禅床，把住，云：“道！道！”僧拟议，济拓开，云：“无位真人是甚么干屎橛？”师云：“临济远祖寻常发一机、出一令，如金翅擘海直取龙吞，又如栗棘蓬、金刚圈，令人啖咂不得。末后与么说话，大似三家村里没齿老婆教三岁孩儿：‘你莫哭，我移时有乳哺你。’大众，临济大师败阙处不必更问，且道老僧站在甚么处便解与么道？”

　　上堂。云：“适才鼓歇钟停，问答已毕。大众见老僧坐此曲录，老僧见大众脚跟站在地上，彼此亲见。僧是僧，俗是俗，并无丝毫混淆。灵山会上不过如此。时政季冬改旦，严寒抱露，霜铺雪岭，月转梅梢，宇宙冰清，乾坤肃静。且道是衲僧事业，是正令全提？时，尧天独朗，四海歌有道之风；舜日重辉，边邦树藩屏之德。为无所为，不化而化，咸承垂拱，共牧清彝。”

　　上堂。云：“老僧赋性愚鲁，百无所能。射、御、书、数，懵然不识。今于十字街头开个冷铺，且无南北滞货、海外奇珍。”蓦竖拳，云：“单单只有者个。众中有别皂白、知觔两底，不妨定价还钱，作个现成买卖。”良久，拍膝，云：“世人知贵不知价，留与机前打佛魔。”

　　腊八。上堂。“夜来月白如银、星落如雨，人人双眼圆明，何故有见与未见底？一种输与老瞿昙，蓦地抬眸而自许。”遂举瞿昙初生，一手指天，一手指地，周行七步，目顾四方，曰：“天上天下，唯吾独尊。”“与么说话，一大事因缘尽形吐露了也，那待夜睹明星？如许快活，就中稍有些子淆讹。若道四十九季谈玄说妙，是夜来悟得底。且山本秀，而水本清，乃至胎卵湿化，各适其时，何曾欠一丝毫？据伊手指天地，夸经卖纪，已是浑囵，现大人相，无事不周，无事不备。那待今朝添此一番络索？众兄弟既在此摩裈擦裤、头白齿黄，煤墨宜辨，皂白须分。不然一向儱侗，济得甚么边事？”复呵呵大笑，云：“老僧恁么说话，也是熟睡饶谵语，祁寒着绤絺。”

　　上堂。云：“今日两次上堂，专为老瞿昙夜来被明星刺破双眼，始识自己本命元辰。故老僧再申奉荐，繁兴大用，举措当机。发一机，如雷震青霄，无机不被；施一用，似鹏吞巨海，无水不潮。多因情生智，隔想变体殊。所以劳瞿昙多者一番泥水，拟作佛法理论，犹隔铁壁银山。若作世谛商量，此是甚么时节？”复卓拄杖，云：“老瞿昙三百六十骨节、八万四千毛窍，被老僧扭得血淋淋地。众中有不动舌根为老瞿昙答一转语者，请他登正位。”

　　除夕。上堂。举黄檗大师示众，云：“预前若不打彻，腊月三十日到来，管取热乱在。今正三十日，且二十四寮并两堂大众，出出入入，鹰头鹞眼，虎背龙须。也有向长连床上作自了汉，也有闭门打睡、接上上机。又一伙新到，庞眉臞骨，似摩利支山下来。那堆头，哆哆啝；啝者壁厢，嘻嘻嗄嗄。总似了事人，不问甚时节。有者道：治世语言、资生业等，皆与实相不相违背；有者道：年尽、月尽、日尽、时尽，过了此夕，不复再逢。”师复云：“呸！又恁么去也。吾常为你道：记得昔季骑竹马，经今不觉白头来。”

　　晚参。“今夕先与你们议定。凡世法、佛法，俱要做毕。禅要参毕，机锋对毕。有无情见，一切放下。连放下亦放下，过年去。出言吐气，务要新鲜。若有一句是今夜底，俱属陈语。且今夜又不得论明年事，但凡说着春新二字，均为未得谓得、未证谓证。何故？临济儿孙，只许觌面当机，不许牵枝引蔓。”复一喝，归方丈。

　　元旦。上堂。僧问：“新年新日即不问，如何是安乐事？”师云：“汝又讳今朝。”进云：“离却棒喝，请师一语。”师便打，乃云：“斩新条，行新令，一段和风从此振。郁垒神荼取次粘，天下衲僧来乞命。通身手眼耀今时，杖头八面神机劲。铺舒尽是儿孙事，释迦未出那伽定。”遂竖拄杖，云：“此是新底。若作旧物会，料掉没交涉。”

　　解制。上堂。师云：“▆年头佛法不是寻常。烧灯寒夜迥，银树肆开花。一尘一佛国，一叶一释迦。从此出门去，好生亲近他。”

　　小参。师云：“乾坤合辙，日月双推。贯古该今，斜风竖雨。逗遛三界，磐礴五行。轮王御世，班文经武纬之贤臣；佛祖振宗，指渐修顿悟之捷径。追培万有，整顿八荒。以觉觉斯，惟人最贵。故有非空非假之妙，道不生不灭之阶。除惟证，乃知匪徒虚设。孝子巴龙章，为慈母生天之日，仗三宝之慧剑，截六道之蔓延；涉爱河汹涌之波，跻净域期登之路。”遂指亡牌，云：“此是神通大光明藏，秘密总持，福德聚门。一念归真，万缘寝削。大人具大见，大智得大用。持奖戎务，津济勋闱。廧堑
皇图，股肱王室。”复以杖敲空，云：“人天以此为阀阅，佛祖以此转法轮。顿渐两忘，权实双泯。”

　　法帔至。上堂。师云：“一向不说禅，精神合爽朗。”遂震威一喝，云：“此是从上慧命，后昆准绳，先贤往哲尽力道不出底句，静明于此把拂登床。”复举佛果禅师受法帔，上堂，云：“裁蜀锦，剪吴绫，披白玉，间黄金。”师云：“山头老汉，当面换却人眼睛。虽则寒毛卓竖，要且无大人相。”遂指绣狮，云：“此是瑞吾王居士下东瓯造来底。上有斜日晒青松，下有澹烟笼紫雾。狻猊吼处皇封荡开，万世之基野翠流芳。椎拂击碎千季之壁，恭惟丛席赖子成褫。”

　　立秋。上堂。师竖拄杖，云：“者个物事，不顺人情；成今焕古，了无曲直；拟涉踌躇，银山铁壁。”卓一卓，云：“如由基箭，能射绕树之狂猿；若云长刀，奋斩不平之寇贼。”遂左右顾，云：“你道那个是不平底？莫不是语默涉离微么？料掉没交涉。莫不是潜符密证么？料掉没交涉。莫不是一尘起、大地收么？料掉没交涉。莫不是满眼满耳、填沟塞壑么？料掉没交涉。正恁么时，谁是交涉者？朝立秋，般般收。”

　　辞众。上堂。震威一喝，云：“狮子频呻。”复左右视，云：“象王回顾。”卓杖，云：“者个处所，未到者直须亲到，既到者不得住脚。为甚如此？节义高千古，孝忠响万年。”下座。

　　昭觉丈雪醉禅师语录卷第二
嘉兴大藏经　昭觉丈雪醉禅师语录


　　昭觉丈雪醉禅师语录卷第三

　　嗣法门人彻纲等编

　　住保宁府草堂寺

　　上堂。问：“如何是性天底蕴？”师云：“今古历然。”进云：“莫是学人安身处么？”师云：“且莫诈明头。”进云：“过在甚么处？”师云：“是。”问：“如何是今日事？”师云：“疏雨洒空阶，点缀人衣湿。”乃云：“座已升了，问已答了。且新草堂还有佛法宗旨也无？”良久，云：“人人眉毛县额上，个个鼻孔下头垂。今日风势稍严，不劳重下注脚。”复举芙蓉大师访实性大师，“上堂。以右手拈拄杖置左边，云：‘此事若非芙蓉师兄大难委悉。’彼时一众呼为绝唱。直眼看来，大似左手贴神荼，右手扶郁垒。流通法眼即不无，要且伤锋犯手，五百年来受人点检。时，醉上座退隐，过阆苑，访离指法兄，翻以院儿托我。既推委不及，勉强祇承。今日只得依科判断，不向节外生枝。人情、佛事一时告毕，万不敢以木上座左拈右拈以当宗乘中事。草堂与么告报，还有佛法道理也无？”良久，云：“二株嫩桂久昌昌，香馥刹尘尘点劫。”下座。

　　结制。上堂。拈香，云：“此瓣香披星带月，每从刀山剑树下拾来，剖腹剜心，直向谏言触忤边拈出，爇向炉中供养。”

　　本师破山大和尚用酬法乳。白椎竟，乃云：“庚峰定穴，水肃山宁。乾坤作宅，日月为门。昂藏大宝，盖古振今。无位真人，于此安居。结制。金毛狮子来此，气雾腾腾，牙如剑戟，口似血盆。拄杖子呵呵大笑，者样太平世界，不必簸土扬尘。且十里一亭、五里一铺，是渠家惯行底熟路。何故向洁白地上更觅关津？今日，藩司杨公、太守王公、别驾彭公、司李郑公，台星高照，合郡云临。此间风月如天迥，只为分明赚杀人。”复举风穴于郢州衙内，上堂，云：“祖师心印，状似铁牛之机。去即印住，住即印破。只如不去不住，印即是？不印即是？还有人道得者么？”时，卢陂长老出，问：“学人有铁牛之机，请师不搭印。”穴曰：“惯钓鲸鲵澄巨浸，却嗟蛙步　泥沙。”陂伫思，穴喝曰：“长老何不进语？”陂拟议，穴便打一拂子，曰：“还记得话头么？试举看。”陂拟开口，穴又打一拂子。牧主云：“信知佛法与王法一般。”穴曰：“见甚么道理？”牧云：“当断不断，反招其乱。”穴便下座。师云：“穴祖钩锥在手，格外提持。秉杀活威权，展摩霄气宇。陂公只见锥头利，不识凿头方；只知香饵脆鲜，不觉污肠翳膈。草堂与么判断，还有优劣也无？”下座，“如天远拂，撝似海深。”

　　竖法堂。上堂。“天王华屋，没量大人以安居；阆苑祖庭，四海象龙而蹴蹋。既云成现，何假修持？昔日贤于长者亲行此令，今朝草堂寺里重整徽猷。首承别驾彭公，捐俸鼎建。向深山，采梁栋，青龙背上载将来；截其长，补其短，磉角头边柱拄石。磨棱合缝，振古盖今；飞甍长檐，廊藏海月。人人单刀直入，个个沥胆披肝。”拂一拂，云：“还识时节么？云扶伞盖蟠龙伍，月浴嘉陵帐锦屏。”

　　小参。“时临仲冬，节届长至。飙风大作，草木摧残。缁素同观，为甚长连床上犹有瞌睡者？”复云：“为汝有者个在。”喝一喝。

　　上堂。云：“烹佛烹祖恶炉韛，谁敢当风；锻凡炼圣辣键锤，为求知己。收尽十方云水，浩归四海狞龙。既然煤炭现成，当阳讵可忽略。冲锋不惧者，一超直入；焦头烂额汉，贴体换衣。永为佛祖关键，可作众望矜式。于此拈提第一义谛，适才钟鸣鼓响，第一义谛被伊花劈了也。大众，还识么？一夜霜风吹大野，天明瑶草散花天。”

　　腊八。上堂。“雪峰六稔一团疑，衲薄肤龟肚又饥。彻困不因寒所逼，起趺搔手豁双眉。霜叶堕，鸟猿啼，无端狼籍一堆堆。不识阿谁先一见，和烟拾去斗风炊。大众，且道老瞿昙悟个甚么？衣上霜灰吹作雪，须边露气结成珠。”

　　资亡。请上堂。问：“旷大劫来无处所，若云生灭悉成非。如何是资荐事？”师云：“炉烟初爆出，万象尽含辉。”进云：“风清日丽真堪快，何独子期忆伯牙？”师云：“别有知音知。”问：“法鼓冬冬，好个话端，请师拈出。”师云：“谁敢当锋？”进云：“若个已游忉利乐，法王展席震娑婆。”师云：“阇黎不如他。”进云：“恁么则有意气时添意气，无心常住印心常。”师云：“道破即不堪。”乃云：“吹法螺，击法鼓，垂法言。六道四生，同超十地。卢荆人在内否耶？此是别驾彭公见得底，请启上已道了也。教山僧怎生相为？”蓦呈拄杖，云：“拄杖子证甚么果位？到者个所在，不许谈玄说妙，恶死趣生。六道坦平，四生路绝。乾坤收不得，宇宙莫能该。是如是人，作如是事。”复举世尊因耆婆善别音响，至一冢间见五髑髅，乃敲一髑髅，问耆婆：“此生何处？”曰：“此生人道。”又敲一曰：“此生何处？”曰：“此生天道。”又别敲一问云：“此生何处？”耆婆罔知生处。师云：“当时山僧若见，待伊别敲，云：‘此生何处？’劈觜一击，管教老大世尊结舌有分。”起身，拽杖，云：“频拖雨脚横霜岭，摵破寒烟下榻来。为甚么？”

　　春日。病起。上堂。问：“冬寒夏热即不问，如何是立春一句？”师云：“每见敲锣人，是迎社火客。”进云：“还有不犯春令者么？”师云：“有。”进云：“梅花初笑频堪画，阆苑花肥壮锦峰。”师云：“今日风头太硬。”乃云：“也大奇，也大奇，此翻病毒世堪希。寒热夹攻心眼怯，违时失候行门亏。过桥社火穿新履，科首勾芒荷旧犁。今幸老僧初起榻，阴阳交谢在斯时。寒风吹两耳，杲日正行空即不问，且道春从何处立？”按拄杖，云：“高着眼。”

　　上堂。云：“今日不许问话，问话者三十棒。何也？王令甚严，不许夜行，投明须到。”时，一僧礼拜起，师便打。僧拟开口，师又打。进云：“满怀春意思，尽在不言中。”师云：“性命也不顾。”复竖拄杖，云：“且道拄杖子据甚么道理，得与么锋利？为伊曾在灵山会上亲见释迦老子来，故有如是气魄、如是恶辣、如是猛烈、如是韬略。然老僧年来堂开数四，亦仗伊劻勷，聚集湖山衲子，接待四海象龙，乃至赴火蹈汤，杀活纵擒，指东话西，打开捏聚，无一事弗藉伊力，具斯光，耀明斯法眼，得大机，显大用，助其玄风。老僧道：‘木上座既到与么田地，还有优劣也无？’有时间把出门去，卓破阶前下马台。”

　　元旦。上堂。问：“腊去春来即不问，如何是当阳一句？”师云：“汝自道了也。”进云：“和风吹万国，化日丽三祗。”师云：“又去外边打之绕。”乃云：“斩新条，行新令。夜叉头，菩萨面。是我衲僧家事。今岁壬丙当权，运行在己。短杖挑破岭头云，露出长天一古镜。照见无位真人面门斑，因尔露名又露姓。”遂高声喝，云：“既是名姓俱显，更要参个甚么？风催旭日升阶，雪溜光寒烛地。”

　　上堂。问：“黑白未分时如何？”师云：“曲不藏直。”进云：“十方薄伽梵，一路涅槃门。如何是门？”师云：“几回江上望，春色入岩廊。”问：“如何是三冬九夏事？”师云：“文彩已彰。”进云：“一念未生时如何？”师云：“闲持短策倚云立，竹色松声点缀衣。”乃云：“今朝正月初九日，不会谈玄话有无。竭力！幸有木上座，威风凛凛壮寰区，横机势拔寒岩迥。率略盈眸星月孤，为接方来摇短舌，东廊西壁挂葫芦。大众，既是与么现成，何不当风荐取？有者道：‘此是格外提持，明向上事。’有者道：‘即事明心，附物显理。’与么说话，俱是门外打野榸汉，比拟相似语。欲与木上座把臂谈心，千里万里。”

　　元宵。上堂。竖拄杖，云：“头头上明，物物上显。既是与么现成，参玄上士为甚么插脚不去？”复顾左右，云：“见则总见。拄杖子于宝华王座上孤迥迥、峭巍巍，腾踏当机，翻云作雨。因甚十个五双却又不会？只为眼隔天地位，万物育，四时成，八节遂，用无功之用，齐不齐之德。惟我衲僧家，风味悠然别。长伸两足睡，勿问月圆缺。”

　　上堂。问：“莫行心处路，不坐有无功。”师云：“乾坤收不得，宇宙莫能该。”进云：“脚跟踏破澄潭月，杖底掀翻碧落天。”师云：“八棒对十三。”乃云：“今朝说话，不是寻常。天清气朗，水秀山长。处处村歌社舞，人人气宇如王。楼阁门开也，不劳弹指，举足便至；菩提座广大，善斯登者，智境全彰。众兄弟，老僧若作你，置百千问难，问问各别，管教曲录床上老汉结舌；众兄弟若作老僧，于此座上横说竖说，说到尽未来际，不曾道着一字。阿呵呵，还知我支那国里无禅师么？”复举异见王问波罗提，曰：“何者是佛性？”提曰：“在胎为身，处世为人；在眼曰见，在耳曰闻；在手执捉，在足运奔。遍现俱该沙界，收摄在一微尘。识者知是佛性，不识唤作精魂。”师云：“许你说道理。老僧若见，鞭伊三十拄杖，贬向边邦小国。此是甚么时？摇老婆舌，教坏人家男女。不惟般弄识神，堕在奴儿、婢子风下。设有人问：‘草堂如何是佛性？’”拍案，卓拄杖，云：“咦！”下座。

　　双桂老人诞日。上堂。“今朝正月二十一，时节分明重举似。宇宙横行逆顺机，吾师寿量等幽石。佛岩千尺倚寒松，上挂藤条翠扫风。下有嘉陵万里通，波涛漩复自甬东。茅屋溪边三两重，炉烧柏子祝芙蓉。半千衲子绕蚕丛，问答如云叩己躬。一条拄杖活如龙，直下逼生鱼化鹏。杀活纵横不让流，气宇奔腾贯斗牛。拈起毫毛吞万象，拟议思量全机丧。此是不肖儿孙谤，是则名为真供养。时老人六十有六，通醉恨不在前，遥申此祝。且道拄杖子还知有此时节么？春风吹大野，何处不承斯？”

　　解制。上堂。问：“如何是法身？”师云：“正是时。”进云：“如何是报身？”师云：“坐立俨然。”进云：“如何是化身？”师云：“千人环绕石芝山。”进云：“三身中那身说法？”师云：“路僻只缘樵径迥，烟深殊识葛洪家？”乃云：“人间修禊之辰，林下限满之日。灰头土面净尽，声色堆里游戏。足无十字牢关，舌有百千三昧。细剥云外清风，摵碎虚空乱坠。杀佛杀祖杀人，务造弥天大罪。扶起破沙盆儿，推倒银山铁壁。每因据令而行，唤作衲僧巴鼻。拨乱四海烟霞，毋犯当头一句。子去撞着犁牛婆，此畜生来已五岁。”复举临济访平田，先逢一嫂使牛，济问：“平田路向甚么处去？”嫂打牛一棒，曰：“者畜生到处走，到此路也不识？”济又曰：“我问你平田路向甚么处去？”嫂曰：“者畜生五岁尚使不得？”济良久，曰：“欲观前人，先观所使。”便有抽钉拔楔之意。及见平田，田曰：“你还见我嫂也未？”济曰：“已收下了也。”师云：“风前据令，语下藏锋。若非济老擅辩端倪、终成途路，气宇锋捷、霜径晴明即不无，且那里是济公收下嫂处？听取一颂：阿哥两足如云急，拨雨瞻风织翠微。末后岐逢臭大嫂，立身撒尿惹人疑。”

　　上堂。云：“此事原非偶，锋芒别易难。机前风雨堕，化外斗牛寒。棒下无生忍，言中见肺肝。火云烧碧汉，汗漫洒人间。谆谆禅悦食，滴滴古龙涎。致此餐亡过，超然别一天。风前如爽快，莫作等闲看。”时，别驾彭公为卢夫人英年辞世，请升宝座。“政客岁归天之时，时节合识，一道坦然，等太虚而无隙乘，除物我，吞吐八荒，若日月以长明。”遂顾左右，云：“还识时节么？数朵火云天上着，半窗宿雨座前香。”

　　上堂。问：“眉间挂剑，截断葛藤，是甚么人境界？”师云：“三千剑客，耻见庄周。”乃云：“今日六月六，人间曝衣　。草堂无所蓄。”蓦竖拳，云：“惟有者个物，不属阴阳晴雨，不受梅天摆布。见者定超三有，闻者横机独露。是古佛生涯，是死生窠窟。乃曹源之一滴，系鹫岭之玉柱。用之成佛成仙，体之无声无臭。竖穷三际，超非非想之圣轮。横亘十方，拓无无明之坦路。”召大众，云：“还识此物么？海神知贵不知价，留与人间光照夜。”

　　两序煎点，请小参。师云：“今秋霪雨大作，佛法悉为烂却。普请大众协力，扶起当阳一着。要道信口便道，抬眸早已是错。若还拟议沉思，犹隔银山一座。正与么时，不得东磕西磕。”

　　诞日。上堂。云：“五十四年来，住在无明域。心火欻然起，霹雳轰天地。棒倒须弥卢，喝翻大海水。毫发不相容，横机实如此。是祖佛生涯，示衲僧巴鼻。扶竖临济正宗，全凭些子火气。”遂呈拄杖，云：“此公最得力，生于混沌之世。遇险扶危，相随老僧五十年，是故名为拄杖子。今朝乘兴入康衢，拈来八面清风起。”

　　住顺庆府毗卢山鹤乘寺

　　立两序。上堂。云：“洪蒙未判，世界先成。甘雨将施，密云弥布。”以拄杖指上，云：“天高无极，日月星辰佐焉。”复卓一下，云：“地广无涯，草木丛林位焉。新鹤乘发，滴水滴冻之机；冰浮水面，设锻凡炼圣之韝。梅展初颜、师资道合则不无，且众手淘金，谁是得者？梢公擅使南番舶，捷疾还归海外风。”

　　晚参。云：“此个难信之法，须是个人堪能心口相应。众兄弟也有廿岁者、三十、四十者，政血气方刚，欲出三界大门，努力须在今日。又如武库中物，不动乃无用之器；用着亦能杀人，亦能活人。开旗展阵，不顾危亡；稍涉拟思，丧身失命。欲得取胜，直须造到中军宝帐，始称敏手。今晚，占魁李期主煎点，为众公明日入选佛场、心空及第之辰，故今夕琐琐优看，实为至望。正与么时，吽癹吒。”

　　结制。上堂。师诣座前，以杖作拨势，云：“没量大人到来，尘沙诸佛趱开。谛听！醉上座向毗卢顶上横开竖辟去也。”便登。拈香毕，乃云：“拨雾掀云叶，牵风下钓台。推蓬才举棹，逐浪锦鳞来。”以杖作垂势，云：“有么？”僧问：“炉韝新开即不问，如何是向上机？”师云：“钢刀独向云中拔。”僧喝。师云：“为斩中和不智人。”进云：“莫瞒学人好。”师云：“烁然。”乃云：“键锤大整，善冶出火之金；炉韝弘开，惯熟不生灭法。掣雷霆电扫之用，摇荡坤维；起雪凝霜霭之风，廓清区宇。开凿人天正路，扶竖野老家风。元常要旨，动树流辉，格外真规，烧山野火。为无为，周遍法界；作无作，机发果州。时，占魁李期主，远承须达，地布金砖；近仿庞公，江沉家宝。云笺三覆阆水，单骑两入草堂。敬迓四海高流，肇建无遮大会。一等是恁么时节，何妨截铁斩钉？乌夜里牵人去冰凌上行，平白地赤足向剑刃上走。大众，日居月诸即不问，还识斯辰机会么？腊月风如锯，清霜屑似盐。”

　　上堂。问：“如何是鹤乘境？”师云：“青山掩映斜阳外。”进云：“如何是境中人？”师云：“雍雍济济悉仙阤。”进云：“三世诸佛说不尽底，分付阿谁？”师卓拄杖，云：“切忌错过。”乃云：“现成家业，拈起便见。只贵承当，无劳思算。一回入手便成家，百劫千生常使唤。云长刀，由基箭，最爱杀人，切忌触犯。是祖佛之渊源，是衲僧之龟鉴。惟有鹤乘不近情，生擒活捉没量汉。或现老比丘相，或现三头六面。”竖拄丈，云：“此是吾宗旨，人天从此赚。”

　　晚参。云：“节临星纪，风头太硬。滴水成珠，乾坤肃静。衲子家私，坚如冰凌。七叉八篆，善识时节。今朝是十四，明日乃十五。诸上座，还识时节么？”

　　元旦。上堂。僧问：“新正事即不问，如何是上座句？”师云：“向下荐取。”进云：“如何是下座句？”师云：“胳膊一般高。”进云：“如何是不上不下句？”师云：“乡谈满口惹人猜。”乃云：天开晴运，气转洪钧。宇宙横竖，十万里许。于中六凡四圣，九有含灵，咸知今日，乃癸卯元正之际，山川省事之辰。海岳欢呼，禽鱼起舞。两堂云水，雁行鹄立。四境缁素，翘望　音。钟鼓初调，俨似灵山。未散香烟，腾匝尝睹。无位真人，各各舒顶门正眼，人人证第一义谛。鹤乘承此机会，借灯王宝座，怀海外旃檀，爇向炉中端，为祝延
北极至尊：“万岁！万万岁！”

　　元宵。上堂。师按拄杖，云：“木上座妄谈般若，过犯弥天。鹤乘适才两手擒住，直下欲与断却命根，不致教坏人家男女。众中有具顶门眼者，道得出身句，许伊做保领。”遂自代云：“留撑宇宙宣王化，敲碎烟波辊日毬。”复竖起，云：“伊是绝后再苏底，汝等欺他不得。乌律律地腾今耀古，撑拄化门。世界倚之而生，宇宙依之而立。宰执位之而正，庶民体之而安。乃至草芥、人、畜，无一物而不沾斯力者。壁立万仞，尘扑烟生，八面玲珑，四溟潋滟。全提格外嘉声，搂碎无明窠窟。发难思之用，不动一尘；运劫外之风，振摇山谷。众兄弟，木上座其机如此。”复云：“元宵正月半，雪子擂长空。惟恐人难会，犹加彻骨风。是山皆玉屑，遍界尽泥踪。许大乾坤轴，藏于一色中。”

　　小参。云：“时临惊蛰佳辰，天色半晴半雨。万物萌动其机，草木犁出其土。衲子本有家私，翻上弥天大　。众中有不　者，出来与拄杖子相见。”良久，无有出者。复举世尊自恣文殊三处度夏，迦叶欲白椎摈出，乃见百千万亿文殊，迦叶尽其神力，椎不能举。世尊遂问：“迦叶，汝拟摈那个文殊？”迦叶无对。“请大众代一转语。”

　　上堂。问：“惟有一乘法，余二则非真。如何是一乘法？”师云：“云描岳色，水壮溪声。”进云：“恁么则信受奉行去也。”师云：“晴天带雨色。”乃云：“泥踪跻跻拌莓苔，卒雨雄风暂避开。眼角弥隆周八极，晴吹山色入帘来。惊蛰势将半，琼华吐艳葩。二三子以我为隐乎？吾无隐乎尔。老晦堂不识好恶，错下名言，致使黄鲁直打失鼻孔，及今寻觅不着。普请大众逻捕得来，大家受用。”

　　小参。云：“九十日将终。蟾蜍明皎洁，虚空辗作尘。机轹硬如铁，水火固难侵。劫风吹不灭，胸头快活底，必识此时节。”

　　上堂。云：“天王华屋住来久，一榻巍然古佛都。两曜为门常不翕，人间从此氏浮图。”

　　解制。上堂。大笑一声，召大众，云：“你道老僧笑个甚么？笑众兄弟于九十日里，事事做毕，惟有一事不毕。且道是那一事？穿衣、吃饭、屙屎、放尿。若信得及，依教奉行，倘涉踌躇。化外日头红似火，春前柳絮白如霜。”

　　昭觉丈雪醉禅师语录卷第三
嘉兴大藏经　昭觉丈雪醉禅师语录


　　昭觉丈雪醉禅师语录卷第四

　　嗣法门人彻岩等编

　　住成都府昭觉寺

　　癸卯。中元日。为圆悟佛果大和尚设供。上堂。“乾坤作殿，碧落为门。星辰似陛，日月如灯。没量汉子，于中开单展钵；无位真人，向此转大法轮。一味斩钉截铁，弗事簸土扬尘。纤细不容浑囵，拈出法王法令。觌面施行历历，铺舒本有重重。后学准绳，是我圆悟大和尚所证、所行之行业。不肖远孙通醉，误入此际，忝作裔苗。法上古之规，典生佛之案，弗敢另外生枝单为，当阳直指。吾祖五百余年未了公案，今为现前。大众，一时酬却了也。”复以拄杖横按，云：“照顾眉毛。”

　　帧前拈香，云：“函盖统御曰天，周乘固载曰地。位育极矣，尚有欹倾不齐之则。威光普照曰，日圆明皎洁曰月。精华至矣，犹有晦明代谢之殊。”遂拈香，云：“者个该天地，齐物我，贯古今，偕日月，爇向炉中，供养开山圆悟佛果大和尚。”次，拈，云：“此是第二瓣香，深明第一义谛。认作第一，却又落在第二。正与么时，两手陈向炉中，永作人天阀阅。”

　　结制。上堂。拈香祝　圣毕。再拈，云：“此瓣香，翻人天窠臼，越祖佛规阃。爇向炉中，供养。

　　本师破山大和尚，用酬法乳。”敛衣，白椎竟。师云：“翦茅缚棘到云除，劫过川原体自如。千古祖庭推上国，归来重整旧规模。”震威一喝，云：“应如是住，如是行。今乃洞阴大帝降诞之日，亦醉上座母难之辰，诸方禁足之期，昭觉结制之始。幸我离指、淡竹二兄出云降重，光被石泉。众等或出或入，于此光中现受用身。上至诸佛，下及群蚁，于此光中，折旋俯仰。大众，还识此光也无？蟠桃树，三千年；一度花，一度实。”复呈拄杖，云：“此子已三偷矣。诸公未度，驷马桥已露布了也。那待入法堂，扬眉侧耳，或未如是，且向长连床上看是甚么？”

　　小参。云：“洪炉大启，冶玉火鋀。百炼精金，也须再锻。庶令照天照地，致雨吹风。坐断十方，周遮一切。为人天之梁栋，作佛祖之舟航。设使逗彩观光，团铁翻成零碎。不惟自欺，终合虚度。中有不虚度者，来方丈里通个消息。”

　　上堂。云：“今朝十四，明日十五。乾坤历数，严寒莽卤。霜裂地皮枯，雪掩柴门堡。惟有南山松柏奕青青，西涧梅唇将欲吐。无情尚也傲寒枝，汝等犹遭时令使。”

　　上堂。竖拄杖，云：“者个物事，包天裹地。乳圣胎凡，吞吐有无，充塞万象。水火以之而焚山透海；岷峨以之而射露穿云。大人以之利用，黎庶以之安身。沙界以之位育，祖佛以之利生。九流之肄业，六趣之沉沦。为三有之城堑，百灵之洞府。”遂掷拄杖，云：“大众有力者拾取。”

　　鹿门彭居士请上堂。“今日说话，不循理情；问晴答雨，问雨答晴。此去樊城三千里，水路不过半月程。撞着卖笊篱汉子，十文大光钱买上一个，捞尽海宇金鳞。习凿齿头折却，庞婆石里隐身。举步踏翻区宇，据床坐断乾坤。”复举一官参仰山。山问：“官居何位？”云：“推官。”山拈起拂子，云：“试推者个看。”官无语。令一众下语，总不契。三圣不安，在涅槃堂将息。仰令侍者请下语，圣云，但道：“和尚今日有事。”仰云：“有甚么事？”圣云：“再犯不容。”师云：“当时昭觉若作官，夺拂子而出。管教小释迦有手缩不得。”

　　上堂。问：“拄杖未出方丈时如何？”师云：“霜花已结枯梢上，又被金乌啄半边。”进云：“出方丈时如何？”师云：“踏碎满径烟云，露出一堂风月。”进云：“独坐大雄峰时如何？”师云：“老僧不向者里屙。”乃云：“一法若有，毗卢堕在凡夫；万法若无，普贤失其境界。”侧掌，云：“此是一，不可以智知，不可以识识。若以智知，知是妄觉，不能证元初本体；若以识识，识是根尘未出圣凡窠臼。众兄弟，还识毗卢么？落七落八。”

　　晚参云。“做个禅和子，先要立远大志。形端必影正，内肃必外严。如东作适时，西成必实。有实，则历年而不曲。禅参须趁少，历广必行圆。行圆吐气便惊群。设草草承当，犹居道外，不能洞当人，全体大用，少有推托，非吾种草。上须禀师承，下不负悟解。开口充塞太虚，掉臂摇动海宇。若不然者，被寒暑摆拨，时令易移。参。”

　　上堂。云：“乾坤历数，廿稔浮荒。琼华吐秀，沙界呈祥。香覆百亿山河，深明今日之事。浑囵无缝罅，神斧劈不开。盖载今时，作将来眼。”

　　晚参。云：“今日诸方论禅语道、说妙谈玄，塞满众兄弟布袋。昭觉没许多闲工，作如是公干。”遂竖拳，云：“单单只有者个，权为供养。”

　　元旦。上堂。云：“时临元旦，岁届甲辰。日月双推，乾坤合辙。尘沙刹土，知有此辰。草木昆虫，乘斯启蛰。山川新面目，霜叶点春衣。林林总总，露无生之正眼；法法头头，展物外之宏猷。捩转悬关，抑扬本分。”

　　崇庆州王刺史请上堂。“新年佛法，举必全彰。眴目即是，遍界呈祥。雪点梅胝寒喷玉，烟村柳眼看晴霜。谯周吃酒姜维醉，濯锦江头风月长。”

　　解制。上堂。“龟毛绳结漫天网，兔角杖支南斗云。一任往来游刃客，切忌踏着岭头绳。众兄弟若也踏着，横身天外，独步大方。东胜身州打供，西瞿耶尼赴斋，北郁单越展被，南阎浮提噇眠。若作佛法商量，依然未出门限。”

　　祖院扫塔。上堂。“劫云初醒浪微开，为扫先人塔庙来。煮雨炊风陈蔬供，石头瓦砾上安排。既有如是施设，更听当阳直指。”以杖置左手，云：“此是醉上座三十年前学得底。”复置右手，云：“此是三十年后用得底。”复操蜀音：“哩啰啰啰啰哩，大众还闻么？一段还乡曲，为语故乡人。”

　　上堂。“时当惊蛰节，万物资生始。古木与寒严，意注伊取与。倔强惟有姜太公，钓尽烟波弗用饵。纵值弋人捕得来，非熊非罴之可拟。独踞渔台第一山，海枯石烂而已矣。”

　　上堂。拈起香，云：“者个物事，始于天地未有之先，宇宙初分之际。经纶万有，磐礴八荒。为佛祖之心宗，人天之眼目。大众还识么？磕破髑髅。”

　　上堂。“华严境界，风柯吐舌。野谷摇唇童子南询，枯椿发干，寒岩峭立。此犹是事法界，未是理法界。若是理事无碍，法界德云常在，妙高峰瞿目仙人行脚毕。”

　　懒石首座上鸡足。上堂。“春烧岳色，水皱溪文。乱木萦迂，群葩吐艳。鞭摇鸡足之露，马啮昆明之冰。千尺寒岩，万年耳海。为造饮牛之岸，乃缚月茎之槎。烟山烟水为求贤，万里云边翠色妍。大好联成诗一首，韵高星月岭头悬。”

　　立僧。上堂。“鹏羽未成，光凌九万；蛟犹在穴，气塞八荒。即也如垂天之云，奉时似击浪之鲤。乘除物我，覆帱坤维。扫荡劫灰，浮游性海。立开遮不二之门，吐威音那畔之雾。大众，还知此物么？灭吾宗者，乃此子耳。”

　　结制。上堂。遂拈拄杖，云：“金錍在手，剔出物我。蒙翳展拓，野老家风。卖弄不生灭法，纵横机句，焯爚古今。若也病在膏肓，恰好投针入骨。”复震威一喝，云：“来年更有新条在，罗睺罗儿唱楚歌。”下座。

　　上堂。遂竖拳，云：“撑拄化门，全凭者个。唤作者个，依然是错。”复举遵布衲访韶山遇诸途，而谭锋似矢，变化如雷，迅速如石火电光，逗凑似青云吐日。不落圈缋，那堕有无。古今宗师，呼为绝唱。今峨山紫芝法侄，亲座敦请老僧，以助其诚。且不似韶山布衲，遍地葛藤，而绊往来脚趾。听取一颂：“十里荒屯蓑笠翁，横机独创乱烟中。晴风吹出峨眉月，半照河山半照松。”

　　上堂。“凡所拈提，东语西话，一滴水，一滴冻，而四众又作滴水、滴冻会。直眼看来。错！咳唾掉臂，应物乘除，霜严雪严，而四众又作霜严雪严会。是又错。大众，此二错是大众错，是老僧错？中有一错，能使须弥岋嶪，海水腾波。上与祖佛定纲宗，下与儿孙作龟鉴。”良久，高声云：“错！错！”

　　上堂。僧问：“九旬禁足即不问，千秋句子作么生？”师云：“垂帘起手，促膝谈玄。”进云：“霜花吐屑因山僻，收拾炉柴整旧衣。”师云：“非汝境界。”进云：“父母未生前，本来无杂染。如今犹有穿衣、吃饭事。”师云：“好个铁锤！只是无孔。”乃云：“吾今五十有六，触事全无讳忌。问答非关应酬，展开便是捏聚。虽婴汤火劫云，幸离飞砂走石。而今得坐披衣，拨置石头瓦砾。击碎满目虚空，种植无阴阳地。半节笤帚柄儿，常拈在手不释。荡埽剩水残山，露出尧天舜日。堂堂弗照绮罗筵，翩翩独烛逃亡室。”复举燕赵二王访赵州，“王云：‘请和尚受记。’州云：‘愿大王与老僧齐年。’而从者诟之。王曰：‘此非世寿。’从者始息。今设有人请老僧受记，但竖拳云：‘急荐取。’”下座。普请。上堂。问：“疏钟再振，法鼓三敲。龙象纵横，请师答话。”师云：“土居三十载，无有不亲人。”进云：“人人都是玲珑汉，谓甚于斯听不真？”师云：“寒气凝虚碧，冻云下岭来。”进云：“恁么则罕言吞宇宙，棒雨洒虚空。”师云：“着。”问：“急水滩头快打毬时如何？”师云：“苦碌碌地。”进云：“风恬浪静聻？”师云：“无你栖泊处。”复呈拄杖，云：“沧桑变幻以来，世上多少人错认者个为拄杖子，故老僧万里南归蒲团、禅板、憩苫块间。且喜龙象颉颃，而营兴佛宇，晨昏拮据，有劳神用。众兄弟不辞千里而来，故不当动静。忆昔沩山开田、仰山插锹、生公列石、归宗烧畬，看者伙汉，大用现前，不存轨则，以畅本怀为日用事。谓藏身处没踪迹，没踪迹处莫藏身。大众，欲识老古锥立地处，打鼓普请看。”

　　中丞张护法入山，请上堂。“欲建重楼，备木为本。超宗越格，仗庇金汤。时，抚台张公，大护法舆，盖亲临作大施主，捐金、设供、饭佛及僧。醉上座因斋庆赞，直打葛藤，用申法爱。日南长至，寒风觱发，露结为霜，雨凝成雪。多少途路人，默默颂其德。惟有枯椿分外亲，长年兀兀伴松柏。”

　　竖佛殿。上堂。“茎草建刹，亘古亘今。落叶归根，全理全事。锦江兰若，昭觉祖庭。池见井参，阶驯驷马。穴天带岷峨之奇，形胜缔竺干之俊。擒猊捉兕，代不乏人。甲乙以来，属为灰壤。幸抚臬道府，捐俸鼎新，佛王大殿，悠也久也，遐懋流芳，今之古之，裔苗挺秀。”复振声云：“麟趾凤毛穴，越样一机匡。”

　　解制。上堂。“问如云兴，答似雨点。犹落今时，风力所转。收却键锤，歇下炉韝。不问锻炼几许人，只要言前机似电。两序头首执事，吩付门头，大启门两扇，放出者伙牛儿、马子，腾踏当机，不致霜花空散漫，元宵定是正月半。”
嘉兴大藏经　昭觉丈雪醉禅师语录


　　昭觉丈雪醉禅师语录卷第五

　　嗣法门人彻纲等编

　　问答机缘

　　僧问：“年尽、月尽、日尽、时尽，如何是到头一句？”师云：“大家在者里。”进云：“不会。”师云：“雪催残腊去，竹爆送春来。”

　　僧问：“如何是夺人不夺境？”师云：“旭日斜披影，金英拥翠回。”进云：“如何是夺境不夺人？”师云：“才伸巨灵手，华山两畔开。”进云：“如何是人境两俱夺？”师云：“舌头无骨。”进云：“如何是人境俱不夺？”师云：“口是祸门。”

　　僧请开示，师竖一拳。进云：“者个人人本有。”师云：“何不伸出？”僧作礼。师当头一踏。

　　僧问：“如何是法身？”师云：“穿钉靴，拄拐杖。”进云：“犹是化身。”师云：“一翳在目，空花乱坠。”

　　僧问：“亲近和尚一年不见师面，过在甚么处？”师摸面，云：“只者是。”进云：“和尚莫谩人好。”师云：“更参三十年。”

　　居士问：“和尚先住，此山先住？”师云：“藤悬天上日，石挂涧边松。”士云：“未住时聻？”师云：“三家村里汉。”

　　僧问：“某是一头牛，要与和尚做对头。”师作牛声。僧拟议，师云：“力未充在。”僧亦作牛声，师以两手拓地，僧罔措。师云：“老僧罪过。”

　　僧问：“岩崖峭峻，还有佛法道理也无？”师云：“有。”进云：“如何是岩崖中佛法？”师云：“雪甸恍如银世界，峰高俨似贴天梯。”

　　居士问：“一口气不来时，向甚么处安身立命？”师劈面一掌。士拟开口，师复掌。士请开示，师云：“待汝一口气不来向汝道。”一日，又问：“一口气不来向甚么处安身立命？”师打一拂子。士拟开口，师复打。士云：“弟子不会。”师云：“赖汝不会。若会，黄河水也须倒流三千里。”

　　一官人执师拄杖，云：“与么俊那？”师云：“居士未尝愚鲁。”官云：“弟子不会佛法。”师云：“尽大地觅个不会底人也无。”官云：“莫是弟子么？”师展手，云：“道道看。”官罔措。师云：“且喜居士不会佛法。”

　　居士问：“和尚知生日，必知死日。”师云：“不知。”士云：“既是善知识，因甚不知？”师云：“若知，吾类居士了。”

　　僧问：“一头撞破虚空时如何？”师伸手，云：“还我髓骨来。”僧拜，师当头一踏，云：“顽皮脑汉。”

　　僧问：“举起则一尘不立，放下则万境全彰。万境全彰即不问，如何是一尘不立？”师云：“昨一向北僧与么问？”直打出去。

　　僧问：“者个消息如何透得？”师蓦头一棒，云：“牛皮也教穿。”僧诺诺。师云：“还我消息来。”僧罔措。

　　僧问：“一念未生时如何？”师云：“丁冬打丁冬。”进云：“念念不停聻？”师云：“全身奉重。”进云：“生与未生且置，如何是那边事？”师云：“背后看。”

　　僧问：“正恁么时如何？”师蓦面一唾。进云：“谢和尚指示。”师云：“你又裨贩我了。”其僧有省。

　　僧问：“打即是，不打即是？”师云：“俱不是。”进云：“如何即是？”师云：“如法问将来。”僧理前话，师便打。进云：“恁么则和尚也惯得其便。”师云：“少丛林汉。”僧拟开口，师又打。

　　僧问：“和尚年多少？”师竖一拳。僧云：“恁么则与虚空同寿。”师云：“谢子高鉴。”

　　僧问：“历历明明，因甚道不出？”师云：“为汝有粥饭气。”僧云：“道着时如何？”师云：“历历明明。”

　　僧问：“明知此事是个现成底，因甚踏不着？”师云：“只为现成。”

　　师同卷隐居士山行，忽一客持弓弹雀。士曰：“此汉善具活生之手，恨无袒胸者。”师作弯弓势，云：“看箭。”士踌躇。师云：“死却一个。”士拟开口，师劈嘴打，云：“无毛鹞子。”一日，又问：“吞却栗棘蓬时如何？”师作怕势。士拟议，师云：“噎杀也。”

　　僧问：“明知有个灵灵不昧底，因甚踏不着？”师云：“莫乱走。”僧转身一匝。师云：“不会做客，劳烦主人。”

　　僧问：“一物不为时如何？”师云：“苦。”僧云：“和尚莫谩人好。”师云：“昨日有人从东京来，却得巩昌信。”僧拟议，师云：“雪叶满空飘，森罗披白羽。”

　　一僧擒师，云：“相见了也。”师云：“甚么劫中别来？”僧拟议，师推下砌。僧才上，师把住，云：“道！道！”僧拟开口，师云：“犹隔砌在。”

　　僧问：“不纵、不夺、不杀、不活，和尚如何示人？”师拈一叶，云：“者个聻？”僧云：“树叶。”师云：“恁么则纵了。”遂度与僧，僧拟接，师缩手，云：“恁么则夺了。”复放下，云：“道道看。”僧拟议，师云：“杀了也。”又唤：“近前来。”僧进前，师云：“活也，活也。”僧罔措。师云：“三举不第，收归上科。”

　　师送费和上入福严。值上堂，有冰调陆居士入寮，问请：“大师，好问头教一个与我。”师云：“问头即有，只恐居士舌头短。”士云：“某甲也善见机。”师蓦面一掌，云：“且以此句问堂头老汉。”士亦踟蹰。

　　　轹居士礼本师帧，曰：“一别二十余年，将谓不会。”师曰：“老老大大作者个语话。”士竖一拳。师云：“今日风头稍硬。”士作掌势。师云：“觱发满溪烟。”士云：“阿　，阿　。”师休去。

　　子谷蔡居士见本师帧，捶胸大哭。师作听势，士复大笑(云云)。师云：“我将谓居士忘却了。”师梓语录时，雨树作礼，云：“学人认刻。”师竖拳，云：“试刻此一则。”树和拳便打。师云：“太气力生。”树云：“刻字已竟。”师展两手，树亦竖一拳。师云：“刀法欠清在。”

　　僧参。师问：“那里来？”僧云：“福严受戒来。”师指衣，云：“福严没有者货。”僧云：“新成衣，请和尚警策。”师云：“何不策警自己？”僧云：“某甲是个钝根人。”师云：“六根门头，你从那一根钝起？”僧云：“也是老和尚慈悲。”师云：“是即是，要且教坏人男女。”

　　一僧肚疼，师往顾。偶闻猫声，遂指猫，云：“你肚疼那？”僧云：“爪牙利在。”师作怕势。僧竖一掌，云：“猫。”师云：“好畜生。”便出。

　　师问耨云、佛冤：“你从福严来，清水白米任你餐，将甚么还饭钱？”云触礼一拜。师云：“一钓便上。”云拟议，师云：“吾有三十棒，寄打堂头老汉。”云云：“和尚也须自吃。”师云：“幸问着老僧。”云罔措。师顾佛冤，曰：“试代一转语。”冤云：“请和尚问来。”师云：“鹞子过新罗。”冤拂袖便出。师云：“与么那？与么那？”

　　补石侍者呈偈云：“请和尚改正。”师接来扯碎。者夺去，云：“莫辜负人好。”师云：“却是你辜负吾。”

　　子修高居士问：“弟子疑情放不下。”师云：“放不下底，正好放下。”士默然。师云：“要放便放，莫入阴界。”士云：“弟子要入堂坐禅。”师云：“老僧禅也无，说甚么坐？直要你当下洒脱，永无凝滞。”士云：“弟子在此，奈何不去？”师偶拉一苍蝇脚，唤云：“居士相救！不然与伊断命根去也。”士拟救，师便放，云：“俊哉。”一日，师又问：“你近日有新见处么？”士云：“弟子工夫做得死墩墩地。”师云：“老僧者里有一条活路，极直捷，俟无人时说与你。”士云：“此正无人了。”师下禅床，引至方丈门，两手推出，掩却门。

　　师问：“耕云，你亲近灵筏和尚有甚么语句？”耕云：“一句也无。”师云：“太尊贵生。”耕云：“万里南来，特请垂示。”师竖一拳，耕一喝。师云：“三喝、四喝后如何？”耕拟议，师云：“老僧却疑着你在。”

　　师问：“遁庵，汝和南时，我即举手；汝呈偈时，我便接捉。且道是见不是见？”庵云：“宾主历然。”师云：“如何是你历然底？”庵拟议，师咄云：“孤负老僧即易，孤负自己却难。”庵礼一拜而出。师云：“大好宾主历然。”

　　　轹居士七十施医于市。师往顾，曰：“宝店若开于国初，不致苍生横死。”士曰：“为时所逼。若起死回生之手，自有法兄在。”师云：“弟非搀行夺市之流。”士拈药，云：“此是诸方没有底。”师夺却，云：“翻是你没有。”

　　略阳宁明府问：“请和尚与个话头参。”师云：“老僧没有者闲家具。”宁竖拳，云：“者个聻？”师云：“者个是甚么？”又问南泉斩猫意旨，师云：“一款尽招。”宁云：“赵州戴草鞋聻？”师云：“惯得其便。”宁云：“今日和尚堂中设有人争猫，且如何处分？”师云：“总教伊性命不存。”宁云：“恁么则同古人了。”师云：“将谓居士另具只眼。”

　　杭州德符许居士问：“近来善知识都在文字套子里。”师云：“居士与么逐块，不妨又套着一个。”乞师语录看，师展两手，士罔措。师云：“苍天，苍天。”士袖录而去。师云：“略较些子。”

　　一僧佛前白相，师云：“你认得他么？”僧云：“认得。”师云：“他姓甚么？”进云：“百家姓上没有。”师指佛，云：“者个聻？”僧罔测。

　　师寓金陵普德，偕勖伊座主吃茶次，忽旻昭陈居士问：“末那识与白净识是一是二？”勖拟讲，师掩两耳。勖云：“禅师家明得说不得。”师云：“你教家说得明不得。”勖无语。

　　爱竹杨居士问：“宗门以棒打人是甚么意？”师云：“你曾遭几棒来？”士云：“我在语录上见。”师云：“语录上见使得。若道以棒打人，是谤宗门了。”士呵呵大笑而去。

　　僧问：“一句明千古时如何？”师云：“是。”进云：“半钵寒泉香瘦岭，天空云静事如何？”师云：“隔。”

　　士问：“众僧讨单，俱各有位。惟弟子无处安身。”师云：“怎怪得你？”进云：“只如一口气不来，又向甚么处去？”师云：“僧堂里。”

　　非眼刘居士问：“达磨带得正法眼藏是否？”师云：“莫谤他好。”进云：“既说一字也无，如何又有许多语录？”师云：“一等共行山上路，眼底各自见风烟。”进云：“一只西归，因甚留下一只？”师云：“疑则别参。”

　　僧问：“向上宗乘即不问，临机一句请师宣。”师云：“速礼三拜。”僧拟议，师便打。进云：“如何是末后句？”师云：“犹嫌少那？”进云：“泥牛吼破千峰月，到底黄河一片清。”师云：“毋以眼作鼻。”

　　师同众采薇，忽指，云：“此株与释迦老子同个法身，掐他即杀释迦。”又咬一株，云：“老僧恰似一头驴。”又指一株，云：“那一株不得动着，动着即祸生时。”答者甚众。师云：“都是菜园语。”

　　僧问：“某甲工夫做得死巴巴地。”师云：“死巴巴恰是个好消息。止欠转身吐气了。”僧作礼而去。行数步，师云：“转来。”僧回首，师云：“汝解转身了，止欠吐气在。”僧拟议，师劈面一掌。

　　苍然参点茶次，师举泰首座上洞山排果子次，“洞云：‘有一问上拄天，下拄地，黑如漆，常在动用中。动用中，收不得，过在甚么处？’”然拈起果子，师一箸打落，云：“此是风力所转，毕竟过在甚么处？”然无语。师唤行者撤却果子。

　　僧问：“内不放出，外不放入。不出不入时如何？”师以两手推出方丈，掩却门。

　　僧问：“巨鉴辉今古、临机不露丝即不问，如何是境中人？”师云：“少底少，老底老。”僧云：“如何是人中境？”师云：“云集已后，凡圣同居。”僧云：“人境俱泯，法性何在？”师云：“更要吃棒在。”

　　僧问：“如何是活句？”师云：“灼然。”进云：“如何是死句？”师云：“碌砖。”进云：“死活坐断时如何？”师云：“径细不通风。”

　　僧问：“如何是渔台境？”师云：“两山攒一岭。”进云：“太公在甚么处？”师云：“踏雾穿云去，披蓑荷笠回。”

　　僧问：“如何是城里禅？”师云：“半开半掩。”进云：“如何是村里禅？”师云：“有户夜不扃。”进云：“如何是山里禅？”师云：“雪涌阑干月作灯。”

　　勘辨机缘

　　僧欲作礼，师擒住，云：“道得即拜。”僧拟议，师拓开，云：“随例吃饭汉。”便掌。

　　师问僧：“门外闹甚么？”僧云：“客店户算帐。”师云：“汝吃常住水米，将甚么还？”僧云：“还即不无，恨无人证明。”师抚冬青树，云：“者个聻？”僧亦抚树，云：“与我证明得么？”师掴，云：“看者欠债主，驴年算不清在？”

　　人日，师顶笠入园锄草。忽众集。师揎锄，云：“有道得者，与你钁柄。”有答话者，有绕匝者，有拔菜蓄草者。师云：“是即是，只是把柄在老僧手里。”遂飏却，归。一僧迎着，云：“和尚做甚么来？”师展两手，僧罔措。又一居士拟揭师笠，师云：“道得即卸下。”士云：“请和尚道。”师便揭下笠。侍者云：“和尚出行来？”师劈嘴一掴。者云：“老老大大犹有者个在。”师云：“诸方出行猎山水，老朽出行惟锄地。翻转石头瓦砾来，匝匝新风满阶砌。虽然时节不相饶，要且乘时而便出。何故如此？春宵一刻直千金。”

　　师问梵僧：“从那里来？”僧云：“乌司藏。”师云：“关隘甚严，争得到此？”僧云：“太平无禁拒。”师云：“你背后底聻？”僧从西过东，师云：“与么则浪游山水。”僧又从东过西，师休去。途遇梵僧，师问：“那里来？”僧云：“西域。”师云：“踏断多少溪山来？”僧作度天势，师以杖横路；僧坐却杖，师绕一匝，僧便起去。师拈杖作弹势，云：“太泥水生。”

　　师问新到僧：“那里来？”僧云：“进门来。”师云：“见金刚也未？”僧云：“勘破了也。”师指拄杖，曰：“者个聻？”僧拟议，师云：“却是他看破你。”

　　师问僧：“那里来？”僧云：“城里。”师云：“天王安也未？”僧云：“万福。”师云：“汝宜尽形寿。”

　　师问新到僧：“那里来？”僧云：“终南山。”师云：“将得粪箕、苕帚么？”僧云：“和尚莫将饵钓人。”师云：“将谓是个烧尾金鳞，却翻作没头老鼠。”

　　师客祠话次，一居士云：“久欲行此事。”师作怕势，士云：“某甲所供实诣。”师掩耳，归方丈。

　　师问僧：“甚处人？”僧以手一指，师云：“壁上人。”僧云：“不是。”师云：“是即是，只是你不肯承当。”

　　师问僧：“吃饭也未？”僧云：“未。”师画○，云：“且吃个饼止饥。”僧拟议，师云：“噎杀也。”

　　师观山水图，指画虎谓僧曰：“逐出者东西去。”僧举手作趁势，师云：“吃饭穿衣汉。”僧云：“和尚作何方便？”师以袖掩却，僧云：“和尚慈悲，救某甲出虎口。”师云：“汝活得即救。”僧作虎声，师云：“者畜生犹带腥气在。”

　　师举大颠摈首座话次，一僧云：“请师再举。”师云：“鹞子过新罗。”僧一掌，师嘘两声，僧礼拜，师云：“老僧两嘘，是肯韩愈不肯韩愈？”僧拟议，师乱棒打出。

　　师问僧：“那里来？”僧云：“高丽。”师指月，云：“高丽有者个么？”僧云：“有。”师云：“既有，何得抛离乡井？”僧罔措，师云：“惜子远来，收取去。”僧礼拜，师当头一踏，云：“还在者里。”

　　师病，起观水影，曰：“老僧只得半个人。”维那趋顾，师别水，云：“连半个也没有。”那云：“若非某甲山头老汉被个影子惑？”师休去。

　　芸圃次，侍者云：“请和尚陪客。”师云：“佛来亦不款。”者云：“佛来也。”师连锄两锄。者罔措，师云：“地陋草偏肥。”

　　作务次，值驴鸣，师云：“者汉善提唱第一义谛。”众踌躇。鸣止，师敲钁柄，云：“谛观法王法，法王法如是。”僧云：“山头老汉也是随声逐响。”师鞭驴，云：“无智人前不得错举。”

　　择菜次，师问园头：“择菜处还有佛法也无。”头云：“有。”师云：“如何是择菜处佛法？”头拈起菜，云：“者茎与么肥，者茎与么瘦。”师云：“太气力生。”头云：“和尚又如何？”师收却菜。

　　一僧于师前拾一茎草，师云：“不枉汝搀老僧前。”僧拟议，师蓦口一拳。旁僧云：“他不会和尚意。”师翘足，云：“道！道！”僧拜，师当头一踏，云：“同坑无异土。”

　　僧补杓次，师云：“我有个破虚空，为我一补。”僧作接势，师一拳，僧礼拜，师当头一踏，云：“且补者一缝。”僧罔措。师到天童，读雪峤大师吊密师翁偈，“离离一片苦心事，且道何人在影堂？”师沉吟，曰：“且道何人四字，老汉犹定夺不得在。”塔主曰：“大师试定夺看。”师云：“罗汉松吟翻月浪，玲珑石颂吐秋风。”

　　一僧进门，师召，云：“禅师。”僧举首，师云：“山僧罪过。”

　　一僧参，师云：“不审。”僧拂袖而出，师云：“俊哉。”

　　广录

　　入堂。云：“三朝一七，必要见个消息。漫莫迷头认影，蹉过好时光也。”蓦竖拳，云：“你看者物十分风利，要开便开，要聚便聚，并不借他人力，未得个端的，此便是个好巴鼻。只是不得作拳头会。”遂展手，云：“而今却成巴掌去也。”一僧近前，师拓住，云：“道！道！”僧拟开口，师劈嘴一掌，云：“十指尖尖虽长短，打人白面转为红。”

　　入堂。僧问：“和尚落堂作甚么？”师云：“单为阇黎。”进云：“某甲是烧尾过底。”师两手擒住，云：“试飞腾看。”进云：“和尚脚底下泥深三尺。”师打一掌。进云：“恁么则云雷相送去也。”师云：“看者掠虚汉，水漉漉地。”乃云：“此事不在别处，在你开口答应不得处。若开得此张臭口，出一言、吐一语，与千七百祖师面面相对，如印印空，无迹可待，始觉胸次中扩充无限机会，如悬河倒泻，没点壅塞。人人知有此事在，日用寻常中。既在寻常中，因甚触着、磕着又道不出？明知扬眉眴目、运转施为，无非者个；既是者个，何苦不肯承当？与从上那一伙泥猪、癞狗辈卖弄风流去。长年倚他门户、靠他墙，却被人来唤作郎。”

　　数禅者优劣诸方偈语气可夺人师落堂曰汝等参者乃琉璃瓶子禅耳自有佛祖以来千方百计务以本分接入但以根性差殊局于小节翻以现成风味似隔重城拾涕唾之余新纸墨之府滔滔者天下皆是而好事者谓之因指见月见月休指然痴顽眷属但观其指反失真月良可悲也总以诸子百家耽味情识巧凿尖新指上安指与真月奚翅千里万里哉故我初祖越国而来立不言之教为直指之风示以直捷根元排斥外典使人人知有脚跟下一条逼直路通上彻下去古来今古云从天降下则贫穷从地涌出则富贵瞥尔一见浑身快爽得大机显大用生擒活捉正令全提施热喝痛棒之机驱奔雷掣电之手稍如拟议便堕泥洹讵以文瀚诗声而振祖庭者耶今政禅风剥削之际望尔辈个丈夫儿如星中拣月奈何一个个堂堂之躯如聋似瞽力走旁门弃捐正道静明今夜也是无事讨事血滴滴地痛为汝等搂碎病源末学初机务向脚跟下究取体先哲遗训悛除杂学继晷成功庶桶子底蓦地打翻现在天真要用便用振宗风于运季传正眼于将来上不辜鹫岭遗嘱下不负七尺己灵异日水到渠成千变万化漫莫嚼言讨句干守慧城唐丧好时光也慎之。

　　天童密师翁塔前拈香云头顶虚空脚踏实地毒鼓声消干戈胜举昔年樵采宜兴推倒桐棺山今日塔扫天童扶起太白岭起曹源壅坠之风揩鹫岭烟岚之色万派归源余波入海不孝孙通醉亲婴痛棒疮痕尚未生脂几受鞭叱詈声今犹在耳时来塔院愧无一芹烂煮甬东之冰旋摘霜花之叶敬献尊前伏惟慈鉴。

　　复俗檄上藩臬两台并席文宗王府尹

　　佛道流传中国已二千余稔适有圣檀乘悲愿轮修躬省虑默契神明率土钦欢无非佛事每婴劫运水火难侵盖十力大师愿海渊长而弘护弗浅也代有好事者寻声救苦无拣羽鳞随类现形千变万化或乘狮子或乘象王或现半身或全体用如观音胎于蚌腹或示现于牛肾志公卵于鹰巢树提伽产于火里随心所欲左右逢原履水如地履火如冰屠牛炙狗触象批鳞历历从常寂光中辙不动智至于罪福定业世尊尚云七能三不能所谓猛火不久然月满还复亏泰乘否位用舍有时故六祖隐于猎群子牙遁作渔父慈明混火队中岩头尝为渡人舜老夫衣俗服大中帝为沙弥乘时见机其心匪二古尚如此吾又何人大抵运行历数气减时危荷叶帽改作巾儿千针衲截为农服头上青灰三五斗膝下紫泥没量深且做成一个村夫穷达亦穿衣吃饭焚香稽首拜谢祖庭脱却袈裟出门去罢。

　　送佛冤西堂回蜀隐山歌

　　此去西山千百五其山突兀如花朵千峰攒簇似削成古佛道场居天府梯烟直上并参傍刮茨剪茅峰之昂青天碧甍架其梁飞陛流霞复为墙长松短竹千百个漱石迅流绕砌脚坎离罗列锦江东尧风舜雨龙桥中霜花蕊结瘦枝上玲珑石寒晓风唱背负昆仑岷峨前胸盘楚汉襟吴颜左瞰罗浮右于阗匡庐嵩岳如连环无口钵盂安斯处旋结天来大个屋时而风送万云归好把龟毛拂一拂走杀赤县与神洲翻转衲僧旧窠窟了无神运嫁东风讵以潇洒杂顽空十方诸佛从斯出犁耙债负都完足打底还他一粒粟是则名为真善住。

　　良知歌

　　劈开混沌作吾庐安个名知任指呼忠恕一堂非早白满腔心血苦为奴悟来天命非良策迷去中和塞太湖知谓觉场原是妄弗知犹觉落偏枯坎离水泛三千界五蕴基高百亿都措足踢翻生死海掉身挨倒是非壶识神店里良知府碧眼光中盗跖躯倜傥分明施大用廉纤见刺费工夫参乎曰唯功勋少回也如愚气志孤花为拈来香更着衣因微笑世系粗截功补过成淘气蔽目藏睛属腠肤未有知前谁是我原无位次以存吾碔砆漫道荆山玉鲛目何如江汉珠弗假龟毛绳妄想那来兔角杖虚无驴鸣犬吠同机用兔走乌飞辙见途一喝马驹翻出厩千年金镫响寰区打躬作揖渠侬偶拨火挑灯体用殊另有一番声价重临场几熟者之乎此知毕世人人有混沌　儿信手刳拟向禅徒求指示蚤成演若觅头颅儒释道发须与鬓也是小巫参大巫。

　　辞终南山歌

　　甲午冬初以受请落来将已七年准每因采药入深云最喜秦山名万顷缚雨编云不识时花开花落弥清省风梳木末压千山瀑堕香流填万井饫我云厨选佛儿溪舂偈句常心领耕烟种雨不放闲洗月烧枯嫌日永门溜千寻结水帘案堆千嶂如风屏厂徉宽似亮公庐陕隘危如蒙正枕露徙烟花茜石纹雨余寒色翻晴影此风乱世劫中无生就清平十样景蘖里蜂来贴贴飞天边乌去忙忙逞元初不肯事断常那借功勋成勇猛相知幸有树千条扫叶烧铛月一岭削出峰峦昆仲齐接天沙屿如蒸饼寻诗误入乱青冥握麈消闲无别耿瘦谷烟波笑傲肥懒司斫额而伸颈虽无名闻落人间且喜逸民适侥幸分付鸟猿勿乱啼溪边浴菜防流骋终南万里室居中仆自落来惟敬儆辛丑秋吹八月风辞山歌尽山之冷辞却终南还旧隐。

　　重建炖煌塔记

　　闻夫天老地荒之辟都建长安教舆典御之来适逢西晋去双林一千三百余载实震旦名闻兴起之初有竺法护师甘蔗种族示迹月氏瓢笠青门炖煌结草以一口两舌之辩籀史区分声梵华二语之言神机几丧一模脱出点尽锱铢喝采空有之风束彼三乘之雾首翻七轴终译海文世以炖煌名菩萨者盖以真风未泯故也稽晋迄今一千余季有休庵者自吴客魏适造故址彷徨四顾白气烛天喟然叹曰劫雨淫而迳影疏烽烟虐而灵瑞远遽于蓁莽隳中拨出断碣洗清三读泪雨沾襟先哲浮图淹没及是不觉泣天膜地重建矢言迨甲午秋忽遇余于汉江岸上诉彼前盟叩余以记越明季丙申春余以天童扫塔之行筇拖数子走访遗标而公之行业以落成矣复有逸民指顾曰背负终南势接晴岚之晚翠襟垂八水帐开泾渭如蜿蜒坎离罗布星象交辉嘱笔以三用记其事愧余汗颜未洗仓卒难工噫先人未艾之义罄在斯乎别斯而觅先人者未之有也然佛日沉西得半蓬渡弱水之滨匪凭以力撮箕土培泰山之屼事在人为幸朝野倾诚撝金出玉伐稠林之宝树启金匣之青蚨不劳肯綮蹈彼前规千载遗风俨如旧制上祝
皇基永固率土来宾八表偃干戈十方齐整肃庶宗教之有赖期白业以无虞草木腾辉赤帜佛旨谨记。

　　昭觉丈雪醉禅师语录卷第五
嘉兴大藏经　昭觉丈雪醉禅师语录


　　昭觉丈雪醉禅师语录卷第六

　　嗣法门人彻岩等编

　　颂古

　　世尊拈花。

　　口难开处随拈起百万人天尽见矣金色头陀不在行横身落他圈缋里。

　　临济棒。

　　三顿白棒打成一片犹不知非更去讨碗及乎撞着老婆禅费尽人家煤炭。

　　南泉斩猫。

　　霜刀截断活猫儿血溅梵天谁个知纵戴草鞋相救得已迟八刻用奚为。

　　灵云桃花。

　　山花簇簇叶前烧引得游蜂逐日刁不是阿郎亲一见尽形狼藉在荒郊。

　　高峰枕子。

　　无梦无想主何处银山铁壁势崔巉翻身推出枕头子打坏丛林一块砖。

　　百丈耳聋。

　　龟毛拂挂绳床角土佛蛇心话即离霹雳一声天地涣顶门突出五须弥。

　　南泉万物一体话。

　　山空谷应速海阔浪来迟舌底无骨兮如梦幻相似眼里有筋兮抱桥柱澡洗水牯牛太风流山悠悠更水悠悠。

　　僧问六祖黄梅意旨是甚么人得祖云会佛法人得僧云和尚还得否祖云不得僧云为甚不得祖云我不会佛法。

　　山崩海裂风清月白不会佛法刀刀见血舌头无骨眼无筋千古万古白拈贼。

　　僧问云门佛法如水中月是不门云清波无透路僧云和尚从何得门云再问复何来僧云便恁么去时如何门云重叠关山。

　　澄清绝点万象交辉百花竞放兮春风递信箭锋相拄兮石火难移去去复何从山重重又水重重。

　　女子出定。

　　出得出不得花劈作两橛女子与瞿昙眼里迸鲜血草窠走出黄腰狸活活证龟成鳖。

　　僧问云门如何是一大时教门云对一说。

　　量才补职相体裁衣翻手覆手应机逗机对一说太崎岖光明殿前云水路铁眼铜睛失却伊。

　　僧问云门不是目前机亦非目前事时如何门云倒一说。

　　以镜照镜似空合空平云卧岫动树流风倒一说劈箭急万仞须弥非壁立。

　　沩山问仰山天寒入寒仰云大家在者里沩云何不直说仰云适才也不曲和尚如何沩云且须随流。

　　漠漠严霜彻骨寒普天率土悟生缘长安冻杀人无数几个随流寓意便。

　　九峰不肯首座。

　　数年海外估婆娑玛瑙珊瑚满载过将岸不因鲸掣浪和舟带月葬洪波。

　　大颠摈首座。

　　一条秃木两人舁舁去舁来汗渍衣屋远路长天黑了各人拖了一身泥。

　　天龙一指俱胝有省。

　　数载山头赤骨历漫天富贵无人及忽焉猛虎出林来百唼通身血滴滴。

　　婆子烧庵。

　　山色荣枯几度分耽幽泉石野情生雄风猛雨忽焉至换却许多人眼睛。

　　洞山寒暑。

　　应时及节奋天威逼得时人鼓是非脱或陇头春色动枯桩爆也报阿谁。

　　犀牛扇。

　　叫一声来应一声官钱私债尽还伸纵观只有黎牛只毛色青青气未登。

　　船子为夹山。

　　一生不住弄钩头忽遇金鳞水上浮吐吐吞吞刚点首和舟覆却绝冤仇。

　　南泉三不是。

　　不是心兮不是佛不是物兮是甚么到头山月落前溪天将夫子为木铎。

　　外道问佛有无。

　　春适晴明曝晒宜皎然灼破野狐机荆门雁去三千里羸鹤翩翩舞落晖。

　　不起一念须弥山。

　　四衢道杳何条直眼底风烟各见招弗起一丝犹是弊天长海阔路迢遥。

　　风幡话。

　　盲龟跛鳖解逃禅渔父舟头争论便停棹漫将轻注脚沙寒无地可钻研。

　　见见之时见非是见见犹离见见不能及。

　　见不及处见何赊满园竞放桃李花当风卓出眼中屑独许灵云是作家。

　　临济叱三圣瞎驴。

　　拟将一语定乾坤撞着瞎驴折半觔公有几多正法眼灭吾宗者是其人。

　　三圣透网金鳞。

　　涌身将谓腾霄汉一跃胡为陷阱中再拟风云相送去水干波尽困泥融。

　　杨岐僧问少林面壁意旨如何岐云西天人不会唐言。

　　客无买卖日如愚自把胭脂面上泥此货不堪行市眼招牌错挂在杨岐。

　　九年面壁。

　　藏却面孔叠却眉语言不合正堪为九年露尽灵山丑却被通司说是时。

　　法眼因僧问如何是佛师云汝是慧超。

　　跌宕之言如垦土掘出南天白玉剑提起从教四海清千妖百怪藏无窜。

　　雪窦改船子渔父颂夜静水寒鱼不饵满船载得月明归。

　　簇簇浪花卷玉风翻然蹉过打鱼翁芦花外有钩竿客活捉将来入彀中。

　　干屎橛。

　　如何是佛干屎橛多少人将作话传俱胝藏身于一指灵云见尽在花边。

　　无缝塔。

　　层级玲珑岌崿然摩风挂月势参天曙光遥烛琉璃殿影射潭湘刺九泉。

　　维摩默然。

　　银河滚滚浪晴花杲日行空印碧沙万派归源无等匹漫将杜口丧毗耶。

　　十智同真。

　　十智同真语默玄风针雨线补寒烟采花不摭花中实版齿生毛春正妍。

　　万法归一。

　　一归何处发一问太末虫衔须弥走撞着蠛蠓质面前连末和山吞在口。

　　非佛非心。

　　芦花带雪覆烟轻万象晴明一色吞无影树头风浩浩不萌枝上月撑撑。

　　即心即佛。

　　日斜风静冷烟浮绝点澄溟月一钩瓦砾石头齐合掌黄金失色闷愀愀。

　　黄龙三关。

　　我手何似佛手逢人劈面一搂忽焉前后际断便作狮子哮吼。

　　我脚何似驴脚踏着死蛇解活走向百万众前步步秦时　轹。

　　人人有个生缘垦土耕烟种田捉败金乌玉兔与我牛儿共栏。

　　临济四喝。

　　一喝金刚剑用时伏尸万里绝妍媸停机已涉锋芒疾炯炯寒光匝地施。

　　一喝金毛踞地来风行草偃靠如柴狐狼野干藏无地窠臼从教尽净灰。

　　一喝探竿影草里须知好恶如冰履普天率土悟生缘背笛岂同雪曲矣。

　　一喝不作一喝用桑上出浆柳上中古今三世不变常毗岚风起黄河冻。

　　和牧牛颂。

　　恶癞风神日吼哮家山不住转途遥断云每对烟波说一步一声犯我苗。

　　无边风韵一机穿头角才伸便辣鞭幸尔山童多意气全身输与手中牵。

　　牧儿款款事驱驰挽着眉毛不放随念未生前时照管神机廓彻始忘疲。

　　轻轻拶着便回头是甚么时肯放柔首尾四蹄俱露了圣名凡号敢稽留。

　　日日时时水草边横三竖四在当然功勋纵有千斤力难表明明一着牵。

　　家邦平怗自如如万别千差弗敢拘扫石野眠松月下饱山饱水乐无余。

　　极目天涯一曲中人牛触处草茸茸雨余麦笛云中落万紫千红绝淡浓。

　　无边清韵一光中孰谓人牛体一同迥迥神机通莫测烟蓑雨笠挂云东。

　　一沤未发实安然枕石高眠碧汉间百草头边悬日月牛儿常自掩松关。

　　人牛尽净露真踪炯炯寒光射太空无限新风弥宇宙参参秀气吐玄丛。

　　和天封禅师蜜蜂颂。

　　游戏园中善见机营营弗肯事空归去来自有冲天翼不藉东风力御飞。

　　利害久矣播天涯一段精忠隶晚衙道合君臣忘彼此打风打雨自成家。

　　自在游行出没时全机纵夺绝支离春心一片收归去色色天然满肚脾。

　　厮风厮雨日舒光只为分明反着忙触犯惯能行正令尾鞭一劄勾承当。

　　一家一计室枯桐心眼圆明触处通摭尽五湖英秀色堂堂独耀义天红。

　　赞

　　初祖赞

才入境来自像自得若非梁皇眼里有筋几成一场败阙折苇渡江风力难测弗识阿谁运蹇时乖撞着你者活贼咄

扣眉窊眼其嘴如凿佛心天子怎被你惑虽得一苇之风流不无打湿两只脚而今撞着不肖儿研起墨水蓦而泼

耸起个肩都起个嘴打起精神捏甚么鬼拟来陷平人人且不然你转折一枝芦滥在晴江里分皮分髓许多般也是飕风吹暮苇

　　面壁像(晴浪上座请)

没廉没耻掉脸掉嘴伎俩尽净分皮分髓无面见我中华人长年觑此石壁子

　　岩间真武(卧云羽士请)

枯松下倚岩根披头散发一个全真收得八两失却半觔若得齐颠一秤称只须抹过定盘星

　　自赞

头发髼松脚踏实地人情不通佛法不会问着祖意西来一顿棒头乱劈等闲结下驴年冤不知何日而解矣

邪正不分有无不立拄杖抬捺虚空粉碎直切为人了没巴鼻杀活全施孤硬无敌呵呵若非大白牛山几乎安顿不得你

四十余季个贼做到今日不歇逄人生擒活捉不爱剪绺刷白沿途过桥拆桥孰肯以楔出楔惟我大白牛儿日日耕风茁月

　　　　　　又(懒石聆维那请)

打人打不歇骂人骂教彻只样生笨货那得有机括一笠冠三秦半瓢盛锦国临济好家私尽被伊漏泄说与汉南懒石公莫道老僧在吴越

　　　　　　又(耨云实维那请)

你是丈和尚那二十余年觅你起处不得即今蓦拶相逢南海岸东塔头将谓有多少奇特原来是万峰堂里鞋套不上太白山顶刺破脚指底川老蜀既是我马簸箕三十五代之孙为什么犹有者个影子聻

　　　　　　又(佛冤纲西堂请)

一榻萧然全身已露受灵山记欠人天福从不会与人打葛藤直掀翻佛祖旧窠窟硬纠纠似峨眉峰顶倚天残雪逼人寒活卓卓如碧海波中怒濆洪涛堆紫玉吾尚不知其何自而来怎肯作分皮分髓之恶秃

　　　　　　又(补石冶侍者请)

者个阿师年将半百惯入魔宫善游虎穴疏通滹沱潮翻太白扭人天鼻削虚空舌按定当头乾坤失色夫是为之巫峰嫡骨宗门作春秋之客

　　　　　　又(风宝高维那请)

眼里有筋耳上无文生成倔强不顺人情拄德山棒便打德山不会末后句用临济喝不肯临济立无位真人恁诸方塞满佛云祖雨到者汉手里一并活擒非为丈雪陈闲管总是将平报不平

　　　　　　又(不会法监院请)

弗通世情输你者汉一味据令而行用出全没畔岸倒披三玄戈甲翻却死生旧案白眉白眼使人着忙黑心黑肠余机尽换恶辣不肯人处惟凭此风若是佛法二字三生六十劫犹未梦见

　　　　　　又(雨树愚监院请)

初会似相知久而认不得没情面底物从来人希识住在今世门头五十季拈起那边事儿全不会等闲挝一把撒一把毒恶杀青有时截半边留半边何处不是无端被长髭头陀冷眼觑着持上巫峰放些喝风骂雨之气息

　　　　　　又(端鼻万书记请)

钉嘴铁舌河目童睛拈龟毛拂如金刚剑触其铓者奋斩不平直下令人脱洒无容更立一尘凭陵微笑兮狼心虎胆形神锋利兮移换乾坤佛祖都来纳降款从教性命两无存

　　　　　　又(懒生升维那请)

机如掣电口似盘倾开饭店于蚕丛屠龙烹凤纳方来于秦国脍兕烧豻喝下乾坤陡黑机前白浪滔天只如骂人打人不歇之色此句如何以传

　　　　　　又(月幢了首座请)

坐如山行如虎恶辣异常黑风黑雨不立朕兆兮拄丈一条雷奔电扫兮其机如此把断要津五十季铁面验人直到底幢公今请上云南八复罗裙扫天地

　　　　　　又(哉生闻西堂请)

咄你得与么没情面爱移换人家旧窠窟闹处喜捺头冷处不肯做大洋海边卖水终南山上逐鹿拈起七尺乌藤云是秦时　轹

　　天童密师翁像赞(瑞吾王居士请)

桐棺山顶樵吸尽龙池水一笑震天涯颙颙钦海宇教人不立廉纤却又拄根楖栗寻常打雨敲风佛祖回避不及堂堂六坐道场用处全没巴鼻七十七载踞海东万派流芳天地窄

　　本师破老和尚像赞

九坐道场风清月皎触着磕著令人便饱棒下翻身无处寻讨六十年来料掉不少收拾群机雷奔电扫恶辣钳锤万国闻无弦琴曲只一操

　　　　　　又

康氏金粟饱饫一肚临机毒恶人天恍忽有时与九曜七星结物外之友有时堤巫峰三峡为鱼龙之窟活埋峨眉一路人单拈惟唱巴歌曲至于成佛作祖底事从来誓不肯做

　　箬庵和上同江天还松下酌茗图

日移水石赚清机把茗长吁万象辉树下师资缘会句松涛惊冷露沾衣

　　重庆酉阳司象崖法兄和上像(牧雨上座请)

蜀山三十载慎独不相逢弟适来吴越兄仍过海东名闻追锦水声价贯芙蓉辛卯七月十有诗曾挽公今如不记得再题上一通

　　白法师像

壁观阿挨日过八十三季无露圭角主般若堂于楞严如护目中之珠变华严像于福城似受灵山之托等闲露顶坐岩厂杖头捏定风生握断海山川活卓卓

　　紫柏院福林禅师像

碧落风前科头箕踞青松白石友烟弄云就里些些快活从不轻示于人寒岩独处无多子岸谷风回紫柏林

　　题人牛合睡图

抛下鞭绳横眠幽麓无荣辱干怀醉烟霞风骨佛祖田园兮荒衾枕天地兮独清操气可动坤维惟恐青山留不住

　　达也闻法师像

达也闻法师年方廿七坐喜弘龙树风翻受具宗缚出他知见案顿入无生国示寂于台山大似登云鹤问子安身句虹泾桥之北

　　题思白董太史山水图

玉指尖头点出太平沟壑七尺躯里怀藏乱世溪山曩予三过吴门恨未一面今读公之诗以松爽阅公之画以清澹然风雅凌夷欺青压白不下苏眉山张无垢惟苦不遇铁面衲子当头一拶沦溺在骚人队里炫卖胸襟流而亡返不知何日始记得话头也

　　东塔清白兄行乐图

天有庆云也而自不知其色以夺伦地有伯乐也而自不知其气以盖世今清白兄自蜀入吴已三十载参禅而不被禅迷习教而不受教缚优游于南海岸东塔头煮月烧枯啸傲自适真巫峰一代奇男子也是为序

　　题行孚吴道人轮珠念佛图

如问春秋多少但只昼夜百八靠定如意须弥镇日轮番指掐不师卖饼于沣阳不学台山之路下不重提蓝之风流不作烧庵之道者六十七年本色为人志不喜装模作样

　　白法师竹间行乐图

者个老阿师居然多气志将紫柏大师一座千斤担儿肩任二十余稔偶焉歇在乱竹堆中稍换口气

　　欢喜如来像

欢喜如来妙相殊乱云堆里结跏趺不因丈雪曾相识几被人疑作画图

　　缝像瞿昙

你从何处来却坐在者里若非醉头陀人都错认你红亦非朱砂白亦非关纸巍巍独踞宝花台无限清风动地起

　　观音小像

咄你又在者里簸弄人家男女曩者屠牛肾惑乱于苏杭剖蛤腹赞叹于唐皇与瓦砾和其光与草木争其香将谓卖弄清风调殊知彻底亚郎当

　　十八罗汉像(遂宁上人请)

者伙没量阿师出入全无道理踢碎那畔空腔游戏山石间里伎俩弄尽万端济得甚么边事太平风味男儿作人何故如此

　　达磨小像

今日只样严寒你犹打个赤脚总为不知时节所以令人涂抹

　　天童密师翁像

发立如鹤面冷似铁捏条拄杖打人不歇凌灭临济正宗唾骂少林髓得神机如雷震泉涌恶辣似奔涛喷雪带累衲僧十二人塞满乾坤无缝罅

　　林野法叔像(牧雨法侄请)

眉分八字髯无二色诃释迦发言欠逊去人眼睛里撒沙笑达磨不会说禅谓子得安心之诀率常喷一唾声东海万丈之波等闲竖一拳碎虚空作七八橛平生行事不依时所以称作白拈贼

　　二隐法兄和尚像(牧雨法侄请)

法兄谧和尚一出峡来冰凌上行剑刃上走拨乱四海烟尘扭碎一双鼻孔末后覆船于龙渊以笠为杯渡又不知要造何等事业与往来人作窝窟幸牧雨法侄善别机宜多识时务绘顶像于三秦作西川一古佛

　　懒首座像(法孙横眉请)

东海於菟南山白额只论杀人母问耳缺不惟具短血之能且有退衣之德肉醉终南第一峰应知天上无二月

　　雨西堂像(非所禅人请)

须长发短神清气大眉棱有罅兮辱在狮子群中舌头无骨兮锋芒其利如凿收得福城云总不露圭角倒提拄杖似太阿佛魔都来一按过

　　密言律主像

钵盛沔水衣覆汉南只论龙伏虎伏不问佛来魔来师承大亮兮穿庾岭提不起之物影遗海会兮仿饮光抱金襕之材秋风妒菊戒月高筛如问春秋多少昼夜一百八欲识阿师面目堂堂独露者谁本是西川一古佛留与兴元作法锥

　　弥勒寺兴安大德像(朗如禅人请)

季将六十有七做事全无固必绘顶像于简端漏泄威音大义有时种竹栽松为坎离之界墙有时接石为桥作度牛度马之佛事等闲竖一草成慈氏之园偶焉煮白雨结龙华胜会此照付与朗如孙供到弥勒下生去

　　邵窝庄汝扬像

头戴方巾手持白拂坐个蒲团全身太露呵呵好个老维摩一生家业藏得与么坚固

　　分灯

　　溪声道元

法法法无生无生法法无付汝无生法生无法亦无

　　月幢彻了

临济窟中狮子子爪牙备伏山之屯等闲放出天涯去吼震山河劫外春

　　端鼻圆万

春风骑马过寒江子夜鸡啼雪上霜寄一音与簸箕匠长松竟日正朝阳

　　懒生彻升

霜月照人寒彻骨琉璃水结一溪冰夜来东壁打西壁故放阇黎出孟津

　　大憨印我

瘦梅含雪喷琼花不假东风力一些白上枝头新万象馨香从此竞龙蛇

　　懒石觉聆

终南山下五云垂别有搏风一鸟飞特达惯扶羊角上推开碧落活天机

　　雨树行愚

长髭头陀顶笠还赠条拄杖上眉山横该竖抹挥秦蜀露出金毛第一班

　　哉生彻闻

闲行踢出中秋月八面风生壮帝都此是老僧日用事逢龙拔角虎编须

　　佛冤彻纲

马祖巾瓶十五载今朝纲子亦如然只缘荐得磨砖势万仞峰头续正传

　　半生本襄

龟毛拂有腾龙势兔角杖支南斗云山水悉归布袋里昆明池上月华殷

　　耨云真实

适来东海鲤入阆自成章掣起滔天浪春风满大唐

　　鹿门彻岩

观音帽子大如倚盖覆却坤维冲破三界千古法运如是传人天众前恁弄卖

　　半月常涵

霜华初爆玮环材廿稔浮荒瑞色开世以井参山谷正风扶梁上一麟来

　　问潮海屿

濯锦江分百亿都声扬天外语嚧苏玄风不让滹沱月香浪如纶结五湖

　　佛藏道海

祖席重兴万木浮不厘务者藏监修而今行满功初竣莂汝高登第一楼

　　石林道玉

寄锡松山四稔余竹卬惯击人头颅风前不许机相让正眼明明烁五湖

　　慎独古德

收机一钁隐于农遐迩荒畬烈火镕烧出乾坤旧面目照天照地振吾宗

　　竹浪正生

西山积雪银千顷东岭涛翻万树松一任沧桑世改更摇风簸雨毒鱼龙

　　良玉彻宣

拄杖一条横开竖辟若个相逢银山粉碎是圣是凡避之不及佛祖从教立下风济北宗风齐整肃

　　无问净彻

落来锦水为寻师笑教当年马簸箕不解夺他砖子去返薅日月在江西

　　云瑞如载

担簦负笈到蚕丛正值山童击晚钟流水高山齐侧耳乌藤七尺活如龙

　　砖镜如皓

乌去兔来为甚忙趁伊禅士出闲房才伸手卷竹帘箔虎啸龙吟震大唐

　　昭觉文雪醉禅师语录卷第六
嘉兴大藏经　昭觉丈雪醉禅师语录


　　昭觉丈雪醉禅师语录卷第七

　　嗣法门人彻纲等编

　　法语

　　再三副寺

　　丛林执事今古弘规出彼入此提撕本分一味贴贴实实尽锱铢分泾渭不肯移易一丝毫方司丛林职务要兢兢业业截铁斩钉辙古人阃域蹈佛祖枢机当思杨岐保寿灯盏生姜不可曲徇阿容任情取适蓦向公私紧要处　地一声方信再三捞捷始应知之句不我欺也。

　　心不禅人

　　禅和子只为腰包拄杖担阁生平事业即今走到禹门卸下腰包拗折拄杖一点巴鼻也容不得始悔从前东奔西窜踏雨肩风欠却人家许多草鞋帐也。

　　电书禅人

　　正因行脚之士风雅别于庸流不以荣辱干怀取舍乱意势立万夫不敌之勇以破生死心为准则且非丁一卓二草草承当务在风针雨箭剑树刀林一切境缘撼我不动又如出林狮子一心只要杀人惹得天下人憎嫌方具行脚眼。

　　不会禅人

　　佛未出世祖未西来一道坦然万物成现被老臊胡说起不干不净涴浊骚语使没意智男儿寻香逐气驰东往西不知肩头脚底蹉过达磨了也又有一伙恶秃不解吐气更与学人添上百二十斤担子云干屎橛麻三斤庭前柏树子埋没人家男女静明者里无隔夜禅与你参但看无佛祖以前是个甚么看来看去看破看底人始信干屎橛麻三斤也是一场精扯诞。

　　佛冤侍者

　　参学大旨贵行解相应直穷绝顶之顶力尽有无之无母滞见途是真参学然参而罔学如鱼之陆不及扬须振鬣学而罔参如湫之水终难卷泊成弥是二者水因鱼以激浪泽润九洲鱼得水以全神飞腾霄汉爰鱼之德固善而初未尝不以水为命也故知学不废参参不废学参而能学直造无卓锥之地学而具参冥鉴渠一物之无稽古之脱樊笼超圣位包罗万有融贯十虚莫不由兹借路经过。

　　如寿居士

　　念佛底人务向未念之先审谛念底是谁猛然会得原是佛念佛既见佛矣可谓三际平等万法一如释迦说出许多固是舌底无骨弥勒不吐一词原来笑里有刀。

　　懒石维那

　　衲子不怕穷愈穷愈有趣穷到彻底无犹得无之力无无一法中如鹏而有翼摇荡太虚空擘海取龙饐贵在物我嫌因嫌全其志佛尚且不为岂重祖苗裔千七百葛藤衠是呕哕气三贤十圣流悉成鬼活计应用便知有顷尔超调御放旷万机空举止皆佛事过桥拆却桥逢场便作戏横亘十方中一毫头上立掴倒须菩提踏翻维摩诘不善说法要惹得天花坠静明无底穷所穷犹不唧分付聆维那莫穷在无地。

　　风窦副寺

　　执事之任以果决勇断为良柔和善顺为则眼亲手辨于量茶数米之际真参实悟于吐故纳新之场卓卓尽天真头头契本有爰乱草不可惜剪八皮且度弗齐宁教厌恶于初机漫莫引嫌于后世得不乖乎辅弼失不愧于自心冥鉴秋毫是为道用储粮屯糁节俭丛林手眼藏锋母令渗漏针劄不入临机弗让一丝操守连绵辄便赤穷到底如斯谨慎彀齿相关发一机而群机尽伏豁一牖而众牖俱开彻体风规为通人爱实因刚柔勇决果断成褫琐琐碎碎做来丰丰隆隆拈出百灵拱手千圣攒眉佛祖站在下风堪为法门英俊。

　　智幻禅人

　　诸佛于无中唱有兔马有角列祖于有中谈无牛羊无角静明向牛马队中据一条白棒扫除从上知解截断今昔有无拨转天关真机独耀兔马所有本有天真匪从外藉牛羊所无丰神自若讵假他求应知线雨系枯桩片云横断岭色色称提本分头头竭露自家苟非用力于睹闻之先安识有无无有之机会也。

　　锄月禅人

　　只缘行脚苦行脚快心多形影垂风露机清似太阿藏锋于宝匣万籁奏笙歌漫莫轻拈出留来斩佛魔。

　　不多禅人

　　先圣有遗言修真心履践时弯智慧弓默架灵机箭射倒无明山搂碎人我见堂堂独露底千古为龟鉴。

　　荷担传居士

　　参禅贵妙悟莫循道理路蓦地忽知非佛亦不肯做学道莫执着一种平怀个脚跟点地时自然活鱍鱍欲透生死关捏定死猫头摸着娘生鼻眉毛眼上浮踏着自家底头头总现前穿衣与吃饭闲坐困来眠。

　　补石禅人

　　了生脱死句捷健疾如风一念绝情想萧然与佛同力明差别智漫莫合顽空动静闲忙里绵绵日用中。

　　守初禅人

　　奇异风光古迷离一念差灵锋刚似箭障雾活如蛇意路虽寥廓情尘被物遮分明在者里何必外寻他。

　　彼岸禅人

　　万籁无平仄风嘶去又回炉烟初吐出香喷鼻头来坐久忘伸腿行忙懒着鞋启帘时一望春色上莓苔。

　　雨树愚监寺

　　不荐当阳句徒夸鹢万里蓬吞四海风缆拽千江水眉棱撑日月气焰遮天地语默涉离微洒脱钦寰宇子寻入嘉禾展布单触礼提起今日事忘却陈季底不重子英灵讵贵子行履言外秋风生句下波涛起滚滚复还来惊讶东海鲤崛起吞云势展出摩霄羽扬眉瞬目中人天追莫及。

　　慧舟禅人

　　海以无涯鱼龙豢焉林以幽邃虎兕栖焉禅以空寂衲子趋焉稽禅之一字囊藏天地该括百灵陶冶圣凡吞吐万象微尘历数莫不于此讨误分迷三有哲人悉向是中披肝沥胆以觉觉斯批剥物汇道个麻三斤干屎橛令汝满肚生疑千没奈何万没奈何奈何到用意不及处　地一声魂惊胆丧到与么时海山莫以喻其深岂独鱼龙为伦匹即我髡夫释子尚滞一隅真乃圆性达人始做得一番粗造。

　　耨云禅人

　　自少林面壁之后断臂负痛以来鹫岭之风似有所托至唐宋来异见蜂起谈心说性罗网多端而禅风一变也嗣后元明间枝繁干众削兔角以鞭挞虚空搓龟毛而抟缚万象移岳盈壑百计千方活埋衲子于无底深坑卖死猫头于绝闻之域而禅风又一变也种种奇抱条条乖张弗参禅而禅满肚不悟道以道多途回视二千季前不值半个低钱矣噫嘻风之变禅也非禅之变风也间有一二隐于石草根下惟待气息而已讵肯蹈袭庸人希冀龙天推出而鱼肉当世者哉既婴此际就是释迦再出弗敢手援其溺逆睹梁天驷马何追汝既奔腾万里来吴南海之滨欲吾一见既见矣切须领取未晤时底面目漫莫效者般虫豸向闲门破户学伊短贩之流有伤风化熄我祖灯也。

　　瓦解居士病中乞语

　　此事如人病相似寒有十分热有十分热有十分则病有十分病到九分九厘上被寒热二魔攻极蓦地出一通白汗浑身庆快觅从前寒热之象了不可得参禅亦如是疑有十分悟有十分悟有十分则成佛作祖脱死了生工夫做到九分九厘上蓦地打破疑网子历劫无明冰消瓦解一切恩爱男女田园屋宅悉我闺阁中物故高峰大师云我三十年始做得病中工夫古者有三日不病祈祷求之稽古人深得病中意趣何也病中无一切攀缘妄想大好趣进所以道病乃众生之良药适见居士病此一番语言爽快只是不曾病着未病者若病着未病底翻笑山僧此番说话亦是病。

　　牧牛歌示芥山禅人

　　行脚子状如牛天然快乐饮溪头短笛一声风里落头角参参气力大紧堤防漫收约莫教劣性由他作忙忙蓦鼻拽回来驯伏时难定价哉穿荒畬凿瘦亩良犊不假鞭绳搂猛然耕破太虚空大地山河无寸土没畔岸绝篱藩天为廊庙地为栏任运腾腾独自个悠悠惟傍水草眠羡古今种田客者样畜生诚难得虽然蹄膊一般粗毛色青青分外别牧牛儿高着眼芒鞋耳爽牢牢绾白云芳草漫悠悠勿逐霜声星月转。

　　十二时歌示寒暴书记

　　鸡鸣丑无限风光尽漏逗平旦寅万象森罗眼上横日出卯见得分明犹未了食时辰拈来色色尽佳珍禺中已此外别无一星事日南午应知大家在里许日昳未六窗开合绝忌讳晡时申更有何处不分明日入酉门风峭俊关乎纽黄昏戌检点将来无一物人定亥者里别成一世界夜半子堕在狸奴窠臼里。

　　补石禅人

　　参禅人不得彻悟者只为禅忒参多了所以廉廉纤纤不能克证病在比拟相似讨句凿奇斗百草机胜者为了当此乃禅病也纵参到弥勒下生终无了脱上古以棒喝接机见衲子入门便喝先拈出个胶盆子令伊手黏脚滞又有衲子才入门便喝要试善知识法眼精明是证非正善知识辨得是宾是主随便一喝而学人识此善知识是个孤峻底便抵死不放五回三次向白镝芒中另辟一路此乃正因行脚士也今时辈不管是宾是主知解悟解但讴得几句诗便以冬瓜印子一印印定只图门风热闹五百一千赞为丕振殊不知灭裂法门悉此类耳汝于秦蜀侍吾六载尚依依稀稀不肯立个决定志今既万里南来酸甜苦涩无不备尝快趁色力强健把作件事做漫莫青黄向人嘴角边讨些便宜便去装模打样诳神諕鬼饶伊聚得百万众不明大法终是依他作解非吾种草若听老僧之言铁石做去必不相赚一语未通参一语一法未透学一法究到彻头彻尾处没星事干怀始名通方作者亦名无事道人释迦近傍不得弥勒求出无门得大机显大用岂与比拟相似之流同日而语哉慎之慎之。

　　完白禅人

　　此事最现成极殊丽齐物我一往来穆穆然如天之高地之厚日明云黯火热风凉能育万物不以万物为侣弗假安排而绝颠沛渗漏透此关者洞见本末脱或未知须谛审谛问此关键从何处发生已生后又是何物于中摇摇此便是生死根圣凡舍如汝本蜀人未来时将谓吴越有多少奇异山川浪以浮根妄想测度于中模写得极成现最微细似说食人而终不饱及乎亲到一回山虽崛峻不过峨眉水虽渊秀不及锦浪较彼前想元非是有此事亦如是又如金屎法未觑破时如金已觑破后如屎你从今日确其志愤其气把作件事做到无下手处猛然省得天赖之以清地安之而厚昼信之明夕协之昏说个此事犹是不得已安底名祖师云真性心地藏无头亦无尾应缘而化物方便呼为智造到与么时节始知入泥入水为你且道老僧眉毛还在么笔头点出千峰色墨体犹凝万世香。

　　龙渊吼天禅人

　　数罟不入洿池鱼鳖不可胜食也斧斤以时入山林材木不可胜用也适法门蹂蹸之际丛林凋败之时仗庇力量男儿挽回此弊滹沱幸甚古者有深云不月之地鸡犬不闻之天产一俊材自不知其寿几何许忽得其人枝可为架海梁株可为擎天柱而渤澥千寻之内鱼虾不及之所隐一灵鲸自不知其姿质之成翼可以摩云汉气可以动天地如石头马祖之辈颇取法焉且罟斤之不善乃渔樵之咎也衲子之不法师家之滥也夫为祖父田园之苗裔堤岸不可不牢薅芸不可不进根粗则花实叶茂则穗肥法门赖以光扬颓风藉以丕振上不负鹫岭之托下添曹源多月矣勉旃勉旃。

　　剑锋禅人

　　陈蒲鞋记临济为大树再参黄檗折云门足激嗣雪峰门墙之下不肯涂胭抹脂古之奇人也青狮翁以龟毛拂付贫儿汗臭衫施丐者今之奇人也是二老心知法门将委撑拄有人却恨撑者力之过翻正为捂适瓢笠南来汗垢腻甚不惟出力相帮且笑破两片唇皮矣政瞌睡间偶剑锋上座从龙渊来欲法语还楚故引从上没来历涕唾作送行语倘到鼎州相见喝风骂雨周金刚大好与他按下云头厮挝一上始不负我龙渊龙子龙孙之牙爪也嘱嘱。

　　醉云禅人

　　参学人不怕死得活不得只怕活得死不得设死了活得三千七百输你一筹倘活了死得且毗耶室里能有几人或云此事不在死活里若在死活里则孤负吹布毛竖指底二老子然死活二法乃断常之见脍炙之语噫初进门者不得不由斯径也若个血气男儿直贵承当不贵生熟熏习苟承当得随处便屙捺着便屁臭遍天下使具鼻孔男女乞命有分单此一橛无第二门近来禅风委脱侈嫚多端贵以诗声尊乎文翰眷眷于奖誉之表碌碌无服膺之材既为行脚人切忌作朝晴暮雨之徒有伤风化负我负人流落在佛魔队里。

　　醉月典座

　　箪瓢屡空衣若悬鹑具变生作熟之手操截云煮雨之权四两截菜刀利如金刚剑一双穷相手秃似五须弥成褫老僧四五年来不以劳而易其志弗以进而退其趾适又捕影于南海岸上福城山中诉历年碌碌之苦意谓行门有做完之状洒洒然如突云之鹤落落地似解缆之舟惟苦不曾将衣线下事抖擞一番故老僧撞着磕着仍是痛骂痛打总要子放下许多般气息维持本地风光追淘沙去米之踪露踢倒净瓶之用勉旃勉旃。

　　尹生禅人

　　衲子家做到彻头彻尾处　地一声鼻孔原来在眼下举手便罗龙打凤攘臂即捉虎擒麟与佛祖争其光日月夺其色就此界而移他方世界于一毫端许不起座会五百僧伽于弹指间动不乖心静出窠窟故曰无上大宝从我意生身里发现且道未现时是个甚么。

　　权宰韩文学(讳大任)

　　尼父老子掌无功用之拍眼操没弦调之希声所以道洽古今德配天地形神爽拔廓落无依盖处于忠恕之庭饮于良知之府少有动静无非我闺阁中物批剥万象摇动两仪谓知之为知之不知为不知是知也此是良知底知字非知有知无之可侔谓加我数季五十以学易可以无大过你看他安身处得与么绵密稳当不从智识测度中做去向草窠里辟出一条通天大路以透长安余悉居长安而觅长安者可不慎诸。

　　佛事

　　为雨西堂起龛

　　师以杖指龛云者个所在如山之峻见之者无不愕然似水之汹睹之者无不兢栗子是了山水债底因甚住却请出门外泥深濯脚。

　　举火云四十年前抬脚不起非为力微还是肚饥四十年后放脚不下不独神王翻为过饮今当四十四岁振身千仞冈濯足万里流以火炬指云恨无可赆聊具把火以助沿途之费。

　　为通天老宿火

　　嘉靖壬午示生顺治庚子入灭一百三十九年皎洁莹如秋月而今扑地行忙故使人天恋慕休恋慕今日奉上一把火烧得须弥粉碎海水枯涸白藕花从火里生贤劫位中添一朵。

　　为心田副寺火

　　司库有年弗敢狼藉一屑逗到今日今时连自家物护惜伊不得老僧助汝一把火烧得七花八裂好生收拾那东西莫教沿途露一丝。

　　费隐法叔讣音至拈香

　　电光里走剑刃上行六十九岁弗存轨则明如昼黑如夜一四天下藏不得制严统清曹源紊乱之风集键锤使衲子偷心尽歇侄通醉曾受耳提面命之私万不敢以佛事人情作酬恩之则烧霜煮雪大寒天衣裓驴年泪未干。

　　偕众烧畬值一枯骸以农具挑入火中傍僧云请举火师云汝是谁人枯骨撞遇老僧火烛拈起如玉如银未卜是僧是俗臭烟蓬　如云火色轻清似浴只缘未透劫波所以犹有者轴且喜今日晴明不然都成陌路顶门具眼衲僧未免此番熏郁从兹得大总持从兹全体独露掷火炬云天地未形汝是谁灰飞烟灭是何物。
嘉兴大藏经　昭觉丈雪醉禅师语录


　　昭觉丈雪醉禅师语录卷第八

　　嗣法门人彻岩等编

　　书翰

　　复茆坡燕居兄

　　古宿云凡接东山师兄书未尝言世谛事今接茆坡师兄书未尝言佛法事似出古人一头地也敬复。

　　与破一禅人

　　竹筇飞过关岭几被雁阵所羁偶闻上座有结制解制之言不知为谁之活计耶适居易薛居士云臭口一张横开面上系万峰之子老僧道时万峰老汉妄谈般若生身堕拔舌泥犁地狱伏乞垂手一救不致师资两相辜负。

　　复咸若佟护法(讳师圣)

　　八千里路附以鸿来欲贫道掣转芦头帆临泾岸起渭水无丝之调速女娲炼石之风日拊髀思弥增颜汗翰云未了公案忆甲午冬贫道至汉城初未识面将谓有多少奇特既晤之后原来鼻直眼横此便是第一则公案也又节日营斋贫道领大众及戒超玄素二上座茶次公指柑子云者个要下手贫道预拈一枚分作二分一分奉公一分自吃此便是第二则公案也又观梅次公云此园甚小容和尚不下贫道指松竹云他二位聻公默然予呵呵大笑而出此第三则公案也稽此数则公当时当面放过经今四载复又从新提起欲贫道归来了却公将谓别有道理也耶又谓巴护法发心修补恨贫道材同散木黐於越土弗疾缩地来前俟潮翻锦浪绿卷吴风径上十八滩头揩星洗月一日钵盂两度湿如何。

　　复念祖高居士(讳佑釲)

　　接手教知居士善识其病第未审有病不病者存乎其中苟识不病焉用医为设或扯草凑篮似多了一番手脚且尽大地人以病攻病惟释迦老子一人余悉错认汤头误加引子长年滥在病窠里吐故纳新弗及　然一瘥稽此病毒非圣不亲非凡不近若作病观翻成病肺今居士欲瘳此疾实以告之慎勿外援莫于内讨任运逍遥随方体认倘服此剂必听其效不假功勋忌口而自然成一片大光明藏矣到此始信我医家之不谬以显吾国中亦有病此病者谨复。

　　复汉中静明懒石首座

　　来稿阅毕悔当时不曾与子道个末后句直使滹沱一脉流入秦川令终南山中大小峰峦讨脚跟不着一等恁么时候母教点滴渗漏为珍。

　　复潼川永伯刺史(讳锡胤)

　　来翰谓不复究性命之源知居士日应万机不肯空度于浣花洗柳处欲见薄书为事之人识其人近其源则性命之涂不远矣与么究去似多了一番手脚不若忘其源而造未始之地如潼之汉只隔一两道溪山耳第致君泽民之心乃忠恕无用之用若此谨慎做官即是做佛任他千重百匝默运于一毛孔中九结十使照归于半微尘许故回得之如愚参悟之曰唯到与么境界那许余习起种种纷飞之想而判作两橛哉恰好就公私日用处与张无尽李遵勖手眼共辙囊橐古今佛法世法一稿招定始信吾宗没一点奇事也。

　　复非眼刘居士(讳道开)

　　接楞严直讲一书知居士善收忠恕之风会使融通之舸帆悬识海浪泊中流法门幸也然楞严妙旨原为尔我血气男儿入路捷径向一切事究竟坚固庶潜符密证关捩全输不列旁门一超直入云汝暂举心尘劳先起道个直早曲了也贫道既秉教外之旨务以本分接人万不以陈汤馊饭滥膺奉上恐居士向击钟验常绾巾示结处亲证净极妙圆紫金光聚看破灵山一会引蔓牵枝处处绊人脚跟使寻香逐气之流钻山透海背觉合尘不肯矍然一证受用自家境界务以寸木架层楼浮沤撑巨艇今不慧不惧诸方检责直以狼虎丸一剂用瘳陈年固积打翻漆桶子底回观语言文字悉为游戏之场到与么时横讲竖讲一任安排岂独直讲者哉山缁浅见若此不知高鉴如何。

　　复明珠院主

　　一箬东来比拟走贺奈缘草履一双耳鼻尽脱惟恐赤脚两板唐突大方也已适读手翰不觉霜花结草月吐新条汉水冻无边之声秦云避广莫之野末问拄杖子与鳖鼻蛇是同是别贫道道上座性命也不顾然此业畜毒气甚重自古迄今不知害却多少人来上自拈花下至今日三千余年无人举着公今一见切忌保爱勿使螫人俟春风转脑百草扬眉亲来与伊断却命根不致趁风云为殃作祟抱守明珠也。

　　上万峰老和尚启

　　磨烟写竹疏通云外之风屈指焚檀曲尽穷儿之丑十年败阙一枕烽烟只可自怡不堪呈于座右恭惟和尚身安盘石兀坐棘林捏聚打开翻成狼藉弄峨眉月于三峡锦水西流剂不死药以全川魂芒再复幸天星有在雨露重沾陇外霜花竞先斗丽通醉根株丘壑质本樗材愧智识以无多亵宗风之运季谨具土仪数色用佐膳需归期在迩余容面禀不既谨启。

　　　　　　又

　　甲午三月十八日命上天童代扫逾秦历魏泛泗来吴三周寒暑始近塔前其荆蓁塞道白日亘天云驶吟风铁蛇卧水山色如退乳之牛泉石似离群之雁焦寥贯日满目烽烟拨转芦头缆系槜李值起伯孙居士请就家庵清白师处重刻全录越明年丁酉夏毕工别集俟和尚锡临再梓稽江南禅席古风尽忘济洞二门情同函矢凡唐宋诸祖庭悉被一代主席者遗为子孙有破沙盆抛向搕　堆头黑漆碗偏作觔两传持且吴越四众一闻神御旦夕倚云目不少息众乡绅敬修公启恭迎福祉仍扫东塔云榻祇盻来临咸冀弗忘前帜特非通醉斗胆有屈尊慈万里翘企仰惟俞允临楮汗漫切切依依不胜恐惶之至谨启。

　　复菊溪王府尹(讳玉生)

　　钧旨谓于没交涉处被和尚惑乱一上想台前乃昌黎复出贫道假大颠再来故有此番酬唱又谓风穴铁牛公案卢公是牧主是假令二俱不是如何即是情知台前于此着忙故用假令二字也昨上堂中风穴公案已评判明白兹不烦录若论转身吐气台前可再入草堂如韩老觌面荐得设使带来恐途中被楮颖二先生夺却不惟公自钝置兼累草堂亦不唧溜也明晨若往首座万不向门前扣齿。

　　上双桂老人

　　捧读法旨云有木鹅展翅之兴苟非深山而不能延其残喘大隋之有白鹿也且年临耄耋时势浮沉非附大郭而不能乐其桑榆太平之有昭觉也然醉之拓昭觉意有在焉故负炎翦茅赤手洗井一不枉五百年之祖席二为老人退居之所非醉自活耳又幸阖省有司绅衿士庶无不瞻云以待复商之离指澹竹躬迎至省始歇其志若谓寿塔亦昭觉方成体统敬走报闻候听的音以便趋迓。

　　复佟汉符(讳可印)

　　相别一稔将谓毒气塞满滇黔偶接来书大似鼓货郎汉子未知卖却几许肃杀几何既善承当无非佛事何必左之右之弹压今古然前辈只是个不省事务底人所以惯得其便好事者录上传灯而灯果可传耶亲切处道来始吃吾棒。

　　复电书侄

　　知上座足下生云会二佟于昆明池畔如佛印之友眉山也古人道收拾士大夫务以法令为先钳锤是要取信一时美流千古傥循情取适何处更有张运使碎溺器于兜率耶嘱嘱。

　　行实

　　月幢策眉领众入方丈请开示行脚师曰家丑不可外扬幢曰大众正觅丑了不可得师曰予乃内江人也俗姓李母姚氏生万历三十八年庚戌十月十五子时初离襁褓礼古字山清然师为徒情性冲澹于世邈然因读法华经乃至举一手或复小低头皆以成佛道予默计曰成佛与么易耶遂质本师罔疏其问中心尚怏然似有物塞遂上峨眉山值一禅者谈及金粟密云老和尚门庭孤峻卓有古风复举僧问云门如何是佛门云干屎橛予聆之如怀劫石直入西山参鉴随和尚问乃至举一手或复小低头皆已成佛道意旨如何随曰我者里不重机锋转语一味平实商量予曰干屎橛作么生商量随不答时年二十就座下顿圆戒法又至了凡师处问从那里来予曰水边林下凡曰曾撞着人否予曰见一伙骑牛觅牛者凡曰那个是你不觅底牛予挺身卓然而立凡曰恁么则犯人苗稼也予曰谢师答话癸酉冬仍归古字山掩关阅诸家语录似银山铁壁每日如痴如兀才打起精神又被昏散二魔纠缠忽灵筏兄从江南来谭及破山和尚荷金粟衣钵入蜀予便出关去一见便问昔僧问云门如何是佛门云干屎橛意旨如何师曰胀坏了我饿坏了你予曰疑杀天下人师作卧势云老僧不参禅只爱伸脚眠予愈疑骇动静似一个有气底死人凡入方丈斧搜凿索火炙汤沃无劄针隙因问香严在百丈问一答十问十答百后见沩山一句父母未生前话却答不得过在什么处师便打予拟开口师又打予曰咦师乱棒打出胸次中越发疑翳如坐在千尺井底出不得相似一夜因倒穿了鞋脚套不上拟伸手拔忽然猛省肚腹中如掉了一块石天明入方丈师问你棒疮发了予曰脓滴滴地因留坐吃饼师举赵州与文远斗劣不斗胜机缘州云老僧恰似一头驴远云某似驴胃州云老僧似驴粪远云某似粪中虫州云你在里许作甚么远云过夏予便拈起饼师呵呵大笑予仍置盘中一日侍师游白兔亭观瀑布为予更号丈雪书偈曰画断苍崖倒碧岑纷纷珠玉为谁倾拟将钵袋横拦住只恐蟠龙丈雪冰遂入记室丙子秋辞师参天童至万工池值密师翁横按拄杖坐石予问相见了也翁便打予曰万里趋风乞师一接翁亦打予一喝便行翁赶上和行李打脱至晚入方丈大展坐具翁合掌予收坐具翁拨椅而出予曰已迟八刻翁便打予曰盲枷瞎棒翁曰有人吃在予以坐具作舞而出庚辰十月十七上太白顶拖柴因竹签伤足血迸污地众都归尽惟澹竹兄同予在后问正恁么时如何予曰血淋淋地竹曰苍天苍天予曰你为甚叫冤苦竹曰东家人死西家助哀予曰苍天苍天竹负柴而去予拟行忽听梆鸣声震山谷予平昔碍膺之物嚗然自落积劫未明廓尔现前归堂浴后进方丈曰通醉适来少有些些快活翁作听不清势予便打两个喷嚏翁打云那里失利来者里拔本予又两喝翁连打云翻不快活了予拂袖出时维那达变兄问闻兄踏断草鞋跟是否予作女人拜变作一揖予曰旖旎峭俊嫂寒逼未梳妆一日万工池挑砂次翁曰好担土予向面前一倾翁便打予取畚箕翁以脚踏着予两手抔土放箕内翁呵呵大笑予拽箕而去首座石奇师曰闻你今日惹了一身泥水予曰道甚么座休去予曰也是偶尔成文翁每与语征酬无忒辛巳七月十九写辞偈呈方丈云折苇之南泛弱河扬眉已涉万重波贫来久矣无锥地拨转芦头唱凯歌翁接袖却再展两手予曰将谓别有那翁便打予以坐具拂一拂而出至金陵天界寺因师翁有沩山之游予候久之偶雪峤大师锡祗陀林予去礼拜师问你是那里人予一喝师闭却门予曰只得与么去又写字次予曰乞大师字一个师曰拿纸来予作呈势师休去予拾副字而出壬午中元闻师翁天台讣音至始买舟归蜀至开县大宁寺值本师问你从南方走一回带得什么宝物来予竖一拳师曰别我七八年一点气息也没有予曰若有气息则不归了师呵呵大笑佛恩寺竖大殿师上堂予出问古人拈一茎草建梵刹竟今日新佛恩意作么生师云八方有道归王化四海歌谣贺太平予曰恁么则石花山畔金声振惊起丹林双凤儿师曰着予作鼓翅势而出越明年甲申十月廿五日因老母高年尝有书召予辞省亲师出源流拂子信金予执意不受师曰此是从上来底非老僧杜撰予遂受之山僧生来踊跃淬砺不明誓不休奈因资质迟钝奔南走北讨多少生受闻诸方有一明眼宗匠肩风踏月倾诚请益日无虚侍于中败阙不堪纪录今因诸公殷勤讵敢吝辞出尽二十余年丑也天寒勿劳久立一众跃然礼拜而去。

　　昭觉丈雪醉禅师语录卷第八
嘉兴大藏经　昭觉丈雪醉禅师语录


　　昭觉丈雪醉禅师语录卷第九

　　嗣法门人彻纲等编

　　偈上

　　送友还蜀

丹林彩凤涉离微翼羽时成疾便飞气宇频吞山海静摩天高驾白云归

　　入蜀

擘破南天入峡河凯歌声颂冷江波而今顿了江湖债悔笑芒鞋吃苦多

　　卧佛

世以眼见作肤猜将谓公犹睡觉哉只为婆心倾法乳全身放下枕莓苔

　　早梅

瘦骨冰肌放岭东离离偏欲傲霜风馨香特地穿岩壑历历新人鼻孔中

　　法派

通彻真常性机圆宇宙香光辉今古用一月印千江

　　汝州礼风穴沼祖塔

肩担少室乳峰青穴结风巢海浪停活捉铁牛眠汝水天高门户月为扃

　　径山礼妙喜杲祖塔

触目参天栗棘蓬数峰秋雨杂秋风当时只为闲狼藉万古凌霄双径通

　　天童礼密师翁塔

金刚体骨自如如露战书云径影粗十二时辰为使役天长海阔共扶苏

寒光炯炯射玲珑日浣双池鉴万松一四天下人影现密云弥布太苍中

巫山十二峰头月捷雨分云拜影堂一窍不通真嫡骨善春药臼古今香

　　金粟礼石车和上塔

吾师设利满溪头康氏徒劳问白鸥九十九峰藏不住汪洋水上结蜃楼

　　普同塔

人人有条穷性命东掷西抛几万季今欲一遭总收拾不知那个先悄然

　　东塔

一段虚明千古意巍巍独向云中立虽然是个现成底要且令人觑不及

　　示芥山禅人

养得子湖狗一只率常只是要人吃不知那个造化低撞着直下丧命去

　　示望之归居士

半言塞满溪山角点墨涂开未兆天别有六花撩乱发憧憧和月爆梅边

　　赠兴善馥生师

松声竹色报深秋发我无明水一沤拽杖旋风鞭万象虚空欢喜白云愁

　　双镜池

焯爚乾坤今古梦辉天鉴地绝疏亲忽焉动着些些子物我人天一色吞

　　玲珑崖

日对烟云吼怒涛风前句子势冲霄天然穴窍无雕琢万古玲珑格调高

　　铁蛇关

昂昂赤骨卧松轩气宇频吞万岫烟珍重四来云水客勿遭毒中惹人嫌

　　拦路庵

谷尾遗风拂石城一条平路冷溪声支茆镇日凭公验不是其人不放行

　　赠别峰姚居士

楼头山月泛钱塘古柏苍松汉外香觌面拈来酬鹤叟不知杜宇为谁忙

　　赠素寰刘医士

坐在十字街头发卖阿伽陀药病与不病俱来和根一并拔却

　　病中示石剑禅人

镂尽枯肠刮尽脾了无一物与君持亘地塞空底气色换却阇黎鼻孔儿

　　示慧觉禅人

风雨堆头拨草来临机一句口难开拦腮劈嘴血滴滴漫把空拳作谜猜

　　示天鼻禅人

衣霜拂雪望炊烧万颗须弥一担挑声满角桥风满树柳头新月放梅梢

　　别易修施居士

秋心半醉在钱塘月影婆娑挂上方缆拽一声回岸远楫芦五叶一花香

　　再晤文初兄

峨眉山月皎如银捷露飞来访旧人语默弗通先话堕道峰从此竞南询

　　号孤渔兄还广陵

风蓑雨笠战蜃楼渤海烟波一棹收满盛鲸鲵归邗上空余月露点沧洲

　　赠常山李总戎

倾盖相投忘彼我等闲一笑主宾分倘然不负灵山约伴我跏趺到五更

　　赠咸若佟总戎

十字街头坐片时眼声耳色出良题命余做首无文偈或恐人来读作诗

　　与若斗韩戎府

我来尘世老无缘只爱山头静打眠今日被君知住处此身不值半文钱

　　寿澹竹法兄

帘前石笋笑春先干夺山河万卉烟雨露弗沾风味别心空节操色长妍椿园鹤舞云千树海屋筹添月一圆菽水堂前清影瘦撼风撼雨到驴年

　　送永伯项刺史任潼川

君乘桃浪入芙蓉石雨烟肥乱木中瑶草参参香雀舌甘霖数数洒蚕丛鞭随日影穿幽谷骥似云奔吸晓风直造峨眉峰顶上高攀月桂当柴烘

　　与宁羌蓉山李刺史

忆昔襟分在鹫台离离东海作良桅拂开境浪千层雾喝退情云万象开古岸不移烟幕幕珠帘常挂月筛筛倘还记得拈花事替我从新举似来

　　别雪臂法兄

孤志同云鹤萧然鬓欲皤半生湖海债一念顿消磨锡荷嵩山曲囊收鹫岭歌竟登泉石可煮月傍岩阿

　　送灵筏法兄

占断烟波客腰包出岭东轻云浮古渡荷笠步沙中钓弄长松月帆悬锦水风龙桥河下鲤队队逐于翁

　　终南山示耨云禅人

放眼乾坤别萧然可系瓢泽肥知壑远岚尽觉天昭溽暑泉犹冻深秋叶未凋更探言外底烟浪共云烧

　　送石云禅人还蜀

拂袖凌霄汉新新渡大江钵吞千嶂月云湿一身香眼底乾坤小神王宇宙长半肩风冷澹步步是家乡

　　寄懒石首座

一下终南山昼明夜暗焉无心歌白雪有志且耕烟月上千峰醒云归远岫眠等间披万象一笑古今传

　　送言远王司宪入蜀

说起蚕丛路攀萝似上天云梯千仞接风磴半空牵汗马嚼残雪甘霖洒剑川倦还留玉带千古镇嵋巅

　　赠东塔清白兄

危楼矗矗建于梁历有胡僧藉祖堂一指弗劳重再竖双溪涵映古今香傍檐秋露钟敲碎泛月篝灯日吐光此际清公亲履践浮图面面倚天长

　　上金城本师老和尚

一箬遮头逐晓风量烟度雨上天童几曾挨落天边日每事奔驰状若龙踢出南山千丈月搅浑大海半枝筇代师九拜焚香后万古玲珑石卓空

　　子夜送费老和尚入福严

银河滚滚月初浮群象奔竞拱蜃楼拒定三关玄要别横拈一杖古今仇镗镗鼓乐云间奏点点青灯句外篝黑白未分前底事蟾宫独露语溪头

　　次酬埽庵谭护法

适以青莲种上流通身泥水恨无酬晴翻烟雨风初度绿满南湖叶未秋句底千山泉石响文惊合国水云求伏惟橹桌机先掣共泛曹源月一舟

　　次酬公愚屠居士

日午鲸吞海浪来弥风古雾泼天开湖增万顷烟波色句领千重雨露回语路惯逢金战出机清常见玉鞭裁明明一道辉今昔未敢重撝恶辣锤

　　移居别洁庵孙居士

日午持竿泛小舸满乘香饵钓烟波善敲玉柝情弥远惯使风帆兴转多捷迅惟凭三尺柁放流斜挂半边蓑适将虹缆当空系抱月眠云露一莎

　　复振公翁居士

踏断溪声古路遥相将惟听野山潮单拈向上琴书冷一笑楼头霜雪消格外抑扬开酒瓮临机施设把猪烧等闲伸出拏云手大整禅河欲断桥

　　复　轹严居士

青山不倦枕烟霞一笠萧然曲径斜为惜祖庭寥落冷洗清灯焰上繁花喽嗖吐尽三生偈漏逗初惊逸兴赊啸傲不知中夜雨峰前明月过谁家

　　复端鼻书记

自从搋破狐疑网竟入深山煮白云尽有晴峰堪锡驻且无余响洞心闻野情日啭三千曲妄想时消数十分月影花声闲啸日一联香雾醉斜昏

　　复溪声首座

草鞋高阁白云际一钁生涯宇宙长月挂风岩云影静雪残林壑响声芳浓煎白水饶清富熟蓄秋橙待晚香菜叶不将溪口浴那流名去播诸方

　　从军行

烟云醉骨逐征衫箬笠戎衣度岭南兔角杖成平寇戟龟毛拂作赶山鞭肉边饭浑三餐饱脚上泥和一觉眠惆怅汗颜何日洗高提祖印绪南禅

　　赠戒超藏主

烟雨楼台似画成情峰回合澹幽清一声短笛云中落多少人将布袋盛

　　赠达中主人

歇得身心与佛同寂寥堆满半虚空谛知鹫岭分来事只在逢迎一笑中

　　寿金华南禅律师

七八十圆桃核子时而放叶糁金华只因律主善收拾所以香人齿舌牙

　　送雨树禅人

折脚铛儿掉得回逢山烂煮白云堆嘴边莫教闲狼籍恐蚁寻香逐气来

　　示玄素禅人

锄烟削石住山阿一篾腰缠气力多铁钁三斤锋似刺白云翻转几偏坡

　　示慈和禅人

傍个烟村枕个石旋编茆草且为家籓篱不筑频来往澹澹烹泉煮瀑花

　　挽龙池万如和尚

十季旺化在荆溪石草霜岩悉发知一旦铎声云外响四维松雪雨中披长廊独演千秋月遍地闲歌一字诗收尽烟波山海秀巍巍坐断古龙池

　　福城次白法师自励韵

时刚晦迹入云堂满目椿烟挂上方奕叶半从空里绿灵根偏向句中张弗随浓澹香千古独枕疏狂月一床脱略只因多傲物霜霾雪卧总无妨

　　寿念祖高居士

一自终南下草堂俄经角里晤长房屠龙剑已呈龟六跨鹤碑存白鹿乡诗削乱峰青点出句因三祝月华香顷焉桃浪惊千尺万壑云归蹈上方

　　东塔大悲阁工竣和谭埽庵司成韵送高大夫玄期寓公两护法入功德林并赠念祖居士

廿四年来句义深伶仃崛起足追寻虚徐石压云千叶料掉风规劫外心信以万斤充佛国孝余八斗进檀林始终一句分明举留镇东吴咏古今

　　送二隐和尚住龙渊

二十年来驻海南偶移短棹下龙渊冲开白浪乘风入紧握丝纶带月牵引得骊颔浮水面却随渔火宿芦边不将云饵惟公妙万壑烟霞一钓竿

　　示绳墨禅人

千载奇逢一着棋莫耽犹豫起狐疑抽车拽炮输先手不致河头卒马疲

　　送镜堂老园头

圃里殷勤六载准一朝挖断锄头颈执柄走过三千里惊起鱼龙就地辊

　　次大冶法侄

潦倒风云备苦甜个条拄杖惹人嫌而今更进深深处苕帚柄儿懒为拈

　　寿进善刘居士

汉水湛如蓝悠悠鉴远天无心生万物星月把筹添

　　送绳吾马居士入蜀

城头羌笛闹喧喧万里声闻草木寒匹马高飞云外赏烟尘一扫露长天

　　与瑞吾王居士

知君久熟长安道得达长安景色优无限虚空包万象一泓秋水照阎浮

　　示策眉智成衣

春风昨夜吼沙滩吹杀虚空作两边即欲请君针线补就中长短要君添

　　山居

病肺年来懒操琴归田幸喜震雷音老农堤岸多坚固禾亦青青水亦深

布衲横眠千嶂月钁头枕破万家春住山句子轻拈出惊颂啼花鸟一声

瀑声繁泻冷筛筛乱草蓬撑万象开折脚铛安三个石煮茗烹雪笑松斋

断岸沙禽啸转生伶仃跌落为谁听溪咽何必多饶舌弹压江湖只一声

枯木岩前树斗烟陈季不打葛藤篇高眠不审关山月露滴猿啼始下帘

门前乱洒千株树屋后频堆万颗山木食草衣亲识得许多富贵别人间

　　东塔次酬埽庵谭护法

经年病肺古溪头瘦极惟期药饵留消得眼前多少事苍苍两鬓日垂秋

日倚枯藤畅野情寂寥满径怯逢迎闲舒两臂摩空去摘月和云煮福城

　　次酬酉珊周居士

罢钓归来枕石头炊烟煮雨暂迟留溪云每惜沤花迫远浦风还绿一秋

　　山水图(雪澜侍者请题)

云长水秀抱空斋万叠争攒天外来冷翠欲流霜正白枝枝红叶似花开

　　号夔生禅人

鱼复州头一足鳞天教生子在夔门伶仃放出三巴水滴滴涓涓尽楚源

　　号心池种月

风恬浪静句先施万里晴明月印之试问根生何自种无边瑞色吐心池

　　号补石彻冶

阿谁触折青天角劳子炼石而补之不假功勋成一片苍苍迈古盖今时

　　送懒拙禅人之福严

杖藜初下仰山时十八滩头水色奇蹉步踢翻鹅卵石夕阳犹挂语溪西

　　同雨树监寺采薇

散步乘初夏相期学采薇科头挦绿叶滴露摘烟肥野色浮青澹篮香载月飞每随樵牧伍笠荷夕阳归

　　悼啸石其监寺

五载侍吾傍神机恨未芒倾心游祖域荷笠过钱塘放下千斤担掀翻独露堂行年三十九脱下旧衣裳

　　示华山三寒静主

日向华山夹刺篱惟凭一衲当三衣风吹入骨肌先砭想是补丁针线稀

　　雪窦寺

泉声日洒乳峰西似挂珠帘护佛扉烟散一溪山色正时时吼雪喷天威

　　华山题希夷陈先生卧石

丈夫步骤没来由日把华山当枕头卧去历今五百载局残殊觉几千秋烧还风雨天为屋食服云霞气若牛十二时输君使用不知谁是我同流

　　次酬古南牧云和尚

斜支炉韝正炎雄两次投絇恨草丛醉竹倚云飞鹤远连溪接足跃鳞通袒胸独露千季调砺指冲开万汇蒙炼得乾坤成一合拈烟塞雨对秋风

　　同而敕钱居士南湖晚渡

涉猎溪桥俯逆流忘机风信傲王侯银河浪滚云千朵玉竹枝撑海半沤眼底文星天上落帆开水面镜中游旋烧纸炬寻诗饵露滴疏梧月满楼

　　寄思甫姚居士

秃麈高撝语默降惊人露已惯沾裳抟风故拥金丸走破浪如飞玉镜长采色每从潇洒得俊声偏向冷清扬残云莫莫钟敲白百亿山河供晚香

　　寿文川周老居士九十

风驰雾骤造康衢气满春晴日正殊以法为亲心易见立身持行性难拘庆云荡月能惊楚寿水穿林可系吴三汲浪高全懿德双溪绵亘古今图

　　九日风雨寄天游骆居士

抱拙幽栖且自闲顽机未肯奉尘寰鬓因帽落方知雪瘦以泉香始见颜宿雨有情穿屋下箬窗无钥待风关无心铫里茶初熟醉菊依云天外还

　　次白法师相湖韵

为牧烟波懒荷锄吟风啸雨日相符断云戏曳翻秋叶逝水飘然点画图放旷每随天地老生涯惟尚箬蓑迂旋拈新月为香饵乘兴东流钓上湖

　　道霖号牧雨

草鞋无耳笠无系牧雨翻云到海隅昨被东风飘一滴无端狼籍在天涯

　　风菊

醉倚篱根逸兴赊披金戛玉碧天斜馨香不喜零星泼无奈风声漏泄他

　　送完白禅人之龙渊

参禅何必择师严务在临风解解黏活捉白拈招款去从教千古受人嫌

　　送醉月禅人之龙渊

千个山头万个井布帆日饱向南开丢篙劄入苍龙穴直取颔珠拂袖来

　　送醉云禅人之龙渊

阅尽南天四百洲耳边声色状如牛杖藜一戏龙渊水万浪千波悉点头

　　悼芥山禅人

终南千顷月错落乱烟中溪断云移补山回绿扫空穷猿啼古木卒雨怒秋风不负钳锤令迟余过浙东

　　示耕云禅人

万里挂云瓢全身战海潮两肩烟雨色半节汗衣焦径曲秋风直筇翻白露挑主宾前一句活卓自今朝

　　怀雪臂法兄和尚

去国十千里东吴一老农疏狂生海岸清韵落芙蓉玉露承双桂金城绕万峰倦眠横一钁山月照孤松

　　送旨白禅人还蜀

万山拦不住只影荷诗囊冷澹风如箭清新月似航吴音虽渐晓蜀语觉能香洒墨聊为赠归呈双桂堂

　　示月声行者

笠荷潇湘雨巾瓶已二秋信乎身外物偏以佛为仇何日风生腋分云月一钩军持衣钵事遮莫惑东瓯

　　子修高居士参父母未生前求偈

父母未生前迢迢露远山云飞千嶂落月入一溪湾语默嫌蹊径亲疏隔间关欲明端的句思索返成悭

　　雪中送省文法师请藏还襄之净信庵(有序)

　　法师贪尽诸方香饵惟不肯直犯当头却将末后一令归罪瞿昙泛一叶轻舟亲来紫柏院收拾许多骨董想是要去换却那一伙人底鼻孔然此骨董静则填沟塞壑动则泼地坌天束装之余欲不佞一韵以助归帆二为余与老瞿昙曾有三千年外楚游之约信或不爽脱有一粥之缘因扫雪研煤擘窠书于简端。

是日何缘故散花金春玉屑自矜奢天教银色挥三楚地布琉璃绝点霞法藏满蓬推净信虚空为鼓倩谁挝君今佩去潇湘上半打牛兮半打车

　　读石者朱护法净土问

读公百八问无水不成溪净秽谁供现繁兴露所思心清名极乐性见号相知道者合如是终朝弗即离

　　礼定光佛

方水绕毗卢山光出定初草鞋龟覆背劫火树为庐一句随他语终朝作佛呼神机悉已露不必问成都

　　寄懒生首座

豆子山前客哗声落汉中喝云翻霹雳棒雨洒蚕丛法幔遮天地机横觉海空信知千里外拍拍令相通

　　寄端鼻书记

蚕丛山下水滴滴乃龙泉岩吐松千尺风敲月一联服膺追往古清韵祖灯悬一钁酬恩毕何劳更说禅

　　送井觑侄

腰包卷太阳竹杖倚天长足底烟横密襟分草自香频瞠双佛眼到处见山光忽对嘉陵月云归斗粟堂

　　正宗监寺

报汝参禅士寒围火一炉别无多伎俩即此是工夫啜粥饶饥骨噇眠养病躯清狂萧洒处弗敢向人书

　　送横眉孙

既任千斤担方名血气男衲长垂四海天大便为庵处处云从雨巍巍默即谈箬儿一戴上满袖是烟岚

　　寿偶庵知藏

本是同乡叟奇逢上下季情无非谓断性定懒谈禅所以称耆艾因之号大全春烧风转绿子寿又重添

　　若千汪护法(讳毓珍)

从今信得及无一物非官若此超方便何曾有易难三冬飞闪电六月降霜寒只为横机捷闲忙以自安

　　复吉人梁梓州(讳泰来)

既云晓法尘何必问来人解路终成客锋芒乃自心乡谈打未了宾主划然分觌面猛省去推开不二门

　　送菊溪王府尹(讳玉生)

适晤忽言别重逢且待缘他山皆固有我国颇安然鞭起陕府牛书衔宝朗猿临机留玉带千古镇眉巅句里藏锋事金汤幸作家扬眉即便是举步更无差坦率风开物诗豪月吐华于中亲切旨绿袖满烟霞袖拂锦江月神机独占先诸方泥滑滑个里路干干云拥马蹄上风随鞭影旋纵横无碍智麈尾对谁谈执事正旁午其如锋利何牧民通佛意临政半禅河浴日兼天洗垂帘养太和丝毫不肯忽故尔号檀那四海中游戏心恬浪亦恬布帆开古岸水镜展初奁机下神如虎文中妙似蟾芦花明月里赢得几回拈云山旧衲衣没个丈夫披张怯腻尘厚李嫌针线稀从来弗晒眼一任野风吹轻重合如是余乘那得知人生百岁满不放片时闲吃饭穿衣去迎宾待客还良知随使唤日用返成悭更有同风者门开面面山纵观天上日心已在途中只为明朝远聊抒今日衷不随风力转那借指南通圣箭此枝去端端透九重马师诘老庞一口吸西江身是庄严国心为智慧幢用行虽有二动静了无双皎洁明如日秋清见大方白晓立阶前西风拂面寒客星躔北斗语笑出阑干一上长安道母嫌入眼繁灵山分袂处从不间毫端

　　秋日吟

一住驷马桥两见溪草郁信知上界云原出自幽谷拨雾听秋风倚藤看修竹婆娑树叶边蟾影吸秋露

　　次余庵郭宪台

宦游称大隐爱物喜淹留比有安闲法从教万壑秋神清期净土见极始昂头即此归方寸端然月一楼茅结松烟下怡然世外情齁鼾和谷应出入傍云行不觉秋风作疑为樵牧声容光东岭上添日在浮生

　　渔樵耕读画

桌入沧浪最上流钩头惟务得嘉虬而今大战洪波里带月和龙一并收

芒鞋鈯斧入深林活斫香柴满翠岑担向街前叉手立和担卖与个知音

频飞铁钁垦山阿万壑千疄尽镂过绝顶些儿轻动着千金何啻一锄多

程途不立个工夫读尽人间万卷书至于文不加点处一操直取状元符

　　龙隐潭

韬光晦迹在高峦四野情云尽伏瞻欲隐弥彰无固必千寻烟浪卷山前

　　响石

拳石孤堆卧径深惟将一曲隐崚岑等闲敲出无情调为要时人识此音

　　汀声

两岸沙禽笑转生伶仃跌落为谁倾溪咽何必多饶舌弹压江淮祇一声

　　野笛

浅壑云边一牧儿仍将麦笛逆风吹疏狂不与骚人共拍拍轻清只自知

　　纸窗鸣

日午登高望更便风呼窗纸听来贤分明一操无弦调抚掌轻酬莫浪传

　　山居

毵毵茅舍枕烟霞坐断千岐兴转赊折脚铛支三个石煮茗烹雪笑三巴

团圞口钵自天然气量洪深绝正偏一任风吹并日炙莹明不改色长年

新修茅屋懒遮栏石老林幽半错烟扫地野眠云共宿了无佛法与人传

　　月印山大冶侄请题

峰晴万里接扶摇一镜初悬在碧霄任是千江澄到底无如此际印山高

　　赠休庵律主移居

瓶簪初菊正芳菲为发黄梅第一机无限馨香浓欲滴和烟带露载蜂飞

　　偕友苍兄金陵湖边对月

夜雨初晴上小楼窗飞云落九天悠我来独弄长干月钓得山头两岸浮

　　庐山宝树

一千二百岁离披风满匡庐绿满溪初夏雨余云半醉长柯独指万山低

　　赠云雾山天然律主

霜花不为风吹白晓谷常因翠扫香岭上一轮悬木末千山万水尽文章

　　偕独冠弟登黄鹤楼

廿载三登黄鹤楼云娇风嫩楚天秋月牙唼碎东山雾曲为纯阳搭一钩

　　别奏凯陈侠士

红岩洞口气雄雄霜雪玄披感慨中只为前途多少路离鞭击出万山风

　　雁宕

阅尽巑岏十八峰寻声高步澹烟中樵惊石寒云抽笋瀑布如鞭打乱风

　　赠广田骆成衣

子能善识虚空体万道烟霞取次来直下不教针线露当风一段为谁裁

　　号权宰韩茂才(讳大任)

晴初山色涌如涛中有文峰插碧霄紫气不凡充盛世箕裘声势在今朝

　　雨游北岩洞

鞭风挈雨上高台别是乾坤合未开天造石门斜径曲泉飞香雪散花来
嘉兴大藏经　昭觉丈雪醉禅师语录


　　昭觉丈雪醉禅师语录卷第十

　　嗣法门人彻岩等编

　　偈下

　　万竹道中

土旷人稀日正长空山绝响路羊肠惊看伏麈文翻蔚忍见归鸿羽带黄客思易消樵语杂沙场难禁野夫狂只因不负中天令锡影横挑鹫岭香

　　游白兔亭

数峰晴色涌香泉气焰凌空意悄然玉兔和云翻雪浪溪龙带▆吼山川萝悬古木穿幽迳亭抱岚烟翠接天莫谓野情无款待声声不住与谭禅

　　鲤鱼洞次韵

明明塞断锦江流气宇频吞万斛舟移尾掣开山海浪翻身杰出洞云头波摇危石潭生骨风卷丝纶月作钩鼻孔昂藏难隐晦芳名千载壮龙游

　　复清化安羽士

半亩涛声堪荡月经纶几斗浸寒江衣残衲补云千片食毕茶烹手一双虎啸雍门分气海鹤乘足底调南腔壶中纵有文章卖漫把诗魔仔细降

　　送帝臣张孝廉南宫

晴霜子夜投山寺折得月中桂过江杀物气从天上落新人风采世无双桃烟浪泊香千里捷轫飞来声满腔玉带镇山堪有约袖中龙虎为谁降

　　宿庐山香炉峰白香山草堂

徐行踢碎乱云堆无限心怀尽展开短雨多情回小径长风扶兴上高台千峰林立三门下一水篱边出岫来居易草堂烟未冷石炉应有劫前灰

　　赤壁晚步

薄暮扶风出短篱烽烟影里读残碑火燔石壁千季赤月洒苏堤五柳垂数点归帆云外赏七朝汛地望中披深炎难禁疏狂兴更过前塘钓落晖

　　留别岳生杨黄冈

六十五日客齐安每荷晴风以助欢肆翦火云烹佛祖闲抛汗雨作纶竿甘霖粒粒挥荆楚秋月团团鉴法坛明日渡江惟一叶别峰相见再弹冠

　　郢江晚泊自励

明日季将五十辰今朝犹作荡舟人小桥野宿风吹背弱柳横墙露一身客久迥无尘世裾囊空幸有束腰绳溪前月泛芦烟上独调平沙在郢滨

　　中梁山

几回啸傲岭云头自觉神王喜气幽晴嶂倚天连复断迅流绕砌去还留敛衣趺坐三生石放眼看完四百洲柳叶茶烹霄汉外两间何啻一磁瓯

　　悼雨树西堂

越国同舣入汉来伤心何预别吾侪将私托子担囊物殊觉先余借火埋沔水有声堪荡月虚空无径着芒鞋机前一笑翻成哭泪雨如珠弗忍措

　　诞日自励

劫火灰间汗漫游须臾五十二春秋耳嫌鼻瘦多通气眼笑眉长盖上头或为敲风情况远每因骂雨兴难收月帆高挂娑婆界独泛阎浮一叶舟

　　雪吟

霏霏拂拂绕檐庞蓦地如沙打我窗遐迩鲜明疑是月高低点缀若浮幢无风总为纯阴结有韵偏然万象降世界浑囵成一片山川草木尽文章

　　庚子除夕

锡转兴元两见除雨余寒气自萧疏市头松火交霜色巷尾傩声带雪袪残漏滴成新岁水烧灯收拾旧年书俄然一晤东风面赤帜高悬法令初

　　留别元操张贡元

是山无处不扶摇两次峨峰辱见招雨谢栈云香载远音操北语觉情骄七年知己心难划一曲离骚恨未消此去屯田如有赋先将平仄系鸿腰

　　留别苏寰刘居士

位分天地一吾庐此去何人立见途打底未完山水债轻清殊觉行门孤岩高百尺风萧索履出三秦径影粗辞却终南烟半树晓峰斜日照成都

　　别懒首座

晴雨连环不一同筏人无岸自高风流沙戏水机先活老树逢烟叶复雄击碎东吴云五色拂开西蜀海来空不因鬓化霜如许那得杨岐正脉通

　　雨晴喜乐轩巴檀越凯归(讳克勇)

谁谓骑秋句未申兔肥月满倍精神疏狂固有前宵月清况犹宜在此辰袋雨囊风追往古截疆割土自来宾群荒一统心王化黎庶咸歌草木春

　　赠灵岩电书侄

闻说灵岩古道场竹帘高卷气如王千云照壑寒光澹一柱擎空北斗傍举拂忽惊天地窄抬眸殊觉雨花香好将石陛为窗牖包纳虚无带月装

　　寄禹门策眉监院

季将天命喜逢游行尽阎浮海尽头衲拂秦云连楚塞帆悬泗水傍吴楼长风收得三千斛野月遄装一叶舟非我心粗欺佛祖人天债负要吾酬

　　石芝次半月维那

昆仲怡怡气不凡凭陵一直破苍烟每将老干传家法罔涉繁华斗翠鲜点缀弗经风自冷疏狂殊觉月初圆其中骨历多严栗独步寰区别一天

　　酬离和尚祝言

今日何缘见大季小阳春色弄寒天区分半座垂千古浪作同门第一仙朵朵琼花香阆苑条条石笋吐风前溪云每供嘉陵月董此锋芒恨未虔

　　空树次韵

几寻古木破云重一樗横烟傲九冬体态自然风上国心间殊觉路当胸长柯飞去扶南斗短壑徐来护正宗万井笙歌竞庆祝尔缘何幸寿斯峰

　　谢子存魏司李补藏(其藏燹火废弛止存一半正开阅其续亦至)

贝叶零星慎始终又逢须达善成功西川劫火将烟尽东海桴槎入阆中满院香云堆壁落全身佛脉正流通明朝拟学银鱼去今日横吹鹫岭风

　　寿离指和尚

清和节上庆彭季慷慨风嘶不夜天眼角弥隆周八极神王自若引群仙诗瓢高挂灵芝表寿域重增伞盖前二曜每从帘外趒康衢山岳尽归虔

　　哭法叔费和尚

法帜陵危似断弦吾师何事掩松关寂寥风簸语溪水冷澹云包双径山昨日称为都刽子今朝翻去放人间讣音赤手双扶着泪雨如珠点瘦颜

　　里中行

俄登峻岭瞰华阳益国星河付渺茫喜色澹分松影瘦幽岩初醒月花香耨云野父闲歌笑科首残黎牧大荒一别忽惊十六稔惭抛汗雨洒危疆

　　密县白松

缘何及老倍精神凛凛寒香雪一身料掉髼松如鹤发萧疏清冷似龙鳞枝垂寰宇声光远翠吐银胝色更新傲骨不应全志节惟余挺特作陶甄

　　中秋酬席文宗韵(讳教事)

南来何幸晤裴休日以锋芒作钓舟言外承当逾体用声前负荷网驰求秋风满径无人扫野戍谈兵为我留不意嘉陵江上月虚徐清韵上云楼

　　冒雨寻菊

破晓寻幽入远村时听秋杵一声声金茎拂地和烟落玉蕊承天载雨轻数点露寒粘瘦叶满腔风化抱芳英已随我入山中去母刺游人两眼睛

　　偕问潮过浮桥

鲲鲵展翼背为梁截断洪涛饮尽浪此举不惟六月息斯成从教屡生航任伊涉猎云来往恨彼功高自荷当渡尽尘沙无一物飞腾霄汉任揄扬

　　寿阆州菊溪王府尹(讳玉生)

群岫如屏拥碧霄撑开星斗赴蟠桃吕仙竞写瓜皮字树影横拖玉带桥子美有诗推阆苑卧龙制表隐山腰风贻一镜嘉陵水万古令人濯锦袍

　　雪中除夕寄司李姚公(讳缔虞)

镇日如何与若何夕除惟见晚花多霜间乳雪开庭柏檐下冰帘挂薜萝运转好风窗外白暗香浮影气初和座间无奈漏声切聊把蓬门启半梭

　　游二陈读书岩

菜叶浮溪必隐星岸行数里万峰青岩烧墨迹香犹在弟应兄呼声满亭睡重每将悬石壁(昔头悬梁之由也)名微从此擢书屏传闻赵代多麟趾屈指原来只二灵

　　青羊宫次韵

尽谓长生千载茂何缘此际倍淹留兴随雾转孤鸿冷履历云间百谷幽涧吐辰星仙景别空余井灶月明游揖茶问水过桥去黄叶如灯照九秋

　　草堂次韵

袖拂芙蓉第一庐驱烟直造故人居以时大好深藏竹处劫欢然且学渔傍雨寻诗留半偈抚青取叶暂为书西风无限朝南去明月重呼勿远躇

　　洗墨池赠渭公冀府尹

当窗一井落蚕丛细藻浮轻漾远风满目篆烟留颖楮正襟洗墨祚乾隆汉云密琐来清献牧雨和春莅渭公转盻忽惊茶粥冷星河引领烂其中

　　哭亲

乱定频登岵屺堂廿季久废蓼莪章几宣佛语追遗爱每对云霓空自伤肠断孤鸿连五内涕随流水下瞿塘披荒直造旧时井照彻须眉两岸霜

　　复佟护法来韵(讳可镕)

曩予侨寓静盐官耳熟蚕丛土地寒屡路虚无亲磕破满川荆棘捏成团云锄下有千钟粟瓦钵常烧九转丹适接　山佳什读信知方寸海来宽

　　题腊梅复汉符佟护法(讳可印)

孤标自许压尘霜玉粒冲寒递远香机尚不随时务转韵高那复毒玄黄长烟几欲为奴仆好雪常来护我墙已代象先行正令群荒聆得悉开张

　　送懒石首座之滇

汉南忽别已三稔破雾归兮话暖冷每因路绕过河来喜以春初惟日永一钵军持缩地回千云弗隔昆明请斗光山色甲牂牁锡卓时有万人井

　　栈道行

石经横古路瘦影傍斜阳赤手攀萝入孤征似鹤翔云摇天外浪衣带月中香行到烟空处身将宇宙装

　　赠凌云杨居士(讳璟星)

艾虎云间吼中天日正华菖蒲浮水面角黍腻人牙懒击长腰鼓奇逢一叶槎峨眉山上月多半在天涯

　　福城别清白主人

无事人归去舟乘万里风异同千涧合曲直一帆通舵向机前正晴翻雨势空峨眉山一座每突乱云中

　　号龙章巴护法(讳养元)

两间多毓秀君独世奇珍舒个拿云手居然捧日心每随风雨势料理海山襟更浴天边月清光灿古今

　　寿白鹿澹竹和尚

兄有无生调逢人只自弹三多齐衍出一操万年欢天地为琴体星河作线弦山高流水句尽露此风前

　　云峰客雨

知我来峰顶青山尽着衣湿云帘外泊斜雨砌边飞卷幔悬秋色烧灯代月辉麈谈空亿劫终不露天机

　　游坡亭值雨

天下好事者东坡第一人无山不问姓无水不留神故使颖滨老三登九曲峋聚石亭其莽云是蜀帝民均为柱下史每谪弗违仁我来读此碣仍扫上头尘忽动五湖雨文从水面陈句句如雷吼言言以逼真不必更云怀自是洞乎嗔嗟哉兄与弟已渡祖师津误认溪山色呼为净法身晴风挥返照归踏暮云新

　　庐山石隐庵

为爱宗山语因之破雾来奇峰随足起细雨傍烟堆杖影挑残叶　声印瘦莓松门时一掩二虎笑岩台

　　五老峰

适才逢五老逐一话寒暄醉雨山初醒离云日正掀谭玄机弗迅信口句还村下瞰湖光澹群峰悉子孙

　　九江送雨树监寺

自别柴桑口孤云每作蓬匡山一夜雨吴越五秋风眼穴眉毛下机巢鼻孔中洞庭千顷月皎洁与吾同

　　送风窦维那

水以九江合人从此际分忠良盈两石信义重千斤雪鬓催风雨山花洞见闻负吾负汝句亲切对谁云

　　赠竹隐禅人

梧树新飘叶声惊百万家风还秋体露暑退兴偏赊天目茶初熟峨眉月正华只缘时节使满袖盛烟霞

　　赠九一常居士

奇缘逢汉沔一别揭霜威野水和烟冻山花带露飞春王呈剑气瑶草吐玄徽月上草堂石寒光拂帝畿

　　赠斗垣陈观察

汉水源头上江槎驻跸斯牛郎方饮出织女下机时负耜同莘野垂纶有渭丝闲敲棋子响惊爆雪梅枝

　　访峰宜上座

南来方病起为访故人留窗漏蛛丝补篱疏蚁力修露眠和月枕野爨背风馐不忮不求士心如万户侯

　　雨宿天台

误入天台上品泉较石雄蠢烟笼白日瞎雨浴青菘人住虚空里钟敲霄汉中不知何姓鸟啼乱一山风

　　赠电书侄

秦越东西上三秋两见还芒鞋穿六国竹杖掉千山有志空诸想无端露一斑信知衣线下不肯放人间

　　赠井觑侄

阅遍沧桑子超然以牧牛野田荣水草箬笠挂云头天地为栏棬鞭绳几放收一声麦笛下故犯五湖秋

　　偕耨云归云二禅人宿破庵

此夕谁为主蜂还鸟近人灯烧东岭月风扫隔季尘卧去云陪宿兴来天比邻前村鸡犬唱疑是洞中春

　　送乐轩巴护法人滇(讳克勇)

匡扶社稷手策马入云南浴日几成数补天已再三寒威能结海殄逆若屠蚕万里勤王室山河以荷担

　　寿明轩李国手

刚才两万日花甲为谁更寿以清和节门添立夏声人间百草父天纵一书生最恨无多术长季对月耕

　　送雪基孙还粤

七年家万里一旦觐吾侪衲上衣如旧眉间汗未揩置邮惟箬笠最苦是芒鞋惠尔终南雾瓶盂满盛回

　　送传宗老衲还陇

落来尚未久即欲话归衷杖挂千峰雪衣稍万壑风早行山占路夕往径犹空两道庞眉曲何季位致中

　　立石山复毒锋禅人

既有登云势且乘万里晖立身犹本色旷志自宏威天地权为枕风烟体上衣浩归湖海日此石世间希

　　偕离和尚冒雨过东岩

历遍烟霞谷奇逢老比丘每随风雨势半为槛云留抚壑惊残叶敲诗送晚秋鞭摇山势动影落五湖流

　　锦屏山次酬犹龙杨藩司

户外频开帐溪回槛有情为观浓澹树每踏雪花声问石嫌云冷驱霜带月耕别峰相见事惟觉一身轻

　　武侯祠

妙算惊神鬼行藏无一空每怜忠义节弗在作为中琴按清湖海表双绝异同劫灰存阆苑千古揖高风

　　空树

荣枯非所志孤劲却虚心阅尽溪山数何妨霜雪侵玲珑钦往古萧瑟动豪吟每对流云说其藏恨未深

　　复青印陆巴州(讳鉴)

阆苑时初辟无人可解禅水山多法爱讷衲懒谭玄有幸东吴月常盈西碧潭诗怀得意处余下几升烟

　　赠梵僧

重趼来斯土崎岖路万程舌灵翻汉语脚瘦乱风生浪荡如仙子叮铛似白丁描他西国事特达令人惊

　　偕灵木禅师晚步

为识山中主翻云度翠微苍芒珠玉缀举步麦花肥忽觉春当路间歌月吐扉横机无所让一鸟破烟飞

　　挽平叔梁司马(讳应奇)

万里拨云还闻君以晏然末霞和锦落晓月坠风前徇世弥方表史书载大贤联成诗一首随处喜谈玄

　　观白雨赠法一侄孙

风吹一点云散作嘉陵雨无物不沾濡有声能见睹黯然包十虚润泽历今古塞壑填沟日锋芒孰所主

　　送息知禅人归醉佛楼

阆中秋送别欲赠不成诗拂抽随云去孤筇带雨支岩跻闻虎跳路渡金鹅池醉佛楼头月南风逼直吹

　　寿司李姚护法

是日逢嘉运霜花带雪开香烧银树暖啸吸白云来极目机先活闲歌句自裁康衢风正令随处酿春台

　　跃马折鼻

畏闲扶辔上高峰烟帐垂西翠扫空末后骥驰行正令万山触碎鼻头红

　　白塔

秀出坤维宇宙长孤光往往碍斜阳信知世有天王树云叶霜花遍界香

　　赠素怀静主

白云洞口别诗瓢海角天涯一杖挑廿七稔事猛提起俨如昨日与今朝

　　寓莲花寺

放下蒲团歇歇时天为廊庙地为基穷身恰好安于是四海烟云作护持

高踞莲华第一峰山摇云浪活鱼龙馨香塞满溪山角万派千岐正脉通

浓澹山花似欲然瓢囊满盛万溪烟柔风推出峨眉月占我蒲团大半边

　　佛手岩

大地众生成佛久长伸只手作何之缘初只为行方便历劫难收入袖儿

　　号塞乎禅人

日用事儿难进取分明只是自家底塞乎天地扩乎知一月影涵千涧水

　　送电书法侄入山

雪峰三入投子室电侄七回走静明此去乌那黯黯处日挑刍狗共麟烹

　　憩鹤乘寺

天如倚盖地如枰局正星峦拥鹤乘拄杖幸然先一着临机方识主宾清

　　登毗卢山

霜卧岭头山起色云埋幽壑法床平祖龙燔出人天路共蹈毗卢顶上行

　　挂灯山

一合乾坤紫气腾孤标凛凛出云层闲行日月于高上影落阎浮号挂灯

　　勖占魁李居士

学道如登万仞岩足无梯径手无攀挺身直入云烟杳踏倒须弥意自闲

　　庭前柏

晴台拥出一团阴插破虚无混太清世有好霜欺不得青葱蔼秀载烟轻

　　再上毗卢山

为叩重岩广见闻筇声拨乱岭头云两回趺坐毗卢上山浪如飞花雨纷

　　赠性如禅人

多情原不为今朝鹫岭分来愿始销粥罢驱烟登岳麓风前一喝散猿猱

　　示默印禅彦

乾坤位我作髡夫雪满头颅俗半呼幸有舀溪破木杓和衣撩倒傍烟趺

　　赠玉安禅座

风前萧索冷如秋老我渠侬雪一头得意放怀疏散极母将明镜挂高楼

　　送永安禅德

一住青山两月余雪霜常恋我头颅钳锤自是横机捷母以廉纤话有无

　　示六湛大德

几度军持波逸提行来行去惹人疑等闲踏着通天窍大歇场中绝是非

　　送正宗监寺

出山常忆入山时想起锋芒一肚皮渡水若还亲见影分明尽是自家底

　　示玉亭陈居士

祗陀林外毗耶城住者无言匪白丁忽向风前村一笑从教万里尽闻声

　　送耨云维那回草堂

三月桃花浪欲扬锦鳞摇尾出前塘风云聚会底时节楖栗如雷震草堂

　　留别李期主

九旬扫雾役荒台顷尔春蓊烂熳开吟里有间空劫屋鞭风策雨逐云回

　　过伏龙山

收竿罢钓欲归农曳杖挑云过伏龙无奈爪牙藏不住春烧漏泄好家风

　　癸卯春辟昭觉

吾蜀古称七佛地何缘幸此率危疆杖藜每恨归来晚旋且诛茅以暂藏

　　创甘露庵

茄瓢高挂老烟傍草草新支竹瓦房活捉松风和月煮堆尖满碗待贤良

驷马桥西古益州蚋蝇常被火云留偶来挑出龙团液落口香如甘露瓯

　　昭觉丈雪醉禅师语录卷十(终)　　　楞严寺藏板