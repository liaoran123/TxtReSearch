續藏經   雪菴從瑾禪師頌古
　　 

　　雪庵從瑾禪師頌古集
　　女子出定

　　誰在畵樓西。相逢語咲低。到家春色晚。花落鷓鴣啼。

　　舍利弗入城。遙見月上女出城

　　大地絕纖塵。面南看北斗。嫁雞逐雞飛。嫁狗逐狗走。

　　楞嚴經。佛謂阿難。見見之時。見非是見。見猶離見。見不能及

　　隔墻見角便騎牛。騎入紅塵閙市遊。遊徧歸來欄裏臥。三更半夜失踪由。

　　迦葉門前剎竿

　　家家門口透長安。不見纖毫眼界寬。無法無人誰付曯。難兄難弟自相謾。

　　師子尊者赴罽賓

　　蘊空誰見法中王。覿體何曾礙劍光。古廟藤蘿穿戶牖。斷碑風雨碎文章。

　　達磨見梁武帝

　　踏翻地軸地不動。推倒天關天更高。穩泛鐵船歸少室。至今天下起風濤。

　　達磨隻履西歸

　　九年冷坐已敗闕。隻履西歸更脫空。後代兒孫空妄想。鷓鴣啼不為春風。

　　二祖安心

　　自有覓不得。無端面發紅。翻身喫一蹎。兩手摸虗空。

　　六祖。因僧問。黃梅衣鉢。是何人得。祖云。會佛法者得。僧曰。和尚還得不。祖曰不得。僧曰。因甚不得。祖曰。我不會佛法

　　不會黃梅佛法。夢中合眼惺惺。此地無金二兩。俗人酤酒三升。

　　忠國師三喚侍者

　　一箭射雙鵰。雙鵰隨手落。波搖岳陽城。月滿滕王閣。

　　馬祖云。自從胡亂後三十年。不曾缺鹽醬喫

　　當年高甲已登科。讀盡人間萬卷書。今日一身天地窄。思量好事不如無。

　　百丈曰。老僧昔日被馬大師一喝。直得三日
　　耳聾眼黑

　　一喝當頭雷電奔。人間說亦暗銷魂。看來豈止聾三日。直至如今海嶽昏。

　　南泉曰。馬祖說即心即佛。王老師不恁麼道。不是心不是佛不是物。恁麼道。還有過麼

　　剃頭頭光生。洗脚脚清爽。脫衣上牀眠。抓著通身痒。

　　夾山曰。我當初在大梅。失却一隻眼

　　竹籬茆舍酒旗斜。一个胡芦敗兩家。酒後不知天與地。皈來滿地是桃花。

　　槃山將順世。告眾曰。有人邈得我真否。將所寫真呈。皆不契師意。普化出曰。某甲邈得。師曰。何不呈似老僧。化乃打筋斗而出。師曰。這漢向後掣風狂去在

　　徹底氷壺無影像。倒翻筋斗摸難成。千峯雨歇黃梅後。桂魄還從海上生。

　　魯祖面壁

　　無目仙人揣骨頭。暗中摸索認王侯。價高畢竟無人買。冷却构欄懡[怡-台+羅]休。

　　藥山造石頭之室

　　恁麼不得總不得。脫却布衫赤骨律。劈頭一搭忽翻身。便見口開并眼白。

　　時人見此一株花如夢相似

　　同根一體都如夢。夢裏惺惺眼又花。蝴蝶飛來過墻去。不知春色落誰家。

　　甘贄設粥

　　甘贄設粥。南泉打鍋。一般病痛。徹底誵訛。更有些兒好笑。明朝餓殺禪和。

　　南泉平常心是道

　　悟得平常達本鄉。時人多怕落平常。青春只有九十日。爛醉都無一百場。

　　趙州曰老僧使得十二時

　　鍾送黃昏雞報曉。趙州何用間煩惱。裂破虗空作兩邊。古廟香爐出芝草。

　　趙州行脚到臨濟

　　臨濟趙州。禪林宗匝。特地相逢。恰似相撲。撞見今時行脚僧。呼為兩箇閒和尚。

　　秘魔木杈

　　威風凜凜不容攀。跳入懷中便解顏。不是酒腸寬似海。爭知詩膽大如山。

　　祇林降魔

　　無魔無我已降魔。添得時人眼裏花。今日鏌鎁無用處。也知賊不打貧家。

　　臨濟陞堂。有僧出。師便喝。僧亦喝。便禮拜。師
　　便打

　　棒頭有眼。眼裏無筋。多逢濁富。罕遇清貧。自入洞門烟鎻斷。不知世上幾經春。

　　趙州問大同禪師。大死底人却活時如何。師曰。不許夜行。投明須到

　　棚前夜半弄傀儡。行動威儀去就全。子細思量無道理。裏頭畢竟有人牽。

　　興化與旻德問答

　　一喝兩喝。全機出沒。賓主歷然。未免俱瞎。半夜摸烏龜。明月照積雪。

　　興化見同參來。纔上法堂便喝。僧亦喝

　　須彌倒卓。海水逆流。同參相訪。作盡冤讎。休休。明日黃花蝶也愁。

　　巖頭。因僧問古帆不掛時如何。師曰。後園驢喫草

　　古帆未掛時。後園驢喫草。日短苦夜長。行人須及早。

　　乾峯一路涅槃門

　　當面非暗投。應機皆直說。乾峯與雲門。兩口同一舌。若是續貂人。弄巧便成拙。

　　雲門上堂。聞聲悟道。見色明心。遂舉起手曰。觀世音菩薩。將錢買餬餅。放下手曰。元來祇是饅頭

　　頓超見色聞聲句。不涉明心悟道言。花落鳥啼巖下寺。月明人喚渡船。

　　禾山解打鼓

　　當陽打動番南鼓。萬象森羅立地聞。不是大家齊則劇。難消白日到黃昏。

　　法華。因僧問生死事大請師相救。師曰。洞庭湖裏失却船

　　洞庭湖裏失却船。赤脚波斯水底眠。盡大地人呼不起。春風吹入杏花村。

　　黃龍三關

　　我手何似佛手。合掌面南看北斗。兔推明月上千峯。引得寒山開笑口。
　　我脚何似驢脚。急走歸家日將落。自古長安如鏡平。無端醉倒黃番綽。
　　人人有箇生緣。且非東土與西天。擊珊瑚樹枝枝好。撒水銀珠顆顆圓。
　　佛手驢脚生緣。南海波斯泛鐵船。精金美玉團堆賣。畢竟何曾直一錢。

　　五祖演曰。倩女離魂。那个是真底

　　南枝向暖北枝寒。何事春風作兩般。憑仗高樓莫吹笛。大家留取倚闌看。