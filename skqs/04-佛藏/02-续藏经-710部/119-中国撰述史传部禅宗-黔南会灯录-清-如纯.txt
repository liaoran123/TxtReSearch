續藏經   黔南會燈錄
　清 如純輯
 序

　　教外別傳。不立文字。直指人心。見性成佛。是以九年面壁。獨契真機。隻履西歸。原無多說。至於立雪斷臂之徒。悉皆直參上乘。一心相印。又何語之足錄乎。雖然自佛法入中國。已有四十二章。即盧老出東甌。亦著譚經妙論。又何語之不足錄乎。黔居邊鄙。佛法罕聞。明末宼亂。四方禪侶。咸避地乞食。於其間。或著衣持鉢。不墜家風。或挂板懸槌。洪宣法教。於是諸家各有語錄。於中片語接人。吐辭見道者。亦不乏也。但以遠在天末。不獲廣播中州流傳海內。善一大師。心竊惜之。廼不辭跋涉。徧歷諸山。博采各家語錄。集之成帙。名以會燈。過余求序。欲授之梓。余謂之曰。甞聞。繪雪者不能繪其清。繪月者不能繪其明。繪花者不能繪其馨。繪泉者不能繪其聲。繪人者不能繪其情。語言文字。固不足以見道也。今公集諸家之語。得無謂道在是乎。曰唯唯。否否。昔道副有言。不執文字。而亦不離文字。以為道用。今諸家之語。雖造詣不無優劣之殊。識力或有淺深之異。然皆繫籍宗門。表彰吾道。故某欲投之名山。公諸勝剎。具眼者自能辨之。庶不致謂黔地邊方未聞佛法也。是則某之志也夫。余曰。有是哉。不在語言。而亦不外於語言。不執文字。而亦不離於文字。是誠教外別傳也。因弁言簡端。
　　旹
　　康熙壬午嘉平月紫池集山道人程春翔書於北隴之偶石齋中

 序

　　佛法與聖教無二。聖教洋溢中國。極而至於日月霜露所照墜處。莫不有聖人之教焉。嗚呼盛矣。佛法徧一切處。恒沙世界。無不同沾化澤。初無此豐彼嗇之殊。而或隱顯互異者。則必待乎時之至焉。時未至強之弗行。時至矣遏之弗止。而旋轉乎至與未至之間者。則端賴英傑者出。肩荷斯道。殫心思竭勞瘁。積歲月之功。以底於成。固未易易言之也。昔夫子刪詩。而不錄楚風。說者以為孔子外之。不知其時禮樂教化獨盛中土。自荊以南歌謠未著。故采風者。無得而錄焉。今楚風已絕。盛於諸夏矣。黔南遠在天末。去中原萬里。其民風樸遫。山川嶮巇。聲教幾所勿及。即拈花一脈。自唐宋以迄勝國。是少聞焉。天龍善禪師。慨然起任其事。蒐羅散失。取明季諸老。以至於今。行超明實。四輩語錄。共若干卷。裒然成大集。名曰黔南會燈錄。少室一燈。於是徧照乾坤矣。癸未夏送板入藏。過余問序。余因慨黔南佛法泯沒數百年矣。不謂顯揚之時乃在今日。使無苦心大力如天龍者。則將終於勿彰。近而諸方。遠而後學。孰知從上有此一派宗師法要哉。或從上諸老。其光明會當出世。故於常寂光中。默相天龍以成盛舉。抑天龍即是祖位中人。以現在身。點檢前生自家物。自然精當。從此黔南佛法。與中原分道揚鑣。互相雄長。厥功顧不偉哉。天龍既以佛法為己任。今東南法派紊亂極矣。如孔子之作春秋。筆則筆。削則削。使猖狂草澤之徒。不得妄自位置以淆宗統。廓清之功。又邁越茲錄一等矣。葢此在彰善。而彼在癉惡。皆春秋之義也。是為序。
　　旹。
　　康熙歲次癸未年桂月。
　　予誥經筵講官禮部尚書加二級長水杜臻撰。

　　源啟

　　予行脚東南。經諸大剎。每於休夏之際。披閱傳燈。見古今尊宿名目。多在江浙諸省。惟黔中未見片言點墨。不禁掩卷而歎曰。聖賢不擇地而生。佛法徧一切處。何吾黔之獨無也。是人以地囿耶。抑佛法有偏耶。予抱此念。週旋烟水十數餘年。及至歸里。每思唐宋時所集者。葢謂吾黔宗教未訖。泯泯無傳。固無論矣。若自明迄清。風聲所樹。吾黔宗教已廣。且各家亦有語錄流行。卓然可觀。較量諸省。不相上下。何近代竟無傳也。豈聖賢果擇地而生耶。佛法洵非普徧耶。予是惄焉有感於斯也。但深究其源。總以關山迢遞。郵簡莫及。故令操觚者。無由收集爾。予不敏。敬矢厥志。不憚寒暑。躬歷諸郡。彙收全黔諸家語錄。綴以管見。編輯成書。名曰黔南會燈錄。竊欲就正明眼。刊送入藏。待後高明遠達公心普德者出。再行撰集。以資採收之萬一。庶幾後世披覽。無遺憾焉。

　　凡例

此書宜彙諸省。並古今同編。庶覽者。知淵源有序。但稽藏內。諸省歷代諸祖語錄。不啻汗牛充棟。流傳已廣。故不復贅。亦且學疎慧淺。識寡力微。恐貽培山沃海之譏耳。　　集此書。原為黔南。幾經兵燹。誠恐先輩語錄散失無傳。特為收集。寄藏以遺後學。　　此書所收。惟黔語。豈敢希補法門。不過假之以表黔善合諸省。咸稱佛國。以見東土正法徧流無間隔也。　　撰集規式。古例止收上堂小參示眾機緣拈頌法語等類。其雜著空名不載。惟黔地遠人稀。弗能效例。凡在苦心力行之內。無論有錄無錄。雜著一槩並收。庶存名以備後考。非敢奉情濫贅。　　諸師亦有僦居行化者。惟在黔語句收之。其餘弗敢備載。　　論宗派雖云五家。近來惟洞濟兩宗行世。在黔屬濟兒孫居多。洞下僅有數人已。俱於卷首。註出來源。　　考吾黔宗風。興自明末。自燕居老人暨語嵩雲腹和尚三人入黔。為破天荒也。燕師乃行字堂頭。所以此書先從行字起。至實字止。餘待後續。　　自明迄清。凡倡道於黔。諸師語錄。亦有預刻入藏者。今復搜集並訂。俾閱者展卷全覽。免其更求。
　　習安天龍　如純　謹識

　　黔南會燈錄目錄

　　卷首　敘文　源啟　凡例卷一　臨濟三十二世天童下　　(破山明法嗣)象崖性珽禪師(行輩)　敏樹如相禪師　　燕居德申禪師　靈隱印文禪師　　半雲如慧禪師(見師語錄拈破祖香皆破祖嗣但破祖錄中未見其名不卜　　何故也誠恐有誤姑收附載)　臨濟三十三世天童第三代破山下　　(象崖珽法嗣)雲腹　智禪師(超輩)　余山　瑞禪師　　純一道源禪師卷二　　(雪臂巒法嗣)語嵩傳裔禪師　　(敏樹相法嗣)天隱道崇禪師(即南濱)　天湖正印禪師　　頴秀真悟禪師　天語　懷禪師　　聖符道越禪師　祿藜覺甫禪師　　聖圖道行禪師　淨空性明禪師　　赤松道領禪師　天機道通禪師卷三　　(燕居申法嗣)述中合舜禪師　赤旛　幢禪師　　鐵梅　珍禪師　　(丈雪醉法嗣)月幢徹了禪師　　(靈隱文法嗣)大慈悟度禪師　梅溪福度禪師　　慈濟海舟禪師　鶴林性賢禪師　　(密行忍法嗣)萬德佛開禪師　用愚源哲禪師　　(聖可玉法嗣)雪林超化禪師　　(半雲慧法嗣)三能性柔禪師　平陽下　　(芥菴法嗣)行之顯篤禪師卷四　臨濟三十四世天童第四代漢月下　　(輪菴揆法嗣)雲空智量禪師(明輩)　破山下　　(石谷慧法嗣)竹航　海禪師　　(雲腹智法嗣)會也益惺禪師　慧月益眼禪師　　(余山瑞法嗣)渠山妙隨禪師　鈍峰　運禪師　　(純一源法嗣)無涯昌太禪師　　(語嵩裔法嗣)嵩目佛宗禪師　嵩眉佛海禪師卷五　　宗風佛定禪師　剖石佛鏡禪師　　(天吼廓法嗣)語聖弘正禪師(即不波)　語賢弘英禪師(即睿旨)　　語林弘先禪師　　(天隱崇法嗣)古源海鑑禪師　大凡昌宗禪師　　識竺海倫禪師　以四德教禪師　　(天湖印法嗣)別南傳旨禪師　月峰性琰禪師　　(天語懷法嗣)頂相道慕禪師(即桂頴)　桂魄智頂禪師　　桂鉉傳慧禪師　　(聖符越法嗣)福圓　滿禪師　衡嶽行規禪師　　(赤松領法嗣)大拙淨霞禪師　雲石明源禪師　　(鐵梅珍法嗣)逈然明月禪師　浮月福海禪師　　古月明濟禪師卷六　　(月幢了法嗣)劒端達祖禪師　祖鼻達最禪師　　善權達位禪師　極乘道真禪師　　顯今達古禪師　　(半生襄法嗣)竺懷　印禪師　　(枕石　法嗣)廣成普陞禪師　　(梅溪度法嗣)慧頴慶緒禪師　霞章海偉禪師　　紹南真解禪師　法雨照潤禪師　　(慈濟舟法嗣)六行海鑑禪師　　(萬德開法嗣)印海學偦禪師卷七　　(密參山法嗣)(錦江錄註參訛印)　爍吼　[、/(、*、)]禪師　　(恒秀　法嗣)藍田光碧禪師　明輝淨月禪師　　(楚眼襄法嗣)慧林如英禪師　　(行之篤法嗣)卓菴明閒禪師　曹洞三十一世雲門下第四代(自曹溪發脈已來迄今濟下實字　已居三十九世之列因甚洞下還在三十一二間不知是何也姑識之俟後明哲詳定焉)　　(月印慶法嗣)淡雲明光禪師　弗會傳知禪師　宿士類　　梵行傳性和尚　祖融法印和尚　　西識清見和尚　合鱗李居士　　天一劉居士　居易葉居士　　三一龍居士　六度李居士　臨濟三十五世天童第五代破山下　　(嵩目宗法嗣)古雪海智禪師(實輩錦江錄誤收為語嵩法嗣)　　(嵩眉海法嗣)蒼龍道語禪師　長靈道祐禪師　　濟川佛普禪師　　(宗風定法嗣)實行慧真禪師　無滅慧頴禪師　　(剖石鏡法嗣)雲峰祖高禪師　　(語聖正法嗣)溪脈照一禪師　鏡天宗照禪師　　大千宗月禪師　　(語賢英法嗣)慧鏡照常禪師　慧知寂雲禪師　　(古源鑑法嗣)月恒真昇禪師卷八　　(月峰琰法嗣)省參海寧禪師　　(頂相慕法嗣)禪那廣靜禪師　　(衡嶽規法嗣)濟菴普靜禪師　　(竺懷印法嗣)厂石如聖禪師　玄一如海禪師　　(祖鼻最法嗣)嵋霽　宗禪師　　(善權位法嗣)普濟大闡禪師　天一大悅禪師　　虗峨大照禪師　審實本照禪師　　恒暲聖目禪師　善一如純禪師　續補　　(聖可玉法嗣)續燈寂常禪師　無瑕性玉禪師　　(璧林門法嗣)竺崖心性禪師
　　黔南會燈錄目錄(終)

　　 

　　黔南會燈錄卷第一

　　　　習安天龍　如純　輯

　　臨濟三十二世天童下
　　破山明禪師法嗣
　　婺川西禪象崖珽禪師

　　福州陳氏子。一日遊吳山寺。偶閱禪宗正脈。至古德上堂。拈拄杖云。法身無相。而今現形處。動出塵念。禮常熙福公薙髮。親克融法師聽講。未可其意。到黃檗遇中師叔。示參無字話。三載不契。往鼓山親無異和尚。自改參萬法歸一。復黃檗參密祖。始覺大有得力處。故依祖圓具。復隨出閩。至金粟緣久不契。後參破山和尚印可。
　　上堂。宗乘舉唱。十地魂驚。正眼纔張。三賢膽顫。直饒毛吞巨海。芥納須彌底來。也落下風。且向上一句。又作麼生。拈拄杖云。自是不歸歸便得。五湖煙景有誰爭。
　　上堂。迦葉波。見世尊拈華契機。而破顏微笑。須菩提。見世尊談經解旨。而涕淚悲哭。大眾。二大師一笑一哭。未免各見一邊。山僧特與頌出。有時笑有時哭。七星斜映揮魔窟。一箭雙鵰落碧空。六六依然三十六。卓拄杖云咄。
　　上堂。壁立千尋難湊泊。銅頭鐵額漫勞猜。桃紅李白真慈氏。笑指南詢有善財。大眾還見善財麼。卓拄杖。喝一喝下座。
　　上堂。山色濃如黛。鶯聲語欲流。分明宣祖意。何用別馳求。如斯薦得。人人本源。彌綸萬有。箇箇妙體。逼塞十虗。且道。山河大地。向何處安著。良久云參。
　　上堂。十五日已前。無位真人。擔雪填井。十五日已後。無位真人。持蠡酌海。正當十五日。且道。無位真人。有甚活計。月中丹桂和雲摘。天上瓊華帶雨收。拍禪床下座。
　　元旦上堂。元正啟祚。萬物維新。寶鏡高懸。森羅獻彩。惟願皇風永扇。佛日長明。麒麟現而干戈寢。鳳凰出而文德修。四海衲僧。吹新法螺。擊新法鼓。拈新拄杖。演新法義。共祝昇平。且一氣未分已前。又作麼生。數聲清磬是非外。一箇閒人天地間。
　　上堂。問為眾陞堂則不問。未出方丈時如何。師云。日月不走乾坤黑。乃云盡虗空世界。是一面古鏡。百億香水海。百億須彌盧。大地山河。艸木叢林。若聖若凡。若僧若俗。若男若女。若貴若賤。有情無情。俱在裏許。為甚麼溈山水牯牛。影也不見。良久云。顛眠倒臥無人識。萬里青天月一鉤。
　　上堂。五五二十五。打開寶藏庫。撒出無價珍。供養無數佛。且道。誰是供養者。誰是受供養者。咄。因憶謝三郎。月下自搖艣。
　　解制上堂。說心說性。入海算沙。舉古舉今。波中捉月。德山用棒。臨濟用喝。雖是好心。究竟大錯。且道。西禪今日解制。又作麼生指示。拍禪牀云。路逢達道人。莫將語默對。
　　上堂。終日露堂堂。無人解舉揚。勞他木上座。饒舌錯商量。拈拄杖云。且木上座商量底。是甚麼義。若道有義。有即是空。若道空義。空即是有。若道非有非空。即是顢頇佛性。若道即有即空。又是儱侗真如。如是四義既非。大眾且道。商量底是甚麼義。以拄杖畫○云。參差松栢烟凝薄。重疊峰巒月上遲。
　　上堂。年年四月八。香水浴悉達。杓柄向誰拈。千江一口呷。若也會得。塵塵剎剎。若也不會。當頭一蹋。豎拄杖云。釋迦老子來也。汝等諸人還見麼。卓杖云劄。
　　上堂。谿聲鳴。明月落。禾山打鼓。普化搖鐸。五位三玄。九帶四莫。如是陳爛葛藤。到者裏都用不著。汝等諸人。作麼生摸索。到頭霜夜月。任運落前谿。
　　舉高峰枕子話頌曰。貪觀明月獨徘徊。走入蘆華不轉來。白石枕邊驚夢破。風吹古寺竹門開。
　　德山棒。一棒一條痕。千山俱打裂。哀哉缺齒胡。不識安心訣。
　　達磨面壁。九年面壁舌生毛。賺得神光下一刀。早是無風波自起。至今平地浪滔滔。

　　石阡三昧敏樹相禪師

　　蜀之潼川王氏子。年二十五。自願出塵。禮本境鑑空薙染。自看五蘊皆空話為究竟。次閱楞嚴經。方得塵勞暫歇。便參破山和尚。山示參狗子無佛性話。一日聞鐘板聲。忽然渾身。如桶篐子爆斷相似。不覺失口。[囗@力]地一聲。傍有僧問曰。是甚麼境界。也要大家得知。師曰。各人珍重。後趨見山。山深肯之。遂以印證。師後開法行化。黔蜀來往。數十餘年。始終不異。康熈壬子仲冬朔三日亥時。在蜀之慈雲堂示寂。臨時謂眾曰。吾欲與眾別矣。汝等不可向士大夫處。索取塔銘。竊彰名位。聽吾偈曰。我為法王。於法自在。來去自由。縱橫無礙。偈畢跏趺而逝。春秋七十。僧臘四十五。
　　上堂。春光滿目。人境紛紜。不識死中得活。奚言超凡入聖。且二邊不住。中道不安。如何委悉。玉蝶穿花零碎錦。金鶯擲柳亂垂絲。
　　立秋上堂。以拄杖豎起云。一塵起大地收。佛眼覰不見。放下杖云。一葉落天下秋。海口莫能宣。且道。如何話會。撫掌呵呵云。燎水盡而寒潭清。烟光凝而暮山紫。喝一喝下座。
　　師誕日上堂。以拄杖作釣勢云。數十年來遊五湖。烟波江上踏橫蘆。而今四海澄清日。釣取金鱗看有無。僧問。海屋添籌人間事。延生一句意如何。師云。金丹不屬五形煉。玉液原非八石成。乃云。今歲老僧五十五。逢人定不從頭數。因甚不數。分明五四三二一。那管金木水火土。惟有杖頭不等閒。當陽擊碎虗空鼓。識得山僧今誕辰。三世諸佛悉皆普。其或未能。年來屈指二三千。春到寒食一百五。
　　上堂。行棒行喝。點破頂[寧*頁]一著。搬石運土。築起門墻半垛。象骨輥毬。家風賣盡冷如秋。禾山打鼓。報與諸人莫莾鹵。溈嶺牧牛。一聲麥笛喚回頭。玄沙猛虎。幾箇男兒作得主。喫茶趙州。何須特地逞風流。面壁魯祖。不必女媧鍊石補。怎似老雲門。看來也是弄精魂。臘月二十五。甜者甜兮苦者苦。參。
　　住貴州大興禪寺。門人湘頴請上堂。遠問近對。無非妄情卜度。舉東明西。猶涉意識廉纖。到者裏。不可以智知。不可以意識。有時拈起也。一人高拱無為。十方坐斷。有時放下也。萬民欣歌有道。四海無虞。正恁麼時。不惟封疆萬里。眼蓋乾坤。且不落凡聖一句。作麼生道。過現未來同種智。萬象森羅笑點頭。擲拄杖下座。

　　清鎮九龍雲天燕居申禪師

　　蜀之李氏子。十九歲。禮大休仙法師出家。習講業。後訪高原。精唯識楞伽竝相宗諸要。因在合陽染病。矢志必欲了明大事。病愈隱忠南吊巖山住靜。聞破祖自浙回川。直往親覲。凡悟入省見機緣。在破祖章中。承祖印證之後。適亂入黔。寓居會城大興禪寺。次建清鎮之九龍。後遷平越之福泉。其餘僦居開法之所。罔計其數。
　　上堂。諸方開堂有法說。山僧開堂無法說。有法說。鷲嶺拈來無處著。無法說。座上爐烟飄屋角。日間浩浩摘楊花。夜裏明明聽鼠嚼。於此會得。不受顢頇。其或未然。看取註脚。以拄杖卓一卓下座。
　　制日上堂。五里亭。十里舖。夜則明行晝暗度。任是銅頭鐵額來。頂門一擊全身露。今則坐籌圍幄之中。決勝八方之路。且如保民庇國一句。作麼生道。良久云。邊邦寧靜干戈息。萬里歌謠樂太平。
　　上堂。諸人有寶。用得極熟。在空滿空。在谷滿谷。動靜忙閒。頭出頭沒。四眾者念佛持經。五葷者飲酒食肉。兩箇看來。斤兩咸足。山僧日用只如斯。荷葉為衣瓔珞粥。盡力一句道將來。不過尋常咄咄咄。
　　上堂。未曾開口。舌頭已遍三千。更覔言詮。猶是畫蛇添足。何如樂則歡喜苦則哭。許多癡人向外尋。尋到驢年沒下落。屈屈屈。不特有情有知。要且無情成佛。大眾且道。無情如何成佛。香爐石磬丹墀走。瓦礫泥團跳上堂。
　　上堂。有時晴有時雨。有時睡有時起。有時呷飯。有時屙屎。擬議思量。白雲萬里。
　　上堂。五五二十五。六六三十六。溪西鷄齊啼。屋北鹿獨宿。現前人天與魔佛。一棒當頭痛徹骨。倒腹傾腸。翻成褻凟。良久云。蒼天蒼天。
　　上堂。進前一步太過。退後一步不及。引而不發。箭箭中的。直饒釋迦老人。未免以舌掛壁。無邊香水海。向耳畔傾。盡大地拈來。向脚尖踢。其中一點自天然。牧童牛背橫吹笛。
　　住平越福泉山。上堂。[藍*毛][藍*毛]毿毿。磊磊落落。說則不聞。聞則不說。高山流水兮。若箇知音。下里巴歌兮。盡成雅曲。山僧終日口喃喃。其奈爾曹聽不熟。聽得熟。三十拄杖打。得頭破血出。
　　上堂。或時風或時雪。大冶紅爐分外熱。觸之則燎却面門。背之則寒颼冷鐵。於此會得。阿彌陀佛與釋迦牟尼。聚首同參。其或未然。未免腦後著楔。
　　上堂。人人有箇目前機。只為尋常放過伊。毋負我儂千古意。得偷閒處略提撕。且道。作麼生提撕。良久云。天晴放火山頭黑。下雨尋牛兩脚泥。
　　上堂。洪爐冶鞴好添煤。鈍鐵頑銅運得來。鑄就金鐘三尺口。龍山一撞響如雷。且如龍山寺未撞鐘時。棲賢寺裏。三五百人。還有聞鐘者麼。良久云。筯頭碗底分明道。只恐人聾不解聞。
　　上堂。無量法門頻舉出。百千三昧就中看。花簇簇錦攢攢。只是無容正眼看。看得圓全少半邊。既是圓全。因甚少半邊。參。
　　上堂。口說話鼻出息。眼見耳聞無了日。饒他伎倆問得來。只要一箇拳頭疾。能治野狐精。能使參禪畢。盡情道出告諸人。試問諸人識不識。識則快活平生。不識則昏迷苦極。
　　上堂。在儒習儒。在佛習佛。動止施為。何所不足。百千萬劫只如斯。任是神通跳不出。直饒跳得出。鳥倦還歸樹裏宿。
　　上堂。本無正本無邪。何用隄防試鏌鎁。摸著秤錘著實冷。也須隨分納些些。
　　上堂。過去已過去。未來尚未來。惟有今日事。徘徊夢眼開。君不見古蒼苔。多少行人盡活埋。

　　紫竹靈隱印文禪師

　　謝知事上堂。烹佛煉祖。須假作家鉗錘。扶宗荷教。倚仗本分弟兄。交加肘臂。互喚主賓。知音明眼。相照同心。統三界以為家。作四生之依怙。可以發大機施大用。起祥雲布瑞氣。令滿堂大眾。箇箇如龍似虎。人人玉轉珠回。到者裏。不惟扶豎宗乘。亦乃流通正眼。既然如此。且道。烹佛煉祖。意作麼生。擊碎驪龍明月珠。敲出鳳凰五色髓。
　　因事解制上堂。法愛最難別。其如世道何。他年同聚首。古鏡復重磨。煖瓶連雪水。鳴錫帶風多。滿堂龍象客。暫度別山阿。且道。即今聖制告圓。慶賞一句作麼生道。長將日月為天眼。踏破乾坤脚底寬。

　　黃平九龍半雲慧禪師

　　吉安羅氏子。幼失恃怙。七歲。伊族送普陀山萬福堂。禮月清披剃。十八歲。在本山圓具。發心遍參。師志願多重修持。所以到處以行務為先。至雙桂參破祖。充水頭。機緣相契。承祖印可。後人黔克苦。建叢林十有餘所。惟九龍頗稱意。故歸九龍示寂。世壽七十五。僧臘六十八。
　　上堂。拈起拄杖云。者木上座。相伴老僧。二三十年來。穿雲渡水。共歷艱辛。有時穩坐家堂。藉他撐門拄戶。有時慣熟露布。憑渠打雨敲風。今日豈肯吝施方便。畫一畫云。畫斷千差無異路。卓一卓云。等閒卓破上頭關。喝一喝下座。
　　上堂。卓拄杖一下云。山僧惟憑此棒。要絕諸人伎倆。當下斷却命根。作箇諸方榜樣。如上祖師心印。教外傳來。似鐵牛之狀。年印月印。日印時印。良久云。今日盡情托開。與汝諸人印證。咦。切忌錯認。

　　臨濟三十三世天童第三代破山下
　　象崖珽禪師法嗣
　　永寧中和雲腹智禪師

　　蜀之順慶李氏子。母何氏。夜夢僧托鉢入門。覺而生。於本境水月庵。禮六度剃染。因聽繩朴法師講法華經。至若坐若經行處。頓啟疑情。始參含璞未契。後參象崖和尚印可。出世住蜀之三聖悟燈。黔之雲歸清涼長壽復興永寧中和。入楚因由不贅。
　　上堂。豎拂子云。祖師心印。狀似鐵牛之機。印泥印水印空。乃至森羅萬象。無不印之。即今清涼。四眾臨筵。人天普集。且道。還在祖師心印裏麼。若也會得。不勞彈指。樓閣門開。百千善財。一齊敬禮。其或未然。一片白雲橫谷口。許多歸鳥盡迷巢。喝一喝下座。
　　元旦上堂。天得一以清。地得一以寧。君王得一天下太平。衲僧得一海眾雲臻。遂顧視左右云。且道一作麼生得。喝一喝下座。
　　上堂。問清光照眼似迷家。明白轉身還墮位。且道。過在於何。師云。領取三十拄杖。僧擬議。師便打。乃云。爐鞴重開。鎔凡鑄聖。鉗錘再舉。點鐵成金。若是當爐不避火底衲僧。向者裏。鎔作一團。鍊成一片。正法眼直下開明。秘密藏通身突露。不枉請主添煤添炭。山僧扇風扇火。其或未然。巧匠爐邊鈍鐵多。
　　朔日上堂。舉萬法歸一。一歸何處。乃顧視左右。震威一喝云。諸人者還識得一麼。若識得一。百千諸佛體共生。三才四相從此出。復喝一喝下座。
　　上堂。豁開頂門正眼。放出當陽鐵鷂。一任南北東西。管教隨流得妙。是則是。忽遇卒風暴雨時。又作麼生迴避。切莫將身潛古廟。喝一喝下座。
　　師誕日上堂。未知生焉知死。死即生生即死。生死直教徹到底。驚起長空鐵鷂兒。吞却門前石獅子。且不涉生死一句。作麼生道。虗空卓立五須彌。喝一喝下座。
　　上堂。昨夜三十日。今朝是新年。鼓樂喧天地。人人盡歌歡。就裏有一人。不隨聲色轉。不逐四時遷。且道。是那一人。遂擲下拄杖云。參。
　　解制。東風解凍艸萌芽。行脚衲僧亂似麻。帶水拖泥驀直去。阿誰當道摘楊花。遂拈拄杖召眾云。即今莫有摘楊花底麼。出來試道道看。時有僧出禮拜。師一齊打散。歸方丈。

　　開州龍音余山瑞禪師

　　西蜀王氏子。母張氏。十六歲。於本境奉聖寺。禮惟遠祝髮。隨遠赴講席。聽楞嚴經。至七處徵心八還辯見處。忽起疑情。便辭出關。至楚之承天吉祥寺。參一老宿。宿示遍參。師禮退。遊江西。至廬山。參慧燈靜主。緣不相契。往浙之徑山。參語風。又至天台。參大道法師。道指參天童密祖。依祖圓具。後參瑞光頂目。勤務三載。亦不契。方辭歸里。參象崖和尚印可。後住黔之龍音崇寧。粵之華林。滇之報恩慈光獅雲鹿苑指林慧光正續常樂。復終於報恩。
　　上堂。幾天陰雨幾天晴。為道求師訪百城。要會毗盧無相印。千峰頂上出頭行。德山曹洞溈仰雲門。濟宗玄要。奪境奪人。輥毬打鼓。懺罪安心。乾屎橛麻三斤。草鞋踏雪人人見。竹枝敲雲幾箇聞。直饒臨風快便。未免拂跡成痕。箇中若有白眉客。何須費我頂門針。喝一喝。
　　上堂。名不得狀不得。曉嶂四青孤月白。碪杵聲聲到枕寒。最憐千里未歸客。舉拄杖云。喚作拄杖則觸。不喚作拄杖則背。不得有語。不得無語。擺手出潼關。山僧不再舉。喝一喝云。推倒面前須彌山。鞭起石龍能作雨。
　　上堂。到山貧骨勁。抵志清標潔。甕牖度凉風繩樞穿曉月。耳聽之而為聲。目視之而成色。該萬變而有餘。會殊途以同轍。猢猻天半攪銀河。觸倒東華一箇缺。喝云。十字一直一橫。莫道山僧扯白。
　　上堂。正位來偏位來。金樓玉宇夜生苔。眼前色耳畔聲。古寺敲鐘月正明。伶俐衲僧顢不得。也隔鄉關半日程。拈起杖云。惟有拄杖子。橫豎握權衡。卓一卓下座。
　　上堂。超言象外。不涉寰中。發箭鋒機。攬括利器。睦州現成公案。豈為獨接雲門。黃龍室內三關。至今奔走衲子。要會便會。眨眼成盲。以拄杖擊案云。不是知音。徒勞側耳。

　　思南海雲純一源禪師

　　蜀之趙氏子。母楊氏。七歲送本境南華寺剃染。參黃檗象崖和尚印可。住黔之海雲寺。
　　上堂。十虗融攝。正眼洞明。八表昇平。圓機獨運。萬象不能藏覆。千聖無以擬倫。明明絕承當。歷歷無回互。拈起也天回地轉。放下也艸偃風行。弘開一道神光。不落見聞知覺。正恁麼時。家邦穩密則且置。祇如拈香報國一句。作麼生道。萬里山河歸有道。十方世界樂無為。
　　上堂。目擊塵塵剎剎。同居華藏海中。頂門密密堂堂。渾是無生法象。所以拈一莖艸。現丈六身。吹一布毛。傳正法眼。離無離有。絕聖絕凡。八字打開。分明顯示。還委悉麼。舉拂子云。東方妙喜世界。也不離箇裏。西方極樂世界。也不離箇裏。上方兜率世界。也不離箇裏。如是則一處通。百處千處一時通。一處圓。千處萬處一時圓。且不離本有一句。作麼生道。良久云。念念不遷仁德重。朝朝常共野雲閒。
　　上堂。海雲鼓浪。虎水揚塵。眼德似震雷霆。耳觀如張錦繡。三百六十骨節。一一現無邊妙身。八萬四千毛端。頭頭彰寶王剎海。不是神通妙用。亦非法爾如然。苟能千眼頓開。直下十方坐斷。且超然獨脫一句。作麼生道。良久擊拂子云。試玉須經火。求珠不離泥。

　　黔南會燈錄卷第一
　　黔南會燈錄卷第二

　　　　習安天龍　如純　輯

　　雪臂巒禪師法嗣
　　貴陽西山語嵩傳裔禪師

　　西蜀宋氏子。幼失恃怙。育於祖母。至二十三歲。祖母歿。於本境白鶴菴。禮性空老宿出家。修忍辱行。一日得行脚僧指參破雪和尚。圓具後。服勤六載。每有問難。同參咸服。雪寂。師矢志遍參。至重慶。遇長破杲和尚印證。後入黔。開法於牟尼山報國禪寺。又闢西山傳法寺。後住鼎州德山乾明寺。退院遊江浙。上天童掃密祖塔。因病坐化。隨從門人。扶靈骨歸黔。建塔於西山鳳凰池畔。
　　上堂。問一爻未動時如何。師云。三爻四爻矣。僧滯立。師云。立地死漢。問生死未了時如何。師云。老僧不是生死中人。進云。師今陞座為阿誰。師云。為你者鈍阿師。進云。學人本無生死可了。師云。自顛自倒漢。乃云。一問一答。平空起浪。立主立賓。拖泥帶水。所謂閉門打睡。接上上機。顧鑑嚬呻。曲為中下。若是靈利衲子。向牟尼未出方丈。諸人未問已前領略得。猶較些子。既然如是。敢問諸人。只如未出方丈。未問已前。作麼領會。聻。喝一喝云。三要印開朱點窄。未容擬議主賓分。
　　浴佛上堂。問臨機不見佛。大悟不存師時如何。師云。正是途中漢。進云。脚跟點地。鼻孔撩天去也。師云。也須急著眼始得。問四月八日即不問。急水灘頭事若何。師云。山前麥熟也未。僧擬議。師云。隨波逐浪去也。乃云。田裏禾青。山前麥熟。不是心。不是佛。不是佛。畢竟是箇甚麼。向者裏明得。不須彈指。樓閣門八字打開。正法眼一時流通。百億釋迦。百億彌勒。百億文殊。百億普賢。百億善財。百億香水海。百億須彌山。盡在山僧拄杖頭上。擊大法鼓。吹大法螺。演大法義。轉大法輪。與盡大地眾生。解黏去縛。抽釘拔楔去也。何用分手指天指地。一場漏逗。大眾還委悉麼。禹力不到處。河聲流向西。
　　上堂。馬坪拄杖子。[跳-兆+孛]跳上三十三天。觸著帝釋鼻孔。驚駭東海龍王。連日雨似盆傾。令大地山河。卉木叢林。一切有情無情。均霑雨露。處處稿苗。吐花結實。山山枯草。帶潤回蘇。獨有一物。風吹不著。雨打不溼。能為萬象主。不逐四時凋。且道。是甚麼物。大眾問取燈籠露柱。
　　上堂。依教奉行。倚墻靠壁。教外別傳。節上生枝。恁麼也不是。不恁麼也不是。恁麼不恁麼總不是。到者裏。把斷要津。不通凡聖。直饒通身是口說不出。通身是眼見不及。所謂坐斷報化佛頭底來。也須喫棒。何故。箇中無肯路。誰是出頭人。
　　上堂。昨日山前堆白雪。今朝座上起清風。不是有不是空。覿體相呈向上宗。巖畔石女睡初醒。拍手呵呵笑不窮。大眾且道。巖畔石女。笑箇甚麼。顧左右云。笑山僧不惜眉毛。
　　上堂。當陽獨露照無私。草木昆蟲徹證時。觸目分明沒漸次。莫教擬議更停思。
　　長破老和尚誕辰上堂。適來方丈裏。有一句子。擬向長破老人祝嚴。却被木上座勘破了也。即今未免重重漏逗。舉似諸人。既然。且道木上座具甚麼眼。有如是勘驗。大眾試檢擇看。卓一卓云。試玉須經火。求珠不離泥。
　　解制上堂。問倚天長劒揮戈拂日時如何。師云。截却舌頭。進云。坐斷十方去也。師云。未具衲僧氣象在。問參禪學道。不記歲月。作麼生是解制一句。師云。打開布袋口。問如何是的的意。師云。還我九十日飯錢來。與汝道。僧禮拜。師云。披毛戴角有分在。進云。正是學人受用。師云。救得一半。問一念不生時如何。師云。七念八念也。僧禮拜。師云。重疊關山。乃云。大道無向背。至理絕言詮。隔山見烟知是火。隔墻見角知是牛。所以未結制已前。山是山。水是水。燈籠是燈籠。露拄是露柱。僧是僧。俗是俗。本不曾減一絲毫。只如今日當解制時。亦俗是俗。僧是僧。露柱是露柱。燈籠是燈籠。水是水。山是山。亦不曾增一絲毫。若論三條椽下。七尺單前。廝結眉毛。晝三夜三。正是平地喫交。且道。見成賞勞一句。作麼生道。卓杖云。九旬霜雪盡。一花天地春。
　　送嵩目上座出川省覲破山師翁長破杲和尚上堂。正令已行。十方坐斷。玄機獨唱。影響氷消。只是廓步大方。不移本座。貫通今古。不起一念。只如轉天關回地軸。亦不費纖毫力。所謂有恁麼事。必有恁麼人。既有恁麼人。又何患乎宗風不振。祖道不行。如是正法眼藏。密密流通。諸佛慧命。綿綿繼續。承上廸下。一句全收。且作麼生是全收一句。麗天紅日無私照。大地山河一樣春。
　　出山示眾。建法幢。立宗旨。非金石心肝。生鐵脊梁。豈能全身擔荷。所謂忠臣孝子。受辱如榮。視死若生。若一念差殊。便生恐怖。以邪為正。以直為曲。屈體受辱。遺臭萬年。焉能為天下後世楷模。既然。我本無愧。到者裏。豈可當爐避火。事宜直下承當。然則如是出山一句。作麼生道。喝一喝云。見義不為非勇士。臨危不變始驚羣。拽杖便行。
　　僧問。杲日當空。為甚被片雲遮却。師云。闍黎是那裏人。僧擬對。師云。片雲遮却。
　　僧參次。師問云。汝號甚麼。僧云庭栢。師云。黑風起時作麼生。僧云。如如不動。師云。七顛八倒也。
　　問。古鏡未磨時如何。師云。胡來胡現。進云。磨後如何。師云。漢來漢現。進云。已磨未磨時如何。師云。盞子撲落地。碟子成七片。遂以偈示之。黃梅會裏盡高僧。箇箇猶磨鏡上痕。獨許負舂盧行者。一花五葉廣傳燈。
　　問一切有為法。如夢幻泡影。誰是堅固者。師云。夢幻泡影。
　　示六如老僧。六如老僧求我偈。未拈紙前文彩備。重重吐露布葛藤。下筆分明無一字。珍重闍黎高著眼。切忌莫作佛法會。咄。且道。作什麼會。速道速道。
　　示航濟禪人。航濟航濟。黑風起時。作麼迴避。羅剎鬼國裏。切莫兒戲。咦。只須撐到蘆花岸。始得船兒牢把繫。牢把繫。得魚沽酒醉打睡。
　　示慈讓佛本居士。大全直指之旨。不立語言文字。無論僧俗男女。只教當下見性成佛。且道。如何是佛。居士便是。還信得及麼。若信得及。超生死不相干之地。了鬼神覰不破之機。苟或未能。正好向日用尋常處。努力參究。偈云。佛即汝。汝即佛。人法雙泯。本無一物。
　　示君軒佛帆居士。不是風動。不是旛動。不是心動。畢竟是甚麼。向者裏著得一語。始識本無佛亦無禪。就中一句自方圓。却笑區區外馳者。可憐掘地覔青天。
　　參禪偈。參禪要割愛。始得大自在。求佛被佛魔。求法被法礙。恁麼不恁麼。一鎚俱粉碎。絕後復再甦。是名真慶快。參禪本無別。為破生死訣。無分智與愚。豈論巧與拙。只以悟為期。切莫拘時節。倐然斷命根。拔出眼中屑。參禪要死志。畢竟為何事。任他寒暑遷。金石心不易。佛祖尚不為。說甚名與利。若人果恁麼。可謂真法器。參禪要細心。如履薄臨深。念念不輕忽。時時惜寸陰。恁麼能返察。鑛盡始存金。再入紅爐煉。莫教由自任。參禪莫偷安。努力更加參。謾道無他事。無事正欺謾。口說無事易。心中無事難。老僧曾經歷。須教汝返觀。參禪不是假。一切俱放下。十年二十年。須教學個啞。只待自點頭。不指鹿為馬。有人忽問渠。麁拳劈口打。
　　頌世尊初生。母胎纔出便稱尊。大似靈龜拂跡痕。由此是非無了日。冤冤禍禍友兒孫。
　　頌南泉斬貓。將軍令出豈容遲。一掃烟塵定業基。收拾旌旗還故國。功勛不見玉丹墀。
　　廣額屠兒。子規啼破百花春。遠客還鄉罷問津。多少貧兒誇富貴。不知原是舊時人。
　　大乘經首題[米-木+八]字。昔有僧問地藏。以字不成。八字不是。未審是甚麼字。藏曰。看取下頭註脚。啼月子規喉舌冷。宿花蝴蝶夢魂香。家家門首長安道。何事行人在路傍。
　　高峰枕子。正恁麼時。無夢無想。枕子墮地。船高水漲。
　　夏日看雨示若訥禪人。雨溼荷花滿院香。薰風拂拂生微凉。若將佛法攻文字。屈殺胡僧遠渡江。
　　示徹空庄頭。祖翁田地幾荒蕪。幸得庄頭氣力麁。耕去耕來稀爛熟。而今全不費工夫。
　　拄杖子。生來傲骨別芳叢。氣節孤高孰與同。佛祖頹綱猶有托。只教千古振宗風。
　　重陽前一日示眾。飄飄落葉打虗窓。月冷猿啼幾斷腸。堂下雖無一丈草。上林誰破五更霜。
　　警語。日用尋常勿自欺。但觀善惡未萌時。樞機動處能先覺。了了分明本不迷。

　　敏樹相禪師法嗣
　　石阡中華天隱崇禪師

　　蜀東畢氏子。年二十四。禮破山和尚披剃。往參敏樹。樹以三頓棒話示之。師領參三載。竟無下落。復覲山。偶一士問山棒喝因緣曰。弟子止知其痛。而不知其地。師挺身曰。痛處即是地。山顧師。復視士云。痛處即地耶。師從此悟入。至晚山又問師。今日居士。問老僧甚麼。師舉其問。山曰。人前何得亂語。師曰。見義不為無勇。山曰。汝還記得老僧答的話麼。師曰。某甲從今不疑老和尚舌頭。山云。且道老僧是有說為爾不疑。是無說為爾不疑。師曰。更要說有說無作麼。山云。為憐三歲子。不惜兩行眉。師辭參象崖。崖問。趙州喫茶話。上座作麼生會。師置杯曰。學人不會。崖云。聞上座同敏和尚住數年來。茶話也不會。師起身曰。莫道不會。崖云。即今作麼生。師作禮曰。謝和尚茶。拂袖而出。一日崖又問。庭前栢樹子。上座作麼會。師云。能為萬象主。不逐四時凋。崖即命頌。師信口頌云。趙州老漢太無端。指出庭前栢樹看。只為分明人不薦。古今多少受顢頇。崖再命頌喫茶話。師立頌云。堪笑趙州老作家。掘坑平地驗龍蛇。相逢盡道喫茶去。幾箇曾知路不賒。崖因留師圓具。後又將趙州訪二菴主話驗之。師復對無疑。一日辭崖。復覲敏樹。樹見師至即問云。爾離老僧數年。一向在何處。師曰黔省。樹云。黔中時物。近日是賤是貴。師曰。和尚到時。自然曉得。樹云。恁麼則錯過地頭來也。師云。今日又來撞著者漢。樹云。好與汝三十拄杖。且道。是賞是罰。師曰。棒頭有眼。樹一日又以靈雲悟桃花話勘驗。師對無讓。樹乃書源流付囑。
　　上堂。雲臺峰頂。逈別人間。提持衲僧向上巴鼻。揭示佛祖玄要機關。目視左右云。正當恁麼時。截羣機於掌握。挂寶劒於眉端。三世諸佛。亡鋒結舌。六代祖師。忍氣吞聲。功高千古。壁立萬仞。正令既行。十方坐斷。到此端的知有向上一路在。大眾還知向上一路麼。良久云。前峰高出斷鴻外。把手無人誰共行。喝一喝下座。
　　上堂。衲僧鼻孔。祖佛心宗。會與不會。總在其中。且道。其中是箇甚麼。遂卓拄杖云。者條拄杖。安南塞北。指西劃東。到者裏一任生擒虎兕。活捉獰龍。任是文殊普賢到來。也須束手歸降。釋迦彌勒。直得退身有分。豈但三賢膽喪。十地魂驚。若非其人。大難委悉。
　　上堂。千聖出世。惟究一心。五宗設教。直指單傳。三乘十二分。總成剩語。一千七百則。盡是閒言。承言滯句者。埋沒家寶。執棒疑喝者。未透根源。與麼吐露。沾唇桂齒。直饒薦得。早是無端。咄。

　　思南中和天湖正印禪師

　　蜀之重慶李氏子。參敏樹和尚。徹證源底。親承印可。
　　上堂。獅子吼時芳草綠。天下衲僧跳不出。象王行處絕狐踪。鐵額銅頭敲脫骨。大溈拄杖送香嚴。仰山堂前圓鏡撲。毒氣薰來萬古新。親切人人真面目。本無一法與諸人。管教千足與萬足。咄。
　　臘八上堂。皇宮捨去雪山中。穿膝蘆芽荒草蓬。不覺六年成禍事。明星拶碎眼睛空。顧視左右云。還見釋迦老子麼。不歷僧祇獲法身。鼻孔依前搭上唇。
　　上堂。閉門打坐。接上上機。顧鑑嚬呻。曲為中下。顧大眾拈拂子云。見麼。擊禪牀云。聞麼。喝一喝云。字經三寫。烏焉成馬。
　　上堂。恁麼去。二祖禮了歸舊位。恁麼來。栽松道者出黃梅。不恁麼中恁麼。三度棒頭沒交涉。恁麼中不恁麼。胡鬚赤撞赤鬚胡。
　　上堂。第一義。明歷歷。二邊不著。中道不立。徧界分身。月臨秋碧。釋迦老子覩明星。殃及兒孫沒了日。

　　思南安化東山頴秀悟禪師

　　上堂。離相顯中。其間殊勝莫測。誠言物格。至真動靜不移。所以道。譬如虗空。體藉羣相而發輝。乃至一切語默言詞。施為作用。千差同一貫。萬種共一心。祇要人人返照回光。究出自己本命元辰落處。動則行雲流水。靜則心開朗耀。且不動不靜一句。作麼生道。鶴有九臯難翥翼。馬無千里謾追風。喝一喝下座。
　　上堂。大道通天。威光匝地。本與佛祖同根。人天一體。三千界內。無不稟此樞機。普天之下。莫不承此恩力。收攝圓融。應用無際。設使千聖萬聖出來。不移易一絲毫。祇如臨濟德山石霜雲門。各顯奇特。可以葢聲葢色。亘古亘今。敵聖超賢。輝揚佛日。也不出者箇。大眾。若恁麼去。風行草偃。不恁麼去。草偃風行。且不動鋒鋩一句。作麼生道。良久云。杖頭開正眼。法界吐心珠。
　　上堂。不是心不是佛。猶是虗空裏釘橛。恁麼也不得。不恁麼也不得。何勞掘地更尋天。大眾。須知者箇消息。直下千差坐斷。不隔絲毫。覿體承當。壁立萬仞。還委悉麼。良久云。空劫已前諸佛子。話頭不舉自方圓。

　　安順長壽天語懷禪師

　　上堂。描不成底。一段天機日日顯露。畵不就底。者點玄妙時時敷揚。綿綿也。化工化母。織成古錦。密密也。彰名彰號。結作金羅。山僧今日。向寶華王座上。當陽拈出。只要人人全身擔荷。覿體承當去也。苟或擬議。更與諸人點破。擲拄杖鼓掌呵呵下座。
　　上堂。道廓玄圓。超情離見。逢境則應。遇緣即彰。在在彌漫。處處明歷。穿衣喫飯。勿越尋常。洞達行藏。不移寸步。堂堂巍湛。兀兀騰暉。拔萃超羣。元無縛著。折旋俯仰。任放任收。且道。恁麼與不恁麼。看勘眉目。相去多少。以手作策眉勢云。兩眸洞[目*舌]千般巧。難及眉橫向上尊。
　　上堂。家家有門。戶戶有路。中有一人。體無去住出入。尋常語言動步。也有作奴作郎。亦有掌權掌祿。若道他知逢緣遇境。築著磕著。因甚處處。失却鼻孔。且道。知底是不知底是。試道道看。

　　江口香山聖符越禪師

　　佛成道日上堂。今朝臘月八。悉達成釋迦。忽地覩明星。刺却雙眼瞎。老瞿曇。沒傝[仁-二+(天/韭)]。正好推出三門外。一任風搖雨打。雖然如是。也不得辜負伊。四十九年說法。法說非法非非法。狼藉五千四十八。檢點將來。笑倒巫山十二峽。喝一喝云。恰恰。
　　元旦上堂。時清地泰。發生萬籟。風雨頻調。八方慶快。普天揚道化。遍空飛靉靆。祇如出格道人。作麼生慶賀。遂拈拄杖。作笛勢云。惟者一枝無孔笛。風前常韻太平歌。
　　上堂。佛法無多子。仁者自迷源。南山對北斗。門戶共相連。出入同來往。坐臥同起眠。恒河沙數劫。常在於其間。天左轉地右旋。日月雙輪懸。照破寒山鼻孔。只教拾得流涎。咄咄咄。是甚麼乾矢橛。
　　上堂。今朝中秋節。長空明皎月。萬里片雲無。千山狐氣絕。江水不生波。斗星拱紫闕。露柱[跳-兆+孛]跳時。燈籠笑搖曳。木人唱哩囉。石女歌未歇。向者裏會得諸佛。相續不絕。亦任倒浪橫雲。亦任敲風打月。噎。還有拄杖頭邊。動靜分明底。親切更親切。天上人間渾莫測。以拄杖卓一卓下座。
　　小參。一是一二是二。分明題目分明句。不作有相看。不作無為會。未許聖同羣。難容凡逐隊。一切時中當現前。無下無高無向背。諸人會也麼。張公飲酒李公醉。醉後歸家橫接轡。

　　貴陽興國祿藜甫禪師

　　蜀之張氏子。在黔禮淨初披剃。依梵行和尚具足。參敏樹和尚印證。
　　浴佛上堂。年年惡水浴悉達。一度傾時一度辣。普天散作雨花香。笑倒雲門要打殺。驀拈拄杖卓一卓云。今朝落在山僧手裏。兩箇古錐。一時打殺。且道。山僧有何長處。喝一喝云。中興臨濟宗。扶起無為化。
　　掃得戒梵行和尚塔。波羅提邊生瑞氣。光吞佛日蒸天地。而今拜掃報深恩。乾矢橛頭明歷歷。插香云。戒月孤圓絕覆藏。真香直透吾師鼻。
　　佛誕日上堂。不涉凡聖路頭。脫却生死窩窟。獨露真常。不存影相。橫身天外。獨步大方。所以釋迦老子。初出母胎。一手指天。一手指地。周行七步。目顧四方便道。天上天下。惟吾獨尊。後來雲門道我當時若見。一棒打殺。與狗子喫。貴圖天下太平。今日看來。大似一箇扶頭。一箇扶尾。遞相鈍置。山僧此語。有兩負門。緇素得出。婆兒原是小新婦。其或未然。依舊日午打三更。
　　佛誕日上堂。擊石火閃電光。擬議則天懸地隔。眨眼則落塹墮坑。不是麁語欺人。要且千途勦絕。即今山僧揮殺活劒。掣閃電機。一一與人解黏去縛。拔楔抽釘。使其當下了徹。不致沉沒生死。箇箇如釋迦老子。無處不稱尊。還見世尊也無。良久以拄杖卓一卓。喝一喝下座。
　　示眾。道人行履在尋常。剔起眉毛休放過。昂藏鼻孔沒多般。徹體風流活鱍鱍。觸背關頭俱拶破。何須向外強穿鑿。虗空粉碎欲誰知。任意經行及坐臥。拈拂子拂一拂云。大眾見麼。山僧手裏白拂。恁是佛祖到來。也放伊不過。因甚如此。放過即不可。
　　元旦示眾。佛日重輝祖道新。曇花先占上林春。人心絕慮泥牛吼。天運融和石虎伸。拂斷風旛超往古。杖除山水絕疎親。於今盡沐皇風化。率土含庥仰至仁。
　　舉雲門因僧問。一念不生。還有過也無。門曰須彌山話。頌曰。一念不生。千差萬錯。須彌山頂。有無不著。珍重禪流親切句。休得無繩自討縛。
　　頌趙州訪二庵主。入虎穴探虎子。雙放雙收竭俊機。趙州用處原無異。識者雖多會者稀。

　　貴筑華光聖圖行禪師

　　上堂。月映寒潭。秋水共長天一色。嵐披紫岫。落霞與孤鶩齊飛。境致依然。一點也顢他不得。情塵好處。六門焉敢自欺。卓拄杖下座。
　　上堂。天晴地下乾。落雨路上濕。盡是目前機。亦非心外事。嗟哉向道人。及至半途費。不若種田翁。通身沒氣息。有氣息。黔中山楚中水。四海五湖王化裏。迷時頂笠走千山。悟處歸家是自己。咄。
　　上堂。參禪參見性。學道學明心。念念歸實際。時時勿外尋。撞碎無明窟。掀翻爛葛藤。直到不疑地。方得見家珍。且道。見後如何。良久云。饑來喫飯冷穿衣。閒時打坐倦時睡。

　　偏橋雲臺淨空明禪師

　　上堂。盤山和尚道。心月孤圓。光吞萬象。光非照境。境亦非存。光境俱忘。復是何物。洞山云。光境未忘。復是何物。大慧老人云。白鷺下田千點雪。黃鸝上樹一枝花。看他三大老。應時及節。提持箇事。無非要人莫被聲色境物所轉。當下回光返照。識取根源。今日老僧。亦恁麼舉示。亦是要汝諸人當下回光返照。識取自己根源。還識麼。良久云錯。
　　上堂。舉真淨和尚示眾云。天地與我同根。萬物與我一體。脚頭脚尾。橫三豎四。北具盧洲火發。燒著帝釋眉毛。東海龍王。忍痛不禁。轟一箇霹靂。直得傾湫倒嶽。雲暗長空。十字街頭廖鬍子。醉中驚覺。起來拊掌呵呵大笑云。筠陽城中。近來少賊。乃拈拄杖云。賊賊。師云。當時真淨老人。恁麼提唱。大似眼空四海。傍視無人。可惜一眾錯過雲臺當日若類此數。正好還他劈面一咄。看他面皮。放在什麼處。

　　貴陽黔靈赤松領禪師

　　蜀之潼川韓氏子。母謝氏。因世亂入黔。年十五。自喜出塵。遂入南望山。住靜數載。因到九峰。參靈藥和尚。藥示參萬法歸一。後禮白雲西識披剃。參敏樹和尚發明。親承印證。閉關三載。出闢黔靈開法。行化三十餘年。道振黔地。湖海衲子。聞風翕集座下。得法者數十餘人。集錄五卷。已刻入大藏。師志始終黔靈故。門弟子為師。預建塔於本山之陽。
　　上堂。杖笠隨身。滿谷白雲關不住。蒲鞋著脚。沿途芳草襯人來。步步踏著實地。節節透出玄源。到者裏。所以不惜醜拙。只得將從前撞著箇無面孔老人分付底。無義味事。對眾舉揚去也。且道。如何是無義味事。良久。擲拂子下座。
　　上堂。雪積千山玉。關河萬里清。心光無可比。推倒戒墻行。何以故。事同一家。理源不二。得無漏學。戒定慧具。汝等還識菩薩心地法門麼。撫尺一下云。諦聽諦聽。
　　上堂。王宮一降指天地。漏洩郎當式太過。只為當年行七步。而今徧地走禪和。
　　上堂。若道即心即佛。未免矢上加尖。若道非心非佛。亦是揚聲止響。舉一不得舉二。放過一著。落在今時。萬象籠罩不住。千聖拽不回頭。畢竟作麼生道。良久云。輪王全意氣。寶印自然尊。
　　上堂。千載奇逢在一朝。了明大事始全超。雖然踏著還源路。及至深深更寂寥。所以道。祖道長遠。久受勤苦。乃可得成。若既得成。舉足便超千聖外。大千世界一毫端。
　　上堂。本分宗乘越萬機。一塵不立絕思惟。明明歷歷無邊際。非佛非心更是誰。更是誰。却也奇。認著原來不是伊。即今人境分明句。翻身踏倒五須彌。且道。是甚麼人行履。良久云。祖師心印鐵牛機。
　　上堂。元旦初過又上元。朗然一月印中天。好箇未生前句子。了了分明在目前。上方本自光明滿。世界有時月半邊。今日黔靈移到此。人間天上共同圓。且道。圓箇甚麼。咄。
　　小參。高高峰頂立。深深海底行。水窮山盡處。方識自家珍。諸昆眾。今夜初入期。會值山僧爐鞴始開。鉗錘新設。只要棒下知歸。言前領略。稍有擬議。便錯過了也。急須剔起眉毛。高著眼孔。向七尺單前。大死一回。直得冷灰豆爆。却來方丈裏。通箇消息。珍重。

　　徧橋福雲天機通禪師

　　上堂。年年此日慶臘八。正覺山前花蘂發。瞿曇夜半覩明星。覰著兩眼一齊瞎。打破者箇關頭。現出多少奇特。普觀大地眾生。俱具如來妙德。皆因背覺合塵。故爾輪迴差別。今遇老僧指示。與眾聊通一脈。若向者裏會得。心佛同欣同悅。誠恐當面不識。猶似水中摸月。咄。

　　黔南會燈錄卷第二
　　黔南會燈錄卷第三

　　　　習安天龍　如純　輯

　　燕居申禪師法嗣
　　黃平雲居述中合舜禪師

　　蜀之順慶戴氏子。久參燕居申和尚印證。僦居行化於平越之松平。後闢雲居。未就出寓陽寶山。康熈癸亥季春初三日子時圓寂。黃平僧俗。慕師道行。迎靈骨回雲居。建塔藏焉。世壽六十三。僧臘不記。
　　上堂。昨日天晴。今朝下雨。草木爭鮮。河山鬥麗。雞寒上樹。鴨寒下水。鳥飛展翅。魚行擺尾。於斯見得。一一天然旨趣。重重現成道理。其或未然。一片白雲橫谷口。許多歸鳥盡迷巢。喝一喝下座。
　　上堂。無上妙道。昭昭然在於心目之間。但能一念回光。始知見成受用。且如何是見成受用。擊拂子云。早知燈是火。飯熟幾多時。
　　上堂。拂開千壑霧。掃去萬山雲。四面無遮障。青天輾日輪。以拄杖打圓相云。日輪現也。汝等諸人。好生照看。
　　上堂。拈拄杖云。祇者箇知不能知。識不能識。檢點得出。參學事畢。所以道。關門家中坐。草鞋都走破。閉眼見山河。掩耳聞葉墮。東山水上行。西河火裏坐。說與聾人聽。啞子口笑破。即此妙伽陀。不許妄分鑿。

　　黎峨耒佛赤幡幢禪師

　　在本郡三教寺。禮太和剃染。後疎能法師習講。依山暉圓具。參燕居和尚印可。
　　上堂。潦倒疎慵七十餘。了無佛法向人提。難辭緇侶慇懃請。曳杖登壇為解疑。眾中還有欲解疑者麼。有則出來。對眾決擇。如無。山僧直切相為去也。擲拄杖下座。
　　頌殃崛產難。陰陽造化元無跡。春在花枝本自妍。送語傳言失却鼻。其家子母自團圓。
　　麻三斤。洞山麻三斤。分明舉似君。領取鈎頭意。莫認定盤星。

　　清鎮九龍鐵梅珍禪師

　　蜀南隆昌陳氏子。在黔平越府準提菴。禮無無披剃。參燕居和尚印可。
　　上堂。有耳不解聽。無眼反能窺。啞子做了夢。好歹自家知。
　　上堂。冬來覺得冷。春來覺得熱。冷暖各自知。圓通無話說。
　　上堂。苦樂二途。總不出乎自性。聖凡二路。無非迷悟相分。祇如當下明自性。絕悟迷。翻苦為樂。轉凡成聖一句。又作麼生唱舉。顧視左右云。吾無隱乎爾。
　　解制上堂。無結無解。總不覺得。有解有結。迷因受惑。覺從無處生。迷向有中滅。遂以拄杖打左右云。棒頭擊碎者重關。時人跳出無生滅。此回未悟待驢年。謾罵雲歸箇饒舌。
　　上堂。恁麼物名曰心。五蘊山前恁縱橫。亦非青黃赤白。亦非長短相形。無玄無妙。無臭無聲。有時喝風棒月。有時吐霧吞雲。有時一塵不立。有時萬象咸新。且端的一句作麼生道。卓拄杖云。從今指出如來藏。八兩原來是半斤。
　　小參。人人鼻孔撩天。箇箇脚跟點地。必要起模畫樣。總是當人不濟。縱來會我圓通。錯過光陰瞬息。何不還家穩坐。辦取自身利益。莫學矮子看戲。好歹只聽別人分析。喝一喝。
　　頌世尊初生。母胎纔出便稱尊。大口誇張不讓人。將謂深宮人不見。却遣話欛到如今。
　　世尊覩星。天上有星皆拱北。人間無水不朝東。六年雪嶺成何事。尤道明星落眼中。
　　向上一路千聖不傳。春日融和春草深。春風淡蕩滿園林。落花誤遣隨流水。惹得漁郎來問津。

　　丈雪醉禪師法嗣
　　安籠玉泉月幢了禪師

　　蜀之重慶毛氏子。母陶氏。夢僧送桃食而生。禮寶山薙髮。始參破雪歸源靈筏。緣不相契。又參象崖。久亦不契。後參丈雪和尚印可。住滇之石寶。黔之靜隱南明龍泉玉泉。師終於玉泉。時康熈丙午季冬廿二日也。臨寂時。有悟心侍者。報眾曰。和尚欲棄世矣。令吾先行。即應聲而化。師果隨寂。塔於寺西。
　　上堂。堪笑老瞿曇。忒煞沒傝[仁-二+(天/韭)]。殃及不肖兒孫。平地無風匝匝。祇如夜覩明星。更是兩眼刺瞎瞎瞎。萬劫千生楔難拔。
　　上堂。鏡中像。海底月。眼見最分明。祇是難收攝。縱收攝。舉似明眼人不得。喝一喝下座。
　　辭眾上堂。威音王已前。了上座。如三家邨裏石土地相似。威音王已後。如古廟裏石香爐相似。即今聻。以拄杖橫肩云。楖栗橫肩不顧人。直入千峰萬峰去。
　　上堂。天不能葢。地不能載。包括五須彌。吐納大千界。釋迦彌勒。無地容身。文殊普賢。有意難解。生死涅槃劃斷。真如佛性捉敗。雖然如是。諸人切忌笑怪。喝一喝下座。
　　上堂。屈指數來正月七。天下通稱是人日。惟有南明不恁麼。普請大眾當著力。若著力。三千年後知端的。喝一喝。
　　清明上堂。春風拂拂。春山漸青。春日融融。春鳥催耕。路上行人且歌且笑。山頂墓前誤認本根。南明無事倚欄聽。驀召大眾云。且道。聽箇甚麼。門外春水白如銀。
　　上堂。玄玄玄破五作三。妙妙妙呼鷄作鷂。撞著寒山拾得淨盡掃。玉泉不惜兩莖眉。告報諸人莫妄造。若妄造。晴空霹靂當頭紏。
　　小參。舉今舉古。沉埋佛祖。談心談性。錯過自家。到者裏。道有也不得。道無也不得。道非有也不得。道非無也不得。道非非有也不得。道非非無也不得。畢竟如何得。良久云。不得不得。
　　小參。古人烹露地白牛分歲。蘭溪者裏。無歲可分。亦無白牛可烹。祇是燒松蓬剔無油燈。門前爆竹兩三聲。驀召大眾云。且道。與古人是同是別。良久云。知音不必頻頻舉。達者從教暗裏驚。
　　小參。光明赫奕。無少無欠。覰著則兩眼俱瞎。咬著則咽喉齊斷。設有箇不挂唇齒底。也祇救得一半。
　　僧問。如何是和尚心要。師云。無孔鐵鎚當面擲。曰如何得入。師云。看脚下。曰如何是向上事。師云。眨上眉毛。早已蹉過。曰如何是作止任滅。師云截。曰如何是閉門打睡。接上上機。師云。因汝在門外。
　　僧問。十二時中。如何降伏其心。師云。汝將心來。僧無對。師云。恁麼即降伏也。
　　士冐雨入山作禮。師云。殃及居士。拖泥帶水。曰不曾溼。師云。又拖了一身也。
　　士問。弟子久慕高明。奈紅塵擺不脫。師云。為甚到者裏。士無語。師云。果然擺不脫。

　　靈隱文禪師法嗣
　　貴陽法雲大慈度禪師

　　上堂。舉王常侍。一日訪臨濟。同到僧堂內。侍曰。者一堂僧還看經否。濟曰。不看經。侍曰。學禪否。濟曰。不學禪。侍曰。經又不看。禪又不學。畢竟作甚麼。濟曰。總教伊成佛作祖去。侍曰。金屑雖貴。落眼成瞖。又作麼生。濟曰。我將謂你是箇俗漢。師云。臨濟大師。當時手握一柄金剛王寶劒。氣衝宇宙。縱橫天下。莫敢觸其鋒者。因甚被箇官人一拶。便見氷消瓦解。且道。這官人有甚長處。聽取頌出。世出世間希有事。顯發須憑過量人。只將定國安邦手。撥轉如來正法輪。
　　上堂。平地登高易。從空放下難。本來無一物。何處覔心安。既無物又無心。且道。放下箇甚麼。不見道。昔日有僧問趙州。一物不將來時如何。州云。放下著。僧云。一物不將來。放下箇甚麼。州云。放不下擔取去。其僧有省。又且道。者僧省箇甚麼。具眼者試道道看。
　　上堂。遂拈拄杖云。見麼。擊禪床云。聞麼。即此見聞非見聞。無餘聲色可呈君。箇中若了全無事。體用何妨分不分。若也分。山僧拄杖子。疑殺天下人。若也不分。流通正眼。坐斷古今。說甚麼雲門乾屎橛。洞山麻三斤。一大藏教是閒故紙。三千公案乃爛葛藤。將來盡底掀翻。一任口吞佛祖。眼葢乾坤。直饒德山棒如雨點。臨濟喝似雷奔。也教有屈無伸。恁麼告報。大似壓良為賤。眾中設有箇傍不肯底。出來掀倒禪牀。喝散大眾。山僧又只得飲氣吞聲。還有麼。如無。據款結案去也。卓一卓下座。

　　貴陽東山梅溪度禪師

　　西蜀永川張氏子。母吳氏。父擕入黔。禮本山知如薙髮。依濶浪受沙彌戒。後親靈隱和尚圓具。充維那。發明。親承印證。後開法滇黔。往來行化。語錄十卷。預刻入藏。因上天童掃密祖塔。回至漢陽棲隱。示疾。一日告眾說偈云。來不拘者畔。去豈涉那邊兩頭俱坐斷。一月正中天。遂投筆而逝。法嗣紹南法雨。依法茶毗。奉靈骨舍利。歸東山入塔。世壽六十三。僧臘四十七。
　　上堂。梅花鬥雪芳。楊柳爭春麗。日月快如梭。吾年三十四。拈拄杖。召大眾云。且道。拄杖子年多少。卓一卓上座。
　　上堂。拈椎豎拂。波吒不少。搖唇鼓舌。絡索太多。怎似珊珊明月。瑟瑟西風。鴻鴈穿雲天際。菊花倚笑籬東。飄飄黃葉舞長空。玉露涓涓濕桂叢。不是向上事。亦非教外宗。且自舒自卷一句。作麼生道。落霞與孤鶩。任運自西東。
　　上堂。研真真絕相。斷妄妄無蹤。真妄一齊了。日頭東畔紅。
　　上堂。一溪綠柳如烟。幾樹梨花似雪。誰謂寂爾無聲。晝夜熾然常說。正恁麼時。寂爾無聲的。拈過一邊。熾然常說的。如何話會。良久云。依稀似曲纔堪聽。又被風吹別調中。
　　上堂。指天指地是今朝。天下同將惡水澆。澆得瞿曇無走處。藏身芥裏自叨叨。大眾且道。他說箇甚麼。自從降蹟閻浮世。水厄年年被一遭。
　　上堂。四月十五。結却布袋口。大家在裏許。磨裩擦褲。苦骨勞筋。七月十五。解開布袋口。大家出外邊。擔囊負鉢。涉水登山。雖然。祇如不結不解之時。爾諸人在甚麼處住脚。若知住脚所在。則三千世界。總一道場。百億山河。皆一佛剎。有情無情。是中出入。真諦俗諦。此內交參。何須九旬禁足。三月調心。正眼觀來。却是畫地為牢。無繩自縛。正當恁麼時。這些說話則且置。祇如臨行慶賞一句。作麼生道。竹杖肩頭橫皎月。芒鞋足底踏秋雲。
　　上堂。棒頭領旨。喚鐘作甕。喝下承當。指鹿為馬。說心說性。通身泥水。舉古舉今。遍地荊棘。所以道。關門打睡。接上上機。顧鑑嚬呻。曲為中下。且道。如何是不落中下一句。喝一喝。
　　小參。古人以百年壽終之際。喚作臘月三十夜。若平日工夫不到。漆桶不破。到此時節。地黑天昏。胡鑽亂撞。良可悲哉。諸昆仲。一年三百六十日已盡。你諸人還辦得此事麼。若辦不得。則又虗喪一年光陰。豈但虗喪此一年光陰。從無量劫來。至於今日光陰。盡是虗喪。諸昆仲。何不趂此時節。提起金剛王劒。將從前底昏沉散亂。一齊斬去。以明朝元旦為始。奮大勇猛。起大精進。豎生鐵脊梁。抱無義味話。一直參究。歲月不計。寒暑莫管。如打失一件要緊的物相似。定要尋覔。覔到用力不及處。尋到留意不得時。忽然當下了明。原來不在別處。即今香焚栢子。炬點蘭膏。梅花雪裏飄香。爆竹風中送響。你諸人還當下了明得麼。若了明得。說甚麼年終。說甚麼月盡。寒隨一夜去。春逐五更回。
　　小參。諸方有禪可說。我獨無說。諸方有道可傳。我獨無傳。然無之一字。包諸有而無餘。生萬物而不竭。天地雖大。能役有形。而不能役無形。陰陽雖妙。能役有氣。而不能役無氣。五行至精。能役有數。而不能役無數。百念紛起。能役有識。而不能役無識。故曰。本來無一物。何處有塵埃。
　　舉藥山陞座話頌。芥子孔中藏世界。毫毛頭上現須彌。雖然四面無遮障。幾箇男兒著眼窺。
　　頌夾山二十年未舉宗門中事話。昨日拋鎗奔北去。今朝跨馬逐雲來。饒君氣宇衝牛斗。過後興師非將才。

　　鎮遠雲臺慈濟舟禪師

　　初參靈隱。文問。如何是祖師心印。文曰。千聖共傳無底鉢。師云。猶是法身邊事。文曰。你喚甚麼作法身。師便喝。文曰。你者一喝當得甚麼。師云。恁麼則不勞三月安居。便乃大方獨步。文震威一喝。師曰。作家宗師。文曰。莫謗老僧好。
　　上堂。撥開向上一竅。歷代祖師不知。坐斷千聖一機。河沙衲子不會。恁麼說話。大似眼空四海。旁若無人。大眾須知。自己分上。有一段光明。逈絕知見。不與萬法為侶。不與千聖同途。拈起則萬法全彰。放下則一塵不立。且道。不拈不放。又作麼生。良久曰。有句非宗旨。無言是正傳。

　　甕邑龍山鶴林賢禪師

　　上堂。僧問。如何是龍山境。師云。瑞雪布成銀世界。清氷裝就玉樓臺。進云。如何是境中人。師云。氷腸石骨真男子。鐵額銅頭古丈夫。進云。如何是人中意。師云。虗空可作新爐韝。鍛鍊凡流入聖流。進云。人境意承親切指。向上宗乘句若何。師云。此至玉山三十里。下山路少上山多。乃云。我本深山一老夫。應機勉力出蓬廬。大張揭地掀天手。高架鎔凡鑄聖爐。華藏界為新格局。太虗空作古型模。寒灰撥出一星火。續焰騰輝晃帝都。既然如是。且道。因齋慶讚一句。作麼生道。卓拄杖云。般若因培於鳳頂。菩提果結在龍山。

　　密行忍禪師法嗣
　　新城圓通萬德開禪師

　　潭州李氏子。因避亂入滇寓慈雲菴。禮另別和尚剃度。後隨密行和尚行脚。下楚。至衡陽創闢開峰。時年二十六。得受具足。後乃偕行遊京都江浙。復轉開峰蒙行印可。有事將赴滇。值世變。阻黔之普安客居。行化來往二十餘年。後闢紫霞。遷鎮龍。縣主劉公。令邑僧請住圓通休老。
　　上堂。乾坤之內。宇宙之間。中有一寶。秘在形山。古人恁麼道。大似將常住物。作自己用。檢點將來。好與三十拄杖。何故。東風狼藉花枝上。惹得黃鸝深樹譚。喝一喝下座。
　　上堂。拈拄杖云。祖師公案。徹底掀揚。皮下有血。覿體承當。且道。承當箇甚麼。卓一卓云。天地玄黃。
　　上堂。不開藥舖。不賣猫頭。千差萬別。一舉全收。卓拄杖云。六爻未動先安定。一曲巴歌和眾流。
　　除夕小參。一年之事今朝畢。珍重諸人始徹元。識得飯原是米做。鉢盂依舊口朝天。
　　示眾。欲明其道。先歇其狂。狂心歇盡。覿體全彰。且道。彰後如何。卓拄杖云。冬至日添一線長。
　　頌三不是話。不是佛兮不是心。本來無物可相親。三更月落欄杆冷。萬里長空鶴一聲。

　　普安紫霞用愚源哲禪師

　　漢陽人。十九歲。在廬山金竹坪薙染。二十四圓具。矢志遍參。遊江浙。歸楚至衡陽。得法密行和尚。後入黔。寓普安舊營三教寺。掩關三載。出關眾請開法青雲。後闢紫霞。厥功未果。偶疾坐化。塔於本山寺之陽。壽四十九。僧臘三十。
　　示眾。一大藏教。無箇元字脚。說甚麼經律論戒定慧。未免驢馬頭間安兔角。三千公案。乃爛葛藤。問甚麼如來禪祖師意。亦是烏龜背上白毛生。靈利底。聞紫霞恁麼道。不妨慶快。若也未能。悞賺平生。

　　聖可玉禪師法嗣
　　麻哈觀音雪林化禪師

　　蜀之鄭氏子。母曹氏。寓杭州張家菴。禮冷菴披剃。依華山見月律師受具足。初參玉林國師不契。後參重慶華巖遂獲印可。
　　上堂。春風纔發動。百卉盡含新。若以聲色會。一年一度生。不以聲色會。萬古獨稱尊。且作麼生是不干聲色一句。喝一喝云。犀因翫月紋生角。象被雷驚花入牙。
　　上堂。兔角杖。擊碎銀山鐵壁。龜毛拂。掃開明月清風。洞山麻三斤。黏皮帶骨。雲門乾屎橛。滯殼迷封。衲僧面前。放過不可。祖師門下。再犯難容。何故。常教肚裏如針刺。拋向洪波大浪中。喝一喝。

　　半雲慧禪師法嗣
　　黃平九龍三能性柔禪師

　　蜀西楊氏子。生值離亂。被擄入營。在軍伍時。皈依金提和尚。始發出塵之念。後辭軍伍。依九龍半雲和尚披削。圓具得法。雲寂後繼席此山。卒以清苦振。

　　平陽下芥菴禪師法嗣
　　貴陽乾明行之篤禪師

　　西蜀李氏子。因世亂入黔。禮余山禪師祝髮。矢志遍參。遊江南。至蔣山。參芥菴和尚印證。
　　上堂。雪峰輥毬。禾山打皷。趙州喫茶。曹山顛酒。一滴水作大海波濤。一點塵培泰山崔嵬。祇如世尊拈花。迦葉微笑。且道。是有分付無分付。擊禪床一下云。對月思玄度。臨風懷謝公。喝一喝下座。
　　小參。日照孤峰暖。月臨溪水寒。祖師玄妙訣。莫向寸心安。於今日已照月又臨。孤峰溪水。依然如故。且道。祖師玄妙訣。在甚麼處。拂一拂云。驚起暮天沙上鴈。海門斜去兩三行。
　　小參。當下便會。不快漆桶。舉起便知。漆桶不快。有際天之雲濤。方可容吞舟之魚。有九萬里風。方可負垂天之翼。趙州老漢。道箇粥喫了也。洗鉢盂去。咄。也是針頭削鐵。佛面刮金。
　　小參。石鞏張弓。道吾舞笏。洞山麻三斤。雲門乾屎橛。透得者平地丹霄。遲疑者遭他埋沒。拈了也咄咄咄。當陽好事大家知。且喜今朝熱如昨日。
　　小參。三日不相見。莫作等閒看。山僧與諸大眾。一別數月餘。今日歸來相見。依然只是舊時人。有甚麼不等閒處。拈拄杖。卓一下云。細雨揩磨好山色。春風擡舉舊花枝。

　　黔南會燈錄卷第三
　　黔南會燈錄卷第四

　　　　習安天龍　如純　輯

　　臨濟三十四世天童第四代漢月下
　　輪菴暌禪師法嗣
　　習安雲菴智量禪師

　　古滇曲靖趙氏子。母張氏。寓黔之普安。禮清脫老宿芟染。後依了徹和尚具足。師因濟眾之心殷重。遂居習安蓮社堂。苦行接待。數十餘年。不改初志。後遇輪菴和尚遊滇回。卓錫本堂。與師機緣相契。遂承付囑。師先號雲空。於是改號雲菴。竝易蓮社。為獅子林。師愈接納無倦。更建左寮。為大士閣。于上常居休老。僧問。如何是祖師意。師曰。庭前梨樹開白花。僧云。某甲不會。師曰瞎。

　　破山下石谷慧禪師法嗣
　　平越龍山竹航海禪師

　　上堂。路逢劍客須呈劍。非是詩人莫獻詩。所以有時拈花。有時杜口。於是放行把住。徹便機宜。且道。不把不放一句作麼生。口門窄極難為語。分付山前十里溪。
　　上堂。提起線頭。不過方寸。八臂擎天。丈量莫盡。放下鈎竿。總沒邊攔。微塵裏轉妙玄。徧大千全放全收。度竅轉關。更為重宣。梅萼圓柳葉尖。如不會。薩[口*恒]唵。
　　上堂。一身兩隻脚。十指八箇丫。覿體親切事。何如不會耶。遂召大眾云。於此會得。不孤釋迦。為汝明星刺眼。痛切吁嗟。
　　佛誕上堂。常住世間不滅。今朝何謂初生。直饒周行七步。天上天下。惟吾獨尊。也似虗空著楔。賣弄精靈。顧左右云。莫有知忤逆兒孫讚祝者麼。時有僧一喝。師曰。將此深心奉塵剎。是則名為報佛恩。
　　除夕小參。諸方此夜好盤桓。惟是虎歸不說禪。茶罷直教寒向火。來朝慶節煑龍團。
　　舉趙州問一婆子。甚處去。婆云。偷趙州笋去。州云。忽遇趙州。又作麼生。婆便與一掌。州休去。頌。好手手中呈好手。作家家裏揚家醜。無孔鐵鎚相撞時。擊得虗空顛倒走。

　　雲腹智禪師法嗣
　　永寧中和會也省禪師

　　上堂。無邊剎海。不隔毫端。歷劫前事。只在目前。汝等諸人還會麼。倘若不會。煩木上座為汝等註破。拈杖云。毗盧樓閣姤君開。八面玲瓏接善財。滿目全施無盡藏。那箇男兒肯自裁。喝一喝。
　　上堂。諸仁者注心聽取。拍膝一下下座。院主把住云。弟子得得請和尚說法。何得不說。師云。老僧奉戒。不蓄二物。便打退。
　　上堂。開口不相涉。無言莫自瞞。若道無法說。隔去萬重山。大家屋裏事。豈在唇皮邊。喝一喝下座。
　　上堂。先聖道。離心意識參。絕凡聖路學。若存一念心。即白雲萬里。若道念佛。佛之一字。吾不喜聞。若道念法。法尚應捨。何況非法。若道念僧。清淨行者。不入涅槃。纔有纖毫卜度。便是避溺投火。直饒當軒坐斷。難免借路傍通。卓杖云。會麼。歷劫無影樹。今朝沒底靴。
　　小參。破沙盆折脚鐺。貴在兒孫運用。般若海涅槃心。惟求具眼撐持。猿啼鵲噪。共談不二圓音。水流風動。齊揚如來真諦。正令當軒一句。如何斷和。良久云。牧童嶺上一聲笛。驚起羣鴉遶樹飛。
　　小參。先聖道。第一句薦得。與佛祖為師。第二句薦得。與人天為師。第三句薦得。自救不了。釋迦老子。夜覩明星悟道。也只薦得第二句。三乘十二分教。一切修多羅。是第三句。歷代祖師。天下老和尚。行棒行喝。盡力道去。也只在第三句窩臼裏。頭出頭沒。未有箇道得第一句底在。若有道得第一句底。坐斷天下人舌頭。

　　普陽金鳳玉龍慧月眼禪師

　　蜀之段氏子。參雲腹和尚印證。出世闢貴陽之佛吼。鎮寧之光明。普陽之金鳳。終老。塔於本山之陽。
　　上堂。拈起拄杖云。蓮花產於淤泥。不被淤泥所染。拄杖子出自荊棘林。不被荊棘林所礙。人人脚跟下。有一段光明。輝天鑑地。耀古騰今。因甚麼漆桶不快。還委悉麼。卓一卓云。只為分明極。翻令所得遲。
　　冬日上堂。凜冽彤雲彌布。長空碎玉篩屑。目前了無異色。惟有孤峰不白。驀拈拄杖云。大眾且道。拄杖子作何下落。寒山逢拾得。撫掌笑呵呵。
　　上堂。惟此一事實。餘二則非真。且道。是那一事。擲拄杖云。處處綠楊堪繫馬。家家有路透長安。喝一喝下座。
　　解制上堂。三月調心。九旬白足。扇真風於紅爐。窮玄辯於方寸。不促一念。豈涉三祇。要且人人脚跟點地。箇箇頂[寧*頁]具眼。若是直下承當得去。放行把住。全不由他。出入縱橫。更非外物。頓教七穿八穴。東涌西沒。步步踏著實地。心心契證平常。何必更上他人門戶。覔甚麼碗。還委悉麼。布袋解開從君去。也須勤看水牯牛。擲拄杖下座。
　　臘八上堂。明星突出。瞿曇腦裂。逢此時節。無法可說。唯有鐵蒺藜。打斷虗空舌。驚起陝府牛。吞却潭底月。山岑岑風烈烈。山色無非清淨身。溪聲便是廣長舌。猿鳥無聲空寂寂。雲水相從尚未決。尚未決。踏著秤鉈原是鐵。
　　上堂。悟得一萬事畢。天地與我同根。萬物與我一體。如或不然。且待金鳳點頭。與汝諸人證據。
　　上堂。三月調心。九旬鍊性。諸兄弟。猢猻子捉敗也未。若也未然。草鞋終被石頭欺。
　　上堂。不觸事而知。金井欄邊絡緯啼。不對緣而照。明月堂前秋已早。統無邊剎海。即是大圓覺地。十世古今。作箇雲水巴鼻。無處不是道場。與麼來來去去。輕飄飄浮逼逼。芒鞋擬未動。神馳千萬里。喝一喝下座。

　　余山瑞禪師法嗣
　　開州永興渠山隨禪師

　　滇之晉寧李氏子。於鷄足碧雲。禮效和薙髮。依本山獅子林白雲律主受具。參余山和尚印可。
　　上堂。一海能納萬流。一山能興萬籟。一法能包萬有。以拂子擊禪牀云。昨日山海會。在拂子頭上。一毛孔中得去。故號大通智勝如來。試問大眾。為甚麼十劫坐道場。不得成佛道。良久拍膝云。家無小使。不成君子。
　　上堂。向上一事。威音那畔絕形踪。空王殿上沒消息。絕形踪沒消息。踏碎毗盧頂上髻。驚起泥牛笑西風。石女空中品鐵笛。有人問道是何宗。黃頭碧眼難分析。咄。
　　上堂。靈雲陌上。桃唇方吐。醉裏扶歸醉裏客。香嚴臺畔。擊竹聲消。醒中識破醒中人。一箇喚狗跳籬。一箇牽牛入井。二家門頭戶尾。雖不相對。深堂奧室。尺寸一般。直饒聲色界裏。拾得鼻孔。怎奈視聽難忘。雙峰今日與諸人解黏釋縛。將拂子拭座云。此色無色之色。擊案云。此聲無聲之聲。若有向無色無聲處薦得。黃面老子。攢花簇錦。歷代古錐。引蔓生枝。一時坐斷。如龍歸水。似虎回山。倘若華擘不開。失千里之神駒。迷萬山之途轍。且看長老作麼批判。拍膝云。峰高月冷雲攢急。柳翠鶯流走兔茫。木人接拍傾杯後。驚起鴛鴦四五雙。

　　平遠南林鈍峰運禪師

　　西蜀渝城几水人。在黔貴陽。禮恒素披剃。依破智具足。參余山和尚印證。住滇之獅雲龍華慧光黔之南林。後終龍華。
　　上堂。目前無法。萬象森羅。意在目前。千差萬別。不是目前法。將謂別有。非耳目之所能到。見色聞聲不用聾。夾山老漢恁麼提持。山僧今日錯下註脚。還有辯得賓主者麼。於此辯得。方許坐斷毗盧頂。不稟釋迦文。擘開臨濟三玄。剗去曹洞五位。騰騰任運自在施為。倘或未然。莫將閒學解。埋沒祖師心。
　　上堂。有一人不上天堂。不入地獄。到處賣弄風流。放蕩赤窮筋骨。獨超天地之先。能為萬象之主。諸人還會麼。卓拄杖云。也是畫蛇添足。
　　上堂。喝一喝云。當鋒寶劍。橫吞百萬魔軍。肘後靈符。斂盡諸般雜毒。更有一隻艾虎。驀鼻牽來。山僧今日騎虎頭。誰能踞虎尾。揮拂子云。屈原已跨碧鯨去。徒使龍舟競汨羅。
　　上堂。山僧有一機。擬議錯過伊。龍門風雨急。游魚不敢棲。若向十五日已前薦得。帶水拖泥。十五日已後薦得。跛鼈盲龜。正當十五日薦得。南山起雲。北山下雨。只如總不恁麼時。作麼生薦。以拂子擊禪牀一下。復擊兩下云。參。

　　純一源禪師法嗣
　　思南海雲無涯太禪師

　　楚之尹氏子。薙染具足。印證俱純師。純寂後。師繼席本山。次遷靈壽。後歸本山休老。
　　上堂。香嚴悟處。不在擊竹邊。俱胝得處。不在指頭上。既不在擊竹邊。不在指頭上。且道。在甚麼處。試檢點看。
　　上堂。人間道月半。天上月正圓。年年此夕中秋節。歲歲今宵人共看。去年人到今年老。今年月似去年圓。今日海雲恁麼舉示。即今若作時節會。埋沒己靈。不作時節會。錯過目前。畢竟作麼生會。玉露清風秋夜冷。碧天雲靜水生寒。
　　上堂。廿年遁拙海雲。自把鋤柄營生。饑來蒭粟度日。寒時補破遮身。不會看經讀教。祇圖自了光陰。不拘佛法世法。總是不關我心。下座。
　　上堂。窮玄究妙。眼裏添沙。舉古舉今。餒人說食。一問一答。其道愈遠。喝來棒去。轉自顢頇。且道。總不恁麼時如何。良久云。欲識聖心無倚處。白雲時對鴈行飛。上堂。本來現成。何須覔頭覔尾。施為動轉。無處不是本地風光。語默舉措。一一皆從胸中流出。塵塵諸佛道場。剎剎普賢境界。所以衲僧本分。在處覿體全彰。既然如此。不落思惟一句。作麼生道。水流黃葉來何處。牛帶寒鴉過遠村。

　　語嵩裔禪師法嗣
　　黔西東山開元嵩目宗禪師

　　蜀之重慶綦江陳氏子。參語嵩和尚印可。闢東山行化。終老。塔於本山寺側。世壽七十八。僧臘四十餘。
　　上堂。即心即佛。眼裏添釘。非心非佛。無繩自縛。總不恁麼時。蹋翻生死窟。大地沒遮攔。那更有拘束。到處隨類化身。一任興歌作舞。還有總不恁麼者麼。良久云。切忌補瘡挖肉。
　　德山書至。上堂。師拈書云。汝等諸人。還識得此箇音問來處麼。若識得來處。便知我本師用處。同日月以高輝。亘古今而不磨。如天普葢。似地普擎。務使真風永扇。祖道日新。正眼流通。心燈續焰。綿綿密密。祖祖相傳。廼子廼孫。長年不墜。雖然以此說話。未免遭人檢點。且超宗越格一句。又作麼生。拈拄杖云。符到奉行。
　　上堂。暑往寒來。風吹日炙。地逈天高。雷轟電擊。於中薦得。生死事畢。其或未然。切須努力。大眾且道。努力箇甚麼。千聖莫能攀。祖佛趁不及。
　　上堂。舉孚上座問鼓山云。父母未生前。鼻孔在甚麼處。山云。父母今生也。鼻孔在甚麼處。孚不肯云。你問我。山云。父母未生前。鼻孔在甚麼處。孚搖扇而已。師云。二老雖是各展家風。徒逞己長。檢點將來。未免傷鋒犯手。若是九龍。又且不然。有問。父母未生前。鼻孔在甚麼處。只向伊道。看取眼下。且道。與古人相去多少。頂[寧*頁]具眼者。試辨別看。
　　上堂。明明天青地白。箇箇眉橫眼上。要且自己不識。無端隨波逐浪。累他釋迦老子。六載因成榜樣。驀地夜覩明星。赤珠原來在掌。所以道。一切眾生。皆有如來智慧德相。祇因妄想執著故。不能證得。大眾。且作麼生說箇證得證不得的道理。良久云。切忌妄想。
　　上堂。今朝正月初一。好箇太平消息。五雲扶日麗中天。淑氣融和敷大地。碧潭深處魚化龍。草木香騰鳥聲碎黃童。白叟盡歡呼。林下道人無別謂。以杖召眾云。杖頭春暖日初長。共祝吾　皇萬萬歲。
　　上堂。年年臘八日。盡道世尊悟道之期。殊不知。正是世尊迷却時節。何以故。人人眼橫額下。夜夜明星在天。自古迄今。無不盡知盡見。却於此夜。忽覩明星。打失眼睛。便乃三歎。奇哉一切眾生。皆具如來智慧德相。祇因妄想執著。不能證得。正眼看來。世尊大似當面熱顢。好與三十拄杖。只如不妄想執著。又且證箇甚麼。還有見得徹底。試出來。與世尊雪屈看。如無。一竝打入黑山鬼窟裏去。山僧不是壓良為賤。且要賞罰分明。
　　上堂。明珠在掌。高懸日朗。有求即失。無念堪賞。東樓念讚。西寺鼓响。全開大施門。豈肯避來往。驀遇通人携便歸。一聲長嘯出塵壤。
　　上堂。祖祖祖遭他苦。佛佛佛自成屈。四十九年沒交涉。少林面壁成何物。古今多伎倆。祥麟一無措。以拄杖畫○云。尋常拈箇金剛圈。天下衲僧跳不出。
　　眾玄士請上堂。玄玄玄。木人口裏謾傳言。道道道。石女懷胎堪自笑。分明說與地行仙。休將毒火埋神竈。鍊得泥丸喚作丹。靈明已失天然竅。饒經八萬四千劫。依舊落空王所考。黃金喪盡髑髏乾。須入荒田不揀草。然雖如是。不遇大醫王。幾箇知天曉。汝等要識入荒田不揀草麼。龍從火裏出。虎向水中生。
　　上堂。撞破五更鐘。開門霜正濃。通身無暖氣。劈面日頭紅。寒烟脫盡光明表。處處青山展笑容。
　　上堂。世尊不說說。迦葉不聞聞。希有諸比丘。所吐皆實義。非語默之所識。非色相之所見。花開世界起。充滿諸國土。收攝在毫端。一切不思議。
　　上堂。春日交多時。風和暖氣微。長生草漸長。遍界香雲飛。大眾。今日祥麟不合恁麼道。大似流言俗語。未免自己滅却半邊鼻孔。汝等欲得相救。直須識取那半邊始得。且道。是那半邊。喝一喝云。日月任流遷。乾坤無更改。
　　上堂。十五日已前。風不鳴條。十五日已後。雨不破塊。正當十五日。金吾不禁夜。歌笑滿山城。家家門首一輪月。一燈逈出百千燈。燈燈發焰。光遍法界。照通今古。相續不斷。以致鼈鼓沿門打。龍笙晝夜吹。聾矇皆喚惺。拄杖豈久停。因甚如此。正令當臺。風行草偃。
　　闢黔西東山開元禪院。落成上堂。東山乍住沒情思。手把雲鋤恨日遲。坑坎高低平似掌。荊蓁蔓草悉除之。晚來獨坐一天月。困重如山夢不知。寒夜盡曉風吹。翻身笑倒老頑皮。且道。笑箇甚麼。花開花落蠻烟地。今日翻成古佛基。
　　上堂。死句與活句。淑氣盈天地。草木懷香出。山河增秀麗。正恁麼時。三世諸佛。歷代祖師。談玄談妙。說是說非。雖是為人赤心片片。無乃海底揚塵。東山今日。一時拈却。難免眼裏添沙。汝等還歸。自作主宰。豈不丈夫。然雖如是。八十老翁入場屋。真誠不是小兒戲。
　　上堂。元旦纔過。又經月半。燈月交輝。人景歡忭。致令鐘鳴鼓響。全彰祖佛家風。燭燦爐紅。廓示人天眼目。不用再三思惟。便請單刀直入。
　　立僧上堂。打坐成佛。賺爾多時。磨磚作鏡。一場敗闕。開元院裏。無此閒家具。杖頭有斤兩。尋常間不敢擅加鞭策。喜今晴空散。彩日麗中天。庭前翠竹長新篁。池畔荷錢開碧眼。野色且無山隔斷。天光常與水相連。遂拈杖云。等閒踏倒上頭關。看取神駒時出廐。
　　上堂。東君傳正令。一一報當人。氷河未捲三千浪。四海已回雨露新。勿他馳。須自親。頂門具眼照通津。家家有片無方地。急著精神晝夜耕。且道。耕後如何。甜瓜徹蒂甜。苦瓜連根苦。
　　上堂。清淨比丘。不上天堂。破戒比丘。不入地獄。善哉大施門。諸佛之捷徑。汝等要行便行。要住便住。馬鞍橋。作不得阿爺下頷。
　　上堂。不是心。不是佛。不是物。畢竟是箇甚麼。若人向者裏。著得一轉語。未免胡張三黑李四。徒自亂噇。直饒踏倒天關。掀翻地軸人來。也只作得他家奴婢。亦不敢鼓唇弄舌。且道。他是何人。良久云。久經霜雪無人識。一日堤楊挂綠袍。
　　上堂。今朝雨蘇物潤。忽然雲散長空。乃世尊成道之日。亦諸人證果之時。山僧把山河大地。日月星辰。昆蟲草木。一切有情無情。揑作一團。如芥子許。擲在拄杖頭上。放光動地。照徹無量無邊微塵剎土。於一一剎土中。各現無量無邊身相。說無上妙法。令汝等各各得證如來智慧德相。立地成佛去。汝等還信得及麼。若信得及。始笑世尊。刮龜毛於木人背上。截兔角於石女腰間。其或未然看取。山僧眼裏添沙。遂拽杖下座。
　　上堂。撾鼓上堂。一等直截。虗空迸破。出廣長舌。滿眼滿耳充遍。一一騎聲葢色。縱橫洞達本無欺。終日為人長斫額。靈明識得笑歸來。尤落峰前第二月。如何是第一月。卓杖云賊。
　　上堂。金不愽金。水不洗水。飲犢到溪邊。分明嘴鬥嘴。
　　示眾。柴門朝啟春無際。玉樹銀花牽蝶至。千山萬里一般同。填溝塞壑無人會。良久云。縱饒會得。也是眼裏沙耳裏水。
　　小參。舉趙州因南泉曰。今時須向異類中行始得。趙州曰。異即不問。如何是類。泉以兩手拓地。州近前一踏踏倒。却向涅槃堂裏呌曰悔悔。泉令侍者問。悔箇甚麼。州曰。悔不更與兩踏。師曰。南泉刻木成文。趙州錯加點畫。二老雖是有放有收。有縱有奪。子細看來。未免遭人檢點。當時若問如何是類。但指露柱云。這瞎驢。試看趙州如何下脚。

　　貴筑雙林報恩嵩眉海禪師

　　上堂。春風微動。百草萌芽。未曾出土。徧界生發。道人活計。切勿隨他。若有箇漢。向未萌未動之先。不容一絲毫頭。為緣為對。方是本分作家。不然。雙林為你諸人。重添[土*盍][土*(天/韭)]。以拄杖卓一卓下座。
　　上堂。大道洞明。本無難易。跳下禪牀。兩脚踏地。獨步大方。縱橫無忌。雖然如是。只恐有人問。如何是祖師意。切忌切忌。
　　上堂。說戒又說法。眼裏重添沙。無法亦無戒。切忌虗揑怪。當機正眼明。一切自圓成。且道。成後如何。良久云。龍歸大海波濤靜。雲到蒼梧意氣閒。

　　黔南會燈錄卷第四
　　黔南會燈錄卷第五

　　　　習安天龍　如純　輯

　　貴陽西山宗風定禪師

　　思南任氏子。二十三歲。在都勻觀音寺。禮峰池祝髮。矢志遍參。至楚親溈山養拙和尚。機緣未契。徑往江浙。上天童參密祖。在行寮數年亦不契。因病歸里。寓南望山住靜。有嵩目法兄。訪之。携覲語嵩和尚。隨住六年。親承印證。後語嵩和尚。往天童掃祖塔。囑師永住西山。後圓寂。建塔於本山之西。
　　上堂。權衡在掌。殺活由人。杲日麗天。澄澄光彩。頭頭上露。法法上彰。一處明。百處千處光輝。一言通。千言萬言透脫。所以無物不為妙用。無法不是真乘。光揚佛日。耀古騰今。即此現成。即此受用。一言含眾相。一句逗羣機。何用猛虎穴裏橫身。萬仞峰頭側足。以拄杖卓一卓云。是處是慈氏。無門無善財。
　　上堂。十五日已前。掬水月在掌。十五日已後。弄花香滿衣。正當十五日。無風起浪。平地生波。連累眾生。平空喫苦。正是好肉上剜瘡。乃大笑云。且道笑箇甚麼。良久云。腦後見腮。不與往來。擲拂子下座。
　　上堂。西來的的意。教外直指傳。曹溪流正脉。綿綿到破山。破山出馬度。馬度出西山。全提臨濟令。放出老德山。劈破三玄旨。坐斷趙州關。勦絕天然黨。狐窟盡掀翻。魔佛齊喪命。金剛把眉攢。衲子跨門三十棒。直教箇箇頭顱穿。喝一喝下座。
　　上堂。昔睦州唆臨濟。問黃檗的的大意。濟三遭痛打。雖然不是好心。君子有成人之美。楊岐逼慈明晚參。魯班手裏弄鑿斧。趙州訪道吾。知他是何心行。寶壽上堂。三聖推出一僧。大似埋兵掉鬥。寶壽便打。爛泥裏有刺。試問大眾。即今還有為諸大老出氣者麼。時有僧喝。師便打云。定上座。也是為他閒事長無明。
　　上堂。即心即佛。釘樁搖櫓。非心非佛。忍俊不禁。不是心不是佛不是物。泥裏洗土塊。西山今日。一齊坐斷。外不見有大地山河。森羅萬象。草木昆蟲。一切境界。內不見有自心貪染。愛惡喜怒。明暗色空。我人眾生壽者。如天之高。地之厚。水之深。空之濶。正所謂神光獨耀。萬古徽猷。體露真常。即如如佛。大眾。作麼生是如如佛。卓杖云。吃嘹舌頭三千里。壺中日月自分明。

　　貴筑三潮水知非禪院剖石鏡禪師

　　上堂。知非洪開選佛場。全提正令絕商量。直教當下超方便。莫把虗空較短長。還有不較短長者麼。東西十萬。南北八千。
　　上堂。不貴語清。只圖眼正。妍醜高低難瞞。寶鏡少林罔測。已輸機今日。禪流看性命。到者裏。還有不顧危亡者麼。若有。可謂長鯨吸乾海底波。泥牛吼落天邊月。苟或未然。河裏失錢河裏摝。
　　小參。卓杖云。今朝便是元宵節。老漢當堂無法說。露柱燈籠笑點頭。誰能當下知休歇。知休歇。溪聲盡是廣長舌。不休歇。依舊三生六十劫。

　　天吼廓禪師法嗣
　　習安玉丹語聖正禪師

　　蜀之敘州富順楊氏子。母陳氏。因亂入黔。至安順府大士閣。禮覺旨老宿披剃。依天台月峰和尚具足。隱居丹山數載。有提臺李公。率普城眾姓。請師重建大士閣。適遇天吼和尚。見師氣槩超然履踐精確。遂印可。師即開法普城。掩關於後閣上三載。復隱丹山休老。門弟子。為師預建塔於寺側。
　　建大悲閣落成上堂。大悲千隻眼。正眼惟是一隻。大悲千隻手。正手亦是一隻。以一隻眼。普觀三千大千世界。以一隻手。等接微塵剎土眾生。所以建法幢立規矩。必須眼親手辦。豎瓊樓張玉殿。自不帶水拖泥。正恁麼時。只是不得將大法輪。向微塵裏轉。以寶王剎。向一毫頭上現。且道。向甚麼處現。卓拄杖一下云。三門對佛殿。
　　上堂。世尊為一大事因緣。出現於世。堪歎無端勞攘。達磨西來。直指人心見性成佛。怎奈平地扯謊。歷代來尊宿。全沒意智。各各承虗接響。正上座見處。要且與諸人無別。且道。那裏是無別處。普定城內。有四十八條官街。是那一條不許人行。喝一喝下座。
　　說戒上堂。拈起香云。戒香定香慧香解脫香。無上法王親得受。只如金不愽金。水不洗水。且道。戒定慧解脫香。無上法王。是一是二。試分別看。若分別得出。三際淨戒。不假言詮。一時圓具。其或未然。守護行持。皆犯波羅夷罪。汝諸人還信得及麼。若信不及。山僧抑只得隨類顛倒去也。傳戒。下座。
　　住丹山上堂。山不在高。有仙則名。水不在深。有龍則靈。且道。靈在甚麼處。驀拈拄杖云看看。卓一卓下座。僧問。賓頭盧尊者。日應四天下供。此間還來否。師曰。你將甚麼供養。僧無語。師曰。聖僧前戲弄不得。
　　一日有僧。至關前問曰。昔日彌勒彈指。樓閣門開。令善財入。今日某甲到來。無人彈指。也要入此樓閣。與和尚相見。還得麼。師云瞎。僧曰。恁麼則覿面相呈去也。師云。新羅國在海南邊。僧曰。某甲到者裏却又不會。師便打云。老僧從不屈負人。

　　習安獅山語賢英禪師

　　蜀之鄷都隆氏子。母范氏。因世變從戎入黔。至安平天台山。禮恒修剃染。隨恒剏闢獅山。恒寂後師繼守。矢志行脚。參敏樹老人圓具。後參天吼和尚印可。仍開法獅山。有投老計。門弟子預為建塔於本山之麓。
　　上堂。有一物。明歷歷黑漆漆。常在動用中。動用中收不得。既收不得。且道。喫飯穿衣。屙屎放尿。迎賓待客。施為動轉底。是箇甚麼。山僧今日不惜眉毛。八字打開。為你諸人。露頭露面了也。汝等諸人。還委悉麼。若委悉得。果是當然明歷歷。若委悉不得。依舊還他黑漆漆。喝一喝下座。
　　上堂。孟夏漸熱。仲冬嚴寒。熱則普天普地熱。寒則普天普地寒。若以世諦流布。墮地獄如箭射。若作佛法商量。驢年也未夢見在。畢竟合作麼生。卓拄杖云。填溝塞壑無人會。雨過夜塘秋水深。
　　上堂。大道洞然。孤明歷歷。動則橫徧十虗。靜則銀山鐵壁。所以道放之則彌六合。卷之則退藏於密。於中寬窄大小。長短方圓。直得了無纖毫過患。灼然一切自合其宜。且作麼生是自合其宜一句。紅霞穿碧落。白日遶須彌。
　　上堂。天得一以清。地得一以寧。君王得一。天下太平。羣臣得一。助國祐民。百姓得一。啟家營生。衲僧得一。海眾雲臻。驀拈起拄杖云。看看。拄杖子得一。直切為人。且如何是直切處。卓一卓云。一箭中紅心。
　　示眾。火就上水流下。祖師西來無別話。不將此語當宗乘。萬劫千生病難拔。若將此語當宗乘。衲僧門下。只好勘過了打。且道。衲僧門下。又有甚長處。良久云。無影樹栽人不見。根固時開智慧花。

　　萬德語林弘先禪師

　　西蜀朱氏子。母駱氏。因世亂入黔。寓安順水橋圓照菴。禮體如披剃。遇一行脚老宿。見師氣相不凡。便以父母未生前話示之。師謹領密行。參究多載。一日赴齋路行。忽值驢鳴。豁然大悟。後遇敏樹老人過獅山。師往親覲受具足。參天吼和尚印證。後住萬德。於康熈癸亥十二月十三日卯時。集眾囑後事畢。遂坐化。世壽五十二。僧臘不記。
　　上堂。擡頭見天。覰破娘生面孔。低頭見地。踏翻向上關頭。直饒到者裏。猶欠轉身一路在。且如何是轉身一路。良久曰。不許夜行。投明須到。喝一喝下座。

　　天隱崇禪師法嗣
　　定番九龍古源鑑禪師

　　城都余氏子。值亂寓滇之曲靖圓通寺。禮滄海披剃。隱鷄山數載。初參靈隱。次參靈藥。皆不契。又參渠山。偕渠至楚。復參靈隱。亦不契。遂遊江南。於金陵參大咸。充知藏。復充維那。後參天隱和尚印證。住楚之龍泉龍標迴龍。闢建岑山。回黔闢九龍。重興天龍。仍歸九龍示寂。世壽六十七。僧臘五十。
　　上堂。揮拂子云。若論此事。非口所宣。非心所測。不可以智知。不可以識識。一任開虗空口。掉江海舌。到者裏。也不能措得一辭。何況輕舉妄動。早是笑殺傍觀。
　　上堂。五千四十八經卷。是閒故紙。三千七百則公案。乃爛葛藤。直饒臨濟德山。棒喝交馳。到者裏。也只看即有分。何故。良久云。三邊不用安戈甲。萬里歌謠賀太平。
　　上堂。古人道。有一人。長不喫飯。一生不道饑。有一人。終日喫飯。一生不道飽。諸仁者且道。即今此人。在甚麼處。若道現前便是。未免指鹿為馬。若道不是。又是斬頭覔活。正恁麼時。還的當得麼分明月在梅梢上。看到梅梢早已遲。喝一喝下座。
　　上堂。眉頭額底。眼橫鼻直。上智下愚。阿誰無分。到者裏。因甚麼十箇五雙。不能領會得。且道。他過在甚麼處。擊拂子云。只為分明極。翻令所得遲。
　　上堂。山僧有箇千聖不奈何底句子。要與諸人吐露。惟恐諸人不識好惡。當面錯過。空起勞攘。不自寧靜。所以不敢相報。但未審諸人還有直下委悉得底麼。若委悉得。便見山僧無事多事。其或未能。莫道不疑好。
　　上堂。明珠在掌。隨物色以分輝。寶月當空。臨水際而影現。卓拄杖一下云。會麼。釋迦老子降生也。九龍吐水沐金軀。地湧金蓮捧雙足。晃然八萬四千毛孔。孔孔說無生法忍。獨露三百六十骨節。節節放大寶光明。光光照徹無邊世界。微塵剎土。若草若木。若凡若聖。若僧若俗。若男若女。並有情無情。無不盡皆覩其光彩。於其光中。得大利益。得大安樂。得大神通。得大受用。正恁麼時。還有恁麼者麼。有。不妨捉敗釋迦老子。將無盡三際淨戒。不假文詞。一時受具。如無。天雨四花呈瑞彩。地搖六震起雲龍。喝一喝下座。
　　上堂。祖師心印鐵牛機。舉似現前大眾知。不是見聞生滅法。等閒慎勿別尋思。
　　上堂。天不言而四時行。地不言而萬物生。聖人不言而萬邦寧。且道。衲僧不言。又作麼生。東方日出卯。因緣時恰好。虗空絕遮攔。大地光皎皎。此事甚分明。切忌外邊討。
　　上堂。時臨冬正寒。大地雪漫漫。鼻祖西來意。分明無兩般。若與麼會。十萬八千。不與麼會。辜負現前。敢問諸禪德。且畢竟如何體究。得不辜負現前去。還會麼。咄。雪消清澗水。梅吐玉枝香。
　　上堂。天寒地凍。水滴氷生。釋迦老子。夜覩明星。摸著鼻孔。打失眼睛。冤沉毒海。累及兒孫。且道。累及箇甚麼。良久云。細雨溼衣看不見。閒花落地聽無聲。
　　上堂。朔風凜凜透疎籬。寒威徹骨憶初時。六年功畢遭塗炭直至而今幾得知。且道。那裏是釋迦老子。遭塗炭處。若也會得。不妨出手共整頹綱。堪報不報之恩。用作無為之化。如或未然。直饒語透威音外。眼底青黃天地懸。喝一喝下座。
　　小參。若論箇事。人人本有。箇箇不無。爭奈十二時中。業識茫茫。致使當面錯過。若是鼻吼端的底。管取開眼合眼。時時明見。脚跟點地底。一任東行西行。自然步步踏著。所以道。捨之不離。求之即錯。錯錯。佛祖到頭難摸索。
　　小參。喝一喝云。天自高兮地自厚。日月無私照林阜。堪笑一等丈夫兒。只管隨人背後走。直饒足跡徧天涯。到頭依舊還依舊。
　　頌女子出定話。夜冷霜寒明月天。都來簾外打鞦韆。更闌沽酒不知醉。悞賺嬰癡入倒懸。
　　趙州訪二菴主。船到江干任放行。高低深淺浪花生。縱橫兩岸歌聲疾。風葉滿蓬聽不真。

　　思南太平大凡宗禪師

　　蜀之謝氏子。禮我一披剃。久親中華天隱和尚。圓具。並承印可。住後上堂。陰極陽回。百卉萠芽開萬境。乾旋坤轉。羣芳吐艶遍三千。分明漏洩無餘事。天地同根體一然。山僧恁麼告報。大似將濁物投於淨器。撒沙向諸人眼裏。於中還有忍俊不禁底麼。出來為眾竭力。看看。如無。山僧還有第二杓惡水。潑汝諸人去也。卓拄杖。喝一喝下座。

　　石阡中華識竺海倫禪師

　　蜀之夔州張氏子。寓荊州禮天吼和尚披剃。依敏樹老人具足。久親天隱和尚。並輔隱闢中華。又遊江南。歸志愈堅。苦任監寺十餘載。承隱印證。辭回蜀之遵義居靜。後隱圓寂。中華虗癈。眾挽師繼席焉。

　　眉潭白筠以四教禪師

　　蜀之葛氏子。父避亂寓夜郎。母彭氏。夢僧乞齋覺而生。年十二。禮朝陽寺月如剃染。廿五依天峰受具。久參天隱和尚印記。師有不出世之志。故闢此山為常居。

　　天湖印禪師法嗣
　　都勻別南傳旨禪師

　　蜀之牟氏子。久參天湖和尚印可。性執傲。甞有不出世之說。生平不交權貴。僻居勻城鼓樓山半之三元庵。數十餘年。足不越閫。太守扣門。竟不為禮。學者求開示。惟默然而已。勻郡諸山。欽重師道。為建壽塔於城南十里吳家司山畔。康熈庚辰仲冬。告眾曰。吾於後月初六日辰時。欲去世矣。眾以為戲。師見眾不然。預於初四日。發帖辭諸山。諸山雲集。師復曰。衲僧家豈肯舁箇死屍過市。吾欲自出。是時合郡僧俗翕然。惟郡守疑而不信。出示禁眾。以逆留之。師聞叱曰。癡漢。正恁麼時。莫道太守。直饒當今到來。亦留吾不得在。言畢。自趨入龕。竟坐逝矣。太守聞之。立時親送。舉火時。咸聞異香遍野。火後收骨舍利。入塔藏焉。世壽七十三。僧臘五十六。

　　安平天台月峰琰禪師

　　安籠凃氏子。母王氏。禮本山幽玄薙染。參雲腹和尚圓具。雲示參萬法歸一話。師侍雲。住普陽常壽永寧中和。往來日久。後遇天湖和尚到山。師堅留住。不時請益。一日立於簷下。忽爾渾然無見。從午至夕方甦。通身汗流。自覺身心輕快。如卸百斤擔子。遂作偈呈湖。湖即印證並囑。住此山廿餘年。示寂。塔於本山之後。世壽五十九。僧臘四十三。
　　元旦上堂。昨日臘月三十。今朝正月初一。寒巖枯壑回春。積雪凝氷解釋。木人漫撫沒絃琴。石女橫吹無孔笛。且道。台山長老。又作麼生。良久插香云。香焚寶鼎祝皇室。
　　上堂。世尊傳金襴袈裟與迦葉。移花兼蝶至。吾師付大紅偏衫與性琰。買石得雲饒。若是具眼衲僧。何用覿面打開。當陽展示分明。雞足山中。一場鈍置。大庾嶺上。互相熱瞞。還知麼。其或未知。且看據款結案去也。卓拄杖下座。
　　上堂。佛身充滿於法界。普現一切羣生前。隨緣赴感靡不周。而恒處此菩提座。且道。如何是菩提座。遂以拂子打圓相云。到者裏十箇有五雙。若非覿面熱瞞。便是當頭蹉過。即今還有不蹉過底麼。且喚來。與老僧洗脚。
　　中秋小參。諸方佛法塞山海。惟有天台一字無。今日中秋佳節至。陞堂默坐嘴盧都。良久以拂子畫○云。幸喜還有者箇。不然。則辜負此箇時節去也。未審者箇從甚處得來。顧左右云。休從天上覔。莫向水中尋。小參。無明識性即佛性。幻化空身即法身。以拂子打圓相云。者箇是無明。那箇是佛性。又打圓相云。者箇是佛性。那箇是無明。又打圓相云。者箇是幻身。那箇是法身。又打圓相云。者箇是法身。那箇是幻身。諸昆眾。山僧如此分析。爾諸人作麼生領會。倘若會得。喚作無明也可。不喚作無明也可。喚作佛性也可。不喚作佛性也可。喚作幻身也可。不喚作幻身也可。喚作法身也可。不喚作法身也可。所以恁麼也得。不恁麼也得。雖然如是。山僧自喫三十拄杖始得。何故。不見道。來說是非者。便是是非人。
　　問。如何是諸佛出身處。師云。梅花雪裏開。
　　問。如何是濟北家風。師云。棒頭血滴滴。
　　問。不在內。不在外。不在中間。在甚麼處。師打云。且看在甚麼處。
　　問。如何是古佛心宗。師云石頭。進云。如何是最上乘法。師云籬笆。進云。學人不會。師云。遮牛遮馬。

　　天語懷禪師法嗣
　　習安雲鷲頂相慕禪師

　　本境劉氏子。因父任滇之臨安。師偕往。暇日遊鷄山。隨喜勝峰寺。突然發心出家。父令人勸之。不返。遂依本寺和雅和尚披剃。竝求具足。後誅茆於獅子林。居靜數載。因念大事未明。矢志行脚。至蜀之遵義白牛砂岡。參天語和尚。發明印證。歸里闢建雲鷲開法。廿餘年。足不越閫。時丁巳季秋。一日示微恙。告眾而寂。塔於本山之麓。世壽七十三。僧臘四十八。
　　上堂。經律論。戒定慧。伸手抓頭。反手抓背。火裏蝦蟆吞却月。反覆看來又不會。直饒會。也是瞎驢趁大隊。喝一喝下座。
　　示眾。我本有一訣。見為諸人說。擬更問如何。拄杖劈頭楔。
　　師甞問僧曰。精進持淨戒。猶如護明珠。上座明珠。在甚麼處。僧擬開口。師便打。往往未有契其機者。

　　貴筑永興桂魄頂禪師

　　蜀之潼川母氏子。於本境中和寺薙染。入黔參天語和尚印證。住萬壽。遷東山。後終於永興。
　　上堂。髑髏常干世界。鼻孔摩觸家風。用則與八大龍王鬥富。不用則半文不值。到者裏。直得攪長河為酥酪。變大地作黃金。且道。得力在甚麼處。良久豎拂子云。金鏃慣調曾百戰。鐵鞭多力恨無讐。喝一喝下座。
　　上堂。萬壽打開布袋口。昂藏鼻孔金毛走。一朝滿地化麒麟。箇箇面南看北斗。此四句中。內有一句。能縱能奪。能殺能活。若人檢點得出。不止一生參學事畢。更與千聖同出手眼去也。還得麼。卓拄杖云。移舟諳水脈。舉棹別波瀾。
　　示眾。春風解凍。百草萌芽。有一句子。覷著眼瞎。於此薦得。許你具參學眼。

　　普陽長壽桂鉉慧禪師

　　蜀東長邑陳氏子。因世變入黔。至普陽龍泉寺。禮大光披剃。依雲腹和尚圓具。後參天語和尚印可。
　　上堂。凝然湛寂。十方獨露。一塵不動。萬象全彰。本無言象之表。亦無淨染之名。絕情絕見。明如杲日當空。超聲超色。寬若太虗無際。所以道。一處通處處通。一處明處處明。頭頭不昧。法法皆真。然雖如是。卓拄杖一下云。不因漁父引。怎得見波濤。
　　上堂。驀拈拄杖云。這木上座。赤條條。沒人情。硬赳赳。無回互。不著佛。不著法。不著僧。汝等諸人。總向者裏。覔甚麼碗。良久云。正所謂巧匠爐邊多純鐵。良醫門首足病人。一時打散。
　　上堂。斬釘截鐵。未是作家手段。推山倒嶽。亦非向上鉗鎚。何故聻。石虎吼時山谷響。木人唱處鐵牛驚。祇如當下恁麼得去。又作麼生。良久云。覔火和烟得。擔泉帶月歸。
　　示眾。參若不透。理即不圓。悟若不深。智亦不濶。參得透。理必圓。悟得深。智必濶。若是出格人。果不向窠窟裏作活計。別具一段手眼。一覷便破。山河大地。盡在一粒粟中。三世諸佛。總歸一毫頭上。華藏剎海。不離脚跟之下。百億須彌。見在眉睫之間。一任脫灑。隨方應物。雖然如是。猶是化門邊事。如何是頓超直截一句。顧視大眾云。推倒須彌存日月。放開布袋納虗空。

　　聖符越禪師法嗣
　　思南天慶福圓滿禪師

　　南直鳳陽楊氏子。自幻出塵。年十九行脚。至楚之靖州青雲山。依願如律師受具。後入黔江口之香山。久親聖符和尚印可。住九臺天慶禪院。
　　上堂。年年此夕慶元宵。萬戶千門佳氣饒。一盞無油燈自焰。光明破暗不須挑。大眾。曠大劫來。者盞無油燈。爾等有眼。切莫錯過。卓拄杖下座。
　　示眾。出家子切為何事。方能辭親割愛。剃髮染衣。身入空門。莫不是為生死一大事因緣心切。故求受戒參禪。乞善知識決擇之。生死既明。亦更不可有違初志。錯過目前。目前若得端的。自然不被一切污染。何為污染。即今所說。種種言辭。豈不是污染。說心說性。亦是污染。說玄說妙。亦是污染。坐禪息定。亦是污染。著意思惟。亦是污染。只今恁麼形書紙筆。亦是特地污染。除此之外。且如何是潔白無染處。良久云。金剛寶劍當頭截。莫管人間是與非。

　　石阡鳳凰衡嶽行規禪師

　　楚南武攸蔣氏子。在黔之侗仁江口香山寺。禮聖符和尚剃染。圓具。並以印可。住鳳凰。而終塔於鎮遠[泳-永+舞]陽迎仙寺後。世壽四十九。僧臘十八。

　　赤松領禪師法嗣
　　眉潭鳳凰大拙淨霞禪師

　　上堂。轉得山河為自己。天地同根物一體。更於自己轉山河。沙界全身不是他。所以道。法身清淨等虗空。應物現形水月同。莫道他山芳草綠。春來處處百花紅。喝一喝下座。

　　雲石明源禪師

　　高安吳氏子。母胡氏。在楚平溪紫氣山。禮省念剃染。矢志行脚。至常德翠微。依雪崘和尚圓具。參赤松和尚印可。
　　上堂。一槌粉碎。徧界揚輝。一句纔彰。十方慶讚。物物龍驤虎驟。頭頭賓主交參。正恁麼時。直得七星臺畔。木人起舞。紫氣峰頭。石女謳歌。還委悉麼。卓拄杖一下云。鶴有九臯難翥翼。馬無千里漫追風。喝一喝下座。
　　晚參示眾。目前無法。萬象森羅。意在目前。十方坐斷。不是目前法。瞞得阿誰。非耳目之所到。走殺天下衲僧。即此四轉語內。有一句。能縱能奪。能殺能活。於此薦得分明。也是秦時[車*度]轢。
　　頌高峰竹篦。三尺吹毛覿面酬。半同引玉半垂鉤。當陽若不明斯旨。劒去徒勞苦刻舟。
　　離四句絕百非。藏頭白海頭黑。明眼衲僧瞞不得。若從箇裏辨端的。直待當來問彌勒。

　　鐵梅珍禪師法嗣
　　貴筑中興逈然月禪師

　　黃州曾氏子。在黔之寶臺山薙染。依語嵩和尚圓具。參鐵梅和尚印證。
　　上堂。拂面寒風吹。得枝殘葉落。片片飛空。西來祖意八字打開。巍巍蕩蕩。無窮拈來且非文字。四方八面皆通。且道。通後如何。卓拄杖云。渾身徹骨無回互。脫體風流得自由。

　　習安石佛浮月海禪師

　　清鎮劉氏子。在城觀音閣。禮智融披剃。依天湖具足。參鐵梅和尚印可。重闢石佛。有投老計。門人預為師建塔於寺西。師嘗咏牧牛歌曰。人牛兩俱忘。無物堪比量。本來原不動。動處却非常。
　　上堂。恁麼來者閙浩浩。不恁麼來者靜悄悄。閙浩浩靜悄悄。石佛拄杖子。總未肯相饒。因甚如此。卓拄杖云。萬派聲歸海上消。

　　清鎮普化古月明濟禪師

　　蜀之彭氏子。寓黔清鎮叢林寺。禮慧融披剃。參鐵梅和尚印可。
　　住普化上堂。搖鈴舞鐸。鼓弄後昆。翻觔打斗。自揚家醜。濟上座到此。總不與麼也。自邁古超今。光前裕後。於中還有共相證據者麼。莫教刺腦入膠盆。喝一喝下座。

　　黔南會燈錄卷第五
　　黔南會燈錄卷第六

　　　　習安天龍　如純　輯

　　月幢了禪師法嗣
　　安南定頭龍山劒端祖禪師

　　蜀之丁氏子。印心於安籠玉泉月幢和尚。幢寂後。師繼席玉泉。後遷龍山。行化數十年。示寂本山。塔於山陽之蔣家山麓。
　　上堂。空雨濛濛下不休。門前大道滑如油。來朝自有新條在。行人莫與路為讎。阿呵呵。傅大士步行騎水牛。
　　上堂。握靈蛇珠。輝天鑑地。持金剛劒。截鐵斬釘。德山臨濟。如龍獲水。法眼玄沙。似虎靠山。西河獅子。東院胡盧。包羅萬有。含吐十虗。所以道。過量人有過量智。淨躶躶絕承當。赤條條沒回互。一道清虗。貫通今古。還委悉麼。十字街頭石敢當。玲瓏八面沒低昂。卓拄杖下座。
　　上堂。破草鞋爛東瓜。漫天說價。連城璧照膽鏡。就地還錢。不消至理一言。自然人間天上。若也融通萬有。那怕虎穴魔宮。動靜無依。卷舒自在。放行則瓮礫生輝。把住則黃金失色。只如今把住好。放行好。良久云。識人多處是非多。
　　上堂。舉一不得舉二。放過一著。落在第二。觀世音菩薩。將錢買胡餅。放下手却是饅頭。驀豎拄杖云。還見麼。騎竹馬上高樓。手拿紅羅扇遮面。不令人見轉風流。拽拄杖下座。
　　上堂。霜天皓月剝珠珍。兩手和盤送與人。大地拈來無寸土。一毫頭上萬家春。以拄杖畫一畫云。還委悉麼。委則大家居東魯。未委則各自慕西秦。喝一喝下座。
　　上堂。老鼠齩棺材。蚯蚓嚼生蕨。烏龜前作揖。蝦蟆吞却月。識得此四語。一生參事學畢。
　　上堂。春王已過二月一。日月如梭似箭急。匝地桃花爛漫襲。靈雲一見便收拾。人生夢幻在呼吸。越聖超凡從此入。百囀流鶯無所及。一聲聲是花中汁。木人聞得也流泣。咄。休流泣。二五原來是一十。
　　上堂。去年開爐雪飄飄。今年開爐晴杲杲。雪飄飄晴杲杲。長安幾箇知天曉。咄。更有不眠人。莫道君行早。因雪上堂。羣芳爭秀。萬壑盈珂。好箇現成世界。就裏多少誵訛。蘿門窈窕。蓽戶婆娑。獐麂兔鹿沒踪跡。魚鼈蝦蟹絕網羅。羚羊挂角千峰外。白牯狸奴念摩訶。龍女獻珠證果。雪山童子呵呵。還會麼。瓊樓玉宇憑空架。萬象參差挂薜蘿。
　　上堂。風動風鳴。雪飄雪下。錦繡山川。了無縫罅。所以道。玄機透徹。融萬象於目前。至理高明。會千差於物表。超生死絕見聞即不無。隨處作主。遇緣即宗。又作麼生。不萌枝上綻香肥。無影林中日杲杲。卓拄杖下座。
　　上堂。初三十一。日日好日。是佛是心。非得非失。脫殼烏龜飛上天。幡竿頭上煎饠饆。北斗八南斗七。拆東籬補西壁。佛法絕思惟。學道豈朝夕。略坐而商量。動靜何損益。卸却雲門項上枷。解下慧能腰間石。良久云。還會麼。馬祖纔陞堂。百丈便捲席。
　　上堂。運瓦搬甎事事忙。歸來無法可商量。擡眸月在梅梢上。大地山河總是霜。喝一喝。
　　上堂。春日融融。春風剝剝。瑞草萌芽。夭桃吐蕚。靈雲一見便攢眉。尀耐玄沙腦後著。陝府鐵牛頭角攢。嘉州大象皮毛脫。碓嘴纔生花。磨盤出八角。大信眾檀那。添囊又添鉢。且受用一句作麼生道。囫圇一箇鐵酸餡。無位真人細細嚼。
　　上堂。仲冬又過三十日。曲指數來兩箇七。凍得諸人毛骨寒。脚跟下事浮逼逼。掇轉雲門[車*度]轢鑽。扇子築碎梵王鼻。東海龍王也流泣。盡然蚌蛤服中汁。拈拄杖召大眾云。還見麼。一時吹入我門來。不借東風些子力。喝一喝。
　　上堂。雨水前。元宵後。柳含烟。梅披秀。桃李謾成蹊。馨香塞宇宙。連卓拄杖云。是大神呪。是無上呪。是無等等呪。
　　上堂。去年解制十分吉。今年解制十分凶。兩脚草鞋獰似虎。一條拄杖活如龍。草漫漫自西東。風從虎兮雲從龍。摶撮扶搖九萬鵬。雖然。不如隨分納些些。免外馳求落下風。
　　示眾。生死齊一。凡聖同源。揮之不破。團之不圓。清光瑩白。明鏡當軒。一條白練。一念萬年。是賓是主。有實有權。如此領悟。故曰單傳。且道。傳箇甚麼。咄。靈利底休熱瞞。南海波斯騎石虎。森森露出珊瑚鞭。
　　示眾。逃禪須切記。恐墮有無忌。喫飯與穿衣。咳唾竝掉臂。處處契真機。物物明祖意。又須格外觀。莫信人巧譽。一念如萬年。千差當一致。古之學道流。依之超十地。若不如是行。待勞多矯志。我須不識丁。敢言說非義。情忘體自殊。意絕理自備。應用在臨時。斯道為第一。
　　示眾。在家出家。理無差別。一念回光。萬機頓泄。本既無生。何者受滅。心佛眾生。都盧一橛。萬年一念。獨超方便。佛說有真。我本無見。曰男曰女。乃貴乃賤。一念萬年。頓在目前。先天勿用。何假後天。前後際斷。其道玄玄。玄玄之妙。不涉朕兆。推倒虗空。歸來大笑。
　　示眾。山前好松。山後好竹。中間是甚麼。汝等諸人下語看。此語下得。恰與汝一箇鈯斧子住山。不然擔柴去。
　　示眾。寸絲不挂。粒米不餐底衲僧。正好痛與三十棒。為甚如此。為他解潔白地上作活。未解一切處流通。雖然。正是貧兒索舊債。

　　普安蘭溪祖鼻最禪師

　　得法於月幢和尚。住普安鳳翥山。上堂。無福鬼神妒。有德陰陽助。最上座。無德並無福。脚底無私隨縱步。踏碎曹溪月。踢翻鷲嶺路。非是格外玄機。亦非當前露布。擲拂子云。磯頭石女腰無褲。
　　上堂。依山傍水送寒烟。短櫂蘆花露一班。莫謂月明人盡望。大家收拾笑中看。且道。收拾箇甚麼。良久云。七九六十三。
　　上堂。舉雲門上堂。聞鐘聲乃曰。世界與麼廣濶。為甚麼鐘聲披七條。徑山杲頌云。鐘聲披起鬱多羅。碧眼胡兒沒奈何。一箭雙鵰隨手落。拈來原是柵中鵞。最上座。亦有箇見處。鬱多羅衣鐘聲披倒跨須彌渡海瀰。疊嶂奔峰攔不住。回頭殘照落溪西。
　　上堂。會則眉橫眼上。不會則鬚挂腮邊。昨夜星疎月朗。趁流水入花前。細檢點。賣盡風流不值錢。惟有太古石。凝然不動於其間。
　　上堂。僧問。不用棒不用喝。請師直指西來意。師云。不萌枝上風光老。花放天池劫外春。僧豎一拳云。一拳打破黃鶴樓。師云。你道崔顥題詩。明得甚麼邊事。僧擬議。師驀頭棒云。須是我打你始得。乃云。屋破不關風。窗破恒留月。不墮悄然機。時時頻漏洩。且道。漏洩箇甚麼。鼓掌云。夾路桃花風雨後。馬蹄何處避殘紅。
　　上堂。五里一亭。十里一舖。熙熙穰穰。摩肩擊轂。到家消息即不問。作麼生是攙前一步。眾無語。師卓拄杖云。芒鞋兩耳忽聞聲。依稀踏斷斜陽路。
　　上堂。吞盡虗空。失却半邊嘴。踏翻大地。展却兩行眉。為甚麼穿破鐵鞋跳不出。漫天網子。反謂妙高峰德雲七日尋不見。阿呵呵。蘭溪水。鎮日向東流。流出桃花瓣。切忌摝將回。明月堂前空打算。
　　上堂。摘楊花摘楊花。崎嶇覔路遠。拄杖挂烟霞。莫教風雨溼。點碎破袈裟。此猶是途中消息。作麼生是到家一句。良久云。五更聞畫角。吹斷落梅花。
　　上堂。去來了無相。明月掩映蘆花上。咄。動靜復何心。蘆花搖拽白雲深。咄。如弦大道無回互。分明鼻直兩眉橫。咄。
　　上堂。最上座。侵早起來。明明歷歷。特來舉似。一見星月皎潔。銀河在天。二聞更漏催促。報曉聲寒。三者長連床上。欹枕高眠。鼻息齁鼾。及至天明。上首拍椎。鐘鼓鏗鏘。濟濟楚楚。雲水兩行自是現成生緣。不屬造作蒼皇。若當下領荷得去。朱頂王菩薩。簡曰。問者赤頭漢作麼。高峰悟云。者箇便是超宗越格底事。直是無你會處。須是悟了更能履踐始得。師云。悟則不無。且作麼生履踐。良久云。長廊獨演千秋月。竟日橫眠萬派雲。
　　上堂。雨溼芳草綠。春來樹帶花。脫體事無別。鎮日有生涯。凭欄欲會山居意。雲濤松韻較些些。
　　上堂。秋光澹蕩。秋水澄清。菊英映日。瘦石抱雲。不是向上機要。豈當參學眼睛。卓拄杖云。亮座主。五更畵角聲。
　　上堂。倩女離魂。巧手王維畵不成。檢點將來。命根不斷。五祖演云。那箇是真。那箇是假。依前走入伊圈繢。至今轉身不得。為甚如此。相思怨悵梅花影。搖曳窓前不是君。
　　上堂。海眾雲臻。機前如電。到頭霜月滿堦墀。依前錯過本來面。咄。雪嶺六年。鼓起朔風如箭。放開一天星斗。打失唇皮兩片。阿呵呵。會也麼。冬至日長添一線。
　　小參。吟風嘯月。潄石枕流。錯過自家面目。寒氷發焰。枯木花開。打失參學眼睛。饑餐渴飲。閒坐困眠。依前無本可據。安禪息定。返本還源。未免業識茫茫。若人檢點得出。一生參學事畢。
　　小參。四十九年。不曾說著一字。舌頭無骨。末後拈花。口是禍門。將謂天曉不露。誰知脚下泥深。一朝露柱頻撫掌。多少赤手弄猢猻。德山棒如雨點。臨濟喝似雷奔。阿呵呵。笑殺萬象與森羅。舉天衣懷云。芭蕉聞雷開。還有耳麼。葵花向日轉。還有眼麼。若也會得。西天即是此土。若也不會。七九六十三收。師乃豎拄杖云。今日木上座。拶碎有情窠窟。無情喫驚。劈破無情面孔。有情喫驚。驀然木上座惡發。各與三十拄杖。免得纏繞葛藤。未審木上座。還受檢點也無。擲拄杖云。葛藤葛藤。
　　小參。野蔬花香。野水味長。惟有野僧家。全然沒伎倆。半間茅屋無心補。夜來星斗煥文章。會則瓊樓玉宇。不會則徧地刀鎗。
　　僧投書次云。家常消息。師云。快露布將來。僧作禮。師云。勘破多時。僧遂呈書。師袖却云。還有麼。僧罔措。師喝出。
　　問。如何是見滲漏。師云。眼中著楔。如何是情滲漏。師云。笑裏有刀。如何是語參漏。師云。口是禍門。
　　問。如何是古佛家風。師云。一瓢一衲。如何是古佛道場。師云。柳陌花衢。如何是古佛受用處。師云。哩哩蓮花落。進云。恁麼則與時人共出一手也。師云。爾未夢見在。
　　頌廓然無聖話。一夕嚴霜逼歲寒。梅花吐白月孤圓。清香不著人間價。散作長堤幾樹烟。
　　見見之時見非是見見猶離見見不能及。月挂珠簾玉一鈎。斷腸何事問東流。夜猿啼罷西江冷。蕩盡氷壺一葉秋。
　　俱胝凡有問即豎一指。倚天長劒逼人寒。凜凜金戈帶淚看。老去戰聲頻入耳。何年扶醉話宵闌。
　　對一說。滾地楊花隨馬走。拍天桃浪化龍鱗。玉壺滿酌風流酒。要寄荼[菧-氐+(林/糸)]架上春。

　　普安松巋善權位禪師

　　楚北瞿氏子。因世亂入黔。寓安順之太虗硐薙染。依含光圓具。參月幢和尚印證。住安南之萬壽。普安之松巋。次遷慈雲。後復松巋終老。塔於本山之麓。
　　上堂。豎拄杖云。位上座。生性莽鹵。不通佛法文字。不明善惡因果。單單者條拄杖。佛來也打。祖來也打。只要斷諸人命根。未審眾中還有傍不甘底麼。良久云。饒伊縱有擒龍志。者裏那容捋虎鬚。喝一喝下座。
　　浴佛上堂。兜率何年得道。毗嵐園中顯妙。靈山會上拈花。惹得旁人耻笑。付甚麼涅槃妙心。設許多經律論教。不肖遠孫。今不管長與短。直把惡水驀頭澆。佛債祖冤一齊報。
　　上堂。有時恁麼。把斷要津。不通凡聖。有時不恁麼。指鹿為馬。證龜成鼈。有時不恁麼中恁麼。拈一莖草。作丈六金身。有時恁麼中不恁麼。將丈六金身。作一莖草。且道。恁麼底是。不恁麼底是。喝一喝云。依稀似曲纔堪聽。又被風吹別調中。
　　小參。法本無生。心何有滅。生滅兩俱空。洞然如皎月。擬問箇中消息。拄杖驀頭便楔。
　　小參。無毛鐵鷂奔西東。鐵柱牽蜓拽高峰。跛足蝦蟆天外呌。泥鰍合眼跳虗空。內有一句。大用全提。檢點得出。參學事畢。
　　小參。舉楊岐示眾云。薄福住楊岐。年來氣力衰。寒風吹敗葉。猶喜故人歸。囉囉哩哩。拈起死柴頭。且向無烟火。師云。山僧雖是他家兒孫。怎奈家風各別。薄福住松巋。家貧無卓錐。衲子望巖退。長年靜打隈。地爐燒松火。熱豆爆寒灰。自倒還自起。嘯傲白雲堆。
　　示眾。即心即佛。迷頭認影。非心非佛。忘前失後。隔林見烟知是火。墻頭見角識是牛。祇如海底魚蹤。空中鳥跡。又且如何覔捕。豎拂子云。摩尼妙寶原無價。要識真金火裏看。
　　示眾。春日融和百鳥啼。桃紅李白花滿枝。分明露盡深深意。會得原來是祖機。靈利漢知不知。耳聞眼見好消息。咄。
　　示眾。翠竹黃花。便是祖師西來大意。青山綠水。無非諸佛淨妙法身。歷歷全彰。明明顯露。為甚當面錯過。不自領會。祇因悞入桃園裏。竟到如今尚未歸。
　　舉臨濟痛棒話頌曰。禍福無門口自招。烏藤三頓不相饒。大愚脅下翻身轉。平地波濤萬丈高。

　　安籠伏龍極乘道真禪師

　　蜀之杜氏子。年九歲。父母送至合灘寺。禮聖試披剃。初參雪浪靜主。後入黔寓安籠扁山。住靜三載。依雲腹和尚具足。參月幢和尚印可。
　　小參。者一片無陰陽地。三世諸佛。歷代祖師。俱向此中印證而出。總要潔潔白白。乾乾淨淨。不容一點渣滯。忽地言談。便是屎尿污濁了也。如何得精淨去。良久云切。
　　小參。昨夜三更。瞿曇老子自言。我不是佛。既不是佛。是箇甚麼。示現露地白牛。向八識田中。與眾拖犂拽耙去也大眾還見麼。良久云。用力耕田人不識。不如緘口過殘年。
　　小參。椿菜香米酥甜。人人喫著悟心源。心源悟緊照顧。且道。照箇甚麼。燈籠露柱。
　　示眾。老僧一味不開口。開口未有實義。且作麼生是不開口底實義。良久云。多嘴作麼。
　　僧參問。如何是三要。師起身云。一掃地。二種田。三撥燈。你可會麼。僧佇思。師把住云。速道速道。僧喝。師云。胡喝亂喝。有甚交涉。
　　士問。如何是衣線下事。師云。大庾嶺頭提不起。士無語。師云恰。
　　僧問。如何是佛。師云。你是石頭。僧佇思。師云。三十年覔一箇問佛底人。也難得。僧云不會。師云。明晨宜早起。

　　安籠玉泉顯今達古禪師

　　習安李氏子。于太虗硐。禮法雲披剃。依南華具足。久參月幢和尚。在本寺印可。幢寂後。師繼席。廿有餘載。後寓松巋山。示寂安籠。僧俗欽重師道。迎靈骨回玉泉。建塔于和尚庄之雲棲庵側。師志願世不開爐。故無上堂小參示眾等語。惟頌古一帙。僅收世尊拈花並三關話附此。頌曰。馥郁香風拂面來。人天百萬盡疑猜。飲光不識瞿曇意。一笑渾身入禍胎。
　　我手佛手。弄蛇揮麈。掃破虗空。烏飛兔走。
　　我脚驢脚。芒鞋倒著。踏遍乾坤。踢翻海嶽。
　　人人生緣。倒駕鐵船。衝開碧浪。撐破湖天。

　　半生襄禪師法嗣
　　習安玉真竺懷印禪師

　　本郡馮氏子。七歲父母送出家。禮觀凡披剃。矢志行脚。遊滇至五華寺。參半生和尚圓具。生示參萬法歸一話。發明。遂印證。復歸玉真終老。塔於本山之麓。
　　上堂。執事白椎云。諦觀法王法。法王法如是。師便下座。有僧把住云。和尚法要未舉。如何就便下座。師云。可惜連城璧。徒勞獻楚君。一時打散。歸方丈。
　　上堂。昨日上堂無一法。今朝陞座太多生。怎奈遼天拄杖子。非思量處善評論。且道。評箇甚麼。良久喝一喝下座。
　　上堂。驀拈拄杖云。朝打三千。暮打八百。木人頭喫棒。石女身流血。文殊普賢。遠避他方。釋迦彌勒。含冤莫雪。惟有臨濟德山。稍得一訣。喝一喝。卓拄杖下座。
　　上堂。彰名打鼓。埋沒本真。說性說心。轉成妄誕。且道。總不與麼時如何。良久云。啼得血流無用處。不如緘口過殘春。
　　還山上堂。一出一入。出入原無動相。一來一去。來去一般時節。所以道。去來不以相。動靜不以心。自是風行草偃。水到渠成。不動道場。徧十方界。正恁麼時。直得去來不二。動靜一如。且作麼生是應時及節一句。芙蓉花發秋江上。丹桂香飄入廣寒。卓拄杖下座。

　　枕石禪師法嗣
　　普安鸚鵡廣成普陞禪師

　　荊州程氏子。寓黔新城斷頭山。禮運心剃染。依金題圓具。參枕石和尚印可。師語錄因兵燹失遺。年六十四。終老鸚鵡。塔於寺陽。

　　梅溪度禪師法嗣
　　鎮寧金鳴慧頴緒禪師

　　湖南永郡蔣氏子。因時變入黔。至安順。禮覺悟薙染。依靈隱老人受具。參梅溪和尚印可。住金鳴終老。塔於本寺之陽。世壽五十九。僧臘四十八。
　　上堂。松風拂拂。柳色青青。當陽理會。更勿別尋。只是不得作境話會。亦不得作佛法商量。若作境話會。錯了也。若作佛法商量。亦錯了也。畢竟如何得不錯去。卓拄杖一下云。年年有箇四月八。喝一喝下座。
　　上堂。以拂子打圓相云。即此者箇。不可喚作佛法。亦不得喚作世法。直教人人眼見如盲。口說如啞。到者裏。世法佛法都撥盡。笑看陸地長蓮花。大眾還知此花來處麼。良久云。石女歌時空谷震。木人唱處鐵牛驚。
　　上堂。把住牢關三月。卓拄杖云。今日放開一線。從茲一任縱橫。更莫三七打算。人人頂[寧*頁]上。頓開正眼。箇箇脚跟下。七穴八穿。其去也。直教善為道路。其來也。依舊明窓下安排。正恁麼時。窓下安排且置。作麼生是善為道路一句。良久云。夜行莫踏白。
　　上堂。卓拄杖一下云。者箇意事。諸方盡道。木上座。為諸人轉根本法輪去也。金鳴則不然。恁麼提持。不惟悞賺眾生顛倒。迷己逐物。要且返使捕風捉影之流。依模畫樣去在。殊不知。到者裏。饒伊道箇是柱不見柱。非柱亦不見柱。是非已去了。是非裏薦取。也是泥中洗土。
　　上堂。日落西水流東。覿體傳來向上宗。怎奈當機人不薦。進前退後喪家風。金鳴雖是恁麼告報。諸人還知落處也無。擊拂子云。夾路桃花風雨後。馬蹄何處避殘紅。

　　貴陽霞章海偉禪師

　　思南劉氏子。禮東山梅溪和尚薙染。具足後。參靈隱老人。靈囑師回嗣梅溪。師遵命竭力。輔梅行道。滇黔來往。數十餘年。在處充監院職。梅往天童掃塔。師充座元。理東山院事。梅回至楚圓寂時。遺書命師令紹南繼席。師方退隱。新城三元宮休老人咸謂。師退讓。法門忠孝人也。

　　貴陽東山紹南真解禪師

　　湖南永郡唐氏子。因世亂入黔。寓觀音寺。禮霞章剃染。常親梅溪老人充侍者。梅示參生從何來。死從何去話。一經八載。渾無入處。至圓具後。一日入室。梅問。本來原無生死。因甚人人只道生死事大。師云。者箇正是某甲底疑處。梅曰。汝疑還是有是無。師擬開口。梅直亂棒打出。師不覺通身汗下。恍如有得。後歸里省親。回過瑪瑙山。謁師林和尚。林問。那裏來。師云。永州來。林曰。曾參甚麼人。師云。貴筑東山。林曰。東山佛法如何。師云。木人撫掌。石女點頭。林曰。子莫錯會。師云。若錯怎得到者裏。林曰。恁麼則汝緣。還在東山。速回親覲。師辭歸。承梅印可。又侍梅上天童掃祖塔。回至楚之漢陽。梅示寂時。遺囑命師。繼東山法席。
　　繼席上堂。拈起拄杖云。者箇便是我先師老人。在普門堂上。奪得來底。今日落在解上座手裏要以撥舊日之禪燈。闢新學之捷徑。開人天正眼。整頓頹綱。使見前一眾。人人知其木本。箇箇不昧水源。堪報不報之恩。用作無為之化。正恁麼時。雖是光前裕後。革故鼎新。檢點將來。只是門庭邊事。衲僧分上。要且了無相干。且道。作麼生是衲僧分上事。良久云。疑則別參。復舉。寶壽開堂。三聖推出一僧。壽便打。聖云。與麼為人。瞎却鎮州一城人眼去在。壽擲下拄杖歸方丈。師云。二大老雖是竭力為人。怎奈一箇有活人劍。且無殺人刀。一箇有殺人刀。且無活人劍。若欲權衡佛祖。號令宗乘。只須勦絕兩頭。中間不立。別資一路。七縱八橫始得。山僧與麼告報。於中還有恁麼者麼。超羣須是英靈漢。敵勝還他獅子兒。喝一喝下座。
　　示眾。祖師心印。狀似鐵牛之機。去即印住。住即印破。祇如不去不住。汝等諸人。向甚麼處。與我本師老人相見。遂挂幀云。不離當處常湛然。覔則知君不可見。喝一喝。
　　上塔。纔看楓林錦繡巒。又見黃菊金鋪地。兩輪日月快如梭。不覺吾年三十四。爾我光陰非等閒。急須薦取無生意。大眾。如何是無生意。良久云。巖懸不易長生畵。瀑響無絃太古琴。
　　上堂。祖師關當陽句。向上機頂門眼。於斯會得。普天匝地盡光輝。法法頭頭皆妙用。若也不會。在處雲月是同。要且溪山各異。
　　上堂。世尊拈花。達磨面壁。當陽顯示。覿面提持。然雖體用不同。要且本無二致。舉一明三。目擊銖兩底。多少當頭錯過。推不向前。約不退後底。偏然理合全歸。且道。歸後如何。卓拄杖云。動容揚古路。不墮悄然機。喝一喝下座。
　　上堂。過去心不可得。未來心不可得。現在心不可得。不可得中祇麼得。且道。得箇甚麼。良久云。若不藍田射石虎。幾乎悞殺李將軍。
　　頌產難因緣。不領公文猶自可。領得公文急如火。忽然壑送曉風清。月落寒潭珠一顆。

　　習安南山法雨照潤禪師

　　本境洪氏子。禮恒聞披剃。依天台省參具足。參梅溪和尚印證。
　　上堂。卓拄杖一下云。千鈞之弩。不為鼷鼠而發機。又卓一卓云。屠牛之刀。焉得與人割鷄。靈利漢當下收取。豈肯東討西覔。還得麼。復卓一卓云。等閒翻作龍泉劒。一掃烟塵定業基。喝一喝下座。
　　上堂。山自青。水自綠。松自直。棘自曲。此四轉語。轉轉有箇落處。大眾且道。落在甚麼處。卓拄杖一下云。河裏失錢河裏摝。
　　上堂。不是心。不是佛。不是物。且道。是箇甚麼。釋迦老子。雪山六年苦行。達磨大師。少室面壁九載。要且摸索不著。古今天下老和尚。競出頭來。各逞其威。亦摸索不著。直饒摸得著。也是秦時[車*度]轢。喝一喝下座。
　　上堂。明如日。黑似漆。細若微塵。寬若太虗。到者裏。若作佛法商量。十箇有五雙。未免當頭錯過。不錯過。芍藥花開紅朵朵。
　　上堂。天上無雙日。人間獨至尊。萬年松不老。聖壽等乾坤。既然如是。且道。以何為憑。卓拄杖一下云。亘古亘今。

　　慈濟舟禪師法嗣
　　黃平崇安觀音六行海鑑禪師

　　荊州易氏子。在滇之遙安府妙峰山披剃。依靈隱老人具足。參慈濟和尚印記。

　　萬德開禪師法嗣
　　普安印海學偦禪師

　　古滇南氏子。母李氏。夢梵僧入家始生。二十二。於本邑法界寺。禮德明披剃。二十七。依水目非相。受沙彌戒。遊黔至金粟。參祖鼻圓具。至新城圓通。參萬德和尚。德問。那裏來。師云。金粟來。德云。古人道。藏身處沒踪跡。汝作麼生會。師云。有水皆含月。德云。沒踪跡處莫藏身。聻。師云。無山不帶雲。德云。原來闍黎脚跟未點地在。師云。竿木隨身。逢場作戲。德云。只恐詐明頭。師云。老和尚也。不得壓良為賤。德深肯之。師甞述偈曰。達磨西來。特地安排。直指人心。眼裏添釘。不是渠儂生我慢。只因雪化水流聲。

　　黔南會燈錄卷第六
　　黔南會燈錄卷第七

　　　　習安天龍　如純　輯

　　密參山禪師法嗣
　　貴陽指月爍吼[、/(、*、)]禪師

　　滇之曲靖許氏子。於本郡天竺寺。禮覺悟剃染。參密參和尚印可。
　　上堂。流光易度。五十有八。幻隨幻住。不拘花甲。驀拈起拂子云。且道。是幻耶。非幻耶。若道是幻。幻不自幻。若謂非幻。非幻不幻。且拈放一邊。只如善財參遍百餘城。文殊指陳第一義。又且如何。八十老翁入場屋。真誠不是小兒戲。
　　臘八上堂。擊碎玄關山色寒。如來成道不虗談。明星午夜誰同覩。隴上梅花自破顏。氷皎皎雪漫漫。一色凝然化外看。直往南方無垢界。獻珠成佛不為難。且道。那是不難處。彈指頓超無量劫。輕輕屈指便成拳。
　　上堂。華嚴將諷畢。摩利初開啟。當此慶元宵。笙歌時貫耳。妙音觀世音。自在忘依倚。滿月圓如鏡。長天淨若洗。銀花噴火樹。轉次生歡喜。何故。我見燈明佛。本光瑞如此。
　　中秋上堂。雲淨一天。風清四海。桂子月中落。天香雲外飄。人人圓光現前。箇箇真常獨露。於斯見得。一花堂上。臂肘交加。三晶門前。主賓互換。其或未然。荊棘林中下脚易。月明簾外轉身難。
　　小參。銀缸高剔坐立儼然。蘭麝平薰。起居自若。話頭清楚。不患靜地迷人。公案見成。自有生機奪秀。白寥寥無滯無礙。清的的離相離名。若到者般田地。千七百則殘羹冷飯。不許沾唇。一大藏陳年故紙。謾言合藥。山僧今日鉗鎚再展。爐鞴重開。若要鑛盡金純。除非脫皮換骨。何故聻。不因躡足龍門過。怎得春風動地來。
　　小參。今日己巳欲盡。明朝庚午方起。本來原無舊新。世俗強分彼此。若能不雜用心。那管人間甲子。從今打破趙州關。爆竹聲中好薦取。
　　示眾。心淨若蓮。月明似晝。香遶榻前。燈搖座右。要識本來面目。非青非黃非肥瘦。
　　示眾。春行冬令十分寒。縱有紅爐火費攢。寒暑不驚惟拄杖。是非坐斷獨蒲團。法身有主因無漏。覺體無私妙有觀。若果如斯端的去。分明生死不相干。
　　示眾。妄緣頓盡覺純真。碓嘴花生別是春。石女善吹無孔笛。木人慣撫沒絃琴。高山解聽常移足。流水知音每出身。此意若能深悟入。一回舉起一回新。

　　恒秀林禪師法嗣
　　安南永興藍田光碧禪師

　　城都朱氏子。生值離亂。被擄入營數載。脫遇經題和尚薙髮。在雲南曲靖府東山寺。依余山和尚圓具。矢志行脚。參恒秀和尚印可。後住安南永興十餘年。足不越閫。一日示微恙。告眾而寂。塔於寺西。世壽四十七。僧臘三十。

　　永寧廣福明輝淨月禪師

　　城都趙氏子。生值世亂。隨戎入黔。於平越府圓覺庵。禮清海披剃。依達遠和尚具足。參恒秀和尚印可。立誓施茶接待。數十餘年。不改初志。又募修通滇大道。數百餘里。厥功未就。偶恙圓寂。塔於寺西。世壽六十七。師甞有偈。已刻附秀師錄後。入藏流行。此不復贅。

　　楚眼襄禪師法嗣
　　貴陽谷萌法華慧林如英禪師

　　潭州梁氏子。在浙天童。禮心應剃染。後因行脚歸楚。依溈山圓具。久親楚眼襄印可。後住馬苗寶華。又遷法華。重建功畢。會城南關眾姓。慕師道德。迎至大士庵供養。為預建塔於庵後。師因警眾。示一偈云。老僧七十一。開口少神氣。來者免多言。說話損精力。若要問修行。脚跟下薦取。未曾死一番。少要誇伶俐。生死若不明。孤獨一張嘴。閉目且觀心。盤著兩隻腿。這著死工夫。當下超於彼。若依老僧言。利人先利己。說盡黃河波。原來只是水。講盡世間言。惟一箇道理。若不悟斯道。難了箇生死。

　　行之篤禪師法嗣
　　安南萬雲卓菴閒禪師

　　蜀之廣元丘氏子。母夢盞飯僧入家投宿始生。幼不茹葷。寄名迴龍山。因世亂入黔。禮佛旨和尚披剃。時年二十一。圓具後矢志徧參。遊楚。至沿州十方菴。參行之和尚印證。復回安南。創闢雲山梵光寺。
　　上堂。春日融融。門外春光佈景。春風拂拂。檻前春樹凝烟。物物頭頭合道。在在處處明心。放之則周沙界。捲之則入微塵。香嚴擊竹猶遲。船子覆舟莫及。若向者裏見得。更說甚麼平地登仙。白衣拜相。明明光吞宇宙。歷歷耀古騰今。且結角羅文歸根達本一句。作麼生道。卓拄杖一下云。上元原是正月半。家家打鼓慶元宵。喝一喝下座。
　　頌華亭船子。雨笠烟蓑傲雪霜。竿頭風月老滄浪。適來釣得金鱗子。無限魚龍入鑊湯。

　　曹洞三十一世雲門下第四代
　　月印慶禪師法嗣
　　安南淡雲明光禪師

　　楚南李氏子。在黔之安南定頭。禮本然老宿披剃。矢志行脚。遊滇至鍾靈。依月印和尚具足。並請益。參究發明。皆得力於印師座下。所以承嗣印師也。頌世尊初生。纔出頭來[囗@力]一聲。指天指地得人憎。縱使雲門能葢覆。至今難免賺癡僧。

　　安南金獅弗會傳知禪師

　　蜀之余氏子。年九歲。寓黔之安籠。禮極乘和尚薙髮。乘示參父母未生前話。乘寂後。師矢志徧參。遊滇至廣南萬壽。參本源和尚。復歸黔。依松巋天一和尚具足。後遇月印和尚於江浙。回滇挂錫定頭。師往親覲。印一見器之。將拈花公案勘驗。機緣契合。親承印證。後隱居阿黑數載。邑侯余公。率眾紳士。請闢金獅洪音寺。
　　上堂。建叢林立規矩。逞能矜勢。豎門庭行法令。賣狗懸羊。所以古人。向千巖萬壑之間。韜名遁跡。深蓄厚養。遂能清振一時。美流萬世。設有先人未了底公案。萬不得已。出來了却。今日知上座。且無未了底事。因甚也被此一陣業風。吹到金獅山裏。自逞一場敗露。雖然如是。檢點將來。又且事無一向。理有差殊。欲報佛祖深恩。必作四來依怙。發揮向上宗猷。開闢人天正路。當與麼時。還有同聲相應。同氣相謀者麼。卓拄杖一下云。共將補[褒-保+公]調羹手。撥轉如來正法輪。喝一喝。復舉。楊岐道。楊岐乍住屋壁疎。滿牀盡撒雪珍珠。縮却項暗嗟吁。翻憶古人樹下居。師云。楊岐老人恁麼道。雖是清節操守。激厲後昆。怎奈檢點將來。只可獨善其身。欲豎臨濟門庭。猶未得在。看今日知上座。又作麼生施設。復卓杖云。不因滄海濶。爭見百川潮。
　　上堂。日暖風和二月天。鳥啼花放滿山川。當人直下恁麼去。脫體風光本自然。是則也是。祇如水底魚踪。空中鳥跡。又作麼生商量。速道速道。
　　上堂。將此深心奉塵剎。是則名為報佛恩。良久云。佛恩報也。作麼生是深心。還委悉麼分。明月在梅稍上。看到梅稍却又無。喝一喝下座。

　　宿士類
　　貴陽興國祖融法印和尚

　　蜀之李氏子。未詳披剃。依華山三昧和尚圓具。明萬曆欽賜紫衣。住興國終老。無恙坐脫。世壽六十三。僧臘不記。

　　貴陽觀音梵行傳性和尚

　　普陽人。在會城興國。禮祖融和尚披剃。並具足。傳衣鉢。首住毗尼。後住觀音終老。塔於寺西。世壽七十三。僧臘四十餘。

　　西識清見和尚

　　楚籍王氏子。出身疆場。禮法中披剃。持金剛經得止。參靈藥和尚印證。師開法貴陽白雲寺終老。塔於寺側。

　　合鱗李居士

　　貴陽人。字之驊。原宦襲。棄儒學佛。參燕居和尚印證。翛然林下。集書一帙。名蔚堂草。並附有逃禪集。僅收雜偈二首。挺特男兒秉太阿。不將生死問如何。信然直下了無事。撒手懸巖唱哩囉。
　　詎肯瞞頇負己靈。分明鼻直兩眉橫。更須試看誰為主。十二時中常自惺。

　　普安邑侯天一劉居士

　　關南人。諱个臣。幼喜宗乘。常與當代尊宿。交往盤桓。初任福州。過江西。參龍山和尚有省。臨任。公事之暇。少閒談。只危坐。每有定課行持。甞述偈曰。世間一切盡歸空。誰識真空用不窮。三萬三千獅子座。維摩應是足神通。

　　居易居士

　　法諱明福。金陵葉氏子。字得祿。鎮黔撫中軍事。幼好佛教。留意宗乘。參海內知識。未足其意。特建家菴。名鷲嶺禪寺。迎隱元和尚。於內問法。請益印證。復志謁諸方明宿盤桓。有偈頌機緣等。錄成一書。名逃禪集。僅收雜偈三首。機緣一則。
　　牧牛歌。露地白牛見也麼。牧童拍掌笑呵呵。等閒不用勤鞭策。放去收來一任他。
　　心入空門身在家。朝衣脫去換袈裟。菩提不二原無樹。意地清凉轉法華。
　　六根有疚勿他疑。心病還須心藥醫。面壁九年無一字。令人特地歎希奇。
　　元和尚問。牛頭未見四祖時。為甚百鳥銜花。天人送供。士曰。花開蜂蝶聚。元曰。見後因甚不來。士曰。果熟樹頭空。

　　三一居士

　　普安龍氏子。諱元敘。幼年因慕道之切。盡家以供僧道。一日遇松巋垂問。城東老母。與佛同生。因甚一生不欲見佛。士著語云。彼丈夫兮我丈夫。

　　六度居士

　　古滇李氏子。母尤氏。十五看香山戲。動出家念。父母不允。幸得霞昌老宿諭曰。昔有維摩大士。作人天師。談不二法門。又不是在家菩薩耶。汝依我說。後來自有受用。士遵霞語。如父母命。有儒士黃中翠。指參爍吼和尚。得入頭處。後參善權和尚印證。所集有錄。僅收機緣三則。偈一首。
　　有僧問云。不是心不是佛不是物。是箇甚麼。士展兩手曰。是箇甚麼。僧云不會。士曰。怪我不得。
　　僧問云。盡大地是箇火坑。因甚跳不出。士曰。盡大地是箇火坑。僧擬議。士曰。燒殺也。
　　士一日卓杖行。有僧指杖問云。要者箇作麼。士曰。滑路上全得他力。
　　偈曰。著衣方免寒。喫飯却止饑。祖師西來意。是甚破驢脊。

　　臨濟三十五世天童第五代破山下
　　嵩目宗禪師法嗣
　　黔西東山古雪智禪師

　　蜀東人。參嵩目和尚印證。
　　上堂。今朝五月端午。柴門不懸艾虎。時節豈可空過。五毒拈來共煑。明州布袋喫了。咂殺池州魯祖。好大歌莫莽鹵。甜瓜徹蒂甜。苦瓜連根苦。
　　上堂。元日初昇。春回六宇。家家鳴鑼。戶戶擊鼓。大者騰歡。小者作舞。惟有東山與世殊。單條白棒慣莽鹵。顛拈倒弄且無年。日日打佛並打祖。忽有箇傍不甘底出來道。者老漢。不諳時世。只知有己。不知有人。山僧即便和聲打退。因甚如此。任從滄海變。終不與君通。靠拄杖下座。
　　上堂。東風連日發羣芽。開遍山前桃李花。捲起簾來人共見。當陽一句落誰家。速道速道。
　　小參。打鼓落堂。見成公案。燭燦香騰。與麼不薦。若也薦。無邊剎境。自他不隔於毫端。十世古今。始終不離於當念。若不薦。且看老僧與汝判斷。拽拄杖下座。一時打散。

　　嵩眉海禪師法嗣
　　貴陽慈雲蒼龍語禪師

　　江南陸安張氏子。在黔之西山。禮語嵩老人薙染。圓具。參嵩眉和尚印可。住慈雲而終。塔於本山。世壽七十。僧臘四十。
　　上堂。般若如大日輪。昇之則乾坤普照。如大火聚。近之則燎却面門。如塗毒鼓。擊之則聞者皆喪。拈起也天回地轉。放下也海宴河清。祇如不拈不放。人人懷赤水之珠。箇箇抱荊山之玉。且家堂穩密一句。作麼生道。良久云。自是不歸歸便得。五湖烟景有誰爭。
　　上堂。天無四壁。地絕八維。一亘晴空。貫通今古。明明絕去來。歷歷無向背。所以道。靈光獨耀逈脫根塵。體露真常。不拘文字。性心無染。本自圓成。但離妄緣。即如如佛。喚作如如。早是變也。且作麼生是不變底消息。良久云。早晨喫稀飯。下午又覺饑。喝一喝下座。
　　上堂。佛未出世。人人鼻孔撩天。箇箇脚跟點地。佛出世後。人人眼裏添沙。箇箇耳中著水。於中若有一箇半箇。上無攀仰。下絕己躬底。出來道箇凡聖無差。古今一致。不妨慶快平生。如無。山僧更與重添[土*盍][土*(天/韭)]去也。卓拄杖下座。
　　上堂。明如日。黑似漆。真不掩偽。曲不藏直。雪山六載空忍饑。少室九年癡面壁。於中若具擇法眼底。只向羊邊乾處臥。豈肯從他雪地立。雖然如是。不得春風花不開。花開須借春風力。喝一喝下座。

　　威陽華嚴長靈祐禪師

　　荊州胡氏子。值世亂。從戎入黔。至二十七歲。切思出塵。寓九龍山。皈依燕居和尚。又親西山語嵩和尚。後禮嵩眉祝髮圓具。並請益發明。親承印可。開法華嚴。遷臥雲。後復遊楚。
　　上堂。靈機密運。寶劍全彰。截斷千差。真常獨露。頭頭顯妙。物物輝光。一道清虗。貫通今古。明明絕去來。歷歷無對待。坐斷毗盧頂。不秉釋迦文。到者裏。說甚隨處作主。遇緣即宗。直得萬機休罷。千聖不携。且超然一句。作麼生道。喝一喝下座。
　　上堂。智鑑圓明。萬法皆空。慧光獨露。了妄全真。塵塵剎剎。普現威權。物物頭頭。全彰妙用。只得龍吟霧起。虎嘯風生。瓦礫石頭。咸皆[跳-兆+孛]跳。山川草木。動地喧鳴。殊勝中殊勝。奇特中奇特。且作麼生是日用應緣一句。揮拂子云。掬水月在手。弄花香滿衣。
　　上堂。舉芭蕉示眾云。你有拄杖子。與你拄杖子。頭上安頭。你無拄杖子。奪却你拄杖子。斬頭覔活。芭蕉老漢。計窮力盡。無處啟口。向拄杖頭上作活計。山僧者裏則不然。有也不與。無也不奪。直教他全體脫落。絲毫不挂。淨躶躶。赤灑灑。是你到家底消息。何處更有一物。與諸人為緣為對。還會麼。不見一法即如來。是則名為觀自在。
　　小參。舉古德云。尋牛須訪跡。學道學無心。跡在牛還在。無心道易成。即今眾中有箇漢出來道。跡在者裏。牛在甚麼處。直對他道。綠楊芳草岸。無處不稱尊。又有一箇漢。出來道。我本無心。道在何處。對他道。經行及坐臥。常在於其中。又有一箇漢。出來道。男兒自有通霄志。不向他人行處行。老僧聞得。只得飲氣吞聲。何故。一粒老鼠屎。打污一鍋羹。
　　元宵晚參。十五日已前。海底泥牛含月走。十五日已後。巖前石虎抱兒眠。正當十五日。石人把板雲中拍。木女銜笙井底吹。舉似燈籠笑破口。無端特地一場非。卓杖一下云。山僧拄杖子活如龍。一口吞却了也。三十年後。免得敲磚打瓦。

　　石阡黃菊濟川普禪師

　　蜀之潼川梁氏子。入黔於西山鳳凰池。禮語嵩和尚披剃。參嵩眉印可。住九龍。
　　退院上堂。苦住龍山三五載。犂耙債滿便抽身。芒鞋拄杖如龍虎。試問同行有幾人。雪峰老人。楖栗橫擔不顧。彌勒大士。向十字街頭立等。且道。龍山長老。又作麼生施設。卓拄杖云。出門三步外。別是一家風。
　　上堂。古云。青青翠竹。盡是真如。鬱鬱黃花。無非般若。黃山今日拈頭換尾。將古作今。以此真如般若。翻作廣大伽藍。直教十方龍象。到此各各於中安居平等性智。正恁麼時。喚作廣大伽藍。又是真如般若。喚作真如般若。又是廣大伽藍。且如何得的當去。卓拄杖一下云。殿閣峰頭千古致。三門高對廣興場。
　　上堂。月大有三十。月小是初一。到者裏。要且千聖不能知。諸佛不能識。是汝諸人還識麼。若也識。且許途中受用。若也不識。九龍不悋慈悲。率性與諸人通箇到家底消息。如何是到家底消息。良久擲拄杖云。也是烏龜鑽敗壁。

　　宗風定禪師法嗣
　　貴陽西山實行慧真禪師

　　西安葛氏子。禮宗風和尚。剃染具足。並以印證。
　　頌華亭船子。狂心猶勝在江邊。短棹長歌駕鐵船。不是夾山來換手。只教撐渡到驢年。
　　黃龍三關。我手何似佛手。打殺泥猪癩狗。剝盡貼肉汗衫。隨分拈花折柳。
　　我脚何似驢脚。踏斷趙州略彴。縱橫獨步大方。一任衲僧卜度。
　　人人有箇生緣。漁翁腰帶牽船。夜宿蘆花深處。曉來搔首看天。

　　西山無滅慧頴禪師

　　印心於宗風和尚。
　　舉東山水上行話頌曰。諸佛出身處。東山水上行。雲開紅日出。雨過綠苔生。

　　剖石鏡禪師法嗣
　　修文三潮水知非菴雲峰祖高禪師

　　蜀之符氏子。因亂入黔。寓貴陽牟尼山。禮月空薙染。依語嵩老人具足。得法於剖石和尚。住知非數十年。康熙戊辰仲秋。告眾圓寂。塔於本菴之陽。世壽七十七。僧臘四十六。
　　上堂。大道本在目前。說甚目前難覩。以拄杖卓一卓云。若也覩。大家薦取雲門普。如不覩。君自西秦我東魯。喝一喝下座。
　　佛誕日示眾。指天指地已徒勞。七步週行禍更招。惹得雲門行正令。兒孫代代病尤高。

　　語聖正禪師法嗣
　　習安溪脈照一禪師

　　江西撫州吳氏子。寓蜀誕生。在黔安順州華嚴硐。禮德水披剃。過丹山參語聖和尚。又參敏樹老人圓具。後復丹山。掩關三載。印心於語聖和尚。
　　提督軍門侯延生然燈請。上堂。樹樹青松堅晚節。竿竿翠竹響清風。延齡千古燈輝燦。劫外春光逈不同。且如何是不同底消息。良久喝一喝下座。
　　住定南萬壽上堂。昨日古佛堂裏坐。今朝萬壽示機緣。携筇唯是尋知己。處處青山展笑顏。且道。其中事作麼生。顧視左右云。朝看白雲橫嶺上。夜觀明月照堦前。

　　貴陽玉龍鏡天宗照禪師

　　本郡王氏子。母陳氏。於貴筑蓮花。禮自善披剃。依密蘊具足。自行密行。因閱禪關策進。見黃檗示眾曰。僧問趙州。狗子還有佛性也無。州云無。但二六時中。看箇無字。晝參夜參。行住坐臥。著衣喫飯。屙屎放尿處。心心相顧。猛著精彩。守箇無字。日久歲深。打成一片。忽然心華發現。悟佛祖之機。便不被天下老和尚舌頭瞞處。頓起疑情。且一時無處請益。只得靜夜焚香發誓。自拈無字公案。晝參夜參。身心渾忘。如斯久久。一日正經行次。忽聞鴉聲。得入頭處。矢志徧參。遊滇途遇語聖和尚。問云。如何是你行脚事。師曰。癡狂外邊走。聖云。爾因甚到者裏。師曰。一等共行山下路。眼頭各自看風烟。聖云。只恐詐明頭。師曰。和尚也不得壓良為賤。聖深肯之。師得法後。闢玉龍。名弘法寺。
　　上堂。大道無形。至真無名。隨方示化。轉變權衡。靈利漢。逴得些子。便解布漫天網。散荊棘林。攪長河為酥酪。變大地作黃金。坐微塵裏。轉大法輪。頓使一切眾生。同見同明。同得同證。衲僧分上。如龍得水。似虎靠山。然雖與麼。猶是化門邊事。若論向上一路。直得三世諸佛。口挂壁上。歷代祖師。忍氣吞聲。只如黃檗打臨濟三頓痛棒。且道。是向上一路耶。是化門邊事耶。良久云。鴛鴦繡出自金針。更把金針度與人。喝一喝下座。

　　鎮寧列峰大千宗月禪師

　　蜀籍廣安白氏子。僧問。牛度窓櫺。頭角四蹄都過了。因甚尾巴過不得。師便打云。不快底漆桶。進云。恁麼則搖頭擺尾去也。師云。切忌挨著別人。
　　示眾。威音那畔絕誵訛。直下承當已錯過。珍重本來端的處。風吹石臼念摩訶。
　　小參。什麼物兮恁麼來。揑不成團擘不開。踏著秤錘原是鐵。天高雲淨月初回。月回且置。祇如古人道。修證即不無。污染即不得。諸人又作麼生商量。卓拄杖一下云。狀元原是天生定。莫把馮京作馬凉。

　　語賢英禪師法嗣
　　習安永峰慧鏡常禪師

　　本郡王氏子。母吳氏。在城禮恒聞剃染。參獅山語賢和尚印可。師易建永峰。為投老處。僧問。如何是佛。師曰。山僧是普城人。僧云。如何是祖師意。師曰。上山氣喘。僧云。以何法治。師曰。坐坐再行。

　　清鎮普興慧知寂雲禪師

　　本境劉氏子。禮本寺聞旨披剃。依黔靈赤松老人圓具。參獅山語賢和尚印證。復志行脚。同蓮舟遊楚途間。甞咏。持戒參禪。無繩自縛。總不與麼。歷歷落落。逢人若問祖師意。向道帽子頭上著。呵呵。

　　古源鑑禪師法嗣
　　定番九龍月恒真昇禪師

　　貴陽章氏子。於本境圓通寺。禮氷雪披剃。始參慧林和尚。緣不相契。後參古源鑑發明。親承印證。源示寂後。眾勉師繼席。師不允。遂掩關於臥雲室內。

　　黔南會燈錄卷第七
　　黔南會燈錄卷第八

　　　　習安天龍　如純　輯

　　月峰琰禪師法嗣
　　安平天台省參海寧禪師

　　蜀籍周氏子。寓黔之安順州始生。於乾塘潮音寺。禮自然披剃。參本山月峰和尚印可。峰圓寂後。眾勉師繼席。復掩關於隱猊堂三載。出關常居此山。
　　上堂。打破玄關。放出鐵鷂。冲破虗空作兩邊。巖前石女點頭笑。且道。他笑箇甚麼。笑山僧自顛還自倒。喝一喝下座。
　　上堂。戒是根基行是墻。輕遮重難謹隄防。破山老人恁麼道。祇知開口易。不覺舌頭長。海寧則不然。戒是根基行是墻。寒則向火熱乘凉。不是渠儂生我慢。都緣箇事絕商量。於中還有絕商量底麼。正好出來。掀倒禪牀。喝散大眾。正恁麼時。不惟捉敗破山老人。要且落得一場快。便有麼。如無。山僧直得曲垂方便去也。遂說戒下座。
　　上堂。卓拄杖云。佛佛授受受者箇。祖祖相傳傳者箇。古今天下老和尚。橫說豎說說者箇。盡十方湖海衲子。橫參豎參參者箇。且道。者箇是箇甚麼。良久曰。切忌卜度。
　　上堂。箇事元無巴鼻。一一却有來由。路行動步翫月。擡眸乾坤。盡在眼底。何必更上高樓。山悠悠水悠悠。廓徹圓明一鑑收。喝一喝下座。
　　上堂。卓拄杖云。無量法門。百千妙意。總向者裏百雜碎了也。更教寧上座。搖三寸舌。鼓兩片皮。說黃道白。指東畫西。終是不做。何故聻。人平不語。水平不流。

　　頂相慕禪師法嗣
　　習安雲鷲禪那廣靜禪師

　　本境陶氏子。幼時。父母送至本山。禮本師頂相和尚剃染。具足。隨頂三十餘年。未離座右。頂書源流付囑。師立志韜晦。故堅讓之。頂寂後。師承頂衣鉢。繼席此山。

　　衡嶽規禪師法嗣
　　鎮遠迎仙濟菴普靜禪師

　　粤西平樂宋氏子。寓石阡鳳凰。禮衡嶽披剃。於施秉西林堂。依雲徹具足。復參衡嶽和尚印證。住施秉之永祥。重闢迎仙。專苦接納。後事不記。

　　竺懷印禪師法嗣
　　習安石霞厂石聖禪師

　　本郡程氏子。母陳氏。在城圓通寺。禮明心剃染。矢志行脚。從玉真山偕本師竺懷。遊滇至五華寺。參半生老人圓具。老人示同看萬法歸一話。一齊打翻漆桶。後老人印證懷時。曾謂此子當嗣爾之後。懷遵老人命。不忍捨師。師輔懷歸黔。住玉真十有餘載。竭力領眾。不憚汗勞。遂承印可。後辭懷過五村。重闢石霞。為投老之所。門弟子為師預建塔於山麓。
　　上堂。霞峰小小。眾山圍繞。曲水盤旋。明堂恰好。不假些子安排。自是地設天造。到者裏。只貴人境相宜。自然一切皆為至道。且如何是至道。良久云。不因紫陌花開早。爭見黃鶯下柳條。卓拄杖下座　上堂。手持執足運奔。眼觀色兮耳聞聲。惟有舌頭要說話。更不與人論疎親。既是說話。因甚麼又不論疎親。卓拄杖一下云。遠親不若近隣。
　　上堂。卓拄杖一下云。天晴日出。又一卓云。下雨地溼。又一卓云。諸仁者還知霞山拄杖子為人落處麼。釋迦老子。四十九年口吧吧地。何曾說到者裏。山僧今日雖是一片婆心。檢點將來。也是施錢造罪。且道。是甚麼罪。復卓一卓云。我無辭焉。

　　習安玉真玄一如海禪師

　　本郡孫氏子。年十三。在總持菴。禮本師竺懷剃染。並以具足印可。後住本山終老。塔於山麓。世壽四十九。

　　祖鼻最禪師法嗣
　　安順靜明嵋霽宗禪師

　　河南汝寧蔡氏子。九歲時。值世亂竄嶺南。忽染瘴疾。因發出塵之念。疾愈。皈依雪巖靜主。乞示念佛公案。後遇舌響。指參月幢老人於滇之石寶山。禮本實剃染。復依幢圓具。參祖鼻印可。
　　上堂。向上向下。掘地覓天。求佛求心。泥中洗土。爭如向者裏。一時坐斷報化佛頭。似桶底脫去。始謂之了事人。宗上座。尋常在孤峰頂上。豎坐橫眠。今日被人推出。不免向羣隊裏。弗顧危亡。與眾兄弟。聊露一線。遂以拂子召眾云。且道。者一線。是心耶。是佛耶。良久云。鴛鴦繡出從君看。不把金針度與人。拽拄杖下座。
　　頌萬法歸一話。一歸何處虗空碎。獨許石人側耳聽。應物隨機閒[車*度]轢。侵晨紅日麗山新。

　　善權位禪師法嗣
　　貴陽觀音普濟大闡禪師

　　安南陳氏子。印心於松巋善權和尚。
　　上堂。慈雲山中打鼓。觀音菴裏上堂。拄杖子。[跳-兆+孛]跳上。搕[打-丁+(天/韭)]堆頭。撞著峨嵋。普賢願王。說些老婆禪。礨礨堆堆。使多聞阿難陀。結集不來。賺得昔年譯經底鳩摩那。翻梵語為唐言。報道囉囉哩哩鉢囉孃。
　　上堂。德山入門便棒。明賞暗罰。臨濟逢人便喝。春令冬行。出格底不遭陷穽。具眼者那被熱瞞。所以向上關棙。千聖同源。箇中消息。諸佛無異。如電光石火。豈容眨眼。若是俊傑。拶著便知。何待入水入泥。其或鈍滯。早已鷂過新羅。還委悉麼。動容揚古路。弗墮悄然機。
　　小參。臨濟家風。德山要訣。一棒一條痕。一掌一握血。隨機應機。以楔出楔。用老婆心。為人直切。幾箇知恩解報恩。莫道吾儕虗饒舌。
　　小參。山僧有一訣。入道最親切。勿以聲色求。莫將心意測。擬更問如何。拄杖劈頭楔。

　　普安松巋天一大悅禪師

　　楚南呂氏子。因亂入黔。寓安南龍潭寺。禮無霞披剃。參善權和尚。在松巋。一日侍權。與官人持論楞嚴經。至世尊舉手問阿難處。忽然有惺。遂以白權。權即印證。權寂後。師繼席此山。十餘年。一日示微恙。白眾囑後事畢。趺坐而逝。塔於寺西之老塔山。世壽六十七。僧臘四十。
　　上堂。拈拄杖云。啟祖翁門戶。展古佛家風。卓一卓云。闢人天正路。掃蕩邪宗。又卓一卓云。正法眼藏。一時流通。汝諸人。還知松巋拄杖子為人處麼。有向者裏承當底。朝打三千。暮打八百。有向背地裏吐舌底。亦與三十棒。未必肯容。何故聻。復卓一卓云。天上有星皆拱北。人間無水不朝東。舉寶壽開堂。三聖推出一僧。壽便打。聖云。與麼為人。瞎却鎮州一城人眼去在。壽擲下拄杖歸方丈。師云。二大老恁麼作略。將謂據令而行。怎奈傍觀者哂。松巋門下。只好一坑埋却。且道。他過在甚麼處。具眼者試定當看。
　　上堂。德山棒如雨點。臨濟喝似雷奔。何殊亂世英雄。釋迦摩竭掩室。淨名毗耶杜口。正似太平奸細。直教列在下風。方乃揭示向上巴鼻。且如何是向上巴鼻。良久云。直饒向者裏薦得分明。也是一場特地。
　　上堂。廬陵米鎮州蘿蔔。山僧尋常受用得快。今日特為諸人拈掇。還會麼。若會得。且許途中受用。若也不會。三箇成羣。四箇作隊則且置。祇如山僧自納敗缺。諸人還知落處麼。良久云。三生六十劫。咄。
　　上堂。卓拄杖一下云。三世諸佛也如是。歷代祖師也如是。天下老和尚也如是。悅上座到者裏。也不得不如是。且道。如是箇甚麼。復卓一卓云。我見燈明佛。本光瑞如此。
　　上堂。禪禪禪。語默動靜體安然。道道道。喫飯穿衣誰欠少。既然如是。因甚麼善財童子。歷一百一十城烟水。參五十三員善知識。然後復見文殊。方纔得了。且道了後如何。花開上林不是春。日出扶桑不是早。
　　上堂。新年頭佛法。鏡清道有。也好與三十棒。明教道無。也好與三十棒。何故。佛法論箇甚麼有無。直饒道箇不有不無底。正好劈脊便棒。何以如此。卓杖一下云。拄杖開封。當仁不讓。
　　頌覩明星話。一覩明星眼界寬。大千無處著羞慚。分明雲散家家月。枉受深山六載寒。
　　萬法歸一。萬法歸一一歸何。漁翁江上釣烟波。蘆花兩岸偷開眼。戲水鴛鴦遠避過。

　　安南廣福虗峨大照禪師

　　楚之江陵陳氏子。在雲南宜良石寶山。禮月幢和尚剃染。依黔之普安松巋善權。圓具印可。住廣福。僧問。如何是祖師西來意。師舉果碟云。核桃一把抓。僧曰。核桃一把抓是多少。師云。前三三後三三。僧曰。前三三後三三。又是多少。師云。汝也沒量罪過。我也沒量罪過。僧曰。爭奈君子一言既出。四馬難追。師便打云。因憐三尺子。失却兩行眉。師終廣福。塔於寺側。

　　安南萬壽審實本照禪師

　　西蜀易氏子。幼失恃怙。自發心。於本境小菴。禮一行僧薙髮。矢志行脚。至黔之普安松巋山。禮善權和尚。求受具足。權深器之。甞將狗子無佛性話追究。一日出坡挑柴。因柴担頭脫。忽然有省。即書偈曰。甚奇怪甚奇怪。刷脫兩頭中間在。無始劫來是今朝。不識今朝頻納敗。持以白權。權曰。青天白日。見神見鬼作麼。師曰。從今向後。再不受老和尚欺瞞也。權曰。饒你識得今朝。要且他時後日有事在。師曰。他時後日有甚麼事。聲未絕。權即亂棒打出。次日書源流付囑。師住安南萬壽。開法接待。二十餘年。始終一揆。乙丑孟冬一日示寂。塔於西門外之晴龍山麓。
　　上堂。一念不生。萬緣頓息。常光見前。孤明歷歷。更說甚麼向上事。格外機。檢點將來。也是糊餅裏呷汁。還會麼。著衣免寒。喫飯止饑。擬問如何。打折驢脊。
　　師一日。在城檀越家齋次。一士問。三教之中。那一教為尊。師曰。問則總不尊也。士曰。據老和尚道。總無分別也。師曰。也不得儱侗。士曰。恁麼則畢竟是那一教為尊。師曰。象呌地皮震。士曰。老和尚與麼。則相戲弄也。師曰。戲弄則墮地獄如箭。
　　問僧。甚處來。僧曰。安籠來。師云。聞大扁山。被人偷去。是真麼。僧曰。和尚何得當面誑語。師曰。你真實道看。僧無語。師曰。龍頭蛇尾漢。出去。
　　僧問。如何是雲門餅。師云。半斤一箇。僧曰。某甲不問者箇餅。師云。料汝受用不得。

　　普安碧雲恒暲聖目禪師

　　江右熊氏子。寓黔之安南。生隨父於獨秀山披剃。參善權和尚印心。
　　上堂。前釋迦後彌勒。無端各各妄分別。如來禪祖師訣。堪笑人人總被惑。碧雲恁麼批判。且道。意在甚麼處。卓杖一下云。人間無水不朝東。天上有星皆拱北。喝一喝下座。
　　上堂。雲門乾屎橛。洞山蔴三斤。等閒忽拈出。疑殺許多人。於中還有不疑底麼。出來試道道看。僧纔出。師便打云。吾行荒草裏。汝便落深坑。直打下座。
　　上堂。拈起拄杖云。三世諸佛用不盡。歷代祖師用不盡。古今天下老和尚用不盡。今日落在碧雲手裏。且道。又作麼生。卓一卓云。堪行正令。
　　上堂。擡眸不見天。低頭不見地。人間三尺子。都來道不是。饒你道得是。拄杖子亦未肯相許。咄。
　　上堂。大光明藏。八面玲瓏。含融十虗。通貫古今。乾坤以此覆載。日月以此照臨。聖人以此治化。諸佛以此傳心。歷代祖師。並天下老和尚。以此扶宗荷教。豎立門庭。開權顯實。接物利生。且道。衲僧門下。當作箇甚麼。十字街頭破草鞋。喝一喝下座。
　　小參。參禪沒甚奇特。唯要生死心切。無明窠窟掀翻。凡聖路頭勦絕。直下及第心空。自然大休大歇。且道。歇後如何。良久云。碓嘴忽開花。磨盤時結果。

　　習安天龍善一純禪師

　　本郡張氏子。母陳氏。在法海寺。禮靈光老宿披剃。依頂相和尚具足。參善權和尚印證。復志遍遊。自浙歸里。住天龍山。次遷松巋。復住天龍。
　　上堂。天龍峰頂。別是人間。猿啼嶂外。鳥噪雲邊。不是目前法。亦非心外事。掀翻陳年骨董。揭舒象外幽玄。玉壺影裏劫初前。亘古乾坤不變。且作麼生是應時及節底句。喝一喝云。禹力不到處。河聲流向西。
　　上堂。打梆出坡。打板過堂。會則神通妙用。不會則業識忙忙。咄。切莫壓良為賤。卓杖一下云。鳧脛短兮鶴脛長。　上堂。春日熙熙。和風習習。岸柳搖金。溪桃吐赤。突出威音那畔。揭示衲僧巴鼻。明歷歷親的的。因甚惟道江南三月鷓鴣啼。天龍門下。打折驢脊。
　　上堂。大盡三十日。小盡二十九。三世諸佛不知有。黧奴白牯却知有。且道。知箇甚麼。雲中木馬嘶。海底泥牛吼。驚起夜叉神。[跳-兆+孛]跳上岸。瞠眉努目。一一面南看北斗。
　　中秋上堂。寶月放光。丹桂飄香。兩彩一賽。鼻孔昂藏。正恁麼時。直饒道好修行好供養。禪歸海經歸藏。總好喫龍山痛棒。何以。分明有月落波心。自是無雲生嶺上。喝一喝下座。
　　上堂。我宗無語句。亦無一法與人。德山老漢。背月逃影。掩耳偷鈴。殊不知山河大地。草水叢林。文殊普賢。無處藏身。墻壁瓦礫。忠國師一生受用不盡。立雪斷臂與安心。眼裏無觔一世貧。喝一喝下座。
　　上堂。禪禪禪。饑來喫飯困來眠。道道道。城樓五鼓金鷄呌。除却禪。去却道。夜半日頭紅杲杲。於此者裏知分曉。月明簾外轉身早。是則是。只是衲僧門下。未免攔胸踏倒。
　　上堂。春寒秋熱。隆冬下雪。梅花開放嶺頭。路上行人。欲歇不歇。何故不歇。眼觀東南。意在西北。殊不知。饒你走遍天涯海角。踏翻茶陵橋板。豁然大悟。天龍拄杖子。緩緩向你道。明月蘆花一樣看。鷺鷥立雪非同色。一喝。
　　上堂。儱儱侗侗。顢顢頇頇。正是全體大用。法法分明。頭頭合轍。未免遍地葛藤。天龍只知饑來喫飯。困來打眠。夢昇兜率猶未惺。金鷄啼唱五更天。
　　中秋上堂。月圓月缺。猶是幻中境界。桂開桂卸。無非世諦馨香。於中有箇亘古亘今。不開不卸。無圓無缺底。亦不可作奇特商量。若作奇特商量。脚跟下。便與三十痛棒。何故。好肉上不許剜瘡。
　　上堂。南泉斬猫。歸宗斬蛇。有例不可興。無例不可缺。咄。仁者不憂。知者不惑。卓杖一下云。珊瑚枝枝撐著月。
　　上堂。歷歷明明。古今不變。撾鼓陞堂。全機展演。坐立儼然。相呈覿面。卓杖下喝。壓良為賤。智者猶迷。愚者取辨。離智絕愚。好看方便。甚麼方便。呵呵。倒騎驢兮入佛殿。
　　臘八日上堂。奇哉三歎覩明星。漏逗一場冤莫伸。千古無人能雪釋。瞎驢瞎馬趕成羣。即今還有為釋迦老子。雪釋得底麼。緩緩著。是非已落傍人耳。洗到驢年也不清。
　　元旦上堂。說新又不新。道舊亦非舊。新舊兩無干。冷灰重爆豆。既是新舊無干。因甚却成冷灰爆豆。莫不是本來無新舊。由自強名模。恁麼見解。作他座主奴。也未得在。還分析得麼。不萌枝上含春色。鐵樹花開遍界香。
　　上堂。胡來胡現。漢來漢現。遂喝一喝云。虗妄浮心。多諸巧見。作麼生是真實底句。盞子撲落地。碟子成七片。
　　上堂。年年說。月月說。日日說。時時說。在在說。處處說。塵塵說。剎剎說。說無間歇。諸人還會麼。不見道。烏石嶺與汝相見了也。山門頭與汝相見了也。僧堂前與汝相見了也。還會麼。癡人面前。不得說夢。
　　上堂。處處真處處真。塵塵剎剎本來人。者般說話。唱教門中。足可觀光。衲僧門下。未免白日見鬼。且道。衲僧門下。又有甚長處。良久曰。衲被蒙頭萬事休。此時山僧都不會。
　　元宵上堂。日月燈明佛。互相為晝夜。亘古不相違。此夜最親切。最親切。年年正月半。便是元宵節。壁上挂燈籠。空中懸寶月。嘉州大象趁光明。陝府鐵牛生歡悅。休歡悅。看來也是證龜成鼈。
　　上堂。一往直行。茫茫宇宙。千差坐斷。死水澄潭。饒你運用無虧。隨緣得妙。也是杓卜聽虗聲。且道。總不與麼時如何。良久曰。風送白雲飛嶺外。水流黃葉到江心。
　　因事上堂。箇事見成。本無欠剩。豈欺未明。可憐不信。呵呵。也是為他閒事長無明。
　　達磨忌拈香。梁皇殿上道不識。面赤不如語直。少室峰前癡面壁。多虗不如少實。當時隻履西歸。而今討甚巴鼻。有巴鼻無巴鼻。插香云。萬古清風吹何極。
　　上堂。恁麼也不得。不恁麼也不得。毫釐有差。天地懸隔。所以道。一切賢聖。皆以無為法而有差別。不差別。踏著秤鉈原是鐵。喝一喝下座。
　　示眾。當陽一句。截斷眾流。充塞十虗。了無向背。諸佛諸祖。出身無路。天魔外道。覰捕無門。只得盡乾坤大地。日月星辰。森羅萬象。情與無情。蜎飛蝡動。一切含靈。同一體證。同一受用。同一圓明。於中不見有纖毫生佛之相。不見有纖毫凡聖之名。不見有纖毫見聞之性。不見有纖毫取捨之心。不見有纖毫生滅之狀。不見有纖毫動靜之形。不見有纖毫得失過患。不見有纖毫物我之分。所以道。天地同根。萬物一體。到者裏。如擊石火閃電光。會與不會。總是當人歷歷明明。本自見成底事。無欠無餘。纖毫不昧。祗因一念緣起不定。逐境生情。隨情轉念。隨念分別。有天有地。有物有人。有佛有祖。有凡有聖。有取有捨。有見有聞。有生有滅。有動有靜。於動靜中。故起種種生滅。於生滅中。故有種種知解。於知解中。故有種種凡聖之論。於凡聖中。故有種種妄想執著。於妄想執著中。故有種種取捨。於取捨中。故有種種分別。於分別中。故有種種散亂。於散亂中。故有種種顛倒。於顛倒中。故成種種過患。於過患中。故使種種不安。種種不和。種種不寧。種種不靜。所以道。萬法本閒。惟人自閙。果實一念緣起無生。自然當下脫體風流。那有許多之謂。到者裏。若是箇漢。直教翻轉面皮。掉轉脚手。掀翻海嶽。撥亂乾坤。指南作北。換斗移星。等閒向淨白地上。撒沙撒土。立主立賓。立照立用。立境立人。立玄立要。立縱立奪。立殺立活。立收立放。立賞立罰。一切由己。亦然。道有生有佛也得。有凡有聖也得。有見有聞也得。有取有捨也得。有生有滅也得。有動有靜也得。又說甚麼得失過患。物我分別。所以道。法不孤起。仗境方生。法隨法行。法幢隨處建立者。豈不是盡乾坤大地。日月星辰。森羅萬象。情與無情。同一體證。同一受用。同一圓明者哉。者些且置。更作麼生是當陽一句。還會麼。咄。青天白日。寐語作麼。
　　示眾。大道無形。真空絕跡。會與不會。總在裏許。若也於中分緇素。辨玄微。論是非。正是取螢火燒須彌。若也總不恁麼。切忌玉石同觀。金沙混積。所以道。恁麼也不是。不恁麼也不是。恁麼不恁麼總不是。到者裏。直須別有向上一路。始見衲僧巴鼻。且如何是衲僧巴鼻。烏龜鑽敗壁。鷄向三更啼。
　　示眾。一句截流。萬機寢削。十方坐斷。無去來今。一道坦然。渾無邊畔。豁開正眼。大地山河無寸土。列回光相。本來夜暗與日明。自是清風生八極。得來明月照乾坤。到者裏。塵塵剎剎。全彰古佛家風。法法頭頭。總是當人機用。還得麼。果若得到恁麼田地。達磨不來東土。二祖不往西乾。佛法流遍天下。空生枉立巖前。不然。一片白雲橫谷口。許多歸鳥盡迷巢。喝一喝。
　　示眾。若論此事。別無奇特。山僧有箇方便。不惜眉毛。與你諸人。下箇註脚。還委悉麼。遂卓拄杖一下云。者箇便是最初句。良久云。者箇便是向上句。還有末後一句。在你諸人肚皮。餓了要飯喫處薦取。於此薦得明。信得及。方知飯是米做。鍋是鐵鑄。若信不及。正好向三家村口。十字路頭把定。待有人揵犂拗耙趕牛來時。你便問他。做甚麼事去。他自向你道得親切。若再不信。直饒釋迦彌勒。也奈你不何。自是你無靈種。要且怪別人不得。設若信了。山僧還有一句。再向你道。如何道。毗婆尸佛早留心。直至而今不得妙。

　　黔南會燈錄卷第八(終)
　　黔南會燈補續錄
　　聖可玉禪師法嗣
　　都勻續燈寂常禪師

　　楚鄂蒲邑王氏子。母岑氏。適亂入黔始生。年十三。聞母誦金剛經。動出塵念。從本菴巨徹芟染。依貴筑東山梅溪和尚具足。參四川華巖聖可和尚印證。
　　示眾。真空本湛然。幻翳從何起。佛祖假虗名。度生亦昧語。若是過量人。不用頻頻舉。一口涸西江。一擊忘所止。掉臂出長安。難瞞拄杖子。且道。拄杖子有甚長處。腦後見腮。不與往來。

　　都勻無瑕玉禪師(尊宿)

　　本郡徐氏子。出家於開化殿。禮參實為師。依天野廣恩和尚圓具。師善操守。有不出為人之舉。數十年。以枯澹自若。臨終據座示眾坐脫。世壽五十一。僧臘三十六。

　　璧林門禪師法嗣
　　平越蘆坪慈門竺崖性禪師

　　蜀東墊邑朱氏子。出家於安順圓通寺。禮恒明剃染。依語嵩老人具足。參璧林和尚印可。
　　佛誕日上堂。指天指地獨稱尊。個事還他過量人。瞿曇露盡深深意。幾個知恩解報恩。即今還有知恩底麼。有。慈門拄杖子打教拆。也未放手在。何故。衲僧門下。賞罰分明。師臨終說偈示眾坐化。塔於本山之陽。世壽六十三。僧臘四十餘。
　　黔南會燈補續錄