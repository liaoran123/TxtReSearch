續藏經   華嚴普賢行願修證儀
　宋 淨源集

　　華嚴普賢行願修證儀

　　　　宋　晉水沙門　淨源　集
　　通敘緣起第一　　嚴淨道場第二　　淨身方法第三　　啟請聖賢第四　　觀行供養第五　　稱讚如來第六　　禮敬三寶第七　　脩行五悔第八　　旋繞稱念第九　　誦經規式第十

　　通敘緣起第一

　　昔清凉之疏行願也。恢廓妙源。窮深際遠。唯定慧祖師。章灼權實。拔幽極微。撰義鈔以廣之。故天下駕說者。皆由其辭而通其旨焉。至若研磨九會之奧。讐校十行之蘊。則存乎圓覺懺儀。而規式備矣。淨源。常患近世。傳吾祖教觀者。反習他宗諸懺之文。又何異乎其先祖有善。而不知者。亦君子之所恥也。熙寧二秊冬。因再治圓覺懺法。遂得熏毫滌硯。刪集斯文。求諸同志。以習以修。既而推寄有本。故用經名品目。而題其首。貴使來者。究定慧之宏功振清凉之茂德。立言更濟。而垂諸無窮者也。
　　(九會十行。皆載廣懺儀文。自下九門。依圓覺懺。但開合小異耳)。

　　嚴淨道場第二

　　夫欲啟請聖賢。又須嚴淨壇場。不潔則道心不發。無所感降。是故應當嚴檀。供養三寶。求哀懺悔。過去世中所有惡業。其檀場方法。先須揀地。離於喧襍穢惡。及諸障難。若得深邃巖谷。幽僻林泉。最為殊妙。若在人間。須去一二尺舊土。以香泥塗地。懸諸幡花。當中置盧舍那像。兩伴置文殊普賢二像。佛前安普賢行願經。以函盛之。如其有力。依經考疏。彩畫七處九會圓[巾*(穴/登)]。周圍挂之。點蓮花燈。焚百和香。諸莊嚴具。唯要潔淨。不必彌貴。各隨力分。奉獻供養聖賢。祇為表自虔誠。豈賢聖有好惡也。其安置方法。任自隨便。亦無局定之儀。初修方便。并其正修。皆用六齋日。此日四天王使者。諸天善神。來下人間。檢察善惡。見修行者。安慰守護。為獻瑞相。令人見者。心生歡喜。益諸根矣。

　　淨身方法第三

　　夫衣服身形。皆是行人心所依處也。若欲修此圓頓大行。先須禮懺。禮懺之法。必須淨心。心不孤起。必藉依緣。依緣清淨。心即清淨。故須嚴淨衣服身形也。然出家者。本合護淨。若料常時。護之不謹。即臨入道場。著新淨衣。如無新者。洗浣故衣。次須澡浴身體。身若穢觸。豈堪近於聖賢。雖諸佛無嫌。而神祇不衛。神祇不衛。則邪魔惱亂障難生也。非唯淨身。猶須淨心。絕諸緣念。專稟一心。念所修法。晝夜六時。禮請三寶。不得託事放逸睡眠。亦不剎那念世襍事。宜在密防。勿令萌動。三業如此。縱遇障緣。無退失矣。

　　啟請聖賢第四

　　(行者初入道場。稱念普賢菩薩。旋繞一匝。至法座前。敷尼師壇。正身合掌佇立。應先慈念一切眾生。誓興救拔。次超慇重心。恭請三寶。雖諸佛賢聖。無所不在。若不虔請。對而不現。故經譬如日出。普現世間。於一切淨水器中。影無不現。佛日亦爾。普現法界。無前無後。一切眾生。心淨器中。佛無不現。今應一心正念。慎勿散亂。五體投地。禮一切三寶。聲德者首喝云)。
　　一切恭敬(自下眾同唱)
　　一心頂禮。十方法界。常住三寶。
　　(總禮三寶一拜。胡跪已。執手爐。燒眾名香。恭請聖賢。但每且一請。餘時不用。然諸家禮懺。皆先香花供養。今依圓覺儀式。皆先請耳)。
　　一心奉請。南無十身初滿。正覺始成。不離閻浮。而昇天上。無盡身雲。本尊毗盧遮那佛(每請一拜)。　　一心奉請。南無普攝穢國。修大願王。皆蒙授記。阿彌陀佛。盡華嚴經中。華藏世界。反來會內。十方三世一切諸佛。　　一心奉請。南無大方廣佛華嚴經。剖裂玄微。一乘別教。汪洋悉修。十二分經。　　一心奉請。南無華嚴經主。不捨因門。發明行願。徧收玄妙。普賢菩薩摩訶薩(道場懺主。三請三拜)。　　一心奉請。南無七處九會。互彰主伴。文殊師利菩薩。賢首菩薩。及諸品中。微塵菩薩摩訶薩。　　一心奉請。南無華嚴經中。末會之主。五十五員。真善智識。百城求法。一生克備。善財等菩薩摩訶薩。　　一心奉請。南無觀自在菩薩。大勢至菩薩。彌勒菩薩。馬鳴龍樹。諸祖菩薩。及十方三世一切菩薩摩訶薩。　　一心奉請。南無末會之中。舍利弗等六千比丘。盡虗空界。微塵剎中。有學無學。一切聲聞緣覺聖僧。　　一心奉請。南無華嚴會中。常發大願。安人護法。梵釋四王。天龍八部。執金剛神。主虗空神。廼至諸世界中。主執神等。及此國內。主善罸惡。護伽藍神。守正法者。一切賢聖(此段但請不應禮拜。白衣無妨)。

　　觀行供養第五

　　(供養。稱讚。禮敬。懺悔。勸請。隨喜。回向。發願等八重。是修行人之本事。非別行法。世尊於離垢慧菩薩。所問經中具引也。亦是趣入華嚴之要門。故經文廣說諸佛功德妙用已。後云。若欲成就此功德門。應修十種廣大行願。西域本宗道流。皆于經中錄出。別行[言*奉]念修習。前後三譯。一晉朝佛陀跋陀羅。二唐朝不空三藏。三貞觀中。華嚴疏主等譯。其十行願。即是此供養等八也。但於勸請中開出轉法輪久住世二門。又於回向中。分出隨佛學。順眾生二門。故成其十句。請三寶竟。願慈悲應感。赴我機緣。仰想諸佛。及諸聖賢。雲集道場。徧滿虛空。知見我等。志心懇請。我等應當香華供養。聲德者執爐唱云)。
　　是諸眾等。各各互跪。嚴持香花。如法供養。
　　(至此停唱。巨手擎花。應起觀行。依經想云。所有盡法界。虛空界。十方三世。一切佛剎。極微塵中。一一各有一切世界。極微塵數佛。一一佛所。種種菩薩。海會圍繞。我以普願行願力故。起深信解。現前知見。悉以上妙諸供養具。而為供養。所謂花雲。鬘雲。天音樂雲。天傘盖雲。天衣服雲。天種種香。塗香。燒香。末香。如是等雲。一一量如須彌山王。燃種種燈。酥燈油燈。一一燈炷。如須彌山。一一燈油。如大海水。以如是等。諸供養具。常為供養。想已散花唱云)。
　　願此香花雲。徧滿十方界。微塵剎土中。供養一切佛。尊法諸菩薩。聲聞緣覺眾。悉成妙花香。種種供具雲。而常為供養。普願諸三寶。受此香花雲。以為光明臺。廣於無邊界。無邊作佛事(唱舉起立。聲德者云)供養已一切恭敬(同禮一拜)。
　　(按觀佛三海經。道場中。當獻草木之花。今行人多獻繒綵花者。盖霜雪時耳。餘時依彼經。求之。恭献三寶)。

　　稱讚如來第六

　　(既供養已。即應正身威儀。一心佇立。同讚諸佛。普賢微妙功德。是故經中。引微塵數佛已。次云。我當悉以甚深信解。現前知見各巨出過辯才天女。微妙舌根皆出無盡音聲海。一一音聲。出一切言辭海。稱揚讚歎。一切如來。諸功德海云。深信者。觀智力也。此是自因。亦是普賢法力為緣。故經云。而虛空界。乃至煩惱。無有盡故。我讚歎無有窮盡。十種行願。總結皆然。當知必須觀。行明白。方得能讚所讚。皆廣深無盡也)。
　　智慧光明如淨日　　眾行具足猶滿月　　功德常盈譬巨海　　無垢無礙同虗空　　十方所有諸國土　　一剎那中悉嚴淨　　以妙音聲轉法輪　　普徧世間無與等　　普賢身相如虗空　　依真而住非國土　　隨諸眾生心所欲　　示現普身等一切　　普發無邊功德願　　悉與一切眾生樂　　盡未來際依行願　　常勤修習度眾生
　　(讚已。當述建懺之意。隨自智力。端願陳之。毋致游辭)。

　　禮敬三寶第七

　　(既讚歎已。亦起觀行。依經想云。所有盡法界。虛空界。十方三世。一切佛剎。極微塵數諸佛世尊。我以普賢行願力故。深心信解。如對目前。悉以清淨。身語意業。常修禮敬。一一佛所。常現不可說。不可說。佛剎極微塵數身。一一身。徧禮不可說。不可說。佛剎極微塵數佛。虗空界盡。我禮乃盡。以虛空界。不可盡故。我此禮敬。無有窮盡。乃至身語意業。無有疲厭)。
　　一心頂禮。十身初滿。正覺如成。不離閻浮。而昇天上。無盡身雲。本尊毗盧遮那佛。　　一心頂禮。普攝穢國。修大行願。蓮花化生。皆蒙授記。阿彌陀佛。　　一心頂禮。發辭讚定。普現其前。同名法慧。功德林等一切諸佛。　　一心頂禮。眉間放光。勸說十地。與金剛藏法門辯才十方諸佛。　　一心頂禮。出現品中。稱讚大行。皆說此法。同名普賢。微塵數佛。　　一心頂禮。盡華嚴經中。華藏世界。微塵剎土。十方三世一切諸佛。　　一心頂禮。大方廣佛華嚴經。剖裂玄微。一乘別教。汪洋悉備。十二分經。　　一心頂禮。菩提場中。佛果會主。發明十願。徧收玄妙。普賢菩薩摩訶薩(說行願主。此當三拜)。　　一心頂禮。普光明殿。十信會主。十首菩薩摩訶薩。　　一心頂禮。忉利天宮。十住會主。十慧菩薩摩訶薩。　　一心頂禮。夜摩天宮。十行會主。十林菩薩摩訶薩。　　一心頂禮。兜率天宮。十向會主。十幢菩薩摩訶薩。　　一心頂禮。他化天宮。十地會主。金剛藏菩薩摩訶薩。　　一心頂禮。重會普光明殿。顯彰因圓果滿。如來性起。妙德菩薩摩訶薩。　　一心頂禮。三會普光明殿。開發進修成行。善慧菩薩摩訶薩。　　一心頂禮。逝多林中。證入法界。如來之前。文殊師利菩薩摩訶薩。　　一心頂禮。末會之主。五十五員。真善知識。權實菩薩摩訶薩。　　一心頂禮。圓根上器。修證軌範。百城求法。一生克備。善財菩薩摩訶薩。　　一心頂禮。應跡淨邦。觀自在菩薩。大勢至菩薩。彌勒菩薩。馬鳴龍樹諸祖菩薩。及十方三世。一切菩薩摩訶薩。　　一心頂禮。會末之中。舍利弗等六千比丘。盡虗空界。微塵剎中。有學無學。一切聲聞緣覺賢聖僧。

　　修行五悔第八

　　(然此五中。先明懺悔者。以罪有性遮。懺有事理。事懺如方等佛名等經。通於萬行。必須懇禱禮敬。十方諸佛。披陳罪相。責心媿切。理懺如淨名經。觀罪性空。不在內外。但發菩提心。自然推滅。恒沙煩惱。理事雙明然後利他。修餘四悔。耳)。

　　一明懺悔法

　　(既禮佛竟。正身威儀。虔敬胡跪。右膝着地。燒諸名香。存想普賢菩薩。無量莊嚴。眷屬圍繞。為懺悔主。如對目前。一心一意。生重慚愧。發露無量劫來。所造一切惡業。既除業障。成淨戒善。是故經文。徧名懺業。實則三障四障。無不皆懺。應一心想云。我與眾生。無始所作。一切罪障。惟願三寶。哀憫拔濟。頓袪愚業。翻作淨因。身心齊空。罪福無主。了見真性。等佛法身。三業罪愆。成三解脫。六根重障反作六通。想已萬朗聲唱云)。
　　普為四恩三有。及法界眾生。悉願斷除諸障。歸命懺悔。
　　(唱已起拜。當運逆順十心。默想清凉偈云。自從無始起無明。亦直惡友增我情。無隨喜心善永滅。縱身語意惡漸生。心心徧布觸處染。念念相續日夜營。不欲人知藏過失。不畏惡道任縱橫。無慚無愧魔羅網。撥因撥果闡提坑。如是順流背本已。生死苦海浩然盈幸識由來長者子。今欲逆流捨貧里。正信因果破闡提慚愧人天破無恥。恐怖惡道破不畏。發露罪業破覆[土*此]斷想續心破常念。發菩提心破徧起。修功補過破縱恣。守護正法破無喜。念十方佛破惡友。觀罪性空破結使上之六偈。初三順生死十心。以為所治。後三逆生死十心。從後翻破。應當熟誦默想。次作是言)。
　　我比丘(某甲)至心懺悔。我與法界。一切眾生。應當自念。已於過去。無始劫中。由貪瞋痴。發身口意。作諸惡業。無量無邊。若此惡業。有體相者。盡虗空界。不能容受。我今悉以清淨三業。徧於法界。極微塵剎。一切諸佛菩薩眾前。誠心懺悔。後不復造。恒住淨戒。一切功德。我今又念愚痴所盲。造罪無窮。障佛法因。開闡提路。違背聖意。隨逐惡緣。棄捨菩提。躭玩生死。於出離法。無一念心。諸苦毒因。長夜積習。染汙無學。及親非親。於出家人。搖罵責訶。惡法交游。污穢塔寺。毀犯齋戒。縱蕩身心。嫉諸善人。逆害師長。有愛有痴。無慚無愧。我等自惟微善。報在人倫。幸值釋迦像季。遺法出家學道。未能發明教觀淵旨。自利利他。雖為義學。講習章門。取相乖宗。違文背理。譽自毀他。虗消信施。解脫律儀。常多缺犯。或為四重。或為偷蘭遮。乃至重輕一切罪障。當淪苦趣。惟願三寶。本尊毗盧遮那。行願懺主。普賢菩薩。哀憫護念。愛我懺悔。翻三毒心。成三秘藏。普與眾生。咸登真界。
　　(起立聲德者云)。
　　懺悔已。歸命禮普賢菩薩。及一切三寶(同禮一拜)。

　　二明勸請法

　　(此下行願。並依行願偈文。昔慈雲式師。集往生淨土儀。亦采此經諸偈。以為方法耳。然慈勸請。除謗法障。起慈善根。聲聞自度。但懺而已。菩薩愍眾。必須勸請諸佛普雨。自他沾洽)。
　　我比丘(某甲)至心勸請。
　　十方所有世間燈　　最初成就菩提者　　我今一切皆勸請　　轉於無上妙法輪　　諸佛若欲示涅槃　　我悉至誠而勸請　　惟願久住剎塵劫　　利樂一切諸眾生
　　勸請已。歸命禮普賢菩薩。及一切三寶。

　　三明隨喜法

　　(經文隨喜四類功德。由昔不喜他善故。今隨喜。為慶悅彼。除嫉妒障。起平等善)。
　　我比丘(某甲)至心隨喜。
　　十方一切諸眾生　　二乘有學及無學　　一切如來與菩薩　　所有功德皆隨喜
　　隨喜已。歸命禮普賢菩薩。及一切三寶。

　　四明迴向法

　　(經文正明。廻向眾生。令成菩提。除挾劣障。生廣大善。盡於法界。義同實際)。
　　我比丘(某甲)至心迴向。
　　所有禮讚供養福　　請佛住世轉法輪　　隨喜懺悔諸善根　　迴向眾生及佛道
　　(廻向已歸命禮普賢菩薩及一切三寶)。

　　五明發願法

　　(若按經文。十種皆明廣大行願。故此發願。除退障。得總持諸行。速成佛果矣)。
　　我比丘(某甲)至心發願。
　　身口意業恒清淨　　諸行剎土亦復然　　如是智慧號普賢　　願我與彼皆同等
　　發願已。歸命禮普賢菩薩。及一切三寶。

　　旋繞稱念第九

　　南無十方佛　　南無十方法　　南無十方僧　　南無十身初滿盧舍那佛　　南無皆蒙授記阿彌陀佛　　南無華藏世界微塵諸佛　　南無大方廣佛華嚴經　　南無發明行願普賢菩薩　　南無洞彰信解文殊師利菩薩　　南無七處九會諸大菩薩　　南無諸善知識善財菩薩　　南無十方一切菩薩摩訶薩
　　(稱諸佛菩薩名字。旋繞三匝。或七匝畢。然後誦經。誦經規式在後。誦經畢唱云)。
　　自歸於佛。當願眾生。紹隆佛種。發無上意。　　自歸於法。當願眾生。深入經藏。智慧如海。　　自歸依僧。當願眾生。統理大眾。一切無礙。　　和南聖眾

　　誦經規式第十

　　若脩一席懺法。祇於道場中諷(或誦十重梵網戒相。或誦行願)。應當覺了誦經之聲。性空身寂。如雲如影。舉足下足。心無所得。不住行步之相。幻影全空。即真法性。故我此身。影現十方。充滿法界。無不普徧。誦經既畢。當至佛前。唱三歸依。右旋而出。若於新歲之初。聖制之前。以七日為期。乃至七七日。隨意堪任。須於道場外。別置禪觀堂。諷誦經文。當使文句分明。言辭辯了。運此法音。徧至十方。供養三寶。普施眾生。令其悉證一切諸佛。毗盧遮那如來藏身三昧。法界海旋。

　　華嚴普賢行願修證儀(終)