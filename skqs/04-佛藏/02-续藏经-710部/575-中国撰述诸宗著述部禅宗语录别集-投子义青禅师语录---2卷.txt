續藏經   投子義青禪師語錄
　(傳法)自覺重編

 舒州投子青禪師語錄序

　　昔大陽山中。木人孤坐石女懷胎。頻年不舉。山前瑞艸付與誰耘。嶺畔泥牛何人收放。空王殿上車軸將摧。古佛渡頭船舷欲破。唯有半穿皮履無縫布衫當時覿面呈人。到底承當不下。月華圓鑒。浩歎攢眉。攜歸金谷巖中。分付白雲老子。於是金雞抱卵丹鳳生雛。玉樹開華蟠桃結子。直得山河振動。大地掀騰。不妨特地新鮮。也是一場奇怪。從此賣油市上舊店重開。古廟香爐祥煙再起。胡家曲子韻出青霄。寫向無孔笛中。未知誰人側耳。諸方傳去。各善護持。若遇知音。大眾吹唱。時
　　元豐七年四月望日龍眠李元冲序

　　投子青和尚語錄目錄

卷上
　　序　　白雲山海會禪院語錄　　投子山勝因禪院語錄　　師答同霖十問　　偈頌真贊

卷下
　　頌古(一百則)　　行狀　　跋
　　 

　　投子青和尚語錄卷上
　　舒州投子山青和尚住白雲山海會禪院語錄

　　　　(住上都左街十方淨因禪院。傳法比丘自覺編)
　　師開堂日。大眾集定。知縣寺丞捧疏呈師。師接得迺云。心若無事萬法不生。意絕玄微纖塵何立。遂呈起疏云。且道這箇從甚處得來。若道得。石人舞袖共賀太平。若道不得。却請維那為眾道破。宣疏罷。師指法座云。大眾。從上諸聖到這裏從空放下。山僧即不然。到這裏却步步登高。何故。欲窮千里目。更上一層樓。便陞座。太平長老拈香與師。師接乃云。此一瓣香奉為今上皇帝祝延　聖壽。恭願　陛下乾坤同壽。日月齊明。八方歌堯舜之風。四塞賀禹湯之化(拈宰官香訖)。此一瓣大眾還知來處麼。非天地所產。非陰陽所成。威音已前不落諸位。然燈之後七佛傳來。直至曹谿分派大夏。山僧向治平初在浮山圓鑑禪師親手傳得。寄付其宗。頌委證明。慈旨云。代吾續大陽宗風。山僧雖不識大陽禪師。憑浮山宗法識人以為續嗣。如此更不違浮山圓鑒禪師法命付囑之恩。恭為郢州大陽山明安和尚。何故。父母諸佛非親。以法為親。遂趺坐。山谷長老白槌云。法筵龍象眾。當觀第一義。師乃云。大眾。還知道早落第二義麼。若是第一義作麼生觀。到這裏直饒祖佛全身是眼覰見無門。衲僧喘息之閒千生萬劫。六代攢眉。古今倒立。致使掩室於摩竭。淨名杜口於毗耶。少室九年。黃梅夜渡。若據盡法施行。直須摩天荊棘。此乃郡化清垂邑光臨政。遠承佛囑之因。近護興隆之道。今日為國開堂演法。上答皇家。悚懼丹誠。一心奉祝。眾中莫有久攜祖胄。積佩印韜。不顧大庾嶺高。便請截雲相見。時有僧問。師唱誰家曲。宗風嗣阿誰。師云。威音前一箭。射透兩重山。進云如何是相付底事。師云。全因淮地月。得照郢陽春。進云恁麼則入水見長人。師云。祇知荊玉異。那辨楚王心。隨從以拂子擊禪牀一下。僧問。昔日多子塔前預聞記莂。今朝白雲峯下願聽潮音。師云。紫鳳堦前舞。金雞對日啼。進云。若然者。五山高鎮地。百谷遠朝宗。師云。雲外千峯翠。谿聲一樣寒。進云。一片白雲舒世界。普天無處不垂陰。師云。龍吟碧澗。霧祝霜華。僧問。昨離舒郡太平。今到白雲海會。如何是不動尊。師云。白雲來往青山外。嶺上寒松帶月高。進云。恁麼則不離此處遍到他方。師云。休問山前路。孤猿啼處深。僧禮拜。師噓一聲云。更有問話者麼。若無。彼此著便。何故。若論此事。豈在高陞法座下列明賢。問答主賓以為出世。況千賢杜口萬聖絕言。古今佛祖分雪無門。三藏五乘指諭不下。然雖如是。不可一向弓折箭盡去也。所以道千峯鎖色萬木凝寒。古嵓月照風生。幽洞雲開四面。龍吟枯木。鳳囀丹霄。石牛吼斷長空。木馬嘶開金戶。靈苗競發。瑞艸爭春。日月同明。千江共澍。直得如斯。猶是出世邊事。落在今時。諸仁者。如何得不落今時去。良久云。萬年石徑千雲鎖。一帶青山半夜封。白槌云。諦觀法王法。法王法如是。便下座。
　　師在太平受帖陞座。僧問。諸佛不出世。一句如何宣。諸佛已出世。一句示何人。師云。石人蹈雪去。清風滿座來。進云。滿堂人側耳。此日盡知音。師云。闍梨且低聲。進云。雲騰霄漢。雨潤大千。和尚出世事如何。師云。明月連僧舍。青山近白雲。進云。一炷沈檀爇。馨香遠近聞。師云。雞峯嵓下笑殺頭陀。僧禮拜。師云。更有問話者麼。若無。彼此著便。何故。若論此事。如鸞鳳冲霄不留其迹。羚羊掛角那覓其蹤。金龍不守於寒潭。玉兔豈棲於蟾影。其或主賓若立。須威音路外搖頭。問答言陳。仍玄路傍提為唱。若能如是。猶在半途。更乃凝眸。不勞相見(謝詞不錄)。
　　次夜小參。僧問。承明安禪師頌云。陽廣山頭艸。憑君待價焞。今夜布袋已開。請師垂示。師云。瑞艸連天秀。蘆華對月明。進云。學人未曉。請師再指。師云。且歸嵓下去。直待月明時。進云。恁麼則野火燒不盡。春風吹又生。師云。正令已行。次。僧提起坐具云。文殊劒在這裏。開口動舌則喪身失命。請師答話。師敲禪牀一下。進云果然好手。師云且莫錯會。師乃云。昨夜鐘鳴時。道人盡來此。今夜鐘鳴時。復來有何事。月照幽室寒。星分拱辰異。若是陶淵明。攢眉却回去。良久云。今夜不教諸人攢眉。何故。心不負人。面無慚色。下座。
　　入院上堂。僧問。昔日須達長者請佛說法側布黃金。今日和尚出世有何殊勝。師云。今日霜重。進云。恁麼則祥雲生檻外。瑞氣擁堦前。師云。澗水和煙綠。青松帶月高。進云。且道世尊出世與和尚出世是同是別。師云闍梨定當看。進云作家宗師人天眼目。師云明眼衲僧一點瞞不得。師乃云。大眾。白雲嵓下古佛家風。碧嶂峯前道人活計。風生古嶺。月照前谿。松聲與翠竹交音。流水共山雲合彩。羚羊掛角覓東西。樓閣門開且喜相見。大眾。相見即不無。還相識麼。良久云。誰知席帽下。元是昔時人。下座。
　　次日謝諸知事上堂。白雲曉起白雲山。翠竹青松鳥道閒。昨夜猿啼向西嶺。今朝杳靉祖堂閒。
　　上堂。若論此事。如魚遁深淵。必招釣客。玉埋荊谷。何逆求人。所以刖足楚城。煙波渭水。葢不守平常。致斯如是。此日白雲滿谷綠水浮煙。瑞鳥驚晨山光眩目。觸事無私。有何不可。然雖如是。更須無手能遮日。釣魚不犯竿。下座。
　　冬至上堂。大眾集定。師以拄杖卓一下。良久云。一陽生也。所以道古佛路外千聖不游。諸祖傳芳袈裟立信。自曹谿之後派散枝分。師承各就於一宗。傳換共揚於斯事。此日一陽屆候萬物含靈。嚴風吹綻於雞嵓。玉兔挨開於碧落。龍生龍子。虎抱麒麟。靈苗帶雪生輝。瑞艸和雲遍地。然雖如是。且道玅在體前一句作麼生道。良久云。一氣纔生天地後。萬靈何處謝無私。久立眾慈伏惟珍重。
　　謝化主上堂。碧岫橫空白雲自異。靈苗獨秀繁艸何生。金雞啼處月落三更。玉兔眠時日輪當午。瓊林上苑枯木迎春。寶殿苔生歌謠萬里。然雖如是。且道應時應節一句作麼生道。良久云。夜來深雪裏。天曉數枝開。
　　送化主上堂。潔志橫筇下遠峯。高低緣化在從容。途中人問白雲事。遙指青山千萬重。久立珍重。
　　聖節上堂。天垂玉露。地涌祥雲。千江澄萬頃煙波。四塞賀堯風舜化。山連碧漢。樹起清風。瓊林華綻於瑤池。御柳鶯啼於玉苑。星分紫閣。辰拱天輪。千邦賀誕聖之辰。萬國祝南山之壽。直得山川擁秀。海岳呈輝。金雞振天外之聲。玉扆受千春之貴。諸仁者。正當恁麼時。且道君臣道合一句作麼生道。良久云。道泰君臣清宇宙。時豐齊賀舜堯年。
　　師在甘露陞座云。大眾。祖岫千峯。宗流萬派。碧雲高鎖於長松。皎月普臨於眾水。春生南岸。華發東枝。金烏共玉兔連輝。木馬趂石牛竝走。少林雪盡。枯木生芳。雞岫嵓封。香雲遍野。諸仁者。且道無縫塔前一句作麼生道。良久云。月滿天河處。星橫斗柄高。珍重。
　　上堂云。雲卷諸峯。青山迥秀。綠蘿煙密。露滴明珠。白猿啼處月當軒。玉兔眠時日輪午。且道不犯明暗一句作麼生道。良久云。雲藏千里岫。雨潤萬年石。下座。
　　上堂云。默沈陰界。語落深坑。擬著則天地縣殊。棄之則千生萬劫。洪波浩渺白浪滔天。鎮海明珠在誰收掌。驀拈拄杖卓一下云。百雜碎。便下座。
　　送化主上堂云。西來十萬。幾涉山川。魏梁兩邦。待機九載。致使如來之心印有在。曹谿之衣鉢仍列。剎建梵苑招提。弘宗藉四方清眾。法輪未動。預布食輪。度水穿雲。無憚勤苦。臨歧一句。希善諦聽。良久云。路逢碧眼儞誇語。免敘白雲山處深。下座。
　　因啟首座至上堂。以拄杖卓一下云。大眾。還委悉麼。春殘景莫。氣序漸暄。高低華綻於千峯。遠近煙濛於綠樹。鶯啼谷響。鶴態鸞翔。耕人賀堯舜之豐。漁父樂昇平之道。月生雲際。日照長空。金雞銜鳳子歸巢。玉兔渡天河起浪。靈苗競發。枯木迎春。白雲綻一帶青山。流水貫千江合派。直得如是。猶是這邊事。落在今時。諸仁者。作麼生是那邊事。良久云。萬年松徑雪深處。一帶峯巒雲更高。下座。
　　因雲大師到院上堂云。無影殿上誰是知音。古路傍邊幻人木馬。千峯鎖翠萬木含煙。白雲起處樓閣門開。碧霧卷時玅峯頂露。且道絕頂相見一句作麼生道。良久云。不辭山路遠。特地入松門。下座。
　　上堂云。季春纔罷入孟夏。總道今朝四月八。毗藍園裏石筍生。五臺山上風颯颯。木雞啼瓦。狗吠拾得。寒山猶春睡。東村王老夜燒錢。照動須彌峯岌岌。下座。
　　聖節上堂。萬里堯雲。千峯舜雨。虹光射斗牛之前。彩氣拱星辰之異。金輪起扇。玉殿呈祥。光寵萬國之春。天富一人之壽。是以諸聖之法證之即靈。在人王位中即人王位中尊。在法王位中即法王位中尊。諸仁者。作麼生是諸聖之法。良久云。垂衣朝萬國。列宿洞三老。
　　小參。舉藥山和尚小參眾集山云。我有一句子。待特牛生兒即向儞道。時有僧出云。特牛生兒也。自是和尚不道。山云把火來。其僧潛身入眾。洞山拈云。却是這僧知有。祇是不肯禮拜。師云。大眾。且道甚處是這僧知有底道理。若道得。可謂與這僧雪屈。若道不得。却被藥山瞞。山僧今夜不惜眉毛與諸人頌破云。一句那教祖佛施。特牛生子落今時。暗中一曲依俙似。燈照殘文不似詩。下座。
　　上堂云。孤村陋巷莫掛缻盂。祖佛玄關橫身直過。早是蘇武觸塞求路難回。項主臨江何逃困命。諸禪德。到這裏進則落於天魔。退則沈於鬼趣。若是不進不退。正在死水中。諸仁者。作麼生得平穩去。良久云。任從三尺雪。難壓寸靈松。久立珍重。
　　施主請上堂云。祖師西來。特陳此事。自是諸人勾之不及。何故。若論此事。如琴在掌。善用指端。七條而緊急如風。十指而撥提如水。若纖塵有滯。音必犯於宮商。指擬安排。聞必差於視聽。或高高提素範。佛祖無立足之音。更乃盡令而了。歷劫聖凡絕迹。此者不辭品弄。略展微音。布五天動地之音。歌十聖不聞之韻。直得山搖海震華雨雲飛。百獸聽以驚惶。鬼神聞而膽懾。十方彌布。胡漢同風。猶落化門。未是本分時節。諸仁者。作麼生是本分時節。良久云。伯牙既喪。子期絕廣陵。謾奏秦時曲。下座。
　　上堂。舉僧問石霜如何是祖師西來意。石霜咬齒。其僧不會。直待石霜遷化。却問九峯。先師咬齒。未審意旨如何。峯云。我寧有截舌不犯國諱。又問雲葢。葢云。我與先師有甚麼冤。諸仁者。且道這三人尊宿還有祖師西來意也無。若道得。可謂千古同風。若道不得。山僧不避性命與諸人道破。良久云。時熱惜取眉毛。下座。
　　師在四面山施主請陞座。次當第四。師云。大眾。適來諸尊宿可謂盡底分付了也。更教山僧說箇甚麼即得。不見古云。為先不易。末後更難。若提宗舉令。滿目荒榛。唱玅談玄。刻舟萬里。設使威音前薦得。猶同迷路之人。更乃句下精通。何異失珠之士。所以洞山和尚云。夜明簾外古鏡徒輝。寶王殿中千光那照。須向異類中明宗。石人語中會取。諸仁者。作麼生是石人語。若道得。可謂千古之下今日同風。若道不得。山僧自犯令去也。良久云。牛斗過中宮。大陽臨大海。珍重。
　　上堂云。白雲峯遠。綠水流長。彩霞籠夜月星高。碧霧罩紅輪燄遠。寒嵓密鎮。玉戶門開。金雞啼煙樹華芳。芻犬吠春猿競子。石牛過嶺。木馬回途。半夜相逢。誰人委悉。諸仁者。且道不犯明暗一句作麼生道。良久云。瑞彩籠霞嶂。白雲散晚谿。下座。
　　上堂云。千峯雨色枯木抽條。萬谷流煙石苔生筍。西山猿叫正三更。東嶺雲歸仍半夜。星辰不見。月色藏輝。天地參羅混成一色。諸仁者。正當恁麼時。且道曹谿路上幾人過嶺。良久云。休言江外人多少。且喜先鋒丐士來。下座。
　　開爐日上堂云。大眾。紅爐焰裏共守寒冰。水石聲中寂寥宴坐。霜迎月色。松鎖青煙。雁回半夜過長空。星轉天輪正一色。諸仁者。作麼生是一色邊事。良久云。半夜雲橫嶺。天明霜滿谿。
　　上堂云。宗乘若舉凡聖絕踪。樓閣門開別戶相見。設使捲簾悟道。豈免傍觀。春遇桃華。重增眼病。所以古人道。向上一路千聖不傳。諸仁者。既是不傳。因甚陝府鐵牛走過新羅國裏去。乃喝一喝云。達者須知暗裏驚。
　　上堂云。種種幻化皆生如來圓覺玅心。祇如山僧拄杖子。且不從彼中生。何故。若從彼中生。爭得在山僧手裏。諸禪德。若知生處。祖佛向諸人脚跟下乞命。若也不知。山僧不免與諸人註破。擲下拄杖歸方丈。
　　上堂。舉僧問洛浦。學人欲歸鄉時如何。浦云。家破人亡。子歸何處。僧云恁麼則不歸去也。浦云。庭前殘雪日輪消。室內紅塵遣誰掃。師拈云。且道洛浦恁麼對它。甚麼處是指這僧歸路。若於這裏會得。可謂撒手歸家。若也不會。舉步更須子細。下座。
　　上堂云。諸佛出世遞相證明。祖師西來同垂風範。致使曹谿路峻。靈鷲山高。天台與南岳相連。少室共[葸-十+夕]雲交接。澄潭水月隱隱難沈。一曲無私任君吹唱。諸仁者。且道是甚麼曲調。良久云。雪曲和難齊。下座。
　　送化主上堂。承緣別眾出雲山。行卷春初意泰然。化畢早回林下寺。香風煙靄福人天。
　　上堂云。雪覆青山白雲淡泞。松寒千古澗水流冰。祖師不坐少林春。來者休尋無縫塔。下座。
　　歲旦上堂云。元正啟祚。萬物咸新。千山秀翠於煙峯。綠水穿雲於碧霧。石牛運步瑞艸鮮明。木馬垂絛靈苗艶發。古佛塔前善財得遇文殊。雞足山西飲光再逢彌勒。寒山添壽。拾得增年。同賀太平。共扶堯化。諸仁者。且道嘉州大象今日壽年多少。良久云。千歲老兒顏似玉。萬年童子髮如絲。下座。
　　上堂云。煙雲擁翠鸞鳳迷踪。寒雨衝山樵人歸晚。劫初鈴子振者何人。路不拾遺君子稱美。少林昨夜月當圓。[葸-十+夕]嶺山西攜隻履。諸仁者。祖師更有一隻履。諸人還曾收得麼。若收得。不直半分錢。若收不得。當何憑準。以拂擊禪牀下座。
　　上堂云。春光帀地。瑞色凝空。遠山歸鳥度平川。落日猿啼松韻切。蓮華世界毗盧現七佛家風。流水鶯啼觀音示千門法海。塵塵影現。剎剎光明。轉大法輪。普成佛道。到這裏若信得去。祇悟得佛邊事。須知有七佛外消息始得。諸仁者。作麼生是七佛外消息。良久云。半夜白猿啼落月。天明金鳳過西峯。下座。
　　謝首座上堂云。古人道。積石成山。積水成流。積土成牆。積學成聖。積行成德。且道衲僧家積箇甚麼。良久云。少林雖不語。別是一家春。下座。
　　上堂云。昔日世尊在於靈山會上。入無量三昧。身心不動。是時天雨曼陀羅華。摩訶曼陀羅華。大眾。釋迦老子大似傍若無人。山僧今日雖是養子不及父。再不入無量三昧。何故。且免得天雨四華。遂拈起拄杖云。與諸人轉大法輪。以拄杖卓一下下座。
　　上堂云。多子塔前金光晃耀。白雲峯頂雨色朦朧。滿山華發正當春。一葉落時誰得意。歸根得旨。隨照失宗。不落見聞如何話會。大眾。且作麼生是不落見聞底道理。良久云。恰到春深處。鶯啼轉更多。下座。
　　上堂。舉大哥和尚在青林會下作園頭鋤地次。青林喚蘊闍梨。大哥應喏。林云作甚麼。哥云種菜。林云。盡大地是佛身子。向甚麼處下手。哥云。金鋤不動土。靈苗在處生。師拈云。還會麼。但得春風後。高低艸自青。下座。
　　上堂云。竺土大僊心。東西密相付。古人恁麼道了也。諸人作麼生會。若會得。西天此土共作一家。大地山河一任遨遊。若不會得。更須子細看。下座。
　　上堂。僧問。昨日有病。今日請師醫。師云無下手處。僧云暨不問過。師云且歸延壽寮。師乃云。金烏未昇玉兔已去。德山臨濟休更罔措。白雲半夜覆青山。天曉峯巒猶不露。諸仁者。作麼生是不露底句。良久云。露溼千峯冷。雲籠萬樹寒。下座。
　　結夏上堂云。諸佛垂範。眾聖主持。作千古之洪規。為萬代之龜鏡。三業淨時萬德果圓。六根撓而千生受苦。守持戒律禁足護生。譬霜雪之寒冰。若青霄之皎靜。相依共守。隱密護持。各任力行。時中不得污染。諸人到這裏。直饒滴水滴凍。須知有轉身玄路。良久云。雲開山色重重碧。日落天河處處青。久立珍重。
　　上堂云。諸佛出世。應病施方。祖師西來。守株待兔。直饒全提舉唱。猶如鑿壁偷光。設使盡令施行。大似空中擲劒。何故。不見古人道。不用求真。唯須息見。諸仁者。且道息箇甚麼見。良久云。靈雲不悟桃華旨。空使玄沙暗皺眉。下座。
　　上堂云。三日一風。五日一雨。德山臨濟。不勞更舉。下座。
　　上堂。舉僧問曹山。佛未出世時如何。云曹山不如。出世後如何。不如曹山。師云。古人道則一時閒道了也。須知玅峯頂上有一人。大不肯曹山恁麼道。諸人還識此人麼。若不識。山僧為儞諸人道破。良久云。寧可截舌。不犯國諱。
　　上堂。火裏臘人行步[葸-十+夕]嶺。白眉尊者振錫還空。五天風範此中行。漢地清規西竺立。道原聖地。宗出千賢。萬里寸艸不生時。一任清風伴明月。諸仁者。且道萬里無寸艸。路頭在甚麼處。良久云。還會麼。木人遙指千峯處。鳥道難通翠色深。下座。
　　解夏上堂云。諸佛垂教。方便為門。祖師西來。直指人心。葢為眾生罪累棄本迷真。流浪輪回久而不反。於三惡道互為眷屬。未得道果已前。難報佛恩聖力。此者眾僧解夏之辰。諸佛歡喜之日。目連展救母之心。人天赴盂蘭之會。各運精誠。莊嚴勝會。傳大藏之靈文。滅塵沙之罪垢。共報父母六親。各獲平安之玅樂。諸仁者。報恩一句作麼生道。良久云。但知方寸無諸惡。便是時中報重恩。
　　上堂云。古人道。執事元是迷。契理亦非悟。作麼生免得去。良久云。久立。
　　上堂云。白雲不動。綠水無心。優曇華向火中開。無角石牛眠室臥。諸佛不般涅槃。祖師不來東土。曹谿路上幾人行。少室峯頭不見頂。且道絕頂一句作麼生道。良久云。夜來霜落處。今朝日始昇。下座。
　　因請典座上堂。即心是道。劃地為牢。向外馳求。轉沈魔界。設使善財頓悟。不免南詢。少室傳衣。何勞斷臂。直饒總不恁麼。須知有日用底事。諸仁者。作麼生是日用事。良久云。諸天辨供猶閒可。變造生熟事要人。下座。
　　歲旦上堂。良久拈拄杖卓一下云。大眾。塵劫來事被拄杖一時漏泄。若會得去。山僧走透無門。若會不得。當面瞞諸人去也。不見道。元正啟祚。萬物咸新。千年谿水貫滄溟。萬載靈松入雲去。毗盧樓閣善財見七佛家風。華藏海心普賢指一生玅果。塵塵現影。剎剎光明。主伴交參互興佛事。致使堯雲彌布舜雨膏萠。星辰交換於九宮。和氣淳風於萬國。雖然如是。衲僧家到這裏須絕消息始得。直饒絕消息。猶被露柱冷笑一場。諸仁者。且道露柱笑箇甚麼。良久云。還會麼。拾得來相賀。寒山空皺眉。
　　上元節日上堂。大眾。燈連鳳翅。月照娥眉。高低嵓谷起清風。遠近煙霞籠秀色。堯天日照。舜瑞鋪雲。漢明羅臺列於南郊。萬德顯金光於是日。致使塔籠雲漢燈耀長空。萬樹呈祥千江浪涌。雖然如是。向建化門中即可。若向祖師門下即白雲萬里。下座。
　　化主回上堂。承緣隔歲喜歸還。踏雪橫筇入舊山。華果既圓無影樹。白雲高臥水石閒。
　　上堂。雪覆青山空無少碧。江河粉浪嵓谷平盈。蜚鳥迷踪樵人斷路。獸伏穴閉魚鎖淵寒。萬里風生。千林翠折。漁家倚岸朱紫筵爐。古佛家風祥光帀地。雖然如是。於少室峯前片片用著。且應時應節一句作麼生道。良久云。白雲覆萬里。玉樹鎖千山。復乃頌曰。瑞色山河一色勻。佛家嵓敝聳連雲。松高翠重鶴停澀。玉馬嘶聲別是春。下座。

　　投子山勝因禪院語錄

　　　　(住上都左街十方淨因禪院。傳法比丘自覺重編)
　　師開堂日。知縣捧疏與師。師接乃示眾云。昔日摩竭提國將此付國皇大臣。今日寂住峯前再揚此令。大眾。且道與昔日是同是別。知有者同共證明。未知有者請表白。為眾說破。宣疏罷。
　　師指法座云。古聖道。此座高廣吾不能昇。當向須彌燈王作禮。雖然如是。到這裏不可自生退屈。何故。可行即行。便陞座。乃拈香云。此一瓣香奉為今上皇帝祝延　聖壽。又拈香云。此一瓣香奉為知府少卿羣邑諸官增長祿壽。又拈香云。此一瓣諸人還知落處也無。恭為郢州大陽山明安禪師和尚。師遂趺坐。靈泉長老白槌云。法筵龍象眾。當觀第一義。師乃云。大眾。若是第一義。且作麼生觀。況五目不覩其容。二聽莫聞其響。釋迦掩室。諸祖密持。雖然官不容鍼。有疑請問。僧問。若據宗乘舉唱。水泄不通。把定放行皆由作者。今日第一義中。和尚如何唱道。師云。萬里清風來岳面。一輪紅日照西乾。進云恁麼則風行艸偃水到渠成也。師云尊官在此。進云。這箇猶是賓主談。總不與麼。以何為道。師擊禪牀一下。進云猶是這邊事。師云且禮拜著。進云將謂胡鬚赤更有赤鬚胡。便禮拜。師云猶自口喃喃。僧問。昔日梵王請佛葢為羣生。今日朝宰請師當為何事。師云日月無私照。乾坤瑞氣生。進云恁麼則禮拜謝師恩。師云却是瞥地。僧問。昔日靈山一會迦葉親聞。今日會中還有聞底也無。師云。雲生嶺上。水出高原。進云。恁麼則一句超今古。人天盡已聞。師云聞底事作麼生。進云。將此身心奉塵剎。是則名為報佛恩。師云也是齋後鐘。師迺云。莫坐白雲。休眠青嶂。直須枯木華芳。冰河燄發。旋風不滯觸目皆傷。擬議之閒徒勞進步。到這裏直須懸崖撒手自肯承當。絕後再甦欺君不得。諸禪德。作麼生是承當底事。良久云。澗深華落遠。山高樹影長(謝詞不錄)。靈泉長老白槌云。諦觀法王法。法王法如是。便下座。
　　上堂。本路巡撿兵士問云。旃檀林。無雜樹。鬱密深沈獅子住。如何是其中事。師云。月到中峯頂。松羅萬像分。進云。恁麼則寂住千峯秀。曹谿一派深。師云須知強將下無弱兵。進云若然者學人禮謝。師云也不得放過。便打。師乃云。問話且止。今晨四月八日。是如來降生之日。淨法界身本無出沒。大悲願力示現受生。大眾。降生事與今日事是同是別。良久云。日月同輪照。靈山事宛然。
　　因西京韶山來請上堂。僧問。昨日嵓閒宴坐。忽聞詔嶺之來音。進退二途乞師指示。師云。不怜楚國。豈羨東吳。進云恁麼則象王行處象子親隨。師云。一片白雲無定處。滿輪明月共同家。進云爭奈桐城無依倚何。師云且莫著忙。進云。大眾證明。也要問過。便禮拜。師微笑。師乃云。若論此事。須是當人。擬議之閒早是蹉過。所以道水長船高泥多佛大。向上一路怎生奈何。諸禪德。如何是向上一路。良久云。還會麼。千手大悲拈不起。無言童子笑呵呵。下座。
　　次日謝專使上堂云。若論此事。豈在繁論。雖官不容鍼。私通車馬便有分疎分。所以道靈山分座自恥何多。少室虗淹是誰之過。葢為栽梧待鳳種竹引風。若若無無祖承襲。依舊青山帶翠。諸仁者。且道承襲箇甚麼。良久云。不勞懸石鏡。天曉自雞啼。
　　為亡僧下火　　拈起火把云。大眾還會麼。昔日拘尸城畔三世諸佛遞相傳授。今日寂住峯前依而行之。大眾若也會得。向紅爐燄裏活得天下人性命。若也不會。不免為眾竭力。良久云。嗚呼哀哉。伏惟尚饗。

　　師答同霖十問

　　日月照不到處有人相逢。還認得面目也無。
　　師云。早知今日事。悔不記將來。
　　三脚馬兒夜奔北。天明却在日南國時如何。
　　師云。三更喫盡無根艸。天曉嘶風過玉關。
　　依倚似月。方弗如環。臨濟德山猶縮手。百衲禪僧著眼看。
　　師云。荊山不產無瑕玉。休話相如誑趙君。
　　金屋簾垂人寂寂。玉階日暖艸茜茜時如何。
　　師云。香煙散地宸苔潤。鶯過南國春雨霏。
　　若言不可說。則辜負世尊四十九年靈山演法。若言可說。又枉屈達磨九年少林面壁。未審意旨如何。
　　師云。少室山前雙鳳去。鷲峯頂上鶴蜚來。
　　無漏國中留不住。却來煙塢臥寒莎時如何。
　　師云。雞峯雲綻紅輪滿。雪鬢霜眉火裏來。
　　我一條拄杖子走入諸人眼睛裏去也。還有覺痛癢底麼。
　　師云。蕭何甘受秦家重。漢嶺雲高猶問人。
　　路僻苔侵人不到。白雲深處曉猿啼時如何。
　　師云。碧雲嵓鎮重。後夜月移西。
　　會佛法者入無閒地獄。不會佛法者亦入無閒地獄。明眼底人看。
　　師云。髼頭千歲石人道。劒嶺西邊驛路長。
　　谿邊魚躍桃華浪。林下鶯穿柳絮風時如何。
　　師云。午夜青山雲鎮岫。漸春煙柳拂汀洲。

　　師答圓鑒五問

　　空劫威音那畔程。靈苗叢裏幾人行。毗盧失却空王印。誰是知音告請明。
　　師云。萬古峯巒雲閉路。幾潭中夜北辰高。
　　碧嵓丹桂星河遠。玉樹雲籠翠鳳宜。春山路古人相問。荊棘林中臥者誰。
　　師云。劫石苔封籠古道。夜深寒塔影垂空。
　　石牛喫盡三春艸。木馬蹈開萬古墳。土牀人臥千峯冷。枯骨聲招誰聽聞。
　　師云。無影樹垂寒澗月。海潮東浪斗移西。
　　苔圍紫閣簾垂靜。萬里無雲月色清。聖容不整絲綸化。禁外如何視聽聲。
　　師云。瑞艸鋪階苔滿地。天香時散不知來。
　　古曲無音韻傳清。夜深人聽月明侵。還鄉人問途中調。不犯宮商是甚音。
　　師云。風吹嵓桂生層碧。雨滴高崖響處深。

　　偈頌真贊
　　浮山和尚出十六題令師頌
　　識自宗

　　佛祖言時路轉乖。石人語話頗同諧。徒施棒喝門庭迅。擬動之閒早自埋。
　　空劫威音前。別有一壺天。御樓觀射獵。豈是刈茅田。

　　死中活

　　絕境沈機無是非。江南春早鷓鴣啼。皆言即色明心會。木馬無絛動地嘶。

　　活中死

　　鳥銜華落碧嵓前。對境皆言到處傳。人問西來指庭柏。豈關蒼翠嶺頭穿。

　　不落死活

　　金雞日裏報春時。玉兔懷胎入紫微。兩岸蘆華映白鷺。漁翁舉棹撥煙歸。

　　背捨

　　百非若盡萬惑除。對境無心物物渠。真淨界中纔一念。閻浮早是八千初。

　　不背捨

　　真金入火兩何殊。優鉢羅華燄裏敷。煩惱路中誰作伴。無明海內自浮沈。

　　活人劒

　　黃河九曲鎮乾坤。濟水穿溟透海清。風起浪高船更長。月分彎勢又多晴。

　　殺人劒

　　劃斷機彀勢莫窮。聖凡從此永沈蹤。巴江迅闊人難渡。一陣嚴風信莫通。

　　平常

　　一周纔盡又春風。野渡江濱動釣翁。堤岸綠楊和雨綻。近山添翠碧朦朧。

　　利道拔生

　　休觀黃葉失金錢。自是無它豈後先。千聖共傳無底鉢。大都迷悟有中邊。

　　言無過失

　　露柱拈來作木杓。它人不宜任從它。三脚蜘蛛巧不會。致令王老笑呵呵。

　　透脫

　　黃鶴樓畔綠條新。二水三山閒景橫。南地瘴多炎氣盛。北天夏雨凍成冰。

　　透脫不透脫

　　東山西嶺閒紅青。云言答話有其門。跳得南堆北阜坐。到頭不解跨崑崙。
　　靈山分坐顯仁風。少室傳芳續燄同。功不浪施直到此。本來祖意豈西東。

　　降句

　　擬發言來路八千。回頭顧望滿家憐。立碑荒野無人識。空對悲風艸色前。

　　方入圓

　　鐵牛幾度過新羅。蹈斷千谿萬道河。欲會方中入圓句。牧童橫管又披簑。

　　辭浮山和尚

　　須彌立大虗。日月輔而轉。羣峯漸倚他。白雲方改變。少林風起叢。曹谿洞簾卷。金鳳宿龍巢。宸苔豈車輾。

　　五位頌并序

　　夫長天一色星月何分。大地無偏枯榮自異。是以法無異法。何悟迷而可及。心不自心。假言象而提唱。其言也偏圓正到兼帶叶通。其法也不落是非豈關萬象。幽旨既融於水月。宗源派混於金河。不墜虗凝。迴途復玅。
　　正中偏。星河橫轉月明前。彩氣夜交天未曉。隱隱俱彰暗裏圓。
　　偏中正。半夜天明羞自影。朦朧霧色辨何分。混然不落秦時鏡。
　　正中來。火裏金雞坐鳳臺。玄路倚空通陌上。披雲鳥道出塵埃。
　　兼中至。雪刃籠身不迴避。天然猛將兩不傷。暗裏全施善周備。
　　兼中到。解走之人不觸道。一般拈掇與君殊。不落是非方始玅。

　　五位偏正謠

　　夜半紫微收。曉霞生碧嶂。鶴棲夢正成。鸞舞清夕陽。中峯星斗橫。石笋迎春長。兔懷胎入漢。鴛抱鳳來閶。嵓樹重雲閉。谿華承露香。古臺霜葉覆。新鳥曉來芳。嶺暮烏沈去。石龜出六湘。泥牛眠室臥。玉女行斜陽。夜明簾外主。不落偏正方。強以偏正謠。意露宗印匡。

　　綱宗

　　丈夫須自立綱紀。打斷虗空休問覓。須彌粉碎海枯竭。佛祖兩關門永閑。啞人作夢莫閒言。面壁徒勞引瞌睡。饒君喝住九江風。誰道那吒怕山鬼。鳳凰不伴黃蒿起。野犴那隨師子戲。金輪哮吼振天威。寶殿苔生臣不立。

　　提宗

　　夜明簾外星河遠。一帶峯巒入漢齊。雲起舊山煙色重。莫天嵓碧月沈西。

　　提唱

　　夜半石人走。天明却來睡。若人捉得著。佛祖無奈儞。

　　唱道

　　夜明簾外無風色。無影堂前日輪黑。星河轉處浪滔天。月落三更辰拱北。

　　投機

　　長空無雲月。星河宿不列。午夜鐵牛行。木人把鼻拽。若人會得時。解共露柱說。其如不會得。眼裏又添屑。

　　法身

　　路晚行人急。烏沈鳥泊忙。蟭蟟泣寒樹。不覺引唐郎。

　　四料揀語并頌

　　奪人不奪境　　路破前原艸。岡分澗畔煙。　　奪境不奪人　　景晚江邊樹。星分孤岸蘆。　　人境兩俱奪　　月色雖來照。殘蕪空到春。　　人境兩不奪　　梅柳隨春綻。蓮菱入夏敷。
　　青艸初開嫩竹折。野禽撩亂澗分斜。岡煙乍斷雲猶澹。月照高原木未遮。
　　藍關風雪徑難通。野渡求舟謁釣翁。五里望遙復五里。一宵愁盡一宵同。
　　石徑春回艸不青。荒塘平野月為鄰。楚山斷處殘雲散。渭水河枯不到秦。
　　春風吹谷綠苔新。流水滔滔貫孟津。鶯囀上林喧帝里。帶煙垂釣得金鱗。

　　四賓主
　　賓中賓

　　途中日日問行程。獨困殘骸不計春。家園無限風光好。拋棄忙然受客論。

　　賓中主

　　人亡家破士無遺。目前無物告它誰。且歸嵓壁青蘿下。侍得盲人說向伊。

　　主中賓

　　九宮不戀入坊衢。弊漏殘衣甘自居。水入火時君不會。金烏沈處玉輪舒。

　　主中主

　　千聖雖圍不露顏。眾星攢處紫微寒。塔分半座紅光現。七寶輪停化外看。

　　憶古

　　肯來一法無生處。迷去千言越轉譌。釋迦曾受然燈印。還有人能記得麼。

　　慶今

　　得承遺廕歸真覺。高謝空王諦此心。但教日用平懷穩。佛祖情塵見自沈。

　　忘惶

　　方春不覺來朱夏。秋色蟬鳴翠影斜。夜來風急柴扉破。滿地霜鋪落葉華。

　　解夏示眾

　　蒼蒼野岫動谿風。艸色迎秋帶露濃。雲毳又添千里夢。塞鴻重渡五關峯。星分河漢蟾蜍冷。日上長江綠自紅。木人半夜來相賀。振錫天明返碧空。

　　白雲曲

　　翠鎖深雲。風生綠樹。碧煙流水古碧高。月照青山松韻起。金烏昇。玉兔睡。滿目千峯瑞籠翠。一曲白雲今古清。萬里和風海輪出。

　　山居(三首)

　　疊翠日常對。頗合寂寥情。暗坐思殘照。猶來似相迎。忽然老鼠驚。憶得去年晴。今算曆日來。四十七箇春。
　　為僧所足處。喜得富泉石。雖然所業空。免被才情役。忝曾學參禪。叨以習文義。如今林下居。貧不能逐禮。
　　山居頓絕緣。時被林鳥喧。孤坐煙爐靜。月落虗窗暗。松風雁忽叫。飜憶沙塞寒。曉屏春到來。列翠疊雲漢。

　　牧童

　　淡淡煙谿泛落華。雨催樵子欲還家。騎牛半夜穿雲去。一曲昇平散曉霞。

　　白牯

　　露地前時懶欲牽。恐分頭角蹈人田。如今放育清谿上。吼斷千峯萬樹煙。

　　擬少林惶古依法燈韻(十首)

　　少林消息事。樹倒古基前。月滿澄寒水。風生西北天。雲濃迷古路。雨過翠峯鮮。早夜石牛長。雙犢一飲泉。
　　碑闕成文短。風清葢子長。夜深霜後桂。月落肅林香。有路人行少。無我計自忘。西峯熊耳夢。塔鎖擬難量。
　　半夜雲橫嶺。天明色幾般。折蘆分大浪。駕月過西灘。石虎林中嘯。鐵牛火裏寒。春風動枯樹。華綻野人觀。
　　古路人行少。途新經往多。風清鼓松韻。豈并釣灘歌。月皎從星嚁。山高任薜蘿。幾嵓雲下嶺。半谷霧生坡。
　　無法傳迦葉。履遺熊耳山。往侵階地雪。春去幾秋還。日晝啼猿切。雲開布水潺。西峯林下寺。人老古松閒。
　　初夜雲起石。猿叫西峯雨。少室九年人。菜無鐺中煑。東村王老師。嫌奢太多語。更攜隻履回。特地不相許。
　　少林名古寺。經從能幾到。澗穿東嶺斜。雨壞石門倒。木人夜挑燈。庵地更誰掃。月落清風寒。嵓松任藤老。
　　金棺示雙足。二千餘歲年。少林面壁坐。非定亦非禪。石人踏雪去。木馬火中眠。三拜伸何事。一臂古今傳。
　　澗水湛如鏡。華開嵓似織。高下縱千般。皆荷無私力。滿目絕纖毫。耳聞心不忒。信定若金剛。初心圓萬德。
　　雲卷諸峯露。松風似雨扉。昔曾傳法地。樹老宿禽歸。澗月清寒雪。啼猿力漸微。媿慚惶古事。斷臂比應希。

　　依古述十二時

　　雞鳴丑。睡覺起來無可有。不免披衫著布裙。冷灰爐畔寒猫守。
　　平旦寅。不曾得似今歲貧。自來知己杳無路。空對疎窗眉皴頻。
　　日出卯。休用工夫作計較。縱然瞞得西家過。又被東村籬狗咬。
　　食時辰。舉頭不識何處親。強開顏色告它人。殊不相惠又生瞋。
　　禺中巳。荒舍無人來到此。忽有青疲跛童來。云道與師為弟子。
　　日南午。餿飯盛來破家具。休道出家受快活。喫盡飢恓無限苔。
　　日昳未。勸君休著名利地。佛道我鄉尚懶踏。任它人罵無恩義。
　　晡時申。設使玄悟越不親。不如隨分納些些。今年盡了又重春。
　　日入酉。涼兔去時休更守。西山日出北山明。不信須彌空裏走。
　　黃昏戌。休話胡僧坐少室。到頭饑後自家饑。誰信閒言鬧啾唧。
　　人定亥。老鼠成羣叫喚來。思量無物教咬嚼。與箇木枕又不受。
　　夜半子。夢見得錢歡喜死。覺來摸索一文無。誰知恍惚到如此。

　　漁父(二首)

　　一泛孤舟無寸土。那愁王[仁-二+(儿/又)]差門戶。山映碧波浸古曲。清雲霧。誰能更問佛兼祖。
　　曉來風靜煙波定。徐搖短艇資閒興。滿目秋江澄似鏡。明月迥。更添兩岸蘆華映。

　　與歸宗安首座

　　東家消息略陳書。少室峯高斗轉隅。昨夜鳳銜丹桂去。今朝石虎嘯長虗。日添紅燄瓊枝冷。月對金輪紫氣舒。閒中敢布居山事。優鉢華芳上苑渠。

　　與壽陽澄座主

　　少林雪盡古臺無。休話西來恐賺渠。道覓轉令情思鬧。肯來信後聖凡虗。芳菲枯木迎春長。紅燄青蓮入夏舒。敢憑拙偈遙相報。翠勢相連杉月初。

　　與平上座

　　道中亡道尚顰眉。默契言來豈喪機。須得病訶居士處。自然無挂祖師衣。瀟湘夜半金烏曉。洛水天明玉鳳歸。知音林下今相寄。枯木迎威結子肥。

　　閒述寄人

　　情有諸緣動。心空萬事休。不唯凡聖斷。觸類自無求。無求方與道相宜。道與無求豈更違。雲散碧霄圓月迥。堆青山岳翠生衣。

　　禮三祖鑑智禪師塔

　　天峯來勢遠。靈塔鎖雲高。杖錫泉流月。三分舍利韜。

　　禮四祖大醫禪師塔

　　一塔雙峯下。全身萬象前。松寒幾度老。月滿不離天。靜剎師親創。醫王聖主宣。牛頭人不在。東嶠接風煙。

　　禮五祖大滿禪師塔

　　塔聳千峯外。巍巍一坐容。法傳四祖印。衣付嶺南舂。松竹師親種。復生聖莫窮。後夜蓮池月。鐘搖江岫風。

　　投子慈濟塔

　　白雲鎖不住。青嶂以何收。月色籠寒塔。松聲半夜秋。

　　廬山遠法師塔

　　八百餘年鴈塔存。幾遭風雨幾逢春。虎谿輦在社人散。依舊杉梯長翠陰。

　　雲居弘覺禪師塔

　　藥山雲嵓續洞山。甌峯連翠陰塵寰。青冥有路孰來往。鳥道石人來往閒。塔鎖碧林千嶂迥。碑殘明月萬谿閒。如今再禮遺宗去。高唱胡家繼後顏。

　　同安第四代詧禪師塔

　　威音程外不能尋。得覩虗堂色像真。丹鳳來棲青嶂後。金龍去澗碧階新。塔封曉色祥風遠。藤惹香臺夜月鄰。九峯消息如何問。參取乾坤那畔身。

　　雙谿田道者真堂

　　道存古今人何去。谿水分頭帶月來。嵓畔老松墳畔竹。時搖清韻祖堂階。

　　黃檗斷際禪師真贊

　　百丈山雄。斷際崖峻。月滿滄溟兮眼暗耳聾。吐舌縮項兮臨濟歸順。大鼎湯中片雪蜚。劫火灰心紅玉潤。

　　投子楷和尚真贊

　　寂住松寒。祖峯月冷。審諦慈容。威而不猛。星河斗轉五更前。帶雪泥牛耕月影。

　　投子淵和尚真贊

　　九里山前尋不見。楚江月滿寶峯西。夜深雲抱龍眠路。一紀松聲萬籟齊。

　　投子證悟禪師真贊

　　雲聚千峯。月流四海。骨藏兩地。道無移改。寂住層層煙樹深。紅輪半夜分霞彩。

　　潞州直度山智廣禪師真贊

　　道接盤山。路行直度。默受神約。鬼虎何顧。萬年松老古嵓青。一月流空山岳露。

　　洞山悟本禪師真贊

　　洞水逆流。雲嵓路接。過嶺過谿。進退自涉。鳳棲林下月來時。碧岫風高煙樹疊。

　　梁山和尚真贊

　　龍生龍子。鳳生鳳兒。萬嶺松高。春風動時。一衲雲收楊廣城。同安山露甌峯月。

　　大陽明安禪師真贊

　　古帆不挂。無影樹生。葉覆前嵓。華芬嶺後。半夜金鷄帶子來。天明彩鳳和雲去。

　　舒州浮山圓鑑禪師真贊

　　玉樹無棲鳳。金河月未生。木人來乞火。半夜大陽春。

　　禪人寫師真求贊

　　忽覽傳儀。殊無可相。不是為僧。升合難望。白雲終夜抱嵓石。月上千峯曉青嶂。

　　楊次公讚師真

　　一隻履。兩片皮。金鶯啼處木鷄蜚。半夜賣油翁發笑。白頭生得黑頭兒。

　　投子青禪師語錄卷上
　　舒州投子青和尚語錄卷下
　　頌古(一百則)

　　舉思和尚問六祖大師。當何所務即不落階級。祖云汝曾作什麼來。思云聖諦亦不為。祖云落何階級。思云。聖諦尚不為。何階級之有。祖云。如是如是。汝善護持。吾當有偈。心地含諸種云云。
　　無見頂露雲攢急。劫外靈枝不帶春。那邊不坐空王殿。爭肯耘田向日輪。
　　舉石頭到思和尚處。思問從什麼處來。頭云曹谿來。思乃豎起拂子云。曹谿還有這箇麼。頭云。非但曹谿。西天亦無。思云子莫到西天來麼。頭云若到有也則。云未在更道。頭云。莫全靠某甲。和尚也須道一半。思云。不辭向汝道。恐後無人承當。
　　白雲藏玉鳳。紅日照無遼。隱隱星攢處。無私鎮九霄。
　　舉藥山與雲嵓游山。腰閒刀響。嵓云甚麼物作聲。山便抽刀驀口作斫勢。
　　大鵬無伴過天池。獅子將兒絕後隨。崑崙觸犯歸行路。一孔吞雲萬象馳。
　　舉僧問道吾。如何是和尚深深處。吾下禪牀作女人拜云。謝子遠來。無可祗待。
　　驪龍海臥瑞雲高。四望歸宗萬派朝。木人來問西宮事。回惠東園一顆桃。
　　舉雲嵓初參藥山。山問甚麼處來。嵓云百丈來。山云有何言句。嵓云。有時云一句子百味具足。山云。鹹即鹹味。淡即淡味。不鹹不淡是常味。作麼生百味具足底句。嵓無對。山云爭奈目前生死何。嵓云目前無生死。山云。二十年在百丈。俗氣也不除。又問。海兄更說什麼法。嵓云。有時道三句外省去。六句外會取。山云。三千里外且喜沒交涉。山又問。更說甚麼法。嵓云。有時上堂了。大眾下堂次。復召大眾。大眾迴首。乃云是甚麼。山云何不早恁麼道。嵓於言下有省。
　　行盡千峯路轉高。肯歸方憶舊雲房。貪尋古調單于曲。暨蹉胡家一韻長。
　　舉夾山參船子。
　　泛舟駕嶮三十春。擊處竿頭活死人。夾嶺桂分千古韻。朗江山翠萬重新。
　　舉藥山問高沙彌云。我聞長安甚鬧。彌云我國晏然。山忻然曰。子從看經得。從請泴得。彌云。不從看經得。亦不從請泴得。山云。大有人不看經不請泴。為甚麼不得。彌云。不道佗不得。自是佗不肯承當。
　　興亡雲去與雲來。渠無國土絕塵埃。須彌頂上無根艸。不受春風華自開。
　　僧問石霜。如何是和尚深深處。霜云無須鎖子兩頭搖。
　　三更月落兩山明。古道程遙苔滿生。金鎖搖時無手犯。碧波心月兔常行。
　　僧問洞山。如何是祖師西來意。山云待洞水逆流即向汝道。
　　古源無水月何生。滿岸西流一派分。[葸-十+夕]嶺罷詢熊耳夢。雪庭休話少林春。
　　僧問夾山。如何是佛。山云此閒無賓主。僧云尋常與什麼對談。山云。文殊與吾攜水去。普賢猶未折華來。
　　親言言處幾人知。今古無儔類莫齊。玉馬雪行歸半夜。羚羊挂角月沈西。
　　雲葢問石霜。萬戶俱開即不問。萬戶俱閉時如何。霜云堂中事作麼生。葢無對。經半年方道得語云。無人接得渠。霜云。道則太煞道。則道得八成。葢云和尚又如何。霜云無人識得渠。
　　古殿嵓開月鎖松。霜凝雪露韻無窮。星前人臥千峯室。佛祖無因識得渠。
　　僧問九峯虔和尚。一筆丹青為什麼邈志公真不得。師云僧繇却許志公。僧云未審僧繇什麼人證據。峯云烏龜稽首須彌柱。
　　荊山採玉卞人尋。至寶無瑕絕見因。鐵牛帶子蹈滄海。撞月石龜長羽鱗。
　　僧問韶山。是非不到處。還有句也無。山云有。僧云是什麼句。山云一片孤雲不露醜。
　　白雲不到中峯頂。滿目煙蘿景象殊。一句曲含千古調。萬重青碧月來初。
　　僧問梁山。如何是祖師西來意。山云莫亂道。
　　國令嚴嚴擬者危。毫釐纔動鐵輪。隨心萠口應三千里。齒露言來苦怨誰。
　　僧問龍牙祖意。
　　石龜語話是誰聞。無耳髑髏夜聽深。方曉便藏無影樹。大陽雖照不能尋。
　　靈雲見桃悟道。
　　山前桃發故園春。華綻紅枝省此身。證據謝君傍著力。笑顏雖展意生瞋。煙鎖綠楊鶯囀緩。雨侵石筍倚空鄰。金烏放去無消息。木馬嘶聲過漢秦。
　　肅宗問忠國師。百年後所須何物。
　　古塔涌聖迷。雲籠龍鳳失。香風半夜沈。寶殿無知識。
　　龐居士問馬大師。不與萬法為侶是什麼人。師云待汝一口吸盡西江水即向汝道。
　　父母曠來別。得奉當竭力。木人半夜言。莫使外人識。
　　僧問長沙。本來人還成佛否。沙云儞道大唐天子還刈茅否。
　　苔殿重重紫氣深。星分辰位正乾坤。金輪不御閻浮境。豈并諸侯寶印尊。
　　道吾與雲嵓到南泉。泉問闍梨名什麼。吾云宗智。泉云智不到處作麼生宗。吾云切忌道著。泉云酌然道著則頭角生。異日吾與雲嵓在後架把鍼。泉過再問。智頭陀前日道智不到處切忌道著。道著則頭角生。合作麼生行履。吾乃抽身入僧堂。
　　金剛際下古髑髏。幾被人蹈血濺空。明月任從君自掬。寒松那棄白雲封。
　　趙州纔見僧來便問。曾到此閒麼。僧云不曾到。州云喫茶去。又問僧曾到麼。僧云曾到。州云喫茶去。
　　見僧便問曾到否。有言曾到不曾來。留坐喫茶珍重去。青煙暗換綠紋苔。
　　大隨葢龜公案。
　　一家有事百家忙。春暖纔回艸自長。東嶺月分西澗水。匊殘猶自候重陽。
　　南泉兩堂爭猫兒。
　　臨險推人事要知。求材先自露鍼錐。釣魚盡說暗風勢。及至風來波路迷。潦倒趙州雖好手。鐘鳴齋後赴來遲。要知大象嘉州路。鐵牛鎮斷陝西關。
　　僧問雲居弘覺。僧家畢竟如何。云居山好。
　　突兀嵯峨萬仞橫。四邊無路不通行。自古兩輪光不到。夜深王老入西岑。
　　丹霞一日經過院宿凝寒燒木佛。
　　師拈云。不會為客。勞煩主人。
　　古嵓苔閉冷侵扉。蜚者驚危走者迷。夜深寒爇汀洲火。失曉漁家忙自疑。
　　舉洛浦參夾山。山云雞棲鳳巢非其同類。出去(云云)。
　　無伴石人夜入山。雪籠紅頂綠衣寒。喝開劫肇三峯頂。捧出金襴對日看。
　　僧問疎山。如何是佛。云。何不問疎山老漢。
　　養子方知在上慈。親言無味外人疑。欲窮滄浪深深處。聽取漁家輒莫迷。
　　僧問重雲和尚。如何是歸根得旨。雲云早時忘却不憶塵生。
　　家破人亡何處依。無心無緒話求歸。十年忘盡來時路。暫憶些時總不知。
　　舉僧問夾山。如何是夾山境。山云。猿抱子歸青嶂後。鳥銜華落碧嵓前。
　　月皎青松鶴夢長。碧雲丹桂挂羚羊。嵓高壁仞千峯雪。石筍生條半夜霜。
　　舉僧問曹山。佛未出世時如何云云。
　　月隱青山瑞氣高。梧藏丹鳳覰無寥。無端石馬潭中過。驚起泥龍翻海潮。
　　舉僧問雲居。全無學處如何立身。居云無立身處。僧云佛事何勞。居云不同興化。
　　苔殿煙收紫氣旋。拱班宸幄退堯年。鳳棲不宿桃源客。豈并金光矚漢天。
　　僧問風穴。古曲無音韻時。如何和得齊。穴云。木雞啼子夜。芻狗吠天明。
　　古嵓月色鎖重雲。枯木迎芳曉帶春。昨夜星河轉南斗。金烏隨鳳過天輪。
　　僧問投子。劫火洞然時如何。云寒威威地。
　　天地為爐萬物燋。石人駕浪渡雲霄。風生半夜霜威重。月落冰寒逼鬢凋。
　　米胡令僧問仰山。今時人還假悟否。山云。悟即不無。爭奈落第二頭。米胡深肯之。
　　碧岫峯頭借問人。指山窮處未安身。雖然免得重陽令。爭似靈苗不犯春。
　　鏡清問雪峯。古人有言。峯便倒臥。良久起云。問甚麼。清再問。峯云。虗生浪死漢。
　　尋常愛客恨無來。及至人來懶話陪。空臥早知眠不當。虗勞紅燄落寒灰。
　　雲門一日問明教。今日喫得幾箇胡餅。教云五箇。門云露柱喫得幾箇。教云請和尚茶堂裏喫茶。
　　等閒垂借問端由。不負平生盡咄酬。竭力為人須是徹。方知茶味解人愁。
　　僧問雲居。六戶不明時如何。居云不涉緣。僧云向上事如何。居云慎者不護。
　　春到石人視遠山。鶯啼華木碧波閒。須知雲外嵓松瑞。千古迎風任歲寒。
　　風穴初到黃龍。龍問。石角穿雲路。垂絛意若何。穴云。紅霞籠玉像。擁嶂照川原。龍云恁麼則相隨來也。穴云和尚低聲。
　　無價明珠暗處懸。夜深將把木人穿。誰知却被泥牛見。吞入紅霞碧浪淵。
　　雪峯和尚送南際長老出。乃作女人拜。際斂手云喏喏。峯以手斫額便歸。
　　送客隨家豐儉施。盡情為餞免生疑。却蒙惠重過相贈。斂手遙別向暮歸。
　　舉傅大士見梁王不起。公臣問曰。大士見王為什麼不起。士曰。法地若動。一切不安。
　　師拈云。然安邦定亂實假良股。立法明宗須憑作者。投機不玅。過犯彌天。力用不全。化風減半。若據將高就下。即枯木重陽。若盡令雙趺。即哀同萬里。
　　梁國令它魏國愁。渡江投水暗隨流。雖然寸土居無動。爭柰雙林樹半秋。
　　舉僧問首山。如何是學人親切處。山云五九盡日又逢春。僧云畢竟如何。山云冬去寒食一百五。
　　日暮陰雲郊野深。重陽到後匊華新。不因西嶠殘冰盡。爭得東山一帶春。
　　舉僧問雲門。如何是超佛越祖之談。云餬餅。
　　祖佛超談問作家。困來宜喫建谿茶。重陽日近開金匊。深水魚行暗動沙。
　　僧問玄沙。如何是和尚親傳底事。沙云我是謝家兒。
　　親伸端的向君言。莫比流沙少室傳。昨夜鴈回雙嶺後。謝家人立月明前。
　　僧問趙州。如何是祖師西來意。州云版齒生毛。
　　九年少室自虗淹。爭似當頭一句傳。版齒生毛猶可事。石人蹈破謝家船。
　　舉僧問仰山湧和尚。如何是法身寶。云。百舌未休枝上語。鳳凰那肯共同棲。
　　松生嵓畔鶴停穩。鳳出丹山鸞并羣。面壁尚虧菴外事。淨名何苦太言論。
　　僧問雲門。如何是祖師西來意。云。日裏看山。
　　坦然曾問老師安。爭似韶陽一句傳。日裏華山仙掌露。夜深猿叫月當軒。
　　舉夾山在溈山作典座公案。
　　相逢借問眾僧麋。莫比庵園香飯施。紫氣夜隨丹鳳轉。金龍曉纏月中枝。
　　僧問巴陵。祖意教意是同是別。云。雞寒上樹。鴨寒下水。
　　同別祖意問端由。便將無價與他酬。絲綸夜靜人垂釣。曉得金烏帶月收。
　　僧問投子。凡聖相去幾何。投子下禪牀立。
　　水出崑崙浪接連。天高地垕秀林巒。禪牀略下雲山斷。凡聖無踪海岳寒。
　　僧問趙州。如何是道。州云牆外底。
　　知道還他老倒翁。親言相指自悤悤。關山路遠重須去。一徑長途君任通。
　　仰山湧和尚示眾云。一言說盡山河。僧便問。如何是一言。山以火筯插向爐邊。却收舊處。
　　一句稱提萬象分。肯同摩竭掩重門。夕陽影裏風濤急。不覺移舟古渡昏。
　　舉僧問首山。如何是菩提路。山云此去襄陽五里。僧云向上事如何。山云來往不易。
　　問路重途擬進程。綠楊鶯語送行人。牌標五里向君說。莫道當年不指陳。
　　僧問嵓頭。古帆未掛時如何。頭云後園驢喫艸。
　　師拈云。寒山睡重。拾得起遲。
　　雲暗西嵓東嶺明。汀洲南面起笛聲。天光睡重和衣潤。鶯囀高枝柳帶春。
　　舉僧問風穴。麈鹿成羣。如何射得麈中主。穴云。釣船載到瀟湘岸。氣咽無寥問白鷗。
　　禁殿重圍視聽危。側思偏立絳綸垂。漢鄉雲斷汀洲迥。嶺暮猿啼孤月隨。
　　舉僧問投子。三身中那身說法。子乃彈指。
　　三身說法問端由。彈指輕輕海嶽收。金鎖塔開紅日像。夜深人笑碧峯頭。
　　僧問仰山湧和尚。曹谿意旨如何。云一鎖入寒空。
　　重雲層仞插寒空。塔鎖深雲勢莫窮。千古松聲來有韻。萬年谿水去無蹤。
　　僧問福州雲峯顯和尚。如何是諸佛向上人。峯云白雲覆青山。僧云莫便是和尚為人處也無。云綠沼徒長蕖。
　　雪嶠層層翠鎖深。風生寒岫結重雲。夜來丹鳳冲霄漢。聽曉樵人逐雁羣。
　　僧問蘄州廣教志和尚。是甚麼物。學人不會。志云生在冀州。
　　禁幄重圍苔蘚深。金鈴不動侍無人。誰攜班杖來相問。報說東園麥壠青。
　　僧問風穴。如何是學人親切處。穴云。須彌南畔齊打鼓。賀蘭山上曬皮裘。
　　親切曾伸問老翁。東山謌唱北山吟。弄潮須是江吳客。別語還他漢地人。
　　僧問首山。如何是學人用心處。云怪儞一問遲也。
　　未語難明迷悟情。發言方表赤心人。祇貪進步求明玉。爭信靈苗不受春。
　　僧問首山。一切諸佛皆從此經出。如何是此經。山云低聲低聲。僧云如何受持。山云不污染。
　　水出崑崙山起雲。釣人樵父昧來因。祇知洪浪嵓巒闊。不肯拋絲棄斧聲。
　　僧問郢州趙橫山柔和尚。如何是佛。云平地望高坡。
　　江山歷盡幾施功。方得逢人話昔同。春到洞庭南壁岸。鳥啼西嶺月生東。
　　僧問九峯懃和尚。如何是西來意。云一寸龜毛重九斤。
　　等閒不語未逢人。語便傷真似太親。不顧火中鸞鳳息。驚它石虎暗生瞋。
　　僧問臨濟。如何是吹毛劒。濟云禍事禍事。僧禮拜。濟便打。
　　劒藏匣冷逼人寒。擬問棲遲過嶺南。更欲進前求退後。悲風千古遶谿潭。
　　僧問大隨。如何是室中燈。云三人證龜成鼈。
　　六耳同謀事可成。直言方表赤心人。室中燈燄誰來撥。白髮童兒兩鬢新。
　　僧問瑞嵓。如何是誕生王子。嵓云深宮引不出。
　　貴異天然應有時。六宮春苑少相隨。星攢半夜天輪迥。燭曉東圍簾靜垂。
　　僧問鼎州文殊和尚。古人垂一足意旨如何。云坐久成勞。
　　馳書纔去反悤悤。一足垂酬繼後蹤。坐久成勞誰委悉。紅爐點雪自相通。
　　僧問上藍超和尚。善財見文殊後為甚麼却往南方。藍云。學憑入室。知乃通方。僧云到蘇摩城為甚麼彌勒却遣見文殊。云。道[目*齊]無涯。逢人不盡。
　　日出昇空高下周。崑崙源派入川流。春山雲逗風無盡。雁去回南天地秋。
　　僧問洛浦。如何是一大藏教收不得者。浦云。雨滋三艸秀。片玉本來輝。
　　畢鉢嵓華曉帶春。香風時結鷲峯層。須知玉象瓶中塔。別有輝天照地燈。
　　僧問芭蕉情和尚。如何是透法身句。蕉云。一不得問。二不得休。僧云學人不會。蕉云第三度來與儞相見。
　　休問維摩臥病城。靈山空自掩光陰。流沙欲渡全無難。莫聽鶯鳴在那林。
　　僧問芭蕉徹和尚。有一人不捨生死。不證涅槃。師還提攜也無。徹云不提攜。僧云為甚麼不提攜。徹云老僧粗識好惡。
　　百歲童兒出戶來。滿身紅爛惹塵埃。火中閒步清凉地。識者無因敢近擡。
　　僧問天彭。如何是佛。云。親切不離家。寂寞不當戶。
　　白雲時映舊山青。竹鎖薄煙露幾莖。虗室夜寒秋月迥。雁回遙聽可三更。
　　僧問禾山。即心即佛即不問。如何是非心非佛。山云解打鼓。
　　布毛拈處費人言。爭似禾山一句傳。打鼓一聲喧宇宙。冰寒千丈忽生蓮。
　　僧問黃連和尚。如何是聲前一句。連云。聲前無句。聲後問將來。
　　空劫前時廣路閒。聲前無句信人難。欲窮滄浪白雲曲。且看石人露半顏。
　　僧問吉州資福寶和尚。如何是古人歌。福畫圓相對之。
　　一曲兩曲深夜彈。松風和雨過前山。可憐卞玉離荊岫。誰是知音却取還。
　　僧問益州崇福志和尚。如何寬廓之言。志云無舌人道得。
　　寬廓言時不犯舌。清風高韻碧雲斜。石人貪話西峯事。不覺東嵓起霧遮。
　　大陽明安和尚問梁山。如何是無相道場。山指觀音云此是吳處士畫。陽擬進語。山急索云。這箇是有相底。如何是無相底。陽言下有省。禮拜乃歸本位立。山云何不道取一句子。陽云。道即不辭。恐上紙墨。山呵呵云。此語上石去在。後果上碑。
　　師拈云。然道廣古今。行人難度。山危絕嶮。登者無因。儻不發問先蹤。履踐無期得入。所以悟由自己印乃憑師。遞代證明續佛壽命。此者窮崖問路力盡指蹤。嵓壁無門力窮進退。既金龍失水妙翅力提。別透波瀾復歸本位。諸仁者。正當恁麼時還知古人退位處麼。若知得。可謂萬仞峯擁千波竭沸。龍宮與天界分簷。鳳閣并星辰合彩。嵓松籠瑞川霧艸薰。不犯化門千山迥出。若不知落處。嵓闊無人問。龍到滄海深。
　　路窮崖仞問山翁。別指嵓西嶺近東。擬進霧垂嵐色重。回頭頂見太陽紅。
　　僧問百丈奇特事。
　　黑風吹海浪頭高。霹靂飜空吼夜濤。隱隱漁燈藏古岸。截流一棹豈徒勞。
　　舉歷村和尚一日煎茶次。僧問如何是祖師西來意。師舉起苶匙子。僧云莫這便當否。師擲向火中。
　　煎茶未了人來問。拈起分明呈似他。當機若遇收燕手。性命難存爭柰何。
　　僧問文殊和尚。萬法歸一一歸何處。云黃河九曲。
　　問法窮因歸何處。黃河透過碧波瀾。須知雲外千峯上。別有靈松帶露寒。
　　雪峯在洞山作典座淘米次。山問云。淘沙去米。淘米去沙。(〔著〕語云)無影長生桂。經霜結子頻。峯云沙米一齊去。山云大眾喫箇甚麼。(〔著〕語云)金鳳探香銜不盡。玉雛食蘂葉長新。峯乃覆却盆。山云。得即得。須別見人始得。後果嗣德山。
　　滿鉢盛來一物無。豈同香積變珍酥。日月并輪長不照。木人舞袖向紅爐。
　　德山一日上堂云。問即有過。不問又乖。時有僧纔出禮拜。山便打。僧云。某甲話也未問。因甚麼便打某甲。山云待儞開口堪作甚麼。
　　師拈云。然禍因自起。傷損它人。火發內生。燄飜林獸。既險崖弄巧。祇可推落。洪嵓放轉徹通。却成反遭受屈。雖小得便宜。還知德山大錯麼。若知得。德山粉碎。若不知得。揀猶少在。
　　金輪微動吼乾坤。稍逆金軀艸臥身。更欲發言來擬問。悲風吹盡四絕鄰。
　　僧問興化。軍旗急速時如何。化云日料半斤餐。
　　離城別閣暗愁時。月落星分信馬蹄。風掃曉霜林木迥。夜深汀岸火生微。
　　僧問長慶。如何得不疑去。師展手。
　　展手之時萬仞摧。枯河無水月無來。若疑別問龐居士。石女黃梅誰共陪。
　　僧問洞山。亡僧遷化向什麼處去。山云火後一莖茆。
　　野火燒時越轉新。至今煙燄雨難霖。旱地紅蓮遮日月。無根樹長翠成陰。
　　國師三喚侍者話。
　　國師喚侍者。重言不當吃。它耳又不聾。自又無處雪。
　　幽棲和尚一日斂鐘上堂。大眾纔集。棲云甚麼人打鐘。僧云維那。棲云近前。僧近前。棲便打。却歸方丈臥。
　　驀路相逢借問由。寸心莫便與他酬。雖然重擔教人代。終是慚顏暗地羞。
　　僧問洞山。如何是佛。山云麻三斤。
　　三年一閏大家知。也有顢頇不記時。昨夜雁回沙塞冷。嚴風吹綻月中枝。
　　僧問雲門。如何是透法身句。云北斗裏藏身。
　　南岳峯高北岳低。行人泣淚兩遲疑。火星昨夜移牛斗。照見西瞿人不知。
　　僧問風穴。如何是道。穴云五鳳樓前。僧云如何是道中人。穴云問取城湟使。
　　師拈云。然指道由人。行之在己。問窮決悟。答以提宗。不當人徒勞進步。何故。葢向上一路千聖不游。擬議之閒喪身失命。是以龍樓迎瑞。紫殿籠煙。苔砌深圍。燭香人靜。正當恁麼時。還許人喘息麼。若喘息之閒。長途萬里。
　　深宮禁殿隔重圍。簷靜簷楹紫氣垂。苔地不通朝請近。家人指路莫遲疑。
　　舉仰山插鍬話。
　　溈山問處少知音。插地酬它佛祖沈。蹈倒玄沙傍不肯。免教蒼翠帶春深。
　　僧問法眼。如何是佛。云汝是慧超。
　　巇嶮行時問路難。有人相指北村南。長安無限人來往。幾箇無鈴過得關。
　　舉趙州勘婆話。
　　靈龜未兆無吉凶。變動臨時在卜人。路頭問破誰人委。王老東村努目瞋。
　　僧問興化。多子塔前共談何事。化云。一人傳虗。萬人傳實。
　　於道無證所。方通萬法路。或明或暗行。不鎮亦不護。月來松色寒。雲去青山露。今古天台橋。幾人能得度。
　　僧問大陽堅和尚。如何是玄旨。云壁上挂錢財。
　　輕輕人問玄中事。便吐肝腸說與它。木人暗皴雙眉處。石女多言爭柰何。
　　德山和尚上堂云。大眾。及盡去也。直得三世諸佛口挂壁上。猶有一人呵呵大笑。若識此人。參學事畢。
　　師拈云。然雖如是。德山大似藏盡楚天月。猶存漢地星。
　　雙盲入暗路崎嶇。日落棲蘆暫得甦。爭似石人眠半夜。免教舜讓守林居。須知華綻非干木。無脚行時早觸途。昨朝風起長安道。元是崑崙進國圖。
　　舉投子月未圓月圓後話。
　　師拈云。大眾。投子恁麼道。諸人作麼生商量。若也道得。寂住峯煙雲葢地。曹谿路上日月同輪。若也不會。山僧有頌。
　　圓缺曾伸問老翁。石龜銜子引清風。昨朝木馬潭中過。蹈出金烏半夜紅。
　　芭蕉拄杖話。
　　師拈云。人無遠慮。必有近憂。
　　有無今古兩重關。正眼禪人過者難。欲通大道長安路。莫聽崑崙敘往還。
　　僧問浮山。師唱誰家曲。宗風嗣阿誰。山云八十翁翁輥綉毬。僧云恁麼則一句迥然開祖胄。三玄戈甲鎮叢林。山云李陵元是漢朝臣。
　　師拈云。水深魚穩。葉落巢疎。
　　月裏無根艸。山前枯木華。雁回沙塞後。砧杵落誰家。
　　僧問浮山。如何是祖師西來意。云平地起骨堆。
　　嫩艸疎斜徑。山泉帶碧流。文曾要渭水。烈士恥莊周。

　　投子青和尚語錄卷下(終)
 行狀

　　師諱義青。姓李氏。本青社人。襁褓中見佛僧即動容。父母疑再來人也。七歲捨本州玅相寺出家。十五試經得度。明年受具。初聽大乘百法明門論。雖精究義味。知一切法無我。而每念三祇途遠。自困何益。後聽華嚴大經。深達法界性海。剎塵念劫。重重無盡。講主命師就席開演。玄談玅辨傾瀉如流。聞者悅服。至諸林菩薩偈。即心自性。師忽起立歎曰。法離文字。寧可講乎。遂散席為雲水計。訪長蘆福禪師。蔣山元禪師。一時名重尊宿。機緣不契。時浮山圓鑑遠禪師道價滿天下。師徑趨法席。值遠退休。會聖嵓因夢獲青色俊鷂。曉見師扣嵓禮謁。遠笑云。吾之夢。子應其祥矣。遂留別嵓看外道問佛因緣。專令寂默離念自照。師一味滅情見解。會向空劫已前。體究凡三載。未能自省。一日遠曰。汝記得話頭試請舉看。師纔舉。遠急以手掩師口。而師豁然大悟。通身汗流。尋即禮謝。遠云子玅悟玄機邪。師曰。設有玅悟。也須吐却。時資侍者在傍云。這漢今日如病得汗。師云合取狗口。自是遠方痛下毒手烹煉。又經三年。遠曰。曹洞宗風實難紹舉。吾參七十餘員大善知識。無不投證。末後見郢州大陽明安禪師凡數年。方默契。而明安以皮履直裰付囑。然吾以先有得處不敢味初心。以實告明安。若老師尊年無人繼嗣。即某甲當持此衣信。專淘擇大器以為劫外種艸。庶正宗密旨流化不絕。明安忻然許之曰。它時得人出吾偈以為證。偈曰。陽廣山頭艸。憑君待價焞。異苗翻茂處。深密固靈根。其末又批云。得法後潛眾十年方可闡揚。今子應先師密記。乃真法器也。吾今以大陽真像衣信讖偈付囑於汝。汝當續大陽宗風。吾住世不久。宜善護持。無留此閒。遂送登途。師廣歷諸方徧禮祖塔。至廬山慧日周閱藏教。熈寧六年復還舒州。太守楊公欽慕碩德。郡人亦仰師高風。具禮勸請住白雲山海會禪院。師默照機緣成熟遂即授命。退惟治平元年得法至出世時。果符明安十年之讖。師鋒鋩迅高。宗旨玅密。離念絕學非情識所可擬。自住海會八年。移席投子復四年。唯破衲弊衣寒槁冷默。忘緣寂照坐臥如竹木。而家風蕭條無可趣向。昔投子開山慈濟禪師受記曰。吾塔若紅。是吾再來。忽邦人命工飾其塔為碼碯色。未幾師來。人皆疑師為慈濟後身。投子素艱水。而師住後有甘泉涌出。汲之不窮。太守賀公榜之為再來泉。題詩云。能嗣師音者。名為師再來。元豐六年四月末示有微疾。移書告別郡官檀信。至五月初四日盥沐陞座。退而書偈曰。兩處住持。無可助道。珍重諸人。不須尋討。遂跏趺而化。山色晝昏嵓風號作。鸛鵲香滿谷。收五色舍利靈骨。以閏月二十三日塔于院之西北三峯庵。塔後有芙蓉一株。是日數十華盡發。亦可異也。俗壽五十二。僧臘三十七。嗣法出世者十餘人。如道楷報恩相繼住隨州大洪。而　聖天子欽重道德。皆被　詔唱道都城。宗風大振。然師之法子法孫星分碁布。以洞山門庭峻高。得者如大死人而氣息俱盡。非髑髏無識莫能知之。謹以實狀刊錄後。異苗飜茂之句。如呼谷照鏡虗明絕朕。任運之應不可得而名邈。

 重刻投子青和尚語錄後序

　　天下有有其實而無其名者。有無其實而有其名者。古今宿碩舉唱投子語者不少。然予未覽遺名拾實者。且物多相類而非也。白骨疑象。武夫類玉。本邦舊之有投子錄者。上堂法語纔十數則耳。亦訝疑象類玉也。予先有梓行謀。而僦居京師。偶訪伯映禪師於北野興聖。茶話次。師出投子語錄告予曰。公重鋟此錄。洞門以為榮云爾也。予得之而耕抃樵呼疑潰訝塞。於是乎珍敬懷抱之歷載。于茲頃日。道明禪者愛夫愈久焉將蠡絕。失其真而負任儋荷。勘挍既成。方謀災木而之京師。一日來請予之著後語。予曰。大小大野哉。言乎斗南。誰言之乎。人皆仰之。若斯錄亦何[敲-高+(采-木+古)]以閒然矣。是以為序文云。
　　享保九年焉逢執徐秋重陽日
　　前住大雄沙門釋貫徹廓門叟漫題

 跋

　　總持無文字。豈以言語求道。文字顯總持。離文字更無法。非總持。非文字。好高著眼。此錄者遠祖投子和尚無舌解語也。曾嗄啞于破簡蠧紙之裏。無聞者已舊矣。道明禪者偶得此錄於古剎中。恰如得末尼珠。歡喜舞蹈而不暫措。唯憂他後再失其傳。災木以垂有永。可謂勤矣。挍考已畢。請使山僧記年月。不得辭。書以與焉。
　　享保九年十一月吉旦東都蜃樓居主人題



　　夫道者。天地之大器而法自然者也。自然者。天之道也。自然之者。人之道也。夫人自然則無心于事。無心于事則無事于心。無事于心故佛是無事人。然而非事無事為無為。直使人百尺竿頭進一步。萬仞懸崖打[跳-兆+孛]跳。轉凡作聖。變鐵成金。尋常舌頭無骨。笑裏有刀。西天四七。東土二三。以心傳心。將錯就錯。佛佛授手。祖祖締眉。西來正嫡大陽宗風。唱于當時者。以有師在也。于茲大雄東堂廓門徹公和尚珍藏此錄已尚矣。這回一日被示。予則拜閱焉。遍體汗流。不覺歎息。豈量乎。千里之外。六百年後。覽此錄矣。即以為重刻日。本舄弈乎千載。葢原本全稿者。其孫淨因覺公之所編集也。所以予不增減片言隻字。唯為舉燭之說題其尾耳。然三寫之誤。哲人察焉。於時享保歲次甲辰孟冬旬日
　　不肖後學(道明)謹書於江府桃雲精舍