續藏經   蘭盆獻供儀
　宋 元照重集
　　 

　　蘭盆獻供儀(并序)

　　昔孤山法師甞作蘭盆禮讚文。三寶目連共為六位。啟白懺悔各四句而已。仍用常途羅漢禮請之聲。後真悟律師更為天竺祖禮唱之。遂加啟請冠于讚首。移孤山四句以為歎佛。予謂釋子奉行蘭盆。固當代為存亡露過陳悔。又依經設供必先呪願。此二乃法會之至要。而昔皆遺之。故今於歎佛後依經出呪願法。又禮讚後別出悔文。餘竝仍舊貫。無別改作。有加圭峯一讚及勸請等偈。今例不存。各其志爾。
　　餘杭沙門釋　元照　重集。
　　(初入道場。三禮已。互跪。燒香散華。首者唱云)。
　　恭以牟尼化主。大孝慈尊。三祗功行告圓。萬德莊嚴克備。在因在果咸推孝順為宗。居聖居凡皆以報恩為本。尋以王宮誕瑞。棄金輪而出家。道樹證真。伏天魔而成聖。指三千為化境。演八萬為法門。親昇忉利天中為摩耶而說法。躬向迦維國內酬淨飯以擔棺。覩目連救母無方。示自恣盂蘭玅供。使盆羅百味式貢三尊。仰賢聖之威光。濟自他之存沒。今則爰當休夏。聊展微餚。普伸供獻之儀。用答劬勞之德。惟冀十方聖眾俱降道場。同享克誠。俯迴昭鑒。
　　(唱已一禮。復跪執爐。冥想眾聖。請云)。
　　一心奉請蘭盆教主久報親恩釋迦文佛。
　　唯願降臨道場受我供養(三請一禮下同)。
　　一心奉請蘭盆至教報親拔苦法門修多羅藏。　　一心奉請十方自恣得道聖賢菩薩僧眾。　　一心奉請十方自恣得道聖賢緣覺僧眾。　　一心奉請十方自恣得道聖賢聲聞僧眾。　　一心奉請報親入道起教利生目連尊者。
　　(請已起立。稱歎三寶。同聲呪願)。
　　稽首釋迦真教法　　三乘賢聖目連尊　　我今稟教報親恩　　願軫慈悲聽讚歎
　　我等各為報答所生父母罔極深恩。具飯百味五果香油挺燭。供養三寶．十方自恣大德眾僧。願使現在父母壽命百年。無一切苦惱之患。乃至七世父母離餓鬼苦。生人天中。福樂無極。徧周法界無量眾生。承此熏修俱沾利樂。(三徧。或更陳敘宣疏。或念佛等。臨時自裁。然後禮讚。唱云)。
　　一心頂禮蘭盆教主久報親恩釋迦文佛。
　　歷劫修行成聖道　　目連哀請演真乘　　父王反拜踊虗空　　田主聞言解羅網　　修因證果同歸孝　　化他自行盡酬恩　　願迴慈眼視眾生　　令彼存亡皆受賜
　　故我一心歸命頂禮。(此同聲和已。三禮。下竝同)。
　　一心頂禮蘭盆至教報親拔苦法門修多羅藏。
　　金口廣談無量教　　報親唯此應機緣　　拔苦偏稱自恣僧　　垂慈更示蘭盆法　　慶喜宣傳言已備　　曇摩翻譯道彌光　　王臣貴賤悉遵行　　玅訓明明逾日月
　　一心頂禮十方自恣得道聖賢菩薩僧眾。
　　悲智俱修稱大士　　上求下化歷僧祇　　濟物長乘六度舟　　利他悉到三空岸　　內證將臻諸佛境　　隨緣或現比丘形　　而今既降道場來　　願使存亡皆離苦
　　一心頂禮十方自恣得道聖賢緣覺僧眾。
　　利智不因師匠授　　諦觀緣起悟無生　　說法傳燈號部行　　修心無侶稱麟喻　　真空頓了看華謝　　煩惱全除聽釧聲　　而今既降道場來　　願使存亡皆離苦
　　一心頂禮十方自恣得道聖賢聲聞僧眾。
　　山間樹下安居勝　　四諦深觀得有餘　　暄喧生死果全傾　　寂寂涅槃心已證　　六通自在超魔境　　八解逍遙號福田　　而今既降道場來　　願使存亡皆離苦
　　一心頂禮報親入道起教利生目連尊者。
　　神通第一居無學　　為報親恩乃出家　　自力難除慈母殃　　哀號遂奉如來教　　發起微言資後世　　揄揚孝道利羣生　　而今既降道場來　　願使存亡皆離苦
　　(讚已互跪。追想存亡父母。懇切至誠懺悔)。
　　至心懺悔。我等所生父母。多世親緣。自背真常。長流生死。順無明之倒想。隨欲境以攀緣。恣放六情故為十惡。貪嗔邊見殺盜邪婬。兩舌惡口以欺誣。綺語妄言而誑惑。加以恡財荒色酣酒嗜音。慢辱僧尼輕陵佛法。飡噉眾生血肉。傷殘無量合靈。不思萬劫之殃。但顧一時之美。或現遭厄難。或後受沈淪。忝當割愛出家。理合修身報德。幸值佛歡喜日僧自恣時。仰遵調御法門。式奉盂蘭盆供。但以生緣義重。哀慕情深。由是輙敘瑕疵。代申懺悔。仗三寶威神加被。眾僧功行冥熏。令彼罪根俱時除滅。亡沒遷神於天上。永脫冥途。生存保壽於人間。常無病惱。善根彌固。正信增深。俱出輪迴。盡生安養。無緣普覆。有感遂通。願賜哀憐。俯垂護念(三徧)。
　　懺悔已。至心歸命頂禮(此一人唱已。一禮起繞旋唱云)。
　　南無十方佛　　南無十方法　　南無十方僧　　南無蘭盆教主釋迦文佛　　南無蘭盆至教修多羅藏　　南無十方自恣菩薩僧眾　　南無十方自恣緣覺僧眾　　南無十方自恣聲聞僧眾　　南無報親入道目連尊者
　　(旋繞三稱已。諷盂蘭盆經。或餘經等。盡誠便散)

　　蘭盆獻供儀

　　紹興甲子季夏比丘宗炬重寫募緣刊板流通。各為生身父母。歷劫親緣。懺滌罪根。莊嚴淨土。