續藏經   佛說大如意寶珠輪牛王守護神咒經
　阿謨伽三藏譯
　　 

　　佛說大如意寶珠輪牛王守護神呪經

　　　　阿謨伽三藏奉詔譯
　　如是我聞。一時佛在波羅捺鹿野園中。為阿若拘隣等五人。轉四諦法輪。時會中有一天子。名曰牛王神。即從座起。曲躬合掌。頂禮雙足而白佛言。世尊。我有隨心自在萬事滿足神呪。及利益諸有情故。唯願世尊。哀愍聽許我今欲說大神呪。爾時佛讚言。善哉速可演說。我欲聞。是時天子即說呪曰。
　　唵悉底嚕悉底嚕(利)伴惹伴惹[言*曩]謨履底伽補瑟底伽阿毗遮阿毗遮真多摩尼莎賀
　　時薄伽梵。聞說神呪。普觀一切。為諸有情利益安樂故。而說偈言。
　　世間諸眾生　　逼切諸貧苦　　雖求資有福　　施與諸眾生　　令得無憂惱　　術力勝諸獸　　哀愍諸眾生　　施與諸珍寶　　滿足諸希求　　齊等諸天眾　　福力無等限
　　時薄伽仙毗吉那仙以歡喜信樂心。奉獻種種香華燈明。四事供養等。敬禮牛王神珠天。而說偈言。
　　塗香華鬘及燒香　　燈明飲食與錢帛　　奉獻牛王神獸天　　納受悅預增勢力　　威德神通遍諸色　　成種種色諸財寶　　施與一切眾生類　　故我供養神獸天
　　復次牛王珠天。白佛言世尊。若有諸善男子善女人。受持此經者。彼獲幾所福德聚。如是說已。佛告牛王珠。受持此經典者。從初發心乃至成佛。身所有福德聚。是善男子善女人福德聚。與彼正等。當如是知。彼善男子善女人。從如來口生佛心之子。若是善男子善女人所方所。即為有佛施作佛事。是故若樂摧破魔軍利樂一切。是故汝等欲得一切如來真實智惠者。應當一心讀誦此經。能速成就一切福德。又於題名。有五種靈驗。何等為五。第一受持人。能摧破魔軍眾。第二讀誦人。今世後世得福德無量。第三書寫供養人。今世後世得消滅無量億劫之所犯罪。至阿鼻拔致位。第四消除一切病苦壽命延長。第五得此寶珠一闕之分。致供養祭讀誦恭敬者。生生世世。轉諸貧苦報。能令得祕藏無盡果。爾時佛說此神呪經已。一切眾會。皆大歡喜。信受奉行。

　　佛說大如意寶珠牛王守護神呪經

　　元應二年十一月二十八日以快玄得業本寫之竟
　　金剛資賴心
　　此書尾城南真福密寺藏祕本東南院任瑜法親王相傳之古本也。