續藏經   淨土晨鐘
　清 周克復纂

 淨土晨鐘自序

　　戊巳之交予輯金剛法華持驗諸紀又以佛法中最簡捷而通貫者莫如淨土一門因取古今之書表章是教者裒其精要類而編之曰晨鐘意欲用世人之朝氣警甜夢者而鼓鐘之焉耳冬初書成予不揣竊取名賢論述之意而為之序序曰。
　　如來為一大事因緣出現于世大事者何生死是也如來憫眾生沉迷而指以出離之途即示以遄歸之所曰大慈曰能仁以其仁慈我眾生而名之也允哉乃眾生不自仁慈其身畢世沉迷以悖如來之教茫茫生死波中淵深而海濶周行震旦都如過銅人沒處頭髻長出嗟嗟有聲不亦哀乎今夫人之朝而必夕也暑而必寒也幼而必壯壯而必老老而必死也自古及今如是苟夫人之朝而不為夕謀暑而不為寒謀必群誚其愚獨自幼至壯且老而濱死不知為之謀其愚不又甚乎然人之不知謀死也非昏而忘之則畏而諱之耳忘之而卒至諱之而終不我貸則雖欲忘且諱之而庸可得耶且人之畏死又非真能畏死者也當其驀焉而生蠢焉而長頹焉而老以死栩栩焉蘧蘧焉而愛河慾海之溺人無已時名利韁鎻之牽人無已時一旦灰寒火傳薪換臨了一局誰人能免自茲以往滅滅生生六道三途如轉轆轤又誰人能免跡其所為日相尋于生死之業而不求解脫之方謂之愍不畏死可也真能畏死者必求解脫生死之方求解脫則舍念佛何途之從舍淨土吾誰與歸念佛生淨土則得解脫得解脫則超然生死之外亦翛然生死之中而又何死之足畏是能真畏死者也是能畏死謀死而終得無畏者也是能了當大事者也是能不悖大慈能仁之教者也夫世人而可免夫生死則已世人而不免夫生與死也則淨土之業其可以不修而是書其可以弗讀也哉。
　　或曰淨土人人可修則了當生死之法顧若是易乎曰中庸言達道達德舉生知安行而繼以學困勉強成功之一以聖凡無殊性故故孟子又曰道一可見此法非難非易其實人人可為即經所謂眾生是淨土及眾生煩惱心中皆具如來德相是也般若經云滅度無量眾生實無眾生得滅度者葢度人只在自度內修淨土法門者雖止自度而使人皆學此法門自度其為度人也不既多乎故未悟者勿論即已悟而必自我度人其度也小我不必作度人相而即以自度者度人其度也太度而無度般若所云旨不出此然則論淨土者曰欲度眾生必先自度猶止說得一半。
　　或曰今人喜談即濁即淨不如捨濁取淨之有實益是圓不如別乎曰念佛門中諸根畢攝理悟同歸能捨濁取淨而即濁即淨之理亦具其中圓莫圓于是故即濁即淨之說尚是假圓而此淨土之圓為真圓或曰惟心淨土之說誠謬乎曰否究竟只是惟心淨土書中千萬語無非欲人歸依佛歸依佛無非心即佛耳蓮師最駁撥土言心之說而曰一心不亂是阿彌陀經之訣是心是佛是心作佛是觀經之訣可知心佛合一故能一心不亂不亂之心即是作佛之心即是無住平等之心即是惟心淨土之心故維摩經云欲得淨土但淨其心真鐵板語不容顛撲也。
　　或曰然則古今諸大知識痛辨惟心之說者非歟曰否從來言者之失徒在空談此心耳不思惟心淨土不可說現成空頭話須有修為工夫在念佛求生淨土正是修悟自性惟心之工夫處也此方念佛淨土華鮮念佛心弛淨土華萎鮮萎一由佛之念與不念念佛須是心念安得謂惟心之說之有謬乎故凡執心而議土與夫執土而議心其失均也大梅云任伊非心非佛我只是即心即佛吾亦曰任伊非心非土我只是即心即土請即以質之蓮池龍舒諸老何如若云此亦是隨人脚下盤旋語則宜一併掃去道不是不是。
　　觀經以十六觀為正因而又言三福三種心等都不復及修觀以方便多門六度萬行皆可回向西方故又末法般舟三昧經先滅無量壽經更留蓮池謂稱名易學觀想難成般舟先觀足輪亦觀經類耳而六字稱名則三尺童子辨之故無量壽經偏救末世由是觀之如來設教不可謂不寬淨土之門不可謂不廣獨稱名一法簡要可以通行故古今尊宿往往單提此門耳。
　　須知理外無事淺外無深故利鈍兼收非難非易若會事歸理則三福等俱入實相即是妙觀即稱名與觀想非屬二心其歸亦一且法何有末末法云者人末之世末之也先滅云云者或預懸以示儆欲不以世與人之末而末法耳非為是便當舍難趨易也但學者從一門而入專勤為之淨業自成不可于同堂中自生秦越崇此而抑彼。
　　是故有理而無事者非法之至是境而非心者非法之至可深而不可淺可別而不可圓者非法之至可權而不可實可聖而不可凡可自為而不可與人共為者均非法之至且而學無生即無滅生與死二乎了妄即真真與妄二乎溪山異而明月同禪與淨二乎即十萬億國土而彈指可生遠與近二乎以足指按地而成金色世界娑婆與極樂二乎難勝何非清泰之鄉瞿曇得無法藏之後釋迦與阿彌二乎常寂光中遍包三土而土土相資同居與寂光二乎法之至者聖凡一也物我一也理事心境一也深淺一也權實一也別圓一也以至一死生一真妄一禪淨一遠近一釋迦彌陀一娑婆極樂一同居寂光夫是之謂一心不亂。
　　果能依是真實做去始也攝心而念佛念佛則心自淨心淨則土隨淨大惠禪師云人于一日中心不馳求不妄想不緣諸境便與三世諸佛諸大菩薩相契即此火宅塵勞便是解脫出三界之處修淨土者宜亦如是靠住一佛心心無間行之既久便可將四大所合之身一拳粉碎四大所合之世界一脚踢翻然後隨所聞見鳥語蟬吟牧歌樵唱即西方之無常苦空法音天樂也竹籬茅葢即西方之金臺樓閣也飛泉鳴瀨即西方之寶池德水野芳嘉木即西方之寶網交羅妙華天雨也明師良友之儔木石鹿豕之侶即西方之諸上善人也何苦何樂何須何逆何邪魔何三毒等煩惱目前純是淨土則未來之決定往生可知到得厭世時無怖無亂不支不吾怡然拱手歸來故鄉不必問此際佛來迎與否能預知時日否聞異香奇樂否總是生平得力處到此決用得着決有好消息上品上生無疑也雖然此等曉曉皆為未看破人打之遶耳人但看得破守得定時凡苦樂淨穢疑信辨難紛紛之說且教一筆勾却如何。
　　順治己亥陽月陽羨淨業弟子周克復盥沐謹譔

　　淨土晨鐘目錄

卷第一
晨課
　　觀經上品上生章　　般若波羅蜜多心經　　楞嚴大勢至念佛章　　(念佛願文禮拜三歸俱同夕課)

夕課
　　佛說阿彌陀經　　往生淨土呪　　念佛文(禮拜三歸)　　又慈雲願文　　善導臨睡入觀文

原始一
　　阿彌陀佛成佛　　阿彌釋迦分現淨穢　　佛為韋提希說淨業　　九品往生　　佛為父王說念佛　　龍樹菩薩勸念佛　　念佛十種功德　　淨土往生之因　　阿彌度生之因　　釋迦勸人念佛之因　　釋迦開導淨土之因　　四土往生本末　　三界六道輪迴本末
卷第二
啟信二
　　淨土有益生前　　淨土不妨俗事　　淨土佛無妄語　　淨土一念必生　　淨土脚踏實地　　淨土非仙可比　　淨土因果不妄　　淨土如明鏡日月　　淨土正信為要　　淨土該戒定慧　　淨土獨推阿彌　　淨土苦樂相比　　淨土為難信法　　淨土了生死　　淨土念佛有力　　淨土諸聖尊宿同歸
卷第三
勸修三
　　勸急辨大事　　勸活物活計　　勸神隨業往　　勸兜率不如西方　　勸宿債須還富貴易墮　　勸為身後計　　勸佛心為心　　勸隨遇隨勸　　勸出世間孝　　勸人人念佛　　勸真實念佛　　勸學者念佛
卷第四
念佛法門四
　　十聲念佛誦偈　　十氣十念　　六時晨昏念佛　　懺罪念佛　　一相念佛　　攝心調息念佛　　參禪念佛　　總論持名念佛　　總論念佛事理一心　　禮念觀想　　觀想佛毫　　一心三觀念佛　　論約心觀佛　　論一心三觀　　論圓修三觀生四淨土
卷第五
功行法門五
　　孝養父母　　慈心不殺　　持戒十善　　發菩提心　　讀誦大乘　　淨心行善　　奉行眾善　　布施(以上正因)　　方便　　廉儉　　不妄取財　　省口腹淫慾　　兼福慧　　不慕尊榮不辭輕蔑　　禮懺　　施食　　放生　　居官(以上助修)
卷第六
策進六
　　策願力　　策勇猛精進　　策攝心悟心　　策三種念佛　　策出家　　策在家　　策老者病者
卷第七
飭終七
　　飭臨終往生正念　　飭臨終三疑四開　　飭十念往生　　飭父母往生　　飭眷屬往生　　飭護病者　　飭自念佛度冤親　　飭臨終請眾念佛　　飭未終思終
卷第八
正辨八
　　辨生淨土救眾生　　辨見性悟道　　辨不修淨土五惑　　辨禪淨同歸　　辨念佛有益參禪　　辨禪宗淨土遲速　　辨得悟正宜往生　　辨心境非二　　辨淨土專志西方　　辨念佛修觀非着相　　辨念佛不可輕視　　辨參究念佛　　辨念佛融通宗教　　辨念佛心性身名　　辨理事非二心　　辨宜繁宜簡　　辨往生早暮　　辨一念往生　　辨念力重大　　辨業性本空　　辨心量廣大淨土非遠　　辨自心佛現　　辨不往而往無生而生　　辨欣厭取捨　　辨不信佛論　　附佛入中國考
卷第九
了俗九
　　了色身之妄(如二顏丙文○無着○身有真假○齊生死○用形骸得失)　　了世染之妄(輪迴根本○蛇喻○對境○真空○四窮民○今日方間○出家後出家○悟後有修)　　了富貴之妄　　了浮生之妄　　了生死之妄(獄喻○防死○勾當自家事○醉生夢死○徹悟○生死根本)　　了物緣之妄(六根○五蘊皆空○真性○廢心用心)　　了心念之妄　　了邪教之妄(附寄庫○念經)
卷第十
持驗十
　　比丘往生(慧遠○慧永○曇順○僧叡○曇恒○道昞○道敬○慧恭○慧虔○曇鑒○慧光○道珍○曇鸞○智者大師○道喻○善導和尚○法照○少康○懷玉○道綽○惟岸○僧衒附啟芳圓果○懷感○辨才○大行○明瞻○智覺禪師○志通○悟恩○省常○遵式懺主○宗坦疏主○子元○法持○基法師○若愚○宗賾○知禮○有巖○智廉○懷義○宗本○元照○慧亨○智圓○可久○明本○善住○瑩珂○惟則○普度○楚琦○祖香○蓮大師○黃州僧○海寶)　　宰官往生(劉程之○張野○王仲回○馬子雲○白居易○張迪○王龍舒○葛蘻○胡闕○楊傑○文彥博○馬玗○鍾離瑾○閻邦榮○咎定國○馮楫○王敏仲○吳子才○蘇軾○朱綱○顧寶幢○朱元正○丁明登○唐時○附辨融覺浪余大成)　　士民往生(門公則○周續之○孫良○庾銑○宋滿○王闐○范儼○孫忠○沉銓○計公○金奭○劉通志○唐廷任○楊嘉禕○郭熙載○戈以安○孫大玗)　　尼僧往生(大明○淨真○悟性○能奉○法藏)　　婦女往生(隋后○葛濟之妻○姚婆○溫諍文妻○鄭氏○王氏夫人○馮氏夫人○陸氏宜人○樓氏○秦氏○鄭氏○于媼○方氏○薛氏○張母○孫氏母○徐氏○楊選一妻○湯公甫母)　　惡人往生(張善和○雄俊○仲明○吳瓊○陳企○附俘囚)　　物類往生(鸚鵡○鴝鵒○雞○蛇○又雞)
　　淨土晨鐘目錄(終)

 勸流通淨土晨鐘引

　　經典所在流通即屬善緣福報無量故語云能以大乘法傳一人者當十善傳十人者當百善傳大貴人大豪傑大力量者當千善重刊廣布者當萬善況淨土法門超出生死輪迴永不退轉直至成佛而後已是勸一人修淨土乃成就一眾生作佛也凡作佛者必度無量眾生彼所度之眾生皆由我而始其福報信不可窮盡故欲勸一切見者聞者廣大其心以佛之心為心使人人知之而盡生淨土龍舒所言自宜諦信不誣至法華華嚴二經尤佛說妙法中之最上乘觀音大士普度世間無剎不現往賢感通事跡歷[示*冀]昭然各為纂集以勸進修斯誠鈴鐸方來津梁末路之最方便門也戊戌秋予輯金剛持驗已有流通小引敬懇同人茲刻淨土法華華嚴觀音持驗諸紀搜採載籍徵信古今頗殫心手之微勞用志歸依於不朽但拙刻板在此地未能廣傳他省既並生莊嚴佛土之中安可缺法事流通之勝復告當世善信獲見諸本不吝廣為刻施或仍原本或易新編其見聞欣及有關持驗者尤冀續緝於後一句讚揚即是一句獲持善根一念鼓動即是一念消弭罪業於以續佛慧命自利利他所謂護法諸神既護法寶自護弘法載寶之人斷斷不爽昔賢為劈窠圖勸人念佛後以他人念佛多生淨土乃歸功施圖之人亦得生淨土法施功德不可思議如是願與同人共勗之。
　　同善道人　克復　敬懇

 淨土日誦晨課

　　　　淨業弟子　周克復　敬訂
　　南無本師釋迦牟尼佛(三稱)
　　開經偈
　　無上甚深微妙法　　百千萬劫難遭遇　　我今見聞得受持　　願解如來真實義

　　佛說觀無量壽佛經(上品上生章)

　　佛告阿難及韋提希上品上生者若有眾生願生彼國者發三種心即便往生何等為三一者至誠心二者深心三者迴向發願心具三心者必生彼國復有三種眾生當得往生何等為三一者慈心不殺具諸戒行二者讀誦大乘方等經典三者修行六念迴向發願願生彼國具此功德一日乃至七日即得往生生彼國時此人精進勇猛故阿彌陀如來與觀世音大勢至無數化佛百千比丘聲聞大眾無量諸天七寶宮殿觀世音菩薩執金剛臺與大勢至菩薩至行者前阿彌陀佛放大光明照行者身與諸菩薩授手迎接觀世音大勢至與無數菩薩讚歎行者勸進其心行者見已歡喜踴躍自見其身乘金剛臺隨從佛後如彈指頃往生彼國生彼國已見佛色身眾相具足見諸菩薩色相具足光明寶林演說妙法聞已即悟無生法忍經須臾間歷事諸佛遍十方界於諸佛前次第受記還至本國得無量百千陀羅尼門是名上品上生者。

　　般若波羅蜜多心經

　　觀自在菩薩行深般若波羅蜜多時照見五蘊皆空度一切苦厄舍利子色不異空空不異色色即是空空即是色受相行識亦復如是舍利子是諸法空相不生不滅不垢不淨不增不減是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死亦無老死盡無苦集滅道無智亦無得以無所得故菩提薩埵依般若波羅蜜多故心無罣礙無罣礙故無有恐怖遠離顛倒夢想究竟涅槃三世諸佛依般若波羅蜜多故得阿耨多羅三藐三菩提故知般若波羅蜜多是大神呪是大明呪是無上呪是無等等呪能除一切苦真實不虗故說般若波羅蜜多呪即說呪曰。
　　揭諦揭諦波羅揭諦波羅僧揭諦菩提薩婆訶

　　楞嚴大勢至菩薩念佛章

　　大勢至法王子與其同倫五十二菩薩即從座起頂禮佛足而白佛言我憶往昔恒河沙劫有佛出世名無量光十二如來相繼一劫其最後佛名超日月光彼佛教我念佛三昧譬如有人一專為憶一人專忘如是二人若逢不逢或見非見二人相憶二憶念深如是乃至從生至生同於形影不相乖異十方如來憐念眾生如母憶子若子逃逝雖憶何為子若憶母如母憶時母子歷生不相違遠若眾生心憶佛念佛現前當來必定見佛去佛不遠不假方便自得心開如染香人身有香氣此則名曰香光莊嚴我本因地以念佛心入無生忍今於此界攝念佛人歸於淨土佛問圓通我無選擇都攝六根淨念相繼得三摩地斯為第一。
　　念佛文願文禮拜三皈俱同夕課如在家人不能全誦或晨夕專持阿彌陀經往生呪佛號如夕課儀亦可

　　淨土夕課

　　南無蓮池海會佛菩薩(三稱)
　　無上甚深微妙法　　百千萬劫難遭遇　　我今見聞得受持　　願解如來真實義

　　佛說阿彌陀經

　　如是我聞一時佛在舍衛國祗樹給孤獨園與大比丘僧千二百五十人俱皆是大阿羅漢眾所知識長老舍利弗摩訶目犍連摩訶迦葉摩訶迦旃延摩訶俱絺羅離婆多周利槃陀伽難陀阿難陀羅睺羅憍梵波提賓頭盧頗羅墮迦留陀夷摩訶劫賓那薄拘羅阿菟樓馱如是等諸大弟子并諸菩薩摩訶薩文殊師利法王子阿逸多菩薩乾陀訶提菩薩常精進菩薩與如是等諸大菩薩及釋提桓因等無量諸天大眾俱爾時佛告長老舍利弗從是西方過十萬億佛土有世界名曰極樂其土有佛號阿彌陀今現在說法舍利弗彼土何故名為極樂其國眾生無有眾苦但受諸樂故名極樂又舍利弗極樂國土七重欄楯七重羅網七重行樹皆是四寶周帀圍繞是故彼國名為極樂又舍利弗極樂國土有七寶池八功德水充滿其中池底純以金沙布地四邊階道金銀琉璃玻瓈合成上有樓閣亦以金銀琉璃玻瓈[王*車]璖赤珠瑪瑙而嚴飾之池中蓮華大如車輪青色青光黃色黃光赤色赤光白色白光微妙香潔舍利弗極樂國土成就如是功德莊嚴又舍利弗彼佛國土常作天樂黃金為地晝夜六時雨天曼陀羅華其土眾生常以清旦各以衣裓盛眾妙華供養他方十萬億佛即以食時還到本國飯食經行舍利弗極樂國土成就如是功德莊嚴復次舍利弗彼國常有種種奇妙雜色之鳥白鶴孔雀鸚鵡舍利迦陵頻伽共命之鳥是諸眾鳥晝夜六時出和雅音其音演暢五根五力七菩提分八聖道分如是等法其土眾生聞是音已皆悉念佛念法念僧舍利弗汝勿謂此鳥實是罪報所生所以者何彼佛國土無三惡道舍利弗其佛國土尚無惡道之名何況有實是諸眾鳥皆是阿彌陀佛欲令法音宣流變化所作舍利弗彼佛國土微風吹動諸寶行樹及寶羅網出微妙音譬如百千種樂同時俱作聞是音者自然皆生念佛念法念僧之心舍利弗其佛國土成就如是功德莊嚴舍利弗於汝意云何彼佛何故號阿彌陀舍利弗彼佛光明無量照十方國無所障礙是故號為阿彌陀又舍利弗彼佛壽命及其人民無量無邊阿僧祇劫故名阿彌陀舍利弗阿彌陀佛成佛已來於今十劫又舍利弗彼佛有無量無邊聲聞弟子皆阿羅漢非是算數之所能知諸菩薩眾亦復如是舍利弗彼佛國土成就如是功德莊嚴又舍利弗極樂國土眾生生者皆是阿[鞥-合+(白-日+田)]跋致其中多有一生補處其數甚多非是算數所能知之但可以無量無邊阿僧祗說舍利弗眾生聞者應當發願願生彼國所以者何得與如是諸上善人俱會一處舍利弗不可以少善根福德因緣得生彼國舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂其人臨命終時阿彌陀佛與諸聖眾現在其前是人終時心不顛倒即得往生阿彌陀佛極樂國土舍利弗我見是利故說此言若有眾生聞是說者應當發願生彼國土舍利弗如我今者讚歎阿彌陀佛不可思議功德之利東方亦有阿閦[鞥-合+(白-日+田)]佛須彌相佛大須彌佛須彌光佛妙音佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗南方世界有日月燈佛名聞光佛大燄肩佛須彌燈佛無量精進佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗西方世界有無量壽佛無量相佛無量幢佛大光佛大明佛寶相佛淨光佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗北方世界有燄肩佛最勝音佛難沮佛日生佛網明佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗下方世界有師子佛名聞佛名光佛達磨佛法幢佛持法佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗上方世界有梵音佛宿王佛香上佛香光佛大燄肩佛雜色寶華嚴身佛娑羅樹王佛寶華德佛見一切義佛如須彌山佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗於汝意云何何故名為一切諸佛所護念經舍利弗若有善男子善女人聞是經受持者及聞諸佛名者是諸善男子善女人皆為一切諸佛之所護念皆得不退轉於阿耨多羅三藐三菩提是故舍利弗汝等皆當信受我語及諸佛所說舍利弗若有人已發願今發願當發願欲生阿彌陀佛國者是諸人等皆得不退轉於阿耨多羅三藐三菩提於彼國土若已生若今生若當生是故舍利弗諸善男子善女人若有信者應當發願生彼國土舍利弗如我今者稱讚諸佛不可思議功德彼諸佛等亦稱讚我不可思議功德而作是言釋迦牟尼佛能為甚難希有之事能於娑婆國土五濁惡世劫濁見濁煩惱濁眾生濁命濁中得阿耨多羅三藐三菩提為諸眾生說是一切世間難信之法舍利弗當知我於五濁惡世行此難事得阿耨多羅三藐三菩提為一切世間說此難信之法是為甚難佛說此經已舍利弗及諸比丘一切世間天人阿修羅等聞佛所說歡喜信受作禮而去。
　　佛說阿彌陀經

　　拔一切業障根本得生淨土陀羅尼(出小無量壽經)

　　曩謨阿彌跢婆夜哆他伽哆夜哆地夜他阿彌唎都婆毗阿彌唎哆悉躭婆毗阿彌唎哆毗迦蘭帝阿彌唎哆毗迦蘭哆伽彌膩伽伽那枳多迦隷娑婆訶(三遍)

　　念佛文

　　阿彌陀佛身金色　　相好光明無等倫　　白毫宛轉五須彌　　紺目澄清四大海　　光中化佛無數億　　化菩薩眾亦無邊　　四十八願度眾生　　九品咸令登彼岸
　　南無西方極樂世界大慈大悲阿彌陀佛(課千聲或五百聲)
　　南無觀世音菩薩
　　南無大勢至菩薩
　　南無清淨大海眾菩薩(各十稱畢舉蓮大師西方願文)
　　稽首西方安樂國　　接引眾生大導師　　我今發願願往生　　唯願慈悲哀攝受
　　弟子(某甲眾等)普為四恩三有法界眾生求於諸佛一乘無上菩提道故專心持念阿彌陀佛萬德洪名期生淨土又以業重福輕障深慧淺染心易熾淨德難成今於佛前翹勤五體披瀝一心投誠懺悔我及眾生曠劫至今迷本淨心縱貪嗔癡染穢三業無量無邊所作罪垢無量無邊所結冤業願悉消滅從於今日立深誓願遠離惡法誓不更造勤脩聖道誓不退惰誓成正覺誓度眾生阿彌陀佛以慈悲願力當證知我當哀憫我當加被我願禪觀之中夢寐之際得見阿彌陀佛金色之身得歷阿彌陀佛寶嚴之土得蒙阿彌陀佛甘露灌頂光明照身手摩我頭衣覆我體使我宿障自除善根增長疾空煩惱頓破無明圓覺妙心廓然開悟寂光真境常得現前至於臨欲命終預知時至身無一切病苦厄難心無一切貪戀迷惑諸根悅豫正念分明捨報安詳如入禪定阿彌陀佛與觀音勢至諸聖賢眾放光接引垂手提携樓閣幢幡異香天樂西方聖境昭示目前令諸眾生見者聞者歡喜感嘆發菩提心我於爾時乘金剛臺隨從佛後如彈指頃生極樂國七寶池內勝蓮華中華開見佛見諸菩薩聞妙法音獲無生忍於須臾間承事諸佛親蒙授記得授記已三身四智五眼六通無量百千陀羅尼門一切功德皆悉成就然後不違安養回入娑婆分身無數徧十方剎以不可思議自在神力種種方便度脫眾生咸令離染還得淨心同生西方入不退地如是大願世界無盡眾生無盡業及煩惱一切無盡我願無盡願今禮佛發願修持功德回施有情四恩總報三有齊資法界眾生同圓種智。
　　南無阿彌陀佛(禮願九拜作九品往生觀)　　南無觀世音菩薩　　南無大勢至菩薩　　南無清淨大海眾菩薩(各禮一拜次稱三皈)
　　自歸於佛　當願眾生　體解大道　發無上心　　自歸於法　當願眾生　深入經藏　智慧如海　　自歸於僧　當願眾生　統理大眾　一切無礙　　和南聖眾(各禮一拜)

　　又慈雲懺主願文(不能誦前願文者用此亦可)

　　弟子某一心歸命西方極樂世界阿彌陀佛願以淨光照我慈誓攝我我今正念稱如來名為菩提道求生淨土佛昔本誓若有眾生欲生我國至心信樂稱我名號乃至十念若不生者不取正覺以此念佛因緣得入如來大誓海中承佛慈力眾罪消滅淨因增長若臨欲命終自知時至身無病苦心不貪戀意不顛倒如入禪定佛及聖眾手執金臺來迎接我於一念頃生極樂國華開見佛即聞佛乘頓開佛慧廣度眾生滿菩提願。

　　善導和尚臨睡入觀文

　　弟子某生死凡夫罪障深重輪迴六道苦不可言今遇知識得聞阿彌陀佛名號本願功德一心稱念求願往生願佛慈悲不捨哀憐攝受弟子某不識佛身相好光明願佛示現令我得見及見觀音勢至諸菩薩眾彼世界中清淨莊嚴光明妙相等令我了了得見(正念入觀而寢不得雜想但久遠專志必如所願)。

　　 

　　淨土晨鐘卷第一

　　　　荊溪同善道人周克復纂
　　　　男周　石訂
　　　　吳郡潛確居士陳濟生參

　　淨土原始

　　極樂是我故鄉阿彌號為慈父故欲超生死無如淨土一門世人浸沒五濁窟宅中如少亡之子問其祖父里邑室廬茫然不復記憶雖欲向往其路何由今折衷經籍溯其源流庶樂國歷歷如在目前而後信心可發也述原始第一。

　　阿彌陀佛成佛之始

　　鼓音王經云過去劫中有國名妙喜王名憍尸迦祖父清泰國王父月上轉輪王母殊勝妙顏時有佛出世名世自在王憍尸迦心發道意棄捨國位投佛出家號曰法藏比丘(即阿彌陀佛)又大彌陀經云法藏比丘於自在王佛所發無上意一切世間無能及者時佛說二百一十億諸佛剎土應其心願法藏稽首禮佛廣說四十八願(具載本經)若不爾者誓不成佛是時大地震動天雨妙華空中同聲讚言決定成佛。

　　阿彌現淨土釋迦現穢土之始

　　悲華經云往昔劫中有轉輪王名無諍念大臣名寶海為善知識同於寶藏佛所發菩提心無諍念發願云我修大乘取於淨土終不願於穢土成阿耨多羅三藐三菩提世界眾生無諸苦惱我不得如是佛剎乃不成正覺今既果滿號阿彌陀故現淨土寶海大臣願於穢土成熟有情今已果滿號釋迦牟尼於此濁惡世中成佛菩提。

　　佛為韋提希聖后說淨業正因

　　觀無量壽佛經云爾時韋提希號泣向佛白言世尊願為我廣說無憂惱處我當往生不樂閻浮濁惡世也爾時世尊放眉間光徧照十方無量世界諸佛國土皆於中現韋提希見已白佛言是諸佛土雖復清淨皆有光明我今樂生極樂世界阿彌陀佛所惟願世尊教我思惟教我正受佛告韋提希阿彌陀佛去此不遠汝當繫念諦觀彼國我今廣為汝說亦令未來凡夫脩淨業者得生西方極樂國土欲生彼國者當脩三福一者孝順父母奉事師長慈心不殺脩十善業二者受持三歸具足眾戒不犯威儀三者發菩提心深信因果讀誦大乘勸進行者如此三事名為淨業正因佛告阿難及韋提希諦聽諦聽善思念之。

　　九品往生

　　觀經云上品上生者若有眾生發三種心即便往生一者至誠心二深信心三迴向發願心復有三種眾生當得往生一者慈心不殺具諸戒行二者讀誦大乘方等經典三者修行六念(念佛法僧天施戒為六念)迴向發願願生彼國具此功德一日乃至七日即得往生○上品中生者不必受持讀誦方等經典善解義趣於第一義心不驚動深信因果不謗大乘以此功德迴向求生極樂國行此行者即得往生○上品下生者亦信因果不謗大乘但發無上道心以此功德迴向願求生極樂國行者命欲終時即得往生○中品上生者若有眾生受持五戒持八戒齋修行諸戒不造五逆無眾過患以此善根迴向願求生於西方極樂世界臨命終時即得往生○中品中生者若有眾生若一日一夜持八戒齋若一日一夜持沙彌戒若一日一夜持具足戒威儀無缺以此功德迴向願求生極樂國戒香熏修如此行者命欲終時即得往生○中品下生者若有善男子善女人孝養父母行世仁慈此人命欲終時遇善知識為其廣說阿彌陀佛國土樂事亦說法藏比丘四十八願聞此事已尋即命終即得往生○下品上生者或有眾生作重惡業雖不誹謗方等經典如此愚人多造惡法無有慙愧命欲終時遇善知識為說大乘十二部經首題名字以聞如是諸經名故除却千劫極重惡業智者復教合掌叉手稱南無阿彌陀佛稱佛名故除五十億劫生死之罪即得往生○下品中生者或有眾生毀犯五戒八戒及具足戒如是愚人偷僧祇物盜現前僧物不淨說法無有慙愧以諸惡業而自莊嚴如此罪人以惡業故應墮地獄命欲終時地獄眾火一時俱至遇善知識以大慈悲即為讚說阿彌陀佛十力威德廣讚彼佛光明神力亦讚戒定慧解脫解脫知見此人聞已除八十億劫生死之罪即得往生○下品下生者或有眾生作不善業五逆十惡具諸不善如此愚人以惡業故應墮惡道經歷多劫受苦無窮臨命終時遇善知識種種安慰為說妙法教令念佛彼人苦逼不遑念佛善友告言汝若不能念彼佛者應稱無量壽佛如是至心令聲不絕具足十念稱南無阿彌陀佛稱佛名故於念念中除八十億劫生死之罪命終之時即得往生。

　　佛為父王說念佛

　　寶積經云世尊父王頂禮佛足一心合掌而白佛言云何脩行當得諸佛之道佛言一切眾生皆即是佛今當念西方世界阿彌陀佛常勤精進當得佛道王言一切眾生云何是佛佛言一切法無生無動搖無取捨無相貌無自性可於此佛法中安住其心勿信於他爾時父王與七萬釋種聞說是法信解懽喜悟無生忍佛現微笑而說偈曰釋種決定智是故於佛法決信心安住人中命終已得生安樂國面奉阿彌陀無畏成菩提。

　　龍樹菩薩勸念佛

　　大智度論云佛是無上法王諸大菩薩為法臣諸臣所尊重者惟佛法王是故菩薩應當念佛又云有諸菩薩自念往昔謗般若墮惡道經無量劫雖修餘行未能得出後遇善知識教行念佛三昧即得併遣罪障方得解脫又偈云若人願作佛心念阿彌陀即時為現身故我歸命禮若人欲疾得不退轉地者應以恭敬心執持稱名號若人種善根疑則花不開信心清淨者花開即見佛。

　　佛示人念佛十種功德

　　經云若人受持一佛名號者見世當獲十種功德利益一晝夜常得諸天大力神將併諸眷屬隱形守護二常得二十五大菩薩如觀世音等及一切菩薩常隨守護三常為諸佛晝夜護念阿彌陀佛常放光明攝受此人四一切惡鬼若夜叉羅剎皆不能害一切毒蛇毒龍悉不能害五一切火難水難冤賊刀箭牢獄杻械橫死枉死悉皆不受六先所作罪皆悉消滅所殺冤命彼蒙解脫更無執對七夜夢正直或復夢見阿彌陀佛勝妙色身八心常歡喜顏色光澤氣力充盛所作吉利九常為一切世間人民恭敬供養禮拜猶如敬佛十命終之時心無怖畏正念現前得見阿彌陀佛及諸菩薩聖眾手持金臺接引往生西方淨土盡未來際受勝妙樂。

　　淨土往生之因

　　大藏言西方淨土事不止十餘經其大略謂彼處以七寶莊嚴無地獄餓鬼禽畜以至蜎飛蝡動之類常清淨自厭無一切穢雜故名淨土其人皆蓮華中生長生不老衣食宅宇隨意化成其景序長春無復寒暑大受快樂無一切苦惱故名極樂世界其佛名阿彌陀者梵語也此云無量以此佛光明照見十方世界無有限量凡念佛眾生無不知之故又名無量光佛此佛壽命與其國中人民壽命皆無有限量雖恒河沙劫亦無有盡故又名無量壽佛此佛有大誓願度人其威神不可思議故至心信向念其名號者現世必消除災難禳却冤鬼安靜形神增延福壽西方七寶池中則生蓮華一朵他日於其中託生直脫輪迴之外若此者皆有事跡非虗言也盡大藏中八萬四千法門無如此之要捷者而人或不知知而不行可痛惜也(龍舒淨土文)。

　　阿彌陀佛度生之因

　　經云法藏比丘對世自在王佛發四十八大願每願皆為濟度眾生發此願已乃精進以了生死次入菩薩地了生死者乃生死自如也入菩薩地者內則修慧外則修福也修慧者使慧性日廣一日至成佛時則慧性含虗空世界無所不知無所不見也修福者託生於一切眾生中同其形體通其語言以設教化故上自天帝下至微細蟲蟻皆託生其中如此無量劫來設化眾生夫設化眾生無非得福也得福而不受用故其福愈積而愈大久則徧虗空世界矣福大則威神大又經云阿彌陀佛歷大阿僧祇劫行菩薩行忍力成就不計眾苦常以和顏愛語饒益眾生善護口業不譏他過善護身業不失律儀善護意業清淨無染手中常出一切衣服飲食寶幢音樂及一切最上所須之物以此施惠眾生令生歡悅以行教化故致無量眾生發無上菩提之心如是善行歷無數劫功德圓滿威神熾盛方得成就所願而入佛位是初發願以至成佛無非為眾生者故十方無央數世界諸天人民以至蜎飛蝡動之類無所不度人能精心念其名號想其形相現世必見佛之真身以佛威靈無所不在而人心念與佛純熟則自然交通也若身後經生其國皆於寶池蓮華中化生其容皃端好非天人可比皆受自然清虗之身無極之壽徧彼剎中皆諸上善人無有婦女皆洞視徹聽遙相瞻見遙相聞語聲雖歷萬劫已所從來靡不知之復知十方世界去來現在之事以其慧性通徹故爾又阿彌陀佛誓願云已生我國欲往他方生者如其所願永不復墜三惡道何則生淨土者必證無生法忍無生法忍者乃了生死也了生死者雖入生死界中此一性已不昧矣性既不昧何由而為惡乎況又仗佛力故墜墮必無由是設化一切眾生而入一切眾生生死界中或生天上或生人間或生大富貴中或生清淨中或長生不滅或滅而復生隨意所欲生死自如此所以貴於修淨土也(纂龍舒文)。

　　釋迦勸人念佛之因

　　阿彌陀佛現在西方西方為淨土釋迦所生國與我中國同土皆屬娑婆世界皆為穢土穢土眾生必憶佛念佛一心不亂彌陀方來接引往生西方然彌陀聖號及淨土往生之事此土誰知緣釋迦如來說彌陀諸經殷勤苦口勸人念佛迦文不妄的確可信此震旦念佛法門之所由始也阿者無也彌陀者量也阿彌陀佛者無量覺也無量有二義無量壽體也無量光用也只無量光壽四字便是如來萬德洪名專持此四字即生淨土者何也葢因彌陀發四十八願攝受眾生有云眾生欲生我國但能志心稱我名號即生我國受福快樂壽命無量佛有此本願故眾生念佛即得往生此是仗佛願力非眾生之自力自力難成仗佛易就故也。

　　釋迦開導淨土之因

　　唐宜之南無篇云向於淨土書中聞阿彌陀佛取淨土釋迦佛取穢土君臣弘願攝受兩土眾生而未詳也又讀悲華經始知阿彌陀佛為轉輪聖王時供養寶藏如來黃金為地七寶為樓自燃身燈竟夜供養然猶迴向為忉利大梵天王統領四天下而已爾時賴釋迦佛為寶海梵志乞夢陳白輪王感悟乃於寶藏如來前取西方淨土是則西方淨土成自彌陀而開導由釋迦也不惟是爾時輪王千子與八萬四千小王無一人不由寶海開示發心者太子即觀世音二王子即大勢至三王子即文殊八王子即普賢也不惟是爾時寶海有八十子與三億弟子無一人不由寶海開示同時發心者凡賢劫千佛與當來彌勒尊佛皆寶海弟子也秪因諸菩薩皆發心取清淨佛土而此娑婆世界厚重煩惱為佛菩薩之所擯棄於是寶海憂愁憔悴發願久在生死忍受諸苦不捨如是眾生願入阿鼻願為畜生願為餓鬼願為貧窮鬼神願為人中卑賤願施恒沙七寶願施恒沙身命以度眾生今人朝夕頂禮彌陀觀音勢至為大依怙若不讀此經安知三聖證果之因至念釋迦如來施足施首施手施耳施鼻舌施血肉施髓腦調伏我等豈能不慟哭乎然則釋迦當日以淨土開導三聖後說彌陀諸經又專為娑婆眾生而發是即以開示佛菩薩者而開示我等也以阿彌接引之大力合釋迦指點之悲心如此深恩眾生若何辜負也耶。

　　四土往生本末

　　經云應觀法界性一切惟心造法界有十又分四種國土一曰常寂光土為佛法界二曰實報無障礙土為菩薩法界三日方便有餘土為聲聞緣覺二法界謂之四聖四曰凡聖同居土為天人阿修羅地獄餓鬼畜生六法界謂之六凡如是十界四土於凡夫一念識心悉皆具足故凡一土各具四土唯隨染淨緣以分淨穢維摩詰云隨其心淨則佛土淨此之謂也四土各有淨穢常寂光者諸佛如來所居(常即法身德寂即解脫德光即般若德)真常究竟極為淨土亦有淨穢者以究竟分證異也(究竟如來所證乃上品寂光圓教人所證名中品寂光別教則證下品寂光耳)實報無障礙者菩薩居之(行真實法感得勝報色心不相妨礙故言無障礙)等分十地皆屬大乘其淨穢以次第頓入分也(次第者別教菩薩頓入者圓教菩薩)方便有餘者二乘所居已出三界之外(修方便道斷四住惑故曰方便無明未盡故曰有餘)其淨穢相者體巧柝拙也(體觀感淨拙觀感穢)凡聖同居淨土者即極樂國是安養清淨池流八德樹列七珍次於泥洹皆正定聚(生安養者煩惱調伏近於涅槃故名為次聚有三如此土博地凡夫屬邪定聚發心修行未不退者屬不定聚不退轉者稱正定聚)穢土即娑婆世界其淨穢以五濁輕重而分也然佛法遍一切界下三土皆常寂光所遍故如來居寂光時垂應下三土釋迦現身垂應娑婆阿彌現身垂應極樂是也同居穢土之人欲生極樂淨土須以念佛三昧或執持名號一心不亂或端坐西向觀想彌陀如此二行方能輕其三毒澄其五濁臨終正念乃得往生若因此三昧破斷見思二惑即能往生方便土更破塵沙煩惱并破根本無明即得生實報土破盡無明方得生寂光淨土又有淨土橫出三界穢土竪出三界之異竪者自下昇高如登九級臺其出難橫者從東至西如履坦途其出易據觀經往生九品橫出有三種如上品上生垂終乘金剛臺往生彼國見佛聞妙法已即悟無生此橫出三界生實報莊嚴淨土也上品中生者坐紫金臺往生彼國經宿乃開經一小劫得無生法忍此橫出生方便有餘淨土也上品下生以下皆橫出三界生凡聖同居淨土也(極樂雖有天人之殊既無婬欲故無欲界生彼者次于泥洹皆正定聚則不隨禪而受生故無色界無無色界可即同居而證入上三土耳)竪出三界有四種人即藏通別圓四教雖頓漸不同各有階級然後得出三界生死修為難而失墜易何如專心念佛仗佛提擕從橫而出生彼華池實報與寂光恒見十地直下可登之為愈乎按此十界四土之說諸淨土書多略而未載然眾生既願生彼土即當以成佛為期同居淨土之人不得生寂光未為究竟故往生後境地修持者不可不知況四土一土不出惟心所造此實凡聖同歸之途頓漸雙融之旨也。

　　三界六道輪迴本末

　　眾生因情生十二緣造成三界六道輪迴之業不得斷絕往西方則情滅而性現故永劫無輪迴有十二緣之業造成三界六道輪迴之報不得解脫生西方則業斷而報空故永劫無墜墮十二緣者曰無明曰行曰識曰名色曰六入曰觸曰受曰愛曰取曰有曰生曰老死是也無明謂暗昧真性行謂動作識謂魂識名謂受想行識色謂色身六入謂六根眼耳鼻舌身意也觸謂觸六根者因暗昧真性故不能寂然不動乃生魂識因有名色遂有六入因六入故有觸因觸故受因受故愛因愛故取因取故當有之因此復受生因生故有老死相牽緣不斷故名十二緣三界者自阿鼻大地獄至他化自在天皆名欲界以有情欲也上有色界止有色身無男女之形又上有無色界亦無色身止有魂識如鬼神此名三界所謂輪迴者何曰天曰人曰阿修羅曰餓鬼曰畜生曰地獄是名六道餓鬼以下亦名三途瞋殺傲慢造有微福感修羅道慳貪不捨損人利己感餓鬼道愚呆無知酬償宿債感畜生道五逆十惡輕重不等感地獄道四道皆苦天道修十善而致感報受樂樂勝則不暇修行福盡則仍墜落人道樂少苦多能勇猛精進可以修行而不發肯心報盡則轉墮三途人天為勝餘四為劣或劣者悔過而徵勝或勝者造惡而徵劣如車輪迴轉升沉非一經云三界無安猶如火宅此之謂也業報可畏如此曷不回頭猛省求生西方(已上克復纂)。

　　淨土晨鐘卷第一
　　淨土晨鐘卷第二
　　淨土啟信二

　　蓮池以信願行為適淨土者之資糧三者缺一不可而信尤要焉非信則願力不生起行無本樝菴云淨土無難易難易在人難者疑情咫尺萬里易者信心萬里咫尺故證不退轉地者須有不退轉之心以為之先導信是也信由自發非由他人然長夜必須秉燭幽谷必待日光淨土之說如來金口所宣古今諸大知識所論其明白不啻日與燭矣而信心猶或不啟其真扣槃揣籥之徒與今取龍舒所載而補其未及述啟信第二。

　　淨土有益生前不可不信

　　淨土之說不知者止以為身後之事不知其大有益於生前也何則佛之所以訓人者無非善與儒教之所以訓人何異唯名有不同耳故誠以淨土為心則見於日用間者意之所念口之所言身之所為無適而非善善則為君子為大賢現世則人敬之神祐之福祿可增壽命可永其次為業緣所奪而不能專力於此苟有志焉者亦惡緣可自此而省善緣可自此而增惡緣省而不已終必至於絕其惡善緣增而不已終必至於純乎善非君子大賢而何又其次不知禮儀之所在不知刑罰之可畏惟氣力是尚惟勢利是趨苟知以淨土為心則亦必知省己而自咎所為雖不能皆合於禮儀亦必近於禮儀矣雖不能盡超乎刑罰亦必遠於刑罰矣漸可以脫小人之域而終為君子之歸庸人稍知佛理者世必目為善人此其效也由是言之則從佛之言而以淨土為心者孰謂無益於生前乎或曰儒教豈不益於生前何必淨土哉曰此世間法耳非出世間法世間法則不出於輪迴出世間法則直脫輪迴之外淨土既益於生前又益於後身者以其兼世間出世間法故也。

　　淨土不妨俗事不可不信

　　淨土之說有理有跡論其理則見於日用而未甞離前篇所言是也論其跡則辨於早晨一茶之頃而不必拘於終日十念法門是也葢修持法門有九品人人皆可以修雖罪惡之人佛亦不棄回心向善則為善矣故此十念法門人皆可行譬如久為暗室一燈照之則明矣所以修者不離亦不妨一切俗事故在官不妨職業在士不妨修讀在商買不妨販賣在農人不妨耕種在公門不妨事上在僧徒不妨參禪凡一切所為皆不相妨故一茶一飯之頃不費時刻遂可以為萬萬劫不壞之資人何為而不修乎今在販物者一錢而得兩錢之息則必喜之以為倍利或兩錢而得一錢之價則必憂之以為喪本是於外物小有得失而不勝其憂喜也何於吾身之光陰有限則汩沒以過其失大矣而不以為憂於淨土之因緣難遇幸而知之其得大矣而不以為喜何不思之甚也可痛惜哉。

　　淨土佛無妄語不可不信

　　人驟聞淨土景象多不信者葢拘於目前所見遂謂目前所不見者亦如此而已如陋巷糞壤之居者安知有廣廈之清華小器藜藿之食者安知有食前之方丈敝篋錙銖之蓄者安知有天府之充溢處此娑婆濁世安信有清淨佛土所以生長於胞胎不知彼有蓮華之化生壽不過百年不知彼有河沙之壽數衣食必由於營作不知彼有自然之衣食快樂常雜於憂惱不知彼有純一之快樂然則佛之所言不可以目前不見而不信也況佛切戒人以妄語必不自妄語以誑人世人妄語者非以規利則以避害佛無求於世何規利之有佛視死生如刀斫虗空何避害之有是佛無所用其妄語也故先賢云佛言不信何言可信昔有以忠臣為姦黨者刻之於石天雷擊之今以金寶綵色鐫刻裝繪以為輪藏貯佛之言供以香華嚴以神龍使其言之妄則又甚於姦黨之碑何為歷千百歲而天雷不擊之哉以其言之誠也是故淨土之說更無可疑者況自古及今修此者感應甚多尤不可不信也。

　　淨土一念必生不可不信

　　淨土傳云阿彌陀佛與觀音勢至二菩薩乘大願船泛生死海就此娑婆世界呼引眾生上大願船送至西方如肯往者無不得生也觀此則是佛與菩薩憫念眾生沉淪苦海無由得出故自以誓願威力招誘夫生淨土人唯恐不信耳若信心肯往雖有罪惡亦無不得生葢不慈悲不足為佛不濟度眾生不足為佛不有大威力不足為佛為其慈悲故見眾生沉於苦海而必欲濟度為其有大威力故能遂濟度之心成濟度之功此所以為佛也經云大醫王能治一切病不能治命盡之人佛能度一切眾生不能度一切不信之人信者一念也若人在生時心念要去身則隨去心念欲往身則隨往是身常隨念然猶有念欲去而身被牽繫者若身壞時唯一念而已一念到處則無不到是以一念在淨土則必生淨土況佛與菩薩又切切招人往生乎。

　　淨土脚踏實地不可不信

　　世有專於參禪者云惟心淨土豈復更有淨土自性阿彌不必更見阿彌此言似是而非也何則西方淨土有理有跡論其理則能淨其心故一切皆淨誠為唯心淨土矣論其跡則實有極樂世界佛丁寧言之豈妄語哉人人可以成佛所謂自性阿彌固不妄矣然猝未能至此譬如良材可以彫刻物象而極其華麗必加彫刻之功然後能成不可指良材而遂謂極物象之華麗也又或信有淨土而泥唯心之說謂西方不足生者謂參禪悟性超佛越祖阿彌不足見者皆失之矣何則此言甚高竊恐不易到彼西方淨土無貪無戀無嗔無癡吾心能無貪無戀無嗔無癡乎彼西方淨土思衣得衣思食得食欲靜則靜欲去則去吾思衣而無衣則寒惱其心思食而無食則飢惱其心欲靜而不得靜則群動惱其心欲去而不得去則繫累惱其心是所謂唯心淨土者誠不易到也彼阿彌陀佛福重山海力挈天地變地獄為蓮華易於反掌觀無盡之世界如在目前吾之福力尚不能自為常恐宿業深重墜於地獄況變作蓮華乎隔壁之事猶不能知況見無盡世界乎是所謂自性阿彌者誠不易到也然則吾心可以為淨土而猝未能為淨土吾性可以為阿彌而猝未能為阿彌烏得忽淨土而不修捨阿彌而不欲見乎故修西方見佛而得道則甚易若止在此世界欲參禪悟性超佛越祖為甚難況修淨土者不礙於參禪何參禪者必薄淨土而不修也大阿彌陀經云十方有無量菩薩往生阿彌陀佛國彼菩薩尚欲往生我何人哉不欲生彼是果勝於諸菩薩乎由之言之唯心淨土自性彌陀之說大而不要高而不切修未到者誤人多矣不若脚踏實地持誦修行則人人必生淨土徑脫輪迴與虗言無實者天地相遠矣。

　　淨土非仙可比不可不信

　　佛眼見無量劫事故自古及今無所不見又戒人妄語必不自妄語以誑人又戒人有我必不自有我以夸人故其言誠可師法按楞嚴經云有十種仙皆壽千萬載數盡復入輪迴為不曾了得真性故與六道眾生同名七趣是皆輪迴中人也世人學仙者萬不得一縱使得之亦不免輪迴為著於形神而不能捨去也夫形神者乃真性中所現之妄想非為真實故寒山詩云饒汝得仙人恰似守屍鬼非若佛家之生死自如而無所拘也近數百年來得仙者唯鍾離呂公而學鍾離呂公者豈止千萬子親知間數亦不少終皆死亡埋於下土是平生空費心力也欲求長生莫如淨土生淨土者壽數無量其為長生也大矣不知修此法門而學神仙是捨目前之美玉而求不可必得之碔砆豈不惑哉況神仙者有所得則甚秘而不傳謂泄天機而有罪佛法門唯恐傳之不廣直欲度盡眾生而後已是其慈悲廣大不易測量非神仙之可比也。

　　淨土因果不妄不可不信

　　人有不信因果從而不信淨土者夫因果烏可以不信乎經云要知前世因今生受者是要知後世果今生作者是若不信此語何不以目前之事觀之人生所以有貧富有貴賤有苦樂勞逸有榮辱壽夭其禍福種種不同雖曰天命天豈私於人哉葢以人前生所為善惡不同故今生受報福禍亦不同而天特主之耳是以此身謂之報身報身者報我前世所為故生此身也惟前世所為不能純乎善故不得純受其福報乃有富貴而苦夭者有貧賤而壽樂者有榮寵而悴辱者其為果報各隨其所為如影從形纖毫不差故云種桃得桃種李得李未有種麻而得豆種麥而得稷者唯種時少收穫時多故作善惡時甚小受禍福之報甚大故云春種一粒粟秋收萬顆子人生為善惡果報還如此葢造化自然之理也此理可信則淨土之說必可信乃人有見目前善惡未有報者遂不信因果而因以不信淨土殊不知未有報者非無報也但遲速耳佛謂阿難云人有今世為善死墮地獄者今世為惡死生天堂者阿難問何故佛言今世為善死墮地獄者今世之善未熟前世之惡已熟也今世為惡死生天堂者今世之惡未熟前世之善已熟也熟處先受報譬如欠債急處先還左氏謂欒武子有德可以庇其子故其子黶雖為惡而可以免禍黶之子盈為善而黶之惡乃累之故盈雖善而及於難止就目前可見善惡之報尚如此況隔世乎書曰天道福善禍淫老子曰天網恢恢疎而不漏是三教皆言此理豈可以目前未見果報而遂不信因果因以不信淨土乎。

　　淨土如明鏡日月不可不信

　　或云人此間念佛西方七寶池中如何便生蓮華一朵予告云此不難知也譬如大明鏡凡有物來便現其影鏡何嘗容心哉阿彌陀佛國中清淨明潔自然照見十方世界猶如明鏡覩其面像是故此間念佛西方七寶池自然生蓮華一朵無足疑也或又云念往生真言者阿彌陀佛常住其頂衛護其人若無量世界眾生念此真言佛豈能一一徧住其頂乎曰譬如天上一月普現一切水中亦自然耳或又云修行精進臨終之時佛與菩薩來迎如十方世界有無量眾生精進烏能皆知其期而往迎乎曰譬如天上一日普照無量境界亦自然耳況佛之威神不止如日月則徧住其頂徧知其期何足疑哉(以上龍舒文)。

　　淨土正信為要不可不信

　　凡欲念佛要起信心若無信心空無所獲肇法師云是事如是者信之相也是事不如是者不信之相也夫信為入道之初宗智為究竟之玄術諸經首稱如是者信也後曰奉行者智也又云信者順之詞信則所言之理順順則師資之道成經無豐約非信不傳故彌陀經言若有信者應當發願生彼國土此是釋迦本師勸信處汝等當信是稱讚不可思議功德此是十方諸佛勸信處信心清淨者華開即見佛此是往生論勸信處所謂信者信經中佛說念佛定生淨土信念佛定滅諸罪信念佛定得佛護信念佛定得佛證信念佛臨終定得佛來迎接信念佛不問眾生同信之人皆得往生信念佛往生定得不退地信念佛生淨土定不墮三惡道受此法持此念則往生淨土必矣大行和尚勸念佛人心唯信佛佛則知之他心通故口唯稱佛佛則聞之天耳通故身惟禮佛佛則見之天眼通故又喻云信心者猶如深栽果樹根深故風吹不動後著果實濟人饑渴念佛之人亦復如是故十住菩薩一起信心念佛之後縱遇惡緣寧捨身命不退信故維摩云深信堅固猶如金剛法珍普照如雨甘露凡我同志切須深信諸佛所說真實非虗生死海中念佛第一專修淨業期出輪迴時不待人慎勿疑悔天竺慈雲懺主往生正信偈云稽首西方安樂剎彌陀世主大慈尊我依種種修多羅成就往生決定信住大乘者清淨心十念念彼無量壽臨終夢佛定往生大寶積經如是說五逆地獄眾火現值善知識發猛心十念稱佛即往生十六觀經如是說若有歡喜愛樂心下至十念即往生若不爾者不成佛四十八願如是說諸有聞名生至心一念回向即往生唯除五逆謗正法無量壽經如是說臨終不能觀及念但作生意知有佛此人氣絕即往生大法鼓經如是說一日一夜懸繒蓋專念往生心不斷臥中夢佛即往生無量壽經如是說晝夜一日稱佛名殷勤精進不斷絕展轉相勸同往生大悲經中如是說一日二日至七日執持名號心不亂佛現其前即往生阿彌陀經如是說若人聞彼阿彌陀一日二日若過等繫念現前即往生般舟經中如是說一日一夜六時中五體禮佛念不斷現見彼佛即往生鼓音王經如是說十日十夜持齋戒懸繒旛蓋然香燈繫念不斷得往生大彌陀經如是說若人專念一方佛或行或坐七七日現身見佛即往生大集經中如是說若人自誓常經行九十日中不坐臥三昧中見阿彌陀佛立經中如是說若人端坐正西向九十日中常念佛能成三昧生佛前文殊般若如是說我於眾經頌少分如是說者無窮盡願同聞者生正信佛語真實不欺誑佛既顯言易往生幸各正信無疑惑(蓮宗寶鑑)。

　　淨土該戒定慧不可不信

　　人皆謂修淨土不如禪教律余獨謂禪教律法門莫如修淨土夫真淨明妙虗徹靈通凡在智愚皆具此性根塵幻境相與淪胥生死輪迴窮劫不斷故釋氏以禪教律假設方便使之從門而入俱得超悟惟無量壽佛獨出一門曰修行淨土如單方治病簡要直截一念之專即到彼岸不問緇白皆可奉行但知為化愚俗淺近之說其實則成佛道捷徑之途今之學佛者不過禪教律究竟圓頓莫如禪非利根上器神領意解者未免墮頑空之失研究三乘莫如教非得魚忘筌因指見月者未免鑽故紙之病護善遮惡莫如律非身心清淨表裏一如未免多纏縛之苦總而觀之論其所入則禪教律要其所歸則戒定慧不由禪教律而得戒定慧者其唯淨土一門乎方念佛時口誦心惟諸惡莫作豈非戒繫念淨境幻塵俱滅豈非定念實無念心華湛然豈非慧人能屏除萬慮一意西方則不施棒喝而悟圓頓機不閱大藏經而得正法眼不持四威儀中而得大自在不垢不淨無纏無脫當是時也孰為戒定慧孰為禪教律我心佛心一無差別此修淨土之極致也八功德水金蓮華臺又何必疑哉(鄭清之勸修淨土文)。

　　淨土獨推阿彌不可不信

　　十方如來皆可親近獨推彌陀其故有三一誓願深重二娑婆有緣三化道相關也願重者彌陀發廣大誓願有曰若我成佛已來有眾生願生我國或聞我名修諸善本稱我名號乃至十念若不生者誓不取正覺既生我國若有退轉不決定成佛者誓不取正覺故華嚴鈔曰彌陀願重徧接娑婆眾生也有緣者釋迦在世時眾生聞佛所教歸向彌陀固已多矣迨佛滅後無問僧俗男女貴賤貧富稍聞佛教者亦曉稱名縱是頑愚暴惡無信之徒或遭厄難危險之處或發贊嘆怨嗟之聲不覺信口便稱阿彌陀佛至於兒童女子聚沙摶土圖墻畫壁便作彌陀佛像甚至學行未穩學語未成者自然能唱阿彌陀佛此皆不勸而發不教而能非有緣而何又如無量壽經云當來之世經道滅盡我以慈愍特留此經更住百歲又云此經滅後佛法全無但留阿彌陀佛四字名號救度眾生故天台云當知彼佛於此惡世偏有緣耳相關者先覺謂兩土聖人示居淨穢以折攝二門調伏眾生此以穢以苦以促以多魔惱而折之俾知所厭彼以淨以樂以延以不退轉而攝之俾知所欣既厭且忻則化道行矣又釋迦於三乘授道之外其有度未盡者度在彌陀故於諸大乘叮寧反復稱讚勸往者葢化道之相關也以是三者之故乃獨推焉(淨土或問)。

　　淨土苦樂相比不可不信

　　經云彼國眾生無有眾苦但受諸樂故名極樂今以娑婆對比之此則血肉形軀有生皆苦彼則蓮華化生無生苦也此則時序代謝衰老日侵彼則寒暑不遷無老苦也此則四大難調多生病患彼則化體香潔無病苦也此則七十者稀無常迅速彼則壽命無量無死苦也此則親情愛戀有愛必離彼無父母妻子無愛別離苦也此則仇敵冤讎有冤必會彼則上善聚會無冤憎會也此則困苦饑寒貪求不足彼則衣食珍寶受用現成此則形質寢陋六根多缺彼則端嚴相皃體有光明此則輪轉生死彼則永證無生此有四趣之苦彼無三惡之名此則荊棘坑坎高下不平土石泥沙穢污充滿彼則黃金為地寶樹參天樓聳七珍華敷四色此則雙林已滅龍華未來彼則無量壽尊現在說法此則觀音勢至徒仰嘉名彼則與二上人親為勝友此則群魔外道惱亂正修彼則佛化一統魔外絕蹤此則媚色妖媱迷惑行者彼則正報清淨實無女人此則惡獸魑魅交扇邪聲彼則水鳥樹林咸宣妙法二土較量境緣逈別此極樂之所由名也安國鈔開為二十四樂群疑論廣為三十益疏鈔亦列十種樂大意相同所以勸進世人津津有味若此顧不向樂邦而踴躍可乎哉(天如或問)。

　　淨土為難信法不可不信

　　淨土為難信之法言難信者略舉有十今居穢土習久心安乍聞彼國清淨莊嚴疑無此事難信一也縱信彼國又疑十方佛剎皆可往生何必定生極樂難信二也縱信當生又疑娑婆之去極樂十萬億剎云何極遠而得往彼難信三也縱信不遠又疑博地凡夫罪障深重云何遽得往生彼國難信四也縱信得生又疑生此淨土必有奇妙法門多種功行云何但持名號遂得往生難信五也縱信持名又疑持此名號必須多歷年劫乃克成就云何一日七日便得生彼難信六也縱信七日得生又疑七趣受生不離胎卵濕化云何彼國悉是蓮華化生難信七也縱信蓮生又疑初心入道多涉退緣云何一生彼國便得不退難信八也縱信不退又疑此是接引鈍機眾生上智利根不必生彼難信九也縱信利根亦生又疑他經或說有佛或說無佛或有淨土或無淨土狐疑不決難信十也故難信而曰一切世間是不但惡道難信而人天猶或疑之不但愚迷難信而賢智猶或疑之不特初機難信而久修猶或疑之不特凡夫難信而二乘猶或疑之故曰一切世間難信之法今於此世演說此法是猶入躶形之國宣示威儀對生盲之人指陳黑白此之謂難此之謂利他功德不可思議也(蓮池疏鈔)。

　　淨土了生死橫出三界不可不信

　　問人皆有生有死不得不生則不得不死念佛如何便能了得曰眾生造業受報生生死死歷劫循環永無了期所以佛自累劫修行以來專為眾生出世說無量法門救眾生苦念佛求生淨土則無量法門之第一門也人能念佛則佛來接引生極樂國更無六道輪迴之苦何生死之不了哉是此一段生死大事佛來接引佛為眾生了之也我能念佛實眾生之自了也或曰既云佛有無量法門安見餘門不了生死而必念佛曰餘門學道名竪出三界念佛往生名橫出三界如蟲在竹竪則歷節難通橫則一時透脫最為直捷最為奇勝故云生死海中念佛第一人生百歲不聞此言不如孩童而得聞此官高一品不聞此言不如布衣而得聞此富積千箱不聞此言不如貧士而得聞此讀書萬卷不聞此言不如愚人而得聞此乃世之人實有聞者有不聞者聞之又有信與不信者既信矣或修或不修即修矣又或專或不專斯皆前世之障為之耶故大心眾生獨能奮然念佛以了生死而障不能礙是之謂烈丈夫(丁蓮侶)。

　　淨土念佛有力不可不信

　　按寂室云眾生泛修善業唯依自力故難成若修淨土依佛願力故易成譬如二人欲度大海一人必俟造般以往一人不爾但候便般自力修行與依佛願力得生西方者亦復如是大哉阿彌陀佛與二菩薩乘大願般就此娑婆苦惱之鄉呼引一切眾生越生死海到西方涅槃彼岸何其便哉石芝樂邦文類云多見世人念佛志願不堅今為說三種力可決疑情令念佛有味一者眾生本具佛性力眾生本心自具佛性與阿彌陀等無有異如經云佛觀一切眾生煩惱心中有如來身結跏趺坐儼然不動德相具足是也二彌陀慈光攝取力經云佛心者大慈悲是以無緣慈攝眾生又佛有八萬四千光明攝取念佛眾生其心不捨是也三者信心念佛功勳力信心念佛人如子呌母母必護之如經云憶佛念佛現前當來必定見佛是也此三種力如三股繩合為大索能牽重物至西方也疏鈔亦云但能一心不亂命終之時佛必現前以自力佛力感應道交故佛力謂佛有本願故若依般若則自力復二一者念力二者本有佛性力兼以佛攝取力乃成三力本有如舟船念佛如帆楫佛攝取如便風三事周圓必登彼岸矣合三說觀之依佛願力之說非欲廢自力也明佛之尊而可恃佛甚求人而人不求佛佛無如之何矣三種力之說非薄視佛力也明己力之耑而可用自有力而不用佛度有緣不能度無緣佛亦無如之何矣佛當念佛有恩我能念念有權為仁由己而由人乎哉夫餘力則疑不足憑若佛力而何疑之有他力則疑不我借若自力而何不可信之有。

　　淨土諸聖尊宿同歸不可不信

　　淨土為諸聖尊宿所同歸略舉言之觀無量壽佛經世尊放光徧照十方世界現諸佛國土韋提希唯願生極樂大無量壽經佛告彌勒於此世界有六十二億不退菩薩往生極樂如遠照佛剎及十方往生者未能具說觀佛三昧經佛說文殊當生極樂今傳誦七祖發願偈華嚴經普賢菩薩列十種大願為眾生求生淨土天親菩薩著無量壽經論及淨土偈普勸往生馬鳴菩薩西天第十二祖作起信論明求生淨土最為切要楞伽經記龍樹往生安樂大悲經載比丘祁婆迦修植善根命終生西方成無垢光佛菩薩生地經云佛言時摩差竭得不起法忍五百清信士二十五清信女皆得不退轉地壽終俱生清淨國中國自廬山而後百丈海禪師馬祖嫡嗣立法祈禳僧病化送亡僧悉歸安養清涼國師紹華嚴祖位而指示彌陀即盧舍那亦疏觀經弘揚淨土黃龍新禪師弘振宗風切意淨業有勸念佛文令人發哀起信真歇了禪師繼淳公行教洞下一派至師大顯創菴補陀名孤絕一意西歸有淨土說慈受深禪師謂修行捷徑不越淨邦立西土道場遠邇從化寂堂元禪師學道密菴傑公篤信念佛三昧感金甲神降夢紅蓮從地出由此十洲蓮教大行中峰本禪師得法高峯妙公海內仰如山斗有懷淨土百篇至表章淨土現在流通如智大師觀經疏十疑論永明壽禪師萬善同歸集四明妙宗鈔慈雲懺主淨土懺願儀決疑行願門天如則禪師淨土或問大祐法師淨土指歸優曇法師蓮宗寶鑑智徹淨土據要道衍淨土善人咏宗曉樂邦文類蓮池彌陀經疏鈔淨土疑辨往生集揆之諸聖尊宿或以身或以言勸化之盛彰明較著耀古瀰今矣人人具有佛性人人應了大事胡不篤信而力行之焉雲棲大師往西時大眾哀請轉語閉目復開只云老實念佛莫換題目其提醒專一如此世又傳唐釋善導大師為世尊化身教主淨土謂身須專禮阿彌陀佛不襍餘禮口須專念阿彌陀佛不稱餘號不誦餘經呪意須專想阿彌陀佛不修餘觀如是專修百即百生千即千生若雜修者百千中稀得一二然則雜修者難而難專修者易而易有志速超生死輪迴者舍佛無所歸舍西方無他途舍念佛無別門矣(克復附述)。

　　淨土晨鐘卷第二
　　淨土晨鐘卷第三
　　淨土勸修三

　　決定如是可行之謂信決定如是而行之謂修可行而莫之行修既不力雖信無徵故亟勸焉勸有二義一勸自利一勸利他茫茫生死海中惟有空劫以前自己是我本來不早思認取尋解脫之門自甘淪沒誰任其辜且己不修其何以勸人修佛以度盡眾生為心非止度眾生之一身實欲眾生體其心以轉度眾生故由親而踈由巨而微使無央數世界眾生各各永離生死苦海不如是恐自己本分上事正未了也葢淨土法門自他兼利故宜自他兼修自他兼修故須自他兼勸勸之至者無過如來金口所說此不稱引而但錄後賢語者欲與眾共曉也全書皆勸獨名此一冊者意有所耑取也常不輕菩薩云我不敢輕於汝等汝等皆可作佛故西方淨土乃捷要門庭無人不可以修今勸一人而一人修將來蓮華臺上便添一尊無上阿彌陀佛勸人人而人人修將來便添無數阿彌陀佛如勸之而褒如充耳不知六道中又添墮多少微塵眾生吾未如之何也已雖然一歷耳根永為道種吾終於若人有深望焉述勸修第三。

　　勸急辨大事不可不修

　　或問孔子曰人有遷家而忘其妻者有諸孔子曰又有甚焉桀紂則忘其身若以道眼觀之今人皆忘其身矣何則自早晨開目離寢至夜間就寢閉目無非塵勞未嘗暫省吾身是皆忘其身也且人之於身以日言之莫大於饑渴必為飲食之備以歲言之莫大於寒暑必為裘葛之備以終身言之莫大於死生而不為淨土之備何哉不思人生皆如水泡生滅不常人只見眼前老者不思不待老而去者多矣況世間無非是苦不稱意時固為苦矣如或稱意亦無多時父母妻兒姻親眷屬或疾病死亡或殺傷離散或自己大限忽至平生罪惡豈得全無且以目前言之起一不正念說一不正語視一不正色聽一不正聲為一不正事無非過惡況所食者眾生之肉所衣者亦殺眾生而得又況所有過惡不止於食肉衣帛思之誠可畏也自生至死纏綿堅固無由解脫閉目之後不免隨業緣去杳杳冥冥知在何處或墜地獄或為畜生或生餓鬼或入修羅雖有善業得生天上人間受盡福報依舊輪迴漂流汩沒無有出期唯西方淨土最為超脫捷徑色身難得趂康健時辨此大事當常作念云吾自無始以來輪迴六道不曾知此法門故不得出離今日知之豈可不即時下手年高者固當勉力年少者亦不可因循命終徑生極樂世界迴視死入陰府受諸恐怖者不可同日而語矣。

　　勸活物活計不可不修

　　人生時父母妻子屋宅田園牛羊車馬以至器皿衣服等物不同大小色色無非己物倉庫既盈心猶未足金帛已多營猶未止一宿在外便念其家一針偶失尋覓不已舉眼動步無非愛著一旦大限到來盡皆拋去雖我此身猶是棄物況身外者乎靜心思之恍如一夢故莊子云且有大覺然後知此其大夢也古人有言一日無常到方知夢裏人萬般將不去唯有業隨身予用後兩句添兩句而成一偈云萬般將不去唯有業隨身但念阿彌陀定生極樂國葢業者謂善業惡業此皆將得去者豈可不以淨土為業乎昔子明長老為眾普說指此身而言曰此為死物其內潑潑地者為活物莫於死物上作活計宜於活物上作活計余深愛此語故常為人言之凡貪種種外物以奉其身者皆是死物上作活計也世人雖未能免此當於營生奉身之中挪頃刻之暇迴光自照以留心於淨土乃活物上作活計也且如汲汲營生雖富如石崇貴極一品終有數盡之期豈若淨土之無盡哉。

　　勸神隨業往不可不修

　　譬如人入大城中必先覓安下處却出幹事抵暮昏黑則有投宿之地先覓安下處者修淨土之謂也抵暮昏黑者大限到來之謂也有投宿之地者生蓮華中不落惡趣之謂也又如春日遠行先須備雨具驟雨忽至則無淋漓狼狽之患先備雨具者修淨土之謂也驟雨忽至者大命將盡之謂也無淋漓狼狽之患者不至沉淪惡趣受諸苦惱之謂也予一相識生平多殺魚之罪晚年得病有似中風予憐之乃往見勸念阿彌陀佛堅不肯念但與予說雜話豈非惡業所障疾病所昏不能迴心念善閉眼之後將奈之何故修此者宜急早回首也世間晝必有夜寒必有暑人所共知若生必有死人乃諱之不肯說出何太癡也葢不知所謂我者初不曾死唯業緣盡而去耳何則凡人生者非生也以神之來而託於此其形由是而長故謂之生死者非死也以神之去而離於此其形由是而壞故謂之死是神者我也形者我所舍也我有去來故舍有成壞世之人不識其神徒見其形乃悅生而惡死可不為悲乎且神何自來哉隨業緣而來神何自去哉隨業緣而去神者自無始以來投胎易殼不得久留於一所葢以吾所造之業非久而不盡者故神之舍於業也業盡則形壞形壞則神無所舍又隨吾今世所造之業而往矣然則吾所往之處可不預計哉欲直脫輪迴永離苦惱無如往生淨土故不可以不修也。

　　勸兜率不如西方不可不修

　　智者十疑論云三菩薩修兜率一名無著二名世親三名師子覺約云先生兜率見彌勒者即來相報師子覺先亡數年無報次世親亡三年乃來云天日甚長我生兜率禮彌勒佛聽其說法即來相報已三年矣問師子覺如何云生兜率外院戀著天樂未曾見佛夫以菩薩而修兜率猶有戀著不見佛者即輪迴之根未斷是知兜率難修有墜非比西方易修無墜也世親即天親菩薩既昇兜率復著淨土偈法普勸往生然則淨土之當修不益信乎。

　　勸宿債須還富貴易墮不可不修

　　佛言假令百千劫所作業不亡因緣會遇時果報還自受永嘉大師亦云了則業障本來空未了應須還宿債昔京師有喆老者坐禪精苦四十年不睡化坐時紙襖亦焚出舍利後生大富貴處終身多受憂苦生大富貴者前生心願也多受憂苦者因緣宿債也若以喆老之精修而修西方必為不退轉地菩薩即生死自如矣然後來此世界濟度眾生豈復須還宿債哉又有惠古長老住浙東大剎亦名行尊宿也死而生宰相家登高科世固以為榮矣不知此亦失計也前世持齋今生食肉必以食肉為美矣前世守戒今生近色欲必以色欲為美矣前世清修今生享富貴必以富貴為美矣譬如大象入泥一步深如一步奈之何哉楞嚴經云聞所聞盡盡聞不住覺所覺空空覺極圓葢謂所聞之事盡矣盡聞其不住也世間雖享快樂其如不住何又覺其所覺者皆歸於空空則無實矣能於此空而覺之則真覺之性極圓而無復墜墮也使古老悟此理必不生宰相家縱未能悟明真性何不且修西方竟脫輪迴之苦耶楞伽經謂世間修行人如澄濁水澄之雖清未去濁脚攪之復濁古老之謂也如生西方見佛得道復來生此世則若刷去濁脚純為清水雖攪之不復濁矣故雖苦行尊宿亦不可不修西方二老足為烱鑒(已上纂龍舒文)。

　　勸為後身計不可不修

　　讚西方者記戒禪師後身為蘇子瞻青草堂後身為曾魯公遜長老後身為李侍郎南菴主後身為陳忠隶知藏某後身為張文定嚴首座後身為王龜齡其次則乘禪師為韓氏子敬寺僧為岐王子又其次善旻為董司戶女海印為朱防禦女又甚而雁蕩僧為秦氏子檜居權要造諸惡業此數公者向使精求淨土則焉有此愚謂大願大力如靈樹生生為僧而雲門三作國王遂失神通百世而下如雲門者能幾況靈樹乎為常人為女人為惡人則展轉下劣矣即為諸名臣亦非計之得也甚哉西方之不可不生也或謂諸師後身之為名臣猶醍醐反而為酥也猶可也為常人則酪矣為女人則乳矣乃至為惡人則毒藥矣平生所修果不足憑仗則何貴於修乎是大有說凡修行人二力一曰福力堅持戒行而作種種有為功德者是也二曰道力堅持正觀而念念在般若中者是也純乎道力如靈樹者置勿論道力勝福力則處富貴而不迷福力勝道力則迷於富貴固未可保也於中貪欲重而為女人貪嗔俱重而為惡人則但修福力而道力轉輕之故也雖然倘勤修道力而更助之以願力得從於諸上善人之後豈惟惡人將名臣亦所不為矣甚哉西方之不可不生也(蓮池大師)。

　　勸佛心為心轉勸人人

　　予為此淨土說欲勸一切見者聞者廣大其心以佛之心為心使人人知之而盡生淨土當起念云此法門人若知之如己知之豈不快哉人若不知如己不知豈不痛哉若止於自修則是聲聞之徒名為小乘如車乘之小者僅能自濟此佛所謂斷佛種者也能廣勸人者名為大乘菩薩如車乘之大者人我兼濟之謂此獲無量福報所以能至佛地也故能勸人修淨土以此善緣消釋罪惡可增崇福壽可莊嚴往生功德可追薦亡者亦可但至誠呪願無不獲其功果觀房翥傳可信矣況受勸者又遞相轉勸而不已乎勸人善道名為法施此淨土法門為法施之大者遂超出輪迴不致退轉直至成佛而後已是上於彼者雖未成佛乃成佛之階梯能勸一人修淨土即成就一眾生作佛也凡作佛者必度無量之眾生彼所度之眾生皆由我而始則其福報豈有限量乎哉故大慈菩薩勸修西方偈云能勸二人修比自己精進勸至十餘人福德已無量如勸百與千名為真菩薩又能過萬數即是阿彌陀。

　　勸隨遇隨勸度盡眾生

　　古云將此身心奉塵剎是則名為報佛恩故以淨土勸人正與觀經所云勸進行者相符要發慈悲憐憫之心隨遇隨勸不拘何等樣人凡為吾所受恩者吾告以淨土而報之為所親愛者吾告以淨土而誨之下至僕隸有事我之勞以及生平無半面之識者吾遇之皆告以淨土使脫苦海而登彼岸不特此也初釋迦修行山中被歌利王割截身體(時國王出獵問獸所在佛念若實告之則害獸不實告之則妄語沈吟未對王怒斫去一臂再問未對又斫去一臂)隨發願云我作佛時先度此人不使世人效彼為惡卒之首度者憍陳如即歌利王也然則雖冤仇之人尚願得道後首度之兄其他乎又非特此佛在世時有一國難化佛言與目連有緣使往化之其國人皆從教弟子問故佛言往世目連為樵人於山間驚起一群蜂子目連向蜂云我得道後盡度此等今國人者乃當時蜂子也由此觀之則凡一切飛走之類以至有形可見與無形可見者皆當為之稱念阿彌陀佛數十聲發善願云願汝等盡生極樂我得道後盡度汝等如此則吾之善念甚熟於一切眾生皆為有緣吾往生上品無疑矣他時化度有不樂從者哉(已上纂龍舒文)。

　　勸出世間孝勸二親修

　　世間之孝三出世間之孝一世間之孝一者甘旨以養其親二者爵祿以榮其親三者修德勵行成聖賢以顯其親是則世間之所謂孝也出世間之孝則勸其親齋戒奉道一心念佛求願往生親覲彌陀得不退轉人子報親於是為大予生晚甫聞佛法而風木之痛已至作自傷不孝文以伸悲恨雖欲追之未由也已奉告諸人父母在堂早勸念佛父母亡日課佛三年其不能者或一週歲或七七日皆可也孝子欲報劬勞之恩不可不知此。

　　勸人人念佛

　　彌陀經言若人念佛臨命終時必生彼國又觀經言念佛之人生彼國者蓮分九品葢此念佛法門不論男女僧俗不論貴賤賢愚但一心不亂隨其功行大小九品往生故知世間無有一人不應念佛若人富貴受用見成正好念佛若人貧窮家小累小正好念佛若人有子宗祀得託正好念佛若人無子孤身自由正好念佛若人子孝安受供養正好念佛若人子逆免生恩愛正好念佛若人無病趂身康健正好念佛若人有病切近無常正好念佛若人年老光景無多正好念佛若人年少精神清利正好念佛若人處閑心無事擾正好念佛若人處忙忙裡偷閑正好念佛若人出家逍遙物外正好念佛若人在家知是火宅正好念佛若人聰明通曉淨土正好念佛若人愚魯別無所能正好念佛若人持律律是佛制正好念佛若人看經經是佛說正好念佛若人參禪禪是佛心正好念佛若人悟道悟須佛證正好念佛普勸諸人火急念佛九品往生花開見佛見佛聞法究竟成佛始知自心本來是佛。

　　勸真實念佛

　　夫學佛者無取莊嚴形迹止貴真實修行在家居士不必定要緇衣道巾帶髮之人自可常服念佛不必定要敲魚擊鼓好靜之人自可寂嘿念佛不必定要成群作會怕事之人自可閉門念佛不必定要入寺聽經識字之人自可依教念佛千里燒香不如安坐家堂念佛供奉邪師不如孝順父母念佛廣交魔友不如獨身清淨念佛寄庫來生不如見在作福念佛許愿保禳不如悔過自新念佛習學外道文書不如一字不識念佛無知妄談禪理不如老實持戒念佛希求妖鬼靈通不如正信因果念佛以要言之端心滅惡如是念佛號曰善人攝心除散如是念佛號曰賢人悟心斷惑如是念佛號曰聖人(以上蓮池大師)。

　　勸學者念佛

　　克復向有勸人念佛說曰南無阿彌陀佛六字不直為修行徑路亦的是救苦慈航恒見年少學者見人念佛便為耻笑或已有所悟偶省念佛輙愧赧避人此皆識力未到不及究心大乘經典愽參不貳宗旨及彼業重障深故生疑謗不如爾今倖值得意時不肯念到失意時少不得念順境時不肯念到逆境時少不得念無疾痛時不肯念到病篤垂死時少不得念強壯時不肯念到衰暮時少不得念縱眼光垂瞑時不肯念到轉身入木殯埋薦度時少不得念呼吸尚存不知不覺忽然口中念出佛來還算與佛有緣只怕七尺忽橫三寸易斷這句佛要念竟不及耳所以臨終十念即得往生冥司地獄志心念佛所造罪業一切俱銷或曰此際勉強稱念亦易余曰否否譬之讀文字人纔念得文字出讀文字人尤在少時無雜想有精力讀得透熟至老年魂夢中常常念得出爾生平並無信佛歸佛念佛之心迅速無常不保手忙脚亂神昏膽怯汩沒三途胸中並無這佛口中那容易念得這句佛出昔白樂天繪西方極樂國蘇子瞻佩阿彌陀佛像文潞公集淨土會王虗中著淨土文近世蓮大師有阿彌疏鈔袁中郎有西方合論袁玉蟠深悔少壯所得所行無關生死暮年純提念佛往生示人先進留心此道如此吾輩切莫忽此六字為齋公齋婆所常念若能到一心不亂地步齋公齋婆於成佛乎何有。
　　富陽馬公邦良以太僕卿丁艱過姑蘇候座師王荊石相國至一寺禮佛悲淚不止時有二孝廉迎之揖坐問曰公何以信佛真實如是公曰嗚呼佛可不信耶信佛可不真實耶言佛法難遇則淚下言人身難得則淚下言三塗難免則淚益如雨下二孝廉悚然問故公曰佛法利益天人非歷劫善根深厚者鮮不覿面失之見而不誠切敬信反生疑謗故難遭遇失此報身業海茫茫受苦無量痛骨酸心曷禁淚下二孝廉曰公言人身難得舉目便是三人併諸左右皆非人耶時方仲夏公以扇一揮群蠅四飛詰曰蠅多與人多與二孝廉憮然久之公曰始吾為諸生時奉上帝旨掌五閻王事每一臨案悽慘之狀不忍見悲號之聲不忍聞千百人中不失人身者指一二屈耳如是作如是受絕無失出失入於其間惟信佛念佛往生清泰者不至冥途然則佛可不信耶念佛可不真實耶言未訖涕泗交集旁觀皆為感動二孝廉信禮而散嗟乎馬公之言近而有徵其為丹徒令時仁慈正直一方推為神君崇祀不替有以哉。
　　唐宜之曰宇宙無佛法遍大地無快活人矣總貧賤患難富貴功名均有煩惱不足誰能解脫者自佛法流通但沾涓滴便得轉身適意之所向聞子將初下第告大石師言我輩功名不就唯有念佛師云居士榮華未遂廼欲念佛修佛豈釋迦如來是晦氣人做的一座為之鼓掌余曰晦氣人念佛有進步處得意人念佛有退步處甚矣佛法不可不知也念佛命終生極樂國念佛生前亨快活福(已上附述)。

　　淨土晨鐘卷第三
　　淨土晨鐘卷第四
　　淨土念佛法門

　　既信矣修矣須有真實修持之法方得其門而入法門不一大約以念佛為宗以行善為要今第四第五所列是也念佛實三藏之一貫法諸法門只一佛盡之佛者覺也覺本自心佛只一心盡之念佛而悟則禪在其中念佛而攝心返照則止觀在其中能念者心所念者佛即心即佛非心非佛非雙即非雙非能所兩絕三觀三智即此而具蓮池曰念佛一門分三種曰持名念佛曰觀想念佛曰實相念佛雖有三種究竟歸乎實相而已古德云觀法理微眾生心雜雜心修觀觀想難成大聖悲憐直勸專持名號良由持名易故若其持名深達實相則與妙觀同功上上品當不疑矣故疏鈔專弘持名一門甘露疏亦言念佛有七種勝一詞少易行勝唯稱一句南無阿彌陀佛一切人可念故觀此知持名為眾可通行之法故首列之而以觀法繼焉修者隨力隨分或持名兼觀想或觀想兼持名總是一佛不必有提一放一之慮如未能修觀可專守持名一法所謂歸元理無二方便有多門及其成功一也述念佛法門第四。

　　十聲念佛誦偈法門

　　阿彌陀佛本願云眾生至心信樂欲生我國十聲念我名號而不生者我不作佛宜每日早晨合掌向西頂禮念南無阿彌陀佛南無觀世音菩薩南無大勢至菩薩南無一切菩薩聲聞諸上善人各十聲復頂禮念大慈菩薩讚佛懺罪迴向發願全偈一遍云十方三世佛阿彌陀第一九品度眾生威德無窮極我今大歸依懺悔三業罪凡有諸福善至心用迴向願同念佛人感應隨時現臨終西方境分明在目前見聞皆精進共生極樂國見佛了生死如佛度一切復頂禮而退此偈有大威力能滅一切罪長一切福頂禮時燒香作拜尤善每日誠心如是必中品生如不識字人未能如前禮誦每早合掌向西至誠頂禮念佛十聲念菩薩發願偈四句云願同念佛人共生極樂國見佛了生死如佛度一切復頂禮而退如此無不往生(龍舒文)。

　　十氣十念法門

　　在俗人塵務忙冗每日清晨服飾已面西合掌念南無阿彌陀佛盡一口氣為一念如是十氣名為十念不限佛數但隨氣短長氣極為度其念佛聲不高不低調停得中如此十念連續不斷意在令心不散專精為功是藉氣束心也迴向願以此十念功德求生西方畢此一生不間往生無疑(慈雲懺主)。

　　六時晨昏念佛法門

　　遠師結東林社六時修禮淨土唐詩云遠公獨刻蓮花漏猶向山中禮六時是也凡修持者先於淨室安置佛像香燈隨分供養澡浴塵垢著潔淨衣於日初時日午時日沒時夜初時夜半時夜終時對三寶前端身合掌信禮西方目視慈容念南無阿彌陀佛千聲禮佛四十八拜誦西方文發願迴向每日六時行道精專不倦淨業圓成必得上品上生又雲棲晨昏儀式加誦彌陀佛經一卷往生呪三遍念佛千聲南無觀世音菩薩南無大勢至菩薩南無清淨大海眾菩薩各十聲禮拜量力多少念大小願文回向此式簡便的確或每日三時或早晚通眾可行允宜倣效其或縈絆世緣未能如式則須早起焚香禮佛念佛黃昏亦爾如是禮念更不得缺或偶有公事失於禮念者次早即當對佛懺悔(合纂)。

　　懺罪念佛法門

　　大彌陀經言十方諸天人民聞我名號齋戒清淨益作諸善一心繫念於我雖止一晝夜不絕必生我剎又云前世作惡聞我名號即懺悔為善願生我剎壽終皆不經三惡道徑遂來生凡脩持者先當嚴淨壇場香燈設供延比丘及諸上善人白佛陳意勿預家事勿近內人齋戒修持繫念佛號一晝一夜每佛千聲誦彌陀經一卷如是三次志心懺悔迴向。

　　一相念佛三昧法門

　　大般若經佛言菩薩能正脩行一相莊嚴三昧疾證菩提修此行者應離喧雜不思眾相專心繫念於一如來審取名字善想容儀即為普觀三世一切諸佛即得諸佛一切智惠天台十疑論云一切諸佛悉皆平等但眾生根鈍濁亂者多若不專心繫念一佛則心散漫三昧難成故專令念阿彌陀佛即是一相三昧修持者當一心專念夢覺不忘不以餘業間斷不以貪嗔等間隔隨犯隨懺悔不隔念不隔日不隔時念念常不離佛念念清淨圓明即得一相三昧。

　　攝心調息念佛三昧法門

　　大集經云求無上菩提者應修念佛禪三昧偈云若人專念彌陀佛號曰無上深妙禪至心想像見佛時即是不生不滅法坐禪三昧經云菩薩坐禪不念一切惟念一佛即得三昧初機修習未免昏散二病須假對治人天寶鑑云凡修禪定即入靜室正身端坐數出入息從一數至十從十數至百至千萬此息兀然此心寂然與虗空等不煩禁止久之一息自住不出不入時覺此息從毛孔中八萬四千雲蒸霧起無始已來諸病自除諸障自滅自然明悟如盲人忽然有眼爾時見徹不用尋人指路也今此攝心念佛欲成三昧對治昏散之法數息最要凡坐時先想己身在圓光中默觀鼻端想出入息每一息默念南無阿彌陀佛一聲方便調息不緩不急心息相依隨其出入行住坐臥皆可行之勿令間斷常自密持乃至深入禪定息念兩忘即此身心與虗空等久久純熟心眼開通三昧忽爾現前即是唯心淨土(已上蓮宗寶鑑)。
　　世人多以寶玉金剛菩提木槵為數珠吾則依出入息為念珠焉稱佛名號隨之於息有大恃怙安懼一息不還屬後世哉余行住坐臥常用此珠縱令昏寐舍佛而寢覺即續之必於夢中得見彼佛如鑽燧烟飛火之前相夢之不已三昧成焉面覩玉毫親蒙授記萬無一失也(草堂禪師寶王論)。

　　參禪念佛三昧法門

　　遠祖師云禪非智無以窮其寂智非禪無以深其照禪智者照寂之謂其相濟也照不離寂寂不離照念佛人欲參禪見性但依此法於靜室端坐掃除緣累截斷情塵瞠開兩睛外不著境內不住定回光一照內外俱寂然後密密舉念南無阿彌陀佛三五聲回光自看云見性則成佛畢竟那箇是我本性阿彌陀却又照覷看只今舉底這一念從何處起覷破這一念復又覷破這覷底是誰參良久又舉念阿彌陀佛又如是覷如是參急切做工夫勿令間斷惺惺不昧如雞抱卵不拘四威儀中亦如是舉如是看如是參忽於行住坐臥處聞聲見色時豁然明悟親見本性彌陀內外身心一時透脫盡大地是箇西方萬象森羅無非自己靜無遺照動不離寂然後接引未悟悲智圓融得生上品名實報莊嚴土。
　　兜率悅禪師示眾三關一撥草參玄只圖見性只今上人性在甚處二識得本性要脫生死生死到來作麼生脫三脫得生死要知去處四大分離向甚處去透此關則不拘生死不礙去來今念佛人於十二時中持一句阿彌陀佛思專想寂更能回光自看如何是我本性四大分離向甚處去常有此疑驀然識得便知落處即此是直捷底修行正道(已上蓮宗寶鑑)。

　　總論持名念佛

　　諸菩薩眾有恒沙劫中修六度萬行未能滿足今人心念佛萬緣自捨即布施波羅蜜一心念佛諸惡自杜即持戒波羅蜜一心念佛心自柔軟即忍辱波羅蜜一心念佛永不退墮即精進波羅蜜一心念佛餘想不生即禪定波羅蜜一心念佛正念分明即智慧波羅蜜推而極之不出一心萬行具足安住無上菩提是為最勝方便(疏鈔)。
　　持名之法亦無定則或高聲念或低聲念或流水念或頂禮念或記數念或不記數念或行步念或住立念或靜坐念或側臥念或默念或明念或微動唇舌念或一氣數聲念或病怯隨氣呼吸念或獨自念或與眾同念惟在令心不亂有勸人厲聲念佛三昧易成小聲念佛心多馳散以故辟散之要尤在於聲之厲也。
　　真切念佛復有數種一勇猛念太文弱來不得如孝子報父母深讎縱高崖深澗燐途虎窟必往不怯故一悲傷念太灑落來不得每一想佛身毛皆竪五內如裂如憶少背之慈母及多慧之亡兒故一感憤念太和平來不得如落第孤寒負才寂寞每一念及殆不欲生故一戀慕念太淡泊來不得如己所深愛物魂夢繾綣惟恐或失故一樂事現前踊躍懽喜念如寒得衣飢得食故一惡緣照面悔恨激切念如死裡逃生故總之心口相一字字從肝髓中流出方是念佛真境(合纂)。

　　總論念佛事理一念

　　一心不亂言執持之極也是為一經要旨心者揀口誦而心不念也一者揀心雖念而念不一也不亂者揀念雖一而有時乎不一也一心不亂淨業之能事畢矣執持中以憶念體究略分二種憶念者聞佛名號常憶常念以心緣歷字字分明前句後句相續不斷行住坐臥唯此一念無第二念如成具光明定意經所謂空間寂寞而一其心在眾煩惱而一其心乃至褒訕利失善惡等處皆一其心者是也事上即得理上未徹惟得信力未見道故有定無慧名事一心也言定者以伏妄故無慧者以未能破妄故體究者聞佛名號不惟憶念即念及觀體究根源體究之極於自本心忽然契合二義初即如智不二能念心外無有佛為我所念是智外無如所念佛外無有心能念於佛是如外無智非如非智故唯一心二即寂照難思若言其有則能念之心本體自空所念之佛了不可得若言其無則能念之心靈靈不昧所念之佛歷歷分明若言亦有亦無則有念無念俱泯若言非有非無則有念無念俱存非有則常寂非無則常照非雙亦非雙非則不寂不照而照而寂言思路絕無可名狀故唯一心斯則能所情消有無見盡清淨本然之體更有何法而為雜亂以見諦故慧得兼定名理一心也言慧者能照妄故兼定者照妄本空妄自伏故又照能破妄不但伏故然事理雖分機亦互通不必疑阻事念者自疑理性不明所為無益當知事得通理如大勢至圓通章云不假方便自得心開空谷云不參念佛是誰直爾純一念去亦有悟日是也理念者自疑稱佛名少或致落空當知理得通事念念理一是念念彌陀也其為稱名不亦大乎是故攝心體心兩種念佛事理互通本不二故(疏鈔)。

　　禮念時觀想法門

　　疏鈔云當禮佛時觀想己身在蓮華中恭虔作禮佛坐蓮華中受我禮敬當念佛時觀想己身在蓮華中結跏趺坐佛坐蓮華中接引於我然後一心持名昔有二僧作蓮華開合想遂得往生況加之持名有不生者耶龍舒文云念佛時心想身在淨土佛前合掌志心念佛念菩薩亦然念一切菩薩聲聞諸上善人心想身在淨土其念誦聲逼於一切菩薩善人之前拜時亦想在淨土作拜念偈亦想在淨土佛前恭敬念偈唯有佛菩薩像不須如此亦須想其像如佛菩薩現身在此受我禮拜聽我念誦專志如是往生品第必高此教觀想法亦通眾可行之法(合纂)。

　　觀想佛毫法門

　　齋戒潔己清心靜慮面西默坐閉目觀想阿彌陀佛真金色身在西方七寶池中大蓮華上坐其身長丈六兩眉中間向上有白毫一條八稜中空右旋轉五遭光明瑩徹照映金顏次停心注想白毫不得妄有分毫他念令閉眼開眼悉皆見之如此久久念心成熟自然感應見佛全身此法為最上謂心想佛時此心即是佛又過於口念也身後必上品上生唐啟芳圓果二人作觀想法只五月自覺身到淨土見佛聞法餘詳載十六觀經(龍舒文)。
　　竊見邇年禪律講之期所在宣揚唯淨土觀門廢間不講夫世間口裏誦佛之人不少而生淨土不多者不修觀門故葢往生者心能往口不能往也使修觀之人源源不絕著衣喫飯常在觀中或神遊蓮華海中禮佛或坐矚金容光輝四映或面覩彌陀身滿虗空或靜見伴侶同臨德水昔人所謂守此一觀庶階其峰不可不知也(唐宜之)。

　　一心三觀念佛三昧法門

　　智者大師云諸佛教理既明非觀行無以復性乃依一心三諦之理示三止三觀一一觀心念念不可得先空次假後中離二邊而觀一念如雲外之月者此別教之行相也又云破一切惑莫盛乎空建一切法莫盛乎假究竟一切性莫大乎中故一中一切中無假無空無不中空假亦爾即圓教之行相也龍樹菩薩偈云因緣所生法我說即是空亦名為假名亦名中道義三諦者中諦統一切法真諦泯一切法俗諦立一切法舉一即三非前後也此皆含生本具非造作所得而秘藏不顯者為三惑所覆故無明翳乎法性塵沙障乎化導見思阻乎空寂由是立三觀破三惑證三智成三德空觀者破見思惑證一切智成般若德假觀者破塵沙惑證道種智成解脫德中觀者破無明惑證一切種智成法身德然茲三諦性所自有窮理盡性故與禪宗異而非異也行者念佛之時意根為因白毫圓光為緣所起之念即所生法諦觀念佛心起即是假名體之即空洞見此心有如來藏是離邊顯中若根若塵並是法界諸佛眾生一念普應是即邊而中無佛無念此乃大乘圓修三觀念佛也故曰無相無空無不空即是如來真實相(蓮宗寶鑑)。

　　論約心觀佛

　　觀無量壽佛經云若欲志心生西方者先當觀丈六金像在池水上如先所說身量無邊非是凡夫心力所及是則八萬相好乃十信位人方得見之非凡夫即心所觀境界故令觀丈六之身身有三十二相不可徧觀須從一相好入但觀眉間白毫三十二相自然當現欲觀此相應先了萬法唯心一切唯識故經云心包太虗量周沙界又云心如工畫師造種種五陰(五陰色受想行識也)一切世間中莫不從心造是則極樂依報國土寶樹寶地寶池彌陀海眾正報之身三十二相等皆是我心本具我心所造不向外來能了此者方可論即心觀佛方得云唯心淨土本性彌陀故天台大師釋是心作佛是心是佛二句從修觀邊說名為心作從本具邊說名為心是然即心觀佛亦名約心觀佛約心就託佛邊說即心就本具邊說各舉一義意必雙含何者彌陀淨土既是我心本具是故託彼果佛三十二相熏我自心本具法身性體觀智若成自然發現妙宗鈔云託彼依正熏乎心性心性易發即此義也佛引喻云如執明鏡自見面像鏡喻觀法執喻修觀見像喻觀成即是本性佛也。

　　論一心三觀

　　約心觀佛須用三觀體之觀成時真佛方顯空假中三觀就能觀邊論三諦就所顯邊說諦觀不二能所一如故祖師云三諦三觀三非三三一一三無所寄諦觀名別體復同是故能所二非二斯之謂也如照此白毫即是我心心外無法法法不可得是空其相宛然是假假即是境空即是觀了了通達不為境所染亡假也了了通達不為智所淨亡空也所觀之境既空能觀之觀亦寂非染非淨能所頓亡即是中道若論假觀亦復如是白毫宛然如比丘觀骨起種種光是假其相不可得是空此無持來者亦無有此骨是中也若論中觀了此白毫非空非假若心有想則癡無想是洹泥是法不可示皆念想所為亡二邊也既其雙亡必也雙照以雙照故空假宛然亡照同時不可前後是則一空一切空三觀俱空一假一切假三觀俱假一中一切中三觀俱中一心三觀三諦一境不前不後絕議是為圓頓三昧。
　　十六勝境俱用一心三觀觀於三諦一境得其指歸捷徑者無如懷則大師引光明疏云達一念性具三千妙境(境即是假)本來空寂(空即是觀是為雙照空假)無能觀空(不為智所淨亡空也)無所觀境(不為境所染亡假也)境觀雙絕能所頓亡(雙亡二邊是為中道)是為日用中一心三觀更無前後又頌曰境為妙假觀為空境觀雙亡即是中亡照何曾有前後一心融絕了無縱果能如是修如是觀所謂惟心淨土本性彌陀無時不在行者心目間矣妙宗云初五濁輕為同居淨土如戒善者四教凡位皆能令五濁輕薄感同居淨而圓觀輕濁感同居依正最淨方便淨土亦圓人最淨故欲生極樂上上品生者不可不究一心三觀之深旨也(已上纂懷則大師境觀要門)。

　　論圓修三觀生四淨土

　　五大六根六塵六識為六凡法界俗諦十二因緣四諦為二乘法界真諦六度波羅蜜三號四德為佛菩薩法界中諦舉空如來藏圓融真諦而十界三諦俱非天台所謂一真一切真無俗無中而不真三諦俱有泯法之用也舉不空如來藏俗諦而十界三諦俱即所謂一俗一切俗無真無中而不俗三諦俱有立法之功也舉空不空如來藏中諦而十界三諦俱離即離非是即非是所謂一中一切中無俗無真而不中三諦俱有統法之能也其實三諦只在一心即破即立即立即破即非破非立而破而立此如來藏性常住真心法本如是法華名為諸法實相首楞嚴名為擣萬種香為九華嚴名為一微塵中具大千經卷觀經名為如來法界身皆此不思議圓融三諦也三諦乃所觀之境三觀則能觀之觀稱性而觀絕待而照凡照一境言行布則即一而三言圓融則即三而一如以空觀觀空如來藏真諦則三諦皆空俗諦空則此觀能空見思顯真諦理真諦空則此觀能空塵沙顯俗諦理中諦空則此觀能空無明顯中諦理以假觀觀不空如來藏俗諦則三諦俱立俗諦立能破塵沙真諦立能破見思中諦立能破無明以中觀觀空不空如來藏中諦則三諦皆中隨舉一觀即具二觀舉一空觀假中亦空三觀悉能蕩相著故舉一假觀中空亦假三觀皆有立法義故舉一中觀空假亦中三觀當處皆絕待故圓人求生極樂發軫即以一心三觀觀西方依正即一境而三諦觀凡聖同居士此三觀也即觀上三土亦此三觀也蓋六凡見乎有見思為之獘故二乘見乎空塵沙為之病故菩薩於二邊不得從容乎中道無明為之翳故順性修乎三觀則因輕五濁破見思塵沙無明三惑既盡而十界依正三德彌顯以三觀智輕其五濁則六凡依正顯故而同居淨土成是生極樂上品淨土以三觀智破見思則二乘依正顯是生方便上品淨土以三觀智分斷無明則菩薩依正顯是生實報上品淨土以三觀智破盡無明則佛界依正顯是生寂光上四淨土(纂無盡淨土圖說)。

　　淨土晨鐘卷第四
　　淨土晨鐘卷第五
　　功行法門五

　　淨業重功行大要以善為歸優曇云六度萬行不出一心八萬四千法門智慧功德皆從一念念佛中生出是則淨土法門一念佛蔽之矣奚求多為雖然六祖云心中若無不善西方去此不遙若懷不善之心念佛求生難到此實古今至論白蓮慈照導師示弟子亦云汝專念彌陀若不持戒則有毀犯罪不布施則長慳貪業不恭敬一切則有輕慢業以此惡業障蔽欲生淨土其可得乎考阿彌本行善護三業修福修慧故知善之極處即佛修善者作佛之基佛者修善之師雖經言極惡人十念往生亦是一線至誠善心隨感隨應非此外別有出路也或曰功行是世諦中事何當於法予謂假佛法不如真世諦況世界微塵皆佛法所遍攝寧世諦獨非法乎維摩經言不善不生善法不滅是為佛性不生不滅即此是涅槃正路斷三不善業即謂之閉諸惡趣門若欲并世諦而空之是頑空非真空矣蓮池師序崇行錄曰事道熟為本德行為本聽其言超佛祖之先稽其行落凡庸之後此末法之弊而明眼大德之所呵也故修淨業者念佛時須心善心行善行心行與佛孚契自然心淨土淨斯之謂惟心淨土本性彌陀佛與善無二心念佛與功行非二門學道人切莫作兩橛看述功行法門第五。

　　孝養父母正因

　　有為僧不孝父母者予深責之或曰出家既辭親割愛責之則反動其恩愛心矣曰惡是何言也大孝釋迦尊累劫報親恩積因成正覺而梵網云戒雖萬行以孝為宗觀經云孝養父母淨業正因古人有作堂奉母者擔母乞食者未甞以恩愛累也奈何於親割愛而諦交施主不絕餽遺畜養弟子過於骨肉是無親而有親出一愛而復入一愛也何顛倒乃爾且己受十方供養飽煖安居而坐視父母之饑寒寥落女安則為之(竹窓三筆)。
　　欲出家者或因緣未和父母不聽宜盡在家之孝勸修出世之因若能即俗而真亦有成佛之路(蓮宗寶鑑)。
　　太和楊黼辭親入蜀訪無際大士途遇一老僧僧問所往曰訪無際僧曰見無際不見佛黼問佛安在僧曰子速回但見著某色衣履者即是也遂歸夜抵家叩門母聞聲喜甚披衣啟戶即老僧所云佛狀也黼自此極力事親致愛致敬註孝經數萬言偶硯竭欲取水水忽盈冐宗起曰六朝崇信孝經高人名士或以殉葬或以薦靈病誦之愈難誦之解故皇偘日誦孝經二十遍擬觀音經然則堂上之佛與名山之佛無異也儒之孝經與佛說諸經亦無異也楊公註經之靈應如是往生上品何疑(感應疏案)。

　　慈心不殺正因

　　觀世音謂萬善皆生於慈慈以愛人慈以愛物故殺生為諸戒之首戒殺則為大善殺則為大惡故曰凡欲殺生者但將自己看自身不可殺物命無兩般所以不殺得長壽報殺則短命報葢己欲生物亦欲生殺物命而欲己之命長烏有是理殺生以資口腹則放箸之後滋味已空而殺業具在若殺生以供賓客則平日戒殺定不我罪況其殺業已自當之何為人而忘己耶若以祀先則孔子有蔬食菜羹之祭若以祭神則神明清淨正直不享血食此周易有東隣殺牛不如西隣禴祭之文能持此不殺一戒以修淨土往生已非下品至若深著世味不能長齋者且持月六齋月十齋正五九月齋眾生肉本非所食之物以耳聞目見慣熟不知其非誠修淨土斷以長蔬斷肉為上如不能斷且食三淨肉(謂不見殺不聞殺不疑為己疑)而減省之食若兼味且去其一每食皆肉且間以素人生祿料有數若此自可延壽積食慈心漸入佳境語曰世上欲無刀兵劫須是眾生不食肉不免食三淨肉者次日可為所食肉眾生念西方四聖號并真言以資薦往生(纂龍舒文)。
　　蓮池云天地生物以供人食如種種糓種種果種種蔬菜種種水陸珍味而人又以智巧餅之餌之鹽之酢之烹之炮之可謂千足萬足何苦復將同有血氣同有子母同有知覺覺痛覺痒覺生覺死之物而殺食之豈理也哉尋常說只要心好不在齋素嗟乎戮其身而啖其肉天下之凶心毒心惡心熟甚焉好心當在何處程鸞淡話云或曰好心好事不在區區全活禽獸上但無欺人之心無害人之事可矣抑知親親仁愛人與物有先後之分無彼此之別於物既忍欺忍害於人必無不欺不害何也人止此一念不忍豈有獨忍於物而不忍於人者哉今物見人操刀時未甞不戰慄悲號奈智力不敵人遂為人殺耳因果所載含冤索命事理必然黃魯直詩云我肉眾生肉名殊體不殊原同一種性只是別形軀苦惱從他受肥甘為我需莫教閻老判自揣看何如今殺運方興兵宼充塞動遭屠戮甞見避亂者往往巧與兇值佛云因緣會合果報難逃造殺業者必遭殺報此之謂也欲轉劫輪放生戒殺求生淨土(合纂)。

　　持戒十善正因

　　涅槃云佛在世日以佛為師佛滅度後以戒為師梵網云戒如明日月亦如纓絡珠微塵菩薩眾由是成正覺故持戒為修道之基佛制優婆塞五戒沙彌十戒比丘二百五十戒菩薩十重四十八輕戒總以五戒為本謂殺盜婬妄言飲酒不言食肉者攝於殺戒也又殺盜淫為身三業妄言綺語兩舌惡口為口四業貪欲嗔恨邪見為意三業合為十戒犯而不持是名十不善不飲酒不食肉不婬欲不食五辛則謂之齋持十戒乃得生天持五戒可不失人身若全持齋戒修十善業又禮佛念佛讀誦大乘解第一義以此迴向願生西方必上品上生止持五戒而修淨土亦不失中品上生。
　　佛以貪嗔癡為三毒貪毒在心而見之於身則為盜故或明或暗皆謂盜取五欲色為最如來有言使世間更有一事如婬慾者令得道葢亦鮮矣圓覺經云一切眾生皆因淫慾而正性命千生萬劫向此中來故淫慾偏重八難三途向此中去亦惟婬禍最慘楞嚴經云汝修三昧本出塵勞婬心不除塵不可出縱有多智禪定現前若不斷婬必落魔道又云汝以婬心求佛妙果縱得妙悟皆是婬根根本成淫輪轉三途必不能出此經首借婬室立言葢直從眾生根本無明首拈立案然後向道有機實是如來項門針法又四十二章經云佛告諸沙門慎無視女人若見無見慎無與言若與言者敕心正行曰吾為沙門處於濁世當如蓮華不為泥所污老者以為母長者以為姉少者如妹幼者如女敬之以禮意殊當諦惟觀自頭至足自視內彼身何有惟盛惡露諸不淨種以釋其意按此經語實釋氏最典則之訓不止沙門宜然也。
　　予感應經註云殺盜婬三業婬根尤為難拔鋒刃在前肉胸知惻穿窬充類自好不為一溺慾海波中便爾沒頂甘心其最易失是尤在艶冶當前勃然難制之一刻由此減祿由此奪算由此殺身由此墮劫何苦以俄頃之歡娛博死生之毒害婬報既重則導婬之業報自不輕今人見婦女之美者動輙以觀音呼之詞伯優人亦復以此極其摹寫謔笑風俗誤人何可勝道故綺語與婬二戒並重。
　　王龍舒云經言果報多因口業以口易發也所謂惡口乃惡怒之口唯言語不溫和耳今人直為穢語矣惡口果報固已可畏若穢語則地獄畜生之報也人當力戒常念阿彌陀佛以洗滌口業之穢惡聞人惡口穢語亦常念佛名以洗滌耳根之穢惡。
　　王龍舒曰人多嗔怒且不論害物招愆先自傷和損氣人若能到慈仁之境方知嗔怒不佳當其在嗔怒中則不自知也但忍之又忍習之久久自有得力處至凡待貧下及僕婢詆忤己者易致瞋怒尤當戒謹如一切眾生為大罪惡亦勿生嗔以污吾清淨之心念彼愚癡當生憐憫佛言人愚以吾為不善吾以四等慈護濟之重以惡來吾重以善往福德之氣常在此也害氣重殃反在於彼有愚人罵佛佛嘿然不答罵止佛愍然問曰子以禮與人其人不受禮何歸乎曰我自持歸佛曰今子罵我我亦不受子自持歸禍子身矣猶響應聲影追形終無免離慎為惡也善嗔者胡不以佛為法(已上合纂)。
　　出家永絕淫慾居士當戒邪婬然學道者正婬亦慎如妻妾外一切非己之色皆謂之邪苟不在房室而外舘別業為非其地朔望本命之日春秋八關六齋之日有犯或不於夜而於晝為非其時二者即妻妾亦謂之邪修行人不可不戒　佛言一日持齋有五福少病身安少婬少睡生天知宿命楞嚴云是諸眾生求三摩提當斷五辛熟食發婬生啖增恚(五辛謂葱蒜韮薤興渠興渠西域有之)　口業中妄言易生而難除以世人習染成妄妄想紛飛故妄言易發凡欲欺人瞞人掩飾自己不利於人者皆是稍從權變有所成就非為利己損人者則不得謂之妄語若縱不損人槩無實語亦是妄心不可不戒　綺語者凡言之成文者易入聽如婬欲至垢而以花月妖冶之詞飾之人愛其綺便浸淫於婬慾之中而莫之覺推而廣之其類甚多惡口如詈罵人說人短好戲謔道穢語之類龍舒口業勸戒圖云今人有一言稱人其人終身受賜福及子孫者有一言陷人其人終身受害累及子孫者口業豈不重哉出乎爾者反乎爾在彼固可畏矣然在己怨天者窮怨人者無智惟自戒慎可也　兩舌者向此說彼向彼說此能使彼此[口*缶*亍]恨搆成傾害其惡不小　貪喻如海眾流歸之而不滿故人生眾惡皆始於貪貪為眾惡之本　為瞋恚者欲惱害人而反自害所有身口加惡於人自反得惡過百千倍故知瞋為大自減損正當瞋欲起時急急念佛數十聲然後看此事該瞋不該瞋　般若之智全無照了懵懵然不知性命為何物曰癡世智聰辨才情四射語以妙明真性因果報應不能信受亦曰癡(纂丁蓮侶芥火)。
　　佛云身行惡口言惡意念惡此地獄人也葢人生善惡不過身口意三業三業俱惡是為純黑業所以入地獄若三業俱善則為純白業乃生天堂三業中有一業善則為雜業亦不入地獄故身意雖惡而口念佛名亦一業善況口念佛時能心想佛像則意業善端正其身而手提數珠則身業善諸佛開此念誦法門正以誘掖眾生善其口業以漸善其身意常能善此三業以修淨土必上品生予甞於鎮江聞賣蝦者呌蝦一聲而知其三業俱惡身荷蝦擔則身業惡意欲賣蝦則意業惡口呌賣蝦則口業惡此佛所謂地獄人也以此觀之目前地獄人多矣可不畏哉。
　　佛以殺生偷盜邪婬為身三業而孔子言勝殘去殺詩言文王德及鳥獸昆蟲是豈不戒殺哉盜固不必言矣孔子言吾未見好德如好色者詩人刺不好德而悅美色是豈不戒邪婬哉佛以妄言綺語兩舌惡口為口四業孔子謂人而無信不知其可非不戒妄言也謂巧言令色鮮矣仁非不戒綺語也書稱爾無面從退有後言非不戒兩舌也武王戒銘曰口生垢口戕口是未甞不戒惡口也佛又以貪嗔癡為意三業孔子謂見得思義是則戒貪矣謂伯夷叔齊不念舊惡是則戒嗔矣謂困而不學民斯為下是則戒癡矣由此言之儒釋未甞不同也(龍纂文)。

　　發菩提心正因

　　蓮宗寶鑑云無上佛果名曰菩薩若發此心決定成佛淨行法門曰凡修淨土須善發心若為自己厭五濁忻九品則違菩提心是聲聞行若為眾生起大悲心求生彼國希速成就道力神通徧歷十方救度一切令其成佛則順菩提心是菩薩行於三寶前志心發願云弟子某從於今日發此大心不為自求人天福報緣覺聲聞乃至權乘諸位菩薩唯依最上乘法發菩提心願與現生父母及多生父母法界眾生一切冤親同生淨土皆得不退轉於阿耨多羅三藐三菩提如是三說此心時時要發最為喫緊蓮池云觀經三福第三發菩提心此是般若經中如虗空不可思量之福非人天有漏之福也(合纂)。

　　讀誦大乘正因(正因尚有深信因果勸信行者等項已見前此不重列)

　　淨土指歸曰大乘經典諸佛所師佛果菩提皆從中出觀經三種淨業并上品上生皆言讀誦大乘為往生正行即法華華嚴般若涅槃等專談淨土諸大乘經修淨業人當受持讀誦仗大乘法力決取往生發隱曰讀誦者外假熏聞內資理觀非文字口耳之謂也若偏耽卷帙終身空數他寶六祖曰口誦心行是轉經口誦心不行自是被經轉讀誦者可不知此乎(淨土資糧)。
　　問古以觀心為目經教為日日光明目益遠矚又云枯禪無慧今一意念佛能發慧否答看教如讀醫書心地用巧如服藥先明教自是正理學道人貴在審辨邪正大小偏圓而已無暇遍覽可只看楞嚴既修淨土其淨土諸書俱要看過却放下文字一心念佛所云慧者通曉經教善演說而空談諸口無得於心者狂慧也真參實悟乃名正慧明教後一心念佛當發此慧(蓮池遺稿)。

　　淨心行善正因

　　維摩經佛言眾生是菩薩淨土又言當知直心深心大乘心是菩薩淨土肇法師云土之淨者必由眾生眾生之淨必因眾行行淨則眾生淨眾生淨則佛土淨此必然之理土無洿曲乃出於直心故曰直心是菩薩淨土直心謂質直無諂此心乃萬行之本樹心種德深固難拔深心也乘八萬行兼載天下不遺一人大乘心也欲弘大道先要直心心既真直然後入行能深行既深則廣運無涯備此三心次修六度以至萬行(六度即布施持戒忍辱精進禪定智慧六波羅蜜萬行即六度內所修所積而統括言之)然此淨心群生誰不有之多自迷而不覺故六祖大師云一念平直即是彌陀一念邪險即是眾生葢以人居濁世現行無明口說直心行多諂曲溺苦海而不能出佛慈愍彼導之以念佛伏彼亂心令捨邪險而歸正直即眾生而生淨土所以寶王論云清珠下於濁水水不得不清佛想投於亂心心不得不佛然則因念佛而顯直心因直心而行眾善行眾善而得佛淨土故云欲得淨土必淨其心。
　　念佛人塵垢未淨念起時須自檢點或在慳貪心嗔恨心癡愛心名心利心嫉妬心欺誑心爾我心傲慢心諂曲心邪見心妄想心能所心及諸逆順境界隨染所生一心世間心設或起時急須高聲念佛斂念歸正勿令惡心相續直下打併淨盡所有深信心至誠心發願回向心悲慈心謙下心平等心方便心及一切善常當守護當知極樂諸上善人良由斷惡行善故得往生不退菩提能依此修持是為淨土正行(已上蓮宗寶鑑)。

　　奉行眾善正因(已上二則以觀經三福九品例推之故得斷為正因)

　　鳥窠大師云諸惡莫作眾善奉行三歲兒說得了八十老人行不了修淨土念佛者不可不恪佩斯語除孝養慈心諸事外如盡忠事君崇奉師長兄弟友慈閨門雍肅敦睦宗親敬禮前輩為人倫大節不容缺失其於尊崇三寶則修寺掃堂供佛飯僧講演正法刊造經典一切佛門勝事不必僕僕塵緣但隨分隨力毋得當面錯過他若居官則仁慈利民用兵則嚴禁殺掠為長則以善教人為下則以勤事上以至瞻養衰老撫育孤幼凶年濟飢寒天救凍周贍三黨憐憫四窮施藥助棺修理橋路勸息爭訟饒免倩負敬惜字紙廣行方便戒殺放生葬埋牛犬如此類者不能盡述凡屬善事必力行之一切惡事禁止不為即人有侵陵毀辱誼難容忍者一惟反己自忖我乃修淨業人何得屑屑與若輩較量目前當下和平自爾心體清淨矣以此所作一切善事功德回向願生西方念念不斷必上品生。
　　蓮池師恒以太上感應篇手授學人甞答周海門曰諸惡莫作眾善奉行二語徹上徹下淺言之僅僅避惡行善三家村裏守分良民極言之則纖惡淨盡萬善周圓天中天聖中聖如來世尊亦如是丁蓮侶亦謂感應篇言皆平實其迹若淺然事事徵心須逐句省察方得前賢贊傳表章非一予近年再纂輯有疏案一書人能持誦體而行之以此迴向往生豈止中品又蓮池自知錄序曰予少見太微仙君功過格則大悅旋梓以施仙君謂凡人宜置籍臥榻每嚮晦入息書其一日功過積日而月而年或以功准過或以過准功多寡相讎自知罪福不必同乎休咎甞作勸修作福念佛圖說歸戒圖說勸人受持但每日作一福福下一點念佛千聲填一圈隨多少持向佛前證明出家在家皆可依而行之(合纂)。

　　布施正因(布施居六度之首以屬正因無疑)

　　佛言欲得糓食當勤耕種欲得智慧當勤學問欲得長壽當勤戒殺欲得富貴當勤布施布施有四一曰財施二曰法施三曰無畏施四曰心施財施者以財惠人法施者以善道教人無畏施者謂人及眾生當恐懼時吾安慰之或教以脫離恐懼使無畏心施者力雖不能濟物常存濟物之心古語云人人知道有來年家家盡種來年糓人人知道有來生何不修取來生福人不能朝種糓而暮食尢不能施修福而即受所以糓必半歲福必隔世也儒道二教皆言施報但不言隔世耳所謂愛人者人常愛之敬人者人常敬之災人者人必反災之皆現世之施報也佛又言若人施已生悔若劫他物持以布施是人未來雖得財物常耗不集若人先不能供養父母惱其妻子奴婢因苦而布施者是名惡人是假名施是人未來雖得財寶常失不集不能出用身多病苦諸經要集云若有貧窮人無財可布施見他布施時而生隨喜心隨喜之福報與施等無異丁蓮侶芥火云布施一法悲敬差殊悲是賑貧濟苦敬是供奉三寶有敬無悲是名顛倒心無慳吝悲敬是一(合纂)。

　　方便利人助修

　　大觀間一士人買靴於京師市中見一靴甚大似其父送葬者問所由來答云一官員携來修整頃當來取往候之果見其父下馬取靴子拜不顧而去追數里許將不及乃呼曰生為父子何無一言教我其父曰學葛繁問葛何人曰世間人遂訪問所在葛時為鎮江太守乃往見之言其故問何以見重幽冥如此葛曰予始日行一利人事漸增二事三事或至十事於今四十年如一日問何以利人葛指坐間脚踏子云若此物置之不正則蹙人足予為正之又若人渴飲以杯水皆利人事也隨事方便行之上自卿相下至乞丐皆可以行唯在乎久而不廢耳其子拜而退葛後以高壽坐化去觀此則利人之事當勉害人之事豈可為哉葛兼修淨業後有僧神遊淨土見葛在焉。

　　廉儉助修

　　甞聞至人云人生衣食財祿陰司皆有定數若儉約不貪則可延壽奢侈過求受盡則終譬如人有錢一千日用一百則可十日用五十可二十日若縱恣貪侈立見敗亡如一千之數一日用盡尚有餘否或謂人有廉儉而命促貪侈而壽長者何也予謂廉儉而命促者當生之數少也若更貪侈則愈促矣貪侈而壽長者當生之數多也若更廉儉則愈長矣且天地於人無私何當生之數有多少乎曰今生受者皆前世因耳修淨土者固不在福壽之多然損福壽之事則是薄德不可不戒增福壽之事則是厚德不可不勉(已上纂龍舒文)。
　　張子韶自做秀才時至及第登樞要而麤衣非食無玩好器物其筆亦用殘禿者胡克仁居官茹蔬終身眠一紙帳彼乃現宰官身行比丘行況身是比丘乎佛制頭陀比丘行乞為食糞掃為衣塚間樹下為宿今處眾中檀越送供衣食足矣安居蘭若矣更求適意可乎一鉢四綴一緉鞋三十年古德之高風未墜也吾為是慚愧自責而併以告夫同侶(蓮池三筆)。

　　不妄取財助修

　　有仕途二人求夢於京師二相廟中其一人夢有吏持簿一扇揭版示云此汝同來人前程也視之乃自小官排至宰相仍有勾之者問勾者何也持簿者答云此官人愛財世間不義取一頃此間勾一頃若急改過尚可作監司其人聞之悔罪不敢妄取後果至監司觀此則不義之財誠可畏也知是以修淨土善緣自熟(龍舒文)。
　　嘉興王綱涇古剎將頹僧欲修之又有鉅橋通濟往來居人因圮壤施千金僧亦誠實人也以橋工浩大移用修寺未幾僧卒見夢於徒曰我以錯謬因果受冥罰作某家猪明日當生後蹄白毫為驗爾當贖我懺悔募畢橋工徒往詢果然遍以告人募橋尋落成猪遂死夫檀信財施招提互用遍地皆然孰知錯謬罪報如此況尅減常住藏匿信施者乎古偈云施主一粒米大如須彌山若還不了道披毛戴角還又云他日閻老子與儞打算飯錢看儞將何抵對出家者胡不猛省斯語(合纂)。

　　省口腹淫慾助修

　　飲食男女人之大欲存焉制之若無斯為聖人節而不縱為賢人縱而不節為下愚葢殺生以資口腹婬慾以喪天真皆造業之所況二者更相助發因美飲食則血氣盛血氣盛則婬慾多婬欲多則反損血氣血氣損則又賴飲食以滋補是二者更相造罪也若欲省口腹必先節婬慾若能節婬慾即可省口復此誠安身延年之道慈覺禪師云飲食於人日月長精麤隨分塞飢瘡纔過三寸成何物不用將心細較量能如是思省自可省口腹矣務實野夫云皮包骨肉并尿糞強作嬌嬈誑惑人千古英雄皆坐此百年同作一坑塵能如是思省自可省婬慾矣果了得此二者在生何由有疾病夭折身後何由有地獄畜生修上品者不可不戒此。

　　兼福慧助修

　　人不可不兼修福慧種種利物常行方便作一切善戒一切惡所謂修福也知因果識罪福觀釋氏書內明性理觀家儒書外明世道所謂修慧也修福得富貴修慧得明了修慧不修福明了而窮困修福不修慧富貴而愚癡福慧若兼修富貴而明了二者皆不修愚癡而窮困佛福慧兼修故謂之兩足尊以福慧兩足也寧使慧勝福莫令福勝慧楞伽經云受現在樂種未來苦是也偈云兼修福與慧又復念彌陀九品蓮華裡第一更何疑齋戒明了人修者必上品上生故也又偈云雖修福與慧不知念阿彌未得阿羅漢輪迴無了時在此世界修行得阿羅漢果方脫輪迴故也(已上纂龍舒文)。

　　不慕尊榮不辭輕蔑助修

　　學道之士大忿大辱或能勉強忍耐不免艶心於世之尊榮不能忘情於人之輕我此實非也尊榮損福召災輕蔑除愆消業如悟達國師(先世即漢袁盎)以十世為高僧戒律精嚴其冤家晁錯欲報不得懿宗聞師道德昭著賜沉香寶座錯乃得便而人面瘡作非損福召災而何金剛經云是人先世罪業應墮惡道以今世人輕賤故先世罪業即為消滅夫以此經神力猶假人之輕賤而後消滅是輕賤者乃轉重罪輕受之妙術固當甘之如飴而何以怒為然則尊榮輕賤孰幸孰不幸耶昔譚紫霄被丐者毆折兩齒謝教益王益陽以為消盡平生業慶禪師人謗其私尼童或問之師笑曰實如所傳(師沒後有五色舍利)嗟乎茫茫五濁彼何人哉(下蓮侶出世芥火)。

　　禮懺助修

　　蓮池大師云一心清淨是為理觀內明五體翹勤乃曰事懺外助直觀本心非不徑要而末法眾生慧薄垢重必須理觀事懺內外交致庶得定就慧成死生速脫但今人惟存事懺理觀全荒何況外飾虗文中無實悔者耶觀蓮公此言必理事雙修方名為懺且毋論理觀即以事論今官府斷獄按律定罪閻羅判事據惡加刑惟佛菩薩大慈悲許其懺悔赦罪此非常之恩德也乃修懺之人往往虗文搪塞心則戲豫禮則怠荒徒以拜誦套例仰勞僧眾或居內室而治雜務或見外客而應紛囂或公然茹葷飲酒或依前作過造非視若全非己事而猶曰吾今日延僧懺罪也不思求懺必以吾心哀悔怨艾之誠為主外藉比丘以為導達若主者不誠比丘其能代為懺耶恐幽明之際無此破格大僥倖事矣(纂丁蓮侶)。

　　施食助修

　　蓮宗寶鑑云既修西方淨業當運廣大慈悲釋尊教誡隨所住處當施法食濟諸法界一切有情除彼飢渴極苦化令同趣菩提有力者修齋設供無力者呪食施生施食殊功廣大無量蓮池云瑜伽之教神變威靈不可思議唐金剛智廣大不空二師而下無能繼者惟施食一法行世此法啟教於阿難初唯佛示陀羅尼一章令誦二十一遍即今變食真言也嗣是漸譯漸廣夫口誦呪手結印心作觀三業相應之謂瑜伽不相應則不惟不能利生反至害己一僧不誠被鬼舁至河欲沉之一僧失鎖衣篋心存匙鑰諸鬼見飯上皆鐵片不得食一僧曬氈衣未收值雨心念此衣鬼見飯上皆獸毛不得食各受顯報又有人入冥見僧數百械黑房中罪苦不堪皆施食法師也吾願行是法者手之所結必端必嚴毋拈弄揚舞而類戲掉口之所誦必真必正毋扭揑彈咜而淆密語意之所作必精必專毋散鬼亂想而虧正觀心運諸手手叶諸口口根諸心津濟萬靈如是功德當亦不可思議(合纂)。

　　放生助修

　　問放鳥雀魚鱉等為之誦呪念佛願彼往生此物當承力即生否蓮池師曰呪願禽畜者若業輕緣熟承法力亦得往生業重緣疎止滅罪改形善趣然禽畜未必生而放生呪願之人福不唐損矣來生化度終酬宿因目連度蜂足為明鏡佛言水中有微細蟲類凡眼不能見者故律中教人以囊濾水方食若人能虔書護生陀羅尼沉河井及盛水器中并為誦呪念佛七遍其蟲皆生善趣。
　　陀羅尼云唵縛悉波羅摩尼莎訶
　　[山/兀][(留-刀)-田][丮-(舉-與)+(└@夕)][但-日+兀][丫/一][几@〡][丮-(舉-與)+(一/ㄠ)][丮-(舉-與)+((ㄠ-、)*ㄟ)][丮-(舉-與)+(ㄓ-凵+└)](即上文九字梵書難容筆誤摹此書木上桐油油過沉水中)　南無歡喜莊嚴諸王佛　南無寶鬢如來　夏月燈上飛蛾法應用草一根長七寸許雙手拱執秉儀淨口對草念呪七遍橫置燈盤上即無撲滅之苦如無生草以柴心代之　呪曰波利瑟吒護生草救度眾生離煩惱(此呪試有奇驗幸虔誦之)出門時恐街路蟲蟻無心誤傷須先端心默念行步不傷蟲呪三七遍隨所去處不致傷命以佛眼觀當知我人舉足是業勿以此呪為迂　呪曰。
　　唵地日利娑婆訶
　　路遇捉鳥捕魚者一心專注其人不起別念默念佛號十聲或百聲愈多愈驗陳書紀王固學佛甞聘魏宴於昆明池魏人以南人嗜魚大設罟網固念佛號不獲一鱗　念曰南無多寶如來(宜虔宜多宜默)以上諸佛切近易行呪皆有驗凡有所作俱以迴向往生九蓮必居高品(丁蓮侶故鄉消息)。

　　居官助修

　　沈長卿有居官功行言余廣其意云貧賤人為善難為惡亦難何者勢不能濟也富貴人為善易為惡亦易何者勢足以濟也假令堯舜桀紂俱匹夫縱極仁極暴必難遍被鄉閭況國與天下乎近世宰官慕清泰之樂輙謂不能掛冠棄家而修淨業余竊謂不然吾儕不幸為窮措大力不從心誠無如斯世斯民之缺陷何今得志臨民事權在握如神龍乘風雲降霖雨枯槁咸沾澤焉視桔槹之取潤涓滴者勞逸巨細懸絕矣何必分別儒釋之見視仕途與淨土功行不可合作也吾謂鞭笞即是痛棒呵怒即是熱喝見冤抑而憫之即是慈悲道場之死而致生之即是方便道場為民受屈曲直不阿柔氣以承上官即是忍辱道場興利除害日夕不遑不啻父母為子孫計即是精進道場勵志不渝暮夜之金屏絕即是清淨道場品行屹然強猾望而斂跡即是降魔道場斯誠能以居官而作功行者經濟淨業以一貫之矣(陳皇士)。

　　淨土晨鐘卷第五
　　淨土晨鐘卷第六

　　　　荊溪周克復重朗纂
　　　　男周　石糓城訂
　　　　吳郡陳濟生皇士參

　　淨土策進

　　往生以往為義往以進為功進則西方彈指可到退則隔十萬億剎之外譬之駕馬然騏驥不鞭箠而日致千里良馬顧鞭影而馳其次則須執策擬其後矣求生彼土者無悠怱坐進之理亦復如是善乎蓮大師曰世間一技一藝始學不勝其難因置不學則終無成矣故貴有決定不疑之心雖復決定而優游遲緩則亦不成故其繼貴有精進勇猛之心雖復精進或得少而足或時久而疲或遇順境而迷或逢逆境而墮則亦不成故其終貴有常永貞固誓不退轉之心古云三昧不成假令筋斷骨枯終不休歇又云道不過雪竇不復登此山如是有心何事不辨茲取前賢警切之語著為是編多本蓮池者樂其文義簡至且言近而可徵也以誓願策其始以一心正念策其終義備矣志淨業者其以是當繞朝之策祖生之鞭述策進第六。

　　策願力

　　問為惡必墮三途非資願力則淨業正因何以願為答曰從善如登為惡如崩安可例故欲生淨土樂見阿彌陀佛必須發願乃得往生若無願心善根沉沒華嚴經云不發大願是為魔事欲成無上道故須得願波羅蜜所以本師莊嚴樂邦實惟四十八願普賢亦以十大願王為極樂先導曰最後剎那一切諸根悉皆退失惟此願王不相捨離於一切時引導其前一剎那間即得往生極樂世界唐道昂法師志篤西方一日見天眾繽紛告徒云兜率迎我非本願也吾志西方何不果言訖天樂倐隱隨見西方法音滿前師乃坐化夫時逼須臾猶能却天宮而轉淨土終遂所期願力之神不可思議如此。
　　竊見常人念佛者多只為福田故眷屬故病苦求痊及永年故保富貴安樂子孫光顯故往往香燭道場所陳祝願回向之詞皆是趨逐凡緣與阿彌接引本願甚背縱使一生修習不明大道錯用功夫何益惟是發真正願願見阿彌陀佛願生清淨國土願得親承授記回入娑婆廣度眾生毫不自求人天福報如是發願時刻注向雖不對佛陳白而心意之中欣樂不忘方稱願力成就方與佛願相應臨命終時必蒙接引(已上纂故鄉消息)。
　　問誓願並稱其義何居曰蓮大師云期其志而必到者願為之先導也堅其願而不退者誓為之後驅也故疏稱誓為願中勇烈意吾願雖發若無大誓安克有終蓮宗寶鑑引懺云眾生無邊誓願度煩惱無盡誓願斷法門無量誓願學佛道無上誓願成此謂之四弘願慈照集懺恐人著事迷理乃云自性眾生誓願度自性煩惱誓願斷自性法門誓願學自性佛道誓願成此四句直明真理與後人開一門戶只要人自信自肯從這裏入頭悟自性彌陀達性心淨土入諸佛境界(合纂)。

　　策勇猛精進

　　凡修淨土人灼然是要敵他生死不是說了便休當念無常迅速時不待人須是把做一伴事始得若半進半退似信似疑濟得甚事如何出離輪迴譬如百二十斤擔子到臨時自家擔荷得去方為了事決不在會說會道廣化人緣上決不在有傳有授扭揑做作上決不在盛設道場多點香燭上若是信得及便從今日去發大勇猛發大精進莫問會與不會見性不見性但執持一句南無阿彌陀佛如靠著一座須彌山相似搖撼不動專心一意或參念觀念憶念十念或默念專念繫念禮念念茲在茲心念不空過念佛不離心日日時時不要放捨綿綿密密如雞抱卵常令暖氣相接即是淨念相繼更加智照則知淨土即是自心此乃上智人修進工夫如此把得定做得王靠得穩縱遇苦樂逆順境界現前只是念佛無一念變異心無一念退惰心無一念雜想心直至盡生永無別念決定要生西方極樂世界能如是用功則歷劫無明生死業障自然消殞塵勞習漏自然淨盡無餘親見彌陀不離本念功成行滿願力相資臨命終時定生上品其或力量未充須隨力修習未能專一亦要朝昏禮念家緣繁冗無忘十念稱名日日用心猛著精彩積功積行發願發心誓畢此生同登淨域此乃真實了生死人也(蓮宗寶鑑)。
　　世網中人若是痛念無常用心真切者不問靜閙間忙一任公私幹辨迎賓待客萬緣交擾八面應酬與他念佛兩不相好不見古人道朝也阿彌陀暮也阿彌陀假饒忙似箭不離阿彌陀其有世緣重力量輕者亦須忙裏偷閒閙中取靜每日或念百聲千聲定為日課不容一日放過又有冗忙無頃刻暇者每日晨朝十念積久功成亦不虗棄念佛外或念經禮佛懺悔發願種種作福隨力修諸善行以助之凡一毫之善皆須回向西方如此用力決定往生亦且增高品位(淨土或問)。
　　世人修行淨業勿得言我今忙迫且待間暇我今貧乏且待富足我今少壯且待暮年若已分定常忙分定貧乏分定夭折即於淨業無緣耶忽爾喪亡雖悔何及是故即今安徤努力修之(寂室)。
　　一生之中以淳淨心堅固諦信至誠禮誦悔過發願吾知此人若身若心則與彌陀氣類交接智論云如風吹樹斜勢西傾及其倒時必當西倒習善得生亦復如是(櫨菴法師有嚴)。
　　世人念佛不真切只是把生死二字看得輕忽一生忙忙碌碌將性命撇在虗空與己全無干涉即或當場嗟嘆片時毛骨悚然過後仍前醉夢屠赤水云世智紛紛名利場中伶俐識神擾擾死生路上糊塗哀哉誰曉四大不堅無常甚速三途八難最苦肯去要緊真切念佛百中希有一二也昔一僧探俗友勸以生死事大急宜念佛友謝以三頭未了僧問故友曰親樞未舉男婚女嫁未畢僧別不久友忽亡僧往弔作詩曰吾友名為張祖留勸伊念佛說三頭可怪閻公無分曉三頭未了便來勾此言雖淺大可醒俗吾願世人各宜奮發精力一下斬斷輪迴信得這句佛即勇往直前念去只此一念是破黑暗之明燈是渡苦海之大船是脫生死之良方是出三界之徑路併其或驗或不驗或悟或不悟一切都不計較但持一句佛號在心無事也念有事也念安樂也念病苦也念生也念死也念如此認真事無不濟。
　　蘇州承天寺頭陀懷林為冥使所追期七日當往急詣真如禪師求救師令發願修塔晝夜勤念金剛經中當知此處即為是塔二句至七日冥使入室拘之金塔光耀目不能開而去頭陀得不死拽鍊若募終此勝事克復輯金剛持驗至此竦然曰懷林發功德大願諷上乘妙法七日便能跳出生死異矣今觀淨土法門一日七日至一念十念決定往生不更異乎乃今人一生念佛不免輪迴又何以故要知如來教人念佛正攝百千萬襍念於一念一念猛勵自然證佛還思今人念佛時一串素珠中意起意滅不知多少更端則其念佛亦只口中喃喃心上並不知有佛在此彼手之於口口之於心尚未合一安望凡人與佛能合而為一耶念佛不能絕去襍心純一精進至無間地欲逃生死往生上品斷無此理(已上附纂)。

　　策攝心悟心

　　凡歷涉緣務而內心不忘於佛及憶淨土譬如世人切事繫心雖經歷語言去來坐臥種種作務而不妨密憶前事宛然念佛之心亦應如是或者失念數數攝還久久成性任運常憶(慈雲懺主)。
　　古云雜念是病念佛是藥念佛正治雜念而不能治者因念不親切也雜念起時即用心加功念佛字字句句精一不二雜念自息矣。
　　端坐念佛恐心難攝不若經行。
　　問猿方著鎻旋即昏沉惺惺策發隨復散亂云何降伏答寂寂治散亂散去則生昏沉惺惺治昏沉昏去則生散亂止觀雙持昏散皆退今只須精明念佛念無二念曰精念而返照曰明精即止明即觀一念佛而止觀備矣。
　　參禪人只守一則公案如參念佛是誰不得又參萬法歸一一歸何處等若透一則餘盡透矣若自覺已透於別則公案還有不盡透處即是向所守公案還非真透未免涉情識也。
　　行住坐臥四威儀中皆可用心而坐時為勝然始學者先須行多坐少若貪坐則昏不能退無事有事皆可用心而無事為勝先於靜處做後於動處鍊。
　　凡夫放心初學攝心後乃得心攝心非止一法功高易進念佛為先想起時不須別作除滅但舉阿彌陀佛四字盡力挨拶便是攝心工夫忽然悟去名曰得心今見六祖道本來無一物何處惹塵埃便將神秀時時勤拂拭之句藐視如一莖草不知時時拂拭正學者今日事也(已上蓮池遺稿)。

　　策三種念佛成佛

　　或問今見世人念佛者多生西方成佛者少何也答其說有三一者口雖念佛心中不善以此不得往生不知既是念佛便要依佛所說積德修福孝順父母忠事君王兄弟相愛夫婦相敬至誠信實柔和忍耐公平正直陰隲方便慈憫一切不殺生命不凌辱下人不欺壓小民但有不好心起著力念佛定要念退這不好心如此纔是念佛的人定得成佛二者口雖念佛心中胡思亂想以此不得往生念佛之時按定心猿意馬字字分明心心照管如親在西方面對彌陀不敢散亂如此纔是念佛的人定得成佛三者口雖念佛心中只願求生富貴或說我等凡夫料西方無分只圖來世不失人身此則不合佛心以此不得往生不知天宮福盡也要墮落人間富貴能有幾時若說是凡夫西方無分則聖賢都是凡夫做安知儞不生西方也便可發廣大心立堅固志誓願往生見佛聞法得無上果廣度眾生如此纔是念佛的人定得成佛(蓮池)。

　　策出家人一心正念

　　先民有言禹惜寸陰至於眾人當惜分陰我今衰殘奚啻惜分一彈指頃毋雜用心言毋雜用心者謂本參正念外纔起一念雜想即便掃除攝歸正念不可時刻延捱今略開七事真為生死出家直欲一生了辨務力守之時時自警。
　　一不得畜資財造房屋買田地置一切精緻好物即經像等傳自太古出自名家皆勿留戀一心正念。
　　二不得作種種非緊要福緣事姑俟他日大事已明作之未晚今且權置萬行門一心正念。
　　三不得於好色好味等起貪愛心於好言贊譽我者起貪愛心不得於惡色惡味等起嗔惱心於惡言譏毀我者罵辱我者種種拂逆我者起嗔惱心乃至過去未來事或順或違皆悉屏絕堅壁固守一心正念。
　　四不得吟作詩文書寫真草題帖對聯修飾尺牘泛覽外書議論他人得失長短乃至教憑臆見而高心著述禪未悟徹而妄意拈評緘口結舌一心正念。
　　五不得交結親朋應赴請召遊山翫景雜話間談凡種種世諦中事除理所當為決不可已者餘悉休罷一心正念。
　　六不得貪著放逸恣縱睡眠大事未明捍勞忍苦一心正念。
　　七不得與世人競才競能爭名爭勢未得言得未證言證誑稱知識妄自尊高惟應執卑守愚終身居學地而自鍛鍊常精常進一心正念(蓮池自警)。
　　(此蓮師現身說法語也借自警以警人句句嘔心言言針頂謂是彼說自家話與我輩無與可乎覽此而不悚然易慮者必非真學道人)。
　　我出家後到處參訪時徧融師門庭大振予至京師叩之膝行再請師曰可守本分不得去貪名逐利亦不得去攀緣只要因果分明一心念佛予受教出同行者大笑謂此數言誰說不出千里遠來只道有甚高妙處予曰不然此正是他好處吾輩企慕遠來他却不說玄說妙凌駕眾人只將自家體認過切近精實工夫叮嚀開示正是真實禪和不可輕也我至今著實遵守。
　　今人念佛不肯真切加功只是不曾深思諦信不要說不信淨土只如世尊說人命在呼吸間這一句於義理非有難解儞們眼裏親見耳裏親聞經過許多榜樣如今要儞信得這句早是不能勾也儞若真實信得這句則念佛法門不必要我費力千叮萬囑爾自如水赴壑萬牛不能挽矣即如前日津送亡僧時儞們覩此榜樣當愀然不樂痛相警策曰大眾我與儞但今日送某僧明日送某僧不知不覺輪到自身此時悔恨無及須疾忙念佛時刻不要放過方好我見儞們口裏也說可惜及乎過後依然言笑自如只是不信人命在呼吸間也。
　　予見新學少年纔把一句佛頓在心頭閑思妄想越覺騰沸便謂念佛工夫不能攝心不知汝無量劫來生死根由何能即斷且萬念紛飛之際正是做工夫時節旋收旋散旋散旋收久後純熟自然妄念不起且汝之能覺妄念重者虧這句佛如不念佛時瀾翻潮湧剎那不停者自己豈能覺乎。
　　念佛有默持有高聲持有金剛持高聲覺大費力默念又易昏沉只是綿綿密密聲在唇齒之間乃謂金剛持又不可執定或覺費力不好默持或覺昏沉不妨高聲今念佛者只是手打魚子隨口叫喊所以不得利益須句句出口入耳聲聲喚醒自心如一人濃睡一人喚云某人彼即醒矣所以念佛最能攝心。
　　幼時尚不知念佛見隣家一老嫗每日課佛數千問為何如此彼云先夫往時念佛去得甚好故我如此念先夫去時並無他病只與人一請而別出家人奈何不念佛(蓮池警眾)。

　　策在家人一心正念

　　來書云世累所羈不能一洗凡俗然世未足稱累也世間法如人倫庶物一一與道非礙所貴任理隨緣無心順應而已登第日發大誓願心不以富貴利達負其所學期如古昔名臣是謂濟世必不以富貴所達迷失正念務了明此一段大事因緣是謂出世。
　　子貢問一言終身夫子以恕答之今日戒之一字銘以終身罄無不盡以攝心即是戒故若向心地法門中念得便一切具足尚何論戒之持與不持如其不然須一一依教奉行經云攝心為戒因戒生定因定發慧戒之時義大矣哉佛戒至密殺戒微及蜎蠕極之纔有忿嫉即殺戒不淨眼取色耳取聲即盜戒不淨隔壁聞釵釧聲即婬戒不淨至是則身心俱斷事理雙盡矣處世緣中持戒豈能一一與剃染者例論惟貴於心學大頭腦處著力一旦脫然悟去則咳唾掉臂無不是清淨毗尼矣但不可未得謂得而發狂解便道飲酒食肉不礙菩提行盜行婬無妨般若墮落魔羅境界耳果能時時反照刻刻提撕向本參念佛話頭上做工夫則不惟日後有發明在即目前便自得力日用有主宰不隨物轉縱居聲色名利之場妻子眷屬日夕相接不妨與世推移混俗和光自然出污泥而不染是謂塵中大解脫門也所稱宜世不染世益人後益己者豈外是哉。
　　人之處世遇順境者其情愉以安遇逆境者其情憂以危然而順未足為幸逆未足為不幸也溺於意之所便則出世之心不生戚戚乎不得志然後厭身世之桎梏而求出世是故萬苦交於前但以正智觀察苦從何生從身生身從何生從業生業從何生從惑生因惑造業因業成身因身受苦但能破惑一切空寂問所以破惑之方只須就本參話頭上理會念佛的是誰捉破此疑諸惑皆破思之毋忽。
　　攝心用觀坐立想像等俱隨人無定但常觀無間非塵緣未了者所能為雖不能常觀亦是工夫毋用為慮又塵緣中觀法難成不如直以學業家業得暇之時即便默持名號只貴字字分明句句親切心則自攝若久之不退三昧成就即此是觀。
　　法門無量要在明心明心要門無如念佛讀作之暇或心煩時靜坐念佛甚有利益一念在佛雜念退休心空境寂妙當何如願無易而忽之(已上遺稿)。

　　策老者病者一心正念

　　佛言人命無常促於呼吸少年亦爾何况老乎我今殷勤來相警策當觀此身目暗耳聾髮白面皺背傴腰曲骨痛節攣步履龍鍾精神昏塞譬如夕陽西照光景須臾哀草迎秋凋零頃刻此身不久前路茫茫未知所往誠如己事已辨非愚所量其或不然何不猛省無常戰兢惕勵諦思淨土决志往生放下萬緣一心念佛(老堂警策)。
　　佛言人命無常促於呼吸平人亦爾何況病乎我今殷勤來相警策當觀此身四大不調百體欲散飲食漸減醫藥無靈便利床敷呻吟枕席譬諸魚遊釜內倐忽焦糜燈在風前剎那熄滅此身不久前路茫范未知所往誠如己事已辨非愚所量其或不然何不猛省無常戰兢惕勵諦思淨土決志往生放下萬緣一心念佛(病堂警策)。
　　七十古希百年能幾今此暮景正宜放開懷抱看破世間宛如一場戲劇何有真實但以一聲阿彌陀佛消遣光陰但以西方極樂為我家舍我今念佛日後當生西方何幸如之發大歡喜莫生煩惱倘遇不如意事即便撥轉心頭這一聲佛急急提念却回光返照我是阿彌陀佛世界中人奈何與世人一般見識回嗔作喜一心念佛此是智慧中人大安樂大解脫法門也。
　　病從身生身從業生業從心生心空則業空業空則身空身且空病安從生願空其心即大忤意事亦付之如夢如幻如泡如影怡然坦然不以介意但回光內照一心正念一心正念者但置一聲佛於清淨心中也若是不惟却病而道從此入矣。
　　無業而病病屬先業現生償此併多生之業償之矣所謂重報輕受者也世事以疾而廢因癈世事得修道業又所謂因禍而得福者也應生歡喜而勿煩惱惟將身外事并此身四肢百骸盡情放下使空無一物若不可歇者權且歇下待後處之妄想熾不能制當念佛數聲壓伏之世間榮華富貴不過片時間事厄難苦惱亦不過片時間事倐忽便無且萬般皆屬前緣非人力所能奈何也盡情放下一心念佛(蓮池遺稿)。
　　無常迅速老少無別年少猶處未定之天妄翼長壽若老年人定然光景無多矣須把身世事處分了當任他大限朝到暮到撒手便行無所繫累此晚景大要緊處修淨土人尤不可忽每見人到屬纊時都有幾件做不完的勾當能於每日到上床時都有去得下的意思方好但己事不辨說去得下也難。
　　世人以病為苦而先德云病者眾生之良藥何也誠有形之身不能無病值無病時嬉怡放逸誰為覺悟者惟病苦逼身上乘人從此悟四大非實人命無常倍堅道念其次亦萬念灰冷良心孤露從前所作善惡歷歷現前不容欺昧急切回頭然則病誠悔悟之一機而修進之一助也然無根器人病至而怨尤病甚而惶懼及病去而復縱恣妄行以自愉快邪迷不返雖盧扁其如之何故因病受益者非有根器人不能(合纂)。

　　淨土晨鐘卷第六
　　淨土晨鐘卷第七
　　淨土飭終

　　起信而下淨土資糧具矣循是而往順水揚帆樂邦如在目前何疑於終而更煩飭不知欲辦大事喫緊尤在臨時一着從前悠怱到此延捱不得從前迷着到此糊塗不得從前浮華到此假借不得從前岐路到此徘徊不得只方寸間靈明用事醒則立現蓮臺昧則六道三塗有分淨穢頃刻異路危哉危哉究竟把握要訣不外一心正念四字此際如挽弓到將滿時分外難開須加意審固前手撇後手絕箭方中的又如泛海憑指南車不誤方所將抵彼岸急宜仔細收帆把舵霎時差失依舊被狂颶吹去飄蕩大洋中將何底止宋儒謂平日工夫正於此處用得着即是此意雖然適百里者宿舂糧千里者三月聚糧況十萬億剎之極樂國乎不豫辨於平生而欲襲取於俄頃未審倉皇呼吸時能具諸葛觀魚安石圍碁手段了大敵否語云定計於蚤恐阿彌陀經非世人急就章也如泥惡人十念往生之語不妨放寬眼下恐經文理固可信亦是如來慈不得已垂手之苦言非便以西方作此輩護身符也且人情莫不好勝而惡劣獨於此事甘以下下自許亦殊可憫或問一段叫醒頑愚痛快無兩故以殿飭終之後而預飭未終者述飭終第七。

　　飭臨終往生正念

　　知歸子問曰世事之大莫越生死一息不來便屬後世一念差錯便墮輪迴蒙開誨念佛往生之法其理甚明又恐病來死至時心識散亂或他人惑動正念忘失淨因望重示歸徑之方師曰善哉問也凡人命終欲生淨土須先準備不得怕死常念此身多苦惡業交纏若得捨此穢身超生淨土見佛聞法受無量快樂得大解脫乃是稱意之事如脫弊衣得換珍服但當放下身心莫生戀著遇有病時便念無常一心待死叮囑家人及往來問候人凡來我前為我念佛不得說眼前閑雜話家中長短事亦不須輭語安慰祝願安樂此皆虗華無益若病重將終親屬不得垂淚哭泣發嗟歎喚惱之聲惑亂心神失其正念但一時同聲念佛待氣盡方可發衰纔有絲毫戀世間心便成罣礙不得解脫若得明曉淨土之人頻來策勵極為大幸依此者決定超生無疑也問求醫服藥還可用否答曰醫藥初不相妨然藥能醫病不能醫命命若盡時藥奈之何若殺物命為藥以求身安此則不可又問求神祈福如何答曰人命長短生時已定何假鬼神延之耶若迷惑信邪殺害眾生祭祀邀福但增罪結冤俱無所濟切宜戒之又問平生未念佛人還用得否答曰此法僧人俗人未念佛人用之皆得往生余多見世人平常念佛禮拜求生西方及至臨病却又怕死都不說著往生解脫之事直待氣消命盡識投冥界方始十念鳴鐘恰如賊去關門濟何事也死門事大須是自家做主自家著力若一念差錯歷刼劇苦誰人相代思之思之若無事時當以此法精進受持是為臨終大事(善導和尚)。
　　心本不生緣合而生心本不死緣散而死似有生死原無去來於斯會得生順死安常寂常照世人畏死者以未悟本來無生故也本自無生焉得有死何畏之有然無生未易卒悟惟當專誠念佛久久念至一心不亂必得開悟就令不悟而一生念力臨終自知死去必生淨土則如流落他鄉得歸故里阿彌陀佛垂手接引往生歡喜無量何畏之有。
　　尊恙至是宜以所欲言事盡底書付令郎令胸中都無牽掛一心正念心目內照四字佛名歷歷明明無間無斷從其今日去亦可明日去亦可設或不去活到一百二十歲亦可此為要緊話朋友平生相交正在此處他皆小事不暇及也切勿貪生怕死而誤大事(蓮池遺稿)。

　　飭臨終三疑四關

　　慈照宗主淨土十門告誡云念佛人臨終三疑四關不可不慎三疑者一疑我生業重修行日淺恐不得生二疑有心願未了及貪瞋癡未息恐不得生三疑我雖念彌陀臨命終時恐佛不來迎接有此三疑因疑成障失其正念不得往生故既念佛切要諦信佛經明旨經云念阿彌陀佛一聲滅八十億劫生死重罪上而一心不亂下至十念成功苟能心心不昧念念無差則疑情永斷決定往生今以三說消彼三疑一曰業本虗妄心淨即空業重不必疑也二曰情同夢幻醒歸何有自肯息機貪嗔隨斷不必疑也三曰功專念切自心佛現佛不來不必疑也。
　　四關者凡夫雖有信心念佛或宿業障重不免病苦若因此悔悟身心投誠歸佛自生淨土無智之人道念不堅却言我今念佛而有病苦反謗阿彌只此一念徑入地獄一關也或平日口談淨土心戀娑婆不種出世善根惟求俗緣利益臨終遭病怖死貪生妄信師巫殺戮生命祈禱神鬼緣此心邪無佛攝護流浪三途二關也向持齋戒或因服藥或被勸逼破戒用葷此人無決定信喪失善根三關也臨終時繫念家財愛戀眷屬心放不下失却正念致墮鬼趣或托生蟲獸守護家庭宛如存日四關也故楊提刑言愛不重不生娑婆念不一不生淨土誠哉是言修淨業者要於平時考究平時打點臨期不昧全身放下念念彌陀但能堅此一念便可碎彼四關(纂蓮宗寶鑑)。

　　飭十念往生

　　問眾生從無始造業云何臨終十念即得往生答曰眾生無始以來善惡業種多少強弱孰從知之但能臨終遇善知識十念成就者皆是宿善業強若惡業多者善知識尚不可逢何論十念成就又汝以無始以來惡業為重臨終十念為輕者今以道理三種較量一者在心二者在緣三者在決定在心者造罪時從自心虗妄顛倒生念佛心從善知識聞說阿彌陀佛真實功德名號生一虗一實豈得相比譬千年闇室日光暫至積闇頓除在緣者造罪時從虗妄癡闇心緣虗妄境界顛倒生念佛心從聞佛清淨真實功德名號緣無上菩提心生一真一偽豈得相比譬人被毒箭中傷肌破骨一聞滅除藥鼓即箭出毒除在決定者造罪時以有間心有後心念佛時以無間心無後心遂即捨命善心猛利是以即生譬如十圍之索千夫不制童子揮劒須臾兩分又如千年積柴以一豆火焚少時即盡又如人一生以來修十善業應得生天臨終之時起一念決定邪見即墮阿鼻地獄惡業虗妄以猛利故尚能排一生之善業令墮惡道何況臨終猛心念佛真實無間之善業不能排無始惡業得生淨土無有是處(智者十疑論)。
　　問既云七日臨終十念俄頃何得往生答正以一心故如智論中說又自力他力故如那先中說智論云雖時頃少心力猛利是最後心名為大心當知即是一心不亂故那先經云如持大石置於船上因得不沒惡人念佛不墮泥犁而得生亦如是則己之心力佛之願力交相成也(疏鈔)。

　　飭父母往生

　　人子事親察其往生時至預以父母平生眾善聚為一疏時時讀之令親生歡喜又請父母坐臥西向稱念彌陀設像接引如臨極樂捨壽之頃更須用意無以哀泣亂其正志同聲念佛助之西行俾親得生淨土受諸快樂不亦善乎平生孝養正在此時寄語孝子順孫無忘此事(勸孝文)。

　　飭眷屬往生

　　大道無情冤親平等然凡夫愛戀眷屬語以平等似未相應不知情愛未忘者惟有修習淨業共結西方伴侶則情歸忘情愛同忘愛不壞凡夫心相亦且普度往生固未嘗不平等也以視夫濱危之際揮涕訣別待潰之軀罄貲厚殮者其愛之大小何如明眼人自當有辨(纂故鄉消息)。
　　華嚴賢首品曰又放光明名見佛此光覺悟將沒者令隨意念見如來命終得生其淨國見有臨終勸念佛又示尊像令瞻敬俾於佛所深歸仰是故得成此光明凡遇眷屬及一切人臨終先於寢室榻前置一立佛像向東病者向西與佛相對看病者燒香散華鳴磬助稱佛名或病者先不信念佛亦須種種方便勸令稱佛若有病症遺穢隨即除之亦無有罪以佛心慈悲但冀歸誠別無憎惡(無盡燈)。

　　飭護病者

　　修淨業人臨終如障重昏憒策勵非易則看病之人關係不小是當預為籌畫至於終時惹瞋惹戀誤亡者入他道尤可懼也雜譬喻經言阿耆達王立佛塔寺功德巍巍臨終侍人持扇墮王面上令王瞋恚即受蛇身沙門為說經聞法生天故臨終侍人不可不護病者心也(纂丁蓮侶)。

　　飭自念佛度冤親

　　薦亡功果不如生前自作功果所謂十念乃生前自念佛非身後請人念也經云身後人為作功果七分得一生前自作者得千百倍報故念佛者仗人不如求己若有罪惡念佛恐難往生但起見佛得道還度一切冤親之心則無不生或問人平生為惡殘害眾生若臨死念佛亦生淨土眾生冤讎何時可解答曰生淨土得道之後皆度脫一切冤親豈不勝冤冤相報彼此無出期者乎(纂龍舒文)。

　　飭臨終請眾念佛

　　人於康健時宜請眾念佛懺罪解冤況當疾革能勇猛發心請久修淨業人大作佛事以助西往尤為要着寶珠集載集維那臨終以餘資兩次請眾念佛得生淨土因思道氤法師對明皇云佛力法力三賢十聖亦不能測但當信而行之觀此又為修淨土人標一赤幟矣(纂樂邦文類)。

　　飭未終思終念佛

　　或問一生造惡臨終念佛帶業往生然則我於生前且做世事直待臨終然後念佛可乎答曰所謂逆惡凡夫臨終念佛者乃是宿有善根福德因緣方遇知識方得念佛此等僥倖萬中無一豈不見羣疑論云世間有十種人臨終不得念佛一者善友未遇二者業苦纏身三者中風失語四者狂亂失心五者或遭水火六者遭遇虎狼七者臨終惡友八者昏迷致死九者軍陣戰鬥十者高巖傷命如此十種尋常有之或宿緣所招或現業所報忽爾現前不容迴避便須隨業受報向三途八難中受苦受罪直饒儞無此惡緣只是生病自死亦未免風刀解體四大分離病苦逼迫忙怖張惶念佛不得了也更饒儞無病而死又或世緣未了世念未休貪生怕死擾亂胸懷若是俗人兼以家私未明後事未辨妻啼子哭百種憂煎念佛不得了也更饒儞未死以前只有些少病痛在身忍疼忍苦叫喚呻吟問藥求醫禱祈懺悔襍念紛飛念佛不得了也更饒儞未病以前只是年紀老大衰相現前因頓龍鐘愁嘆憂惱只向個衰老身上左右安排念佛不得了也更饒儞未死以前正是少壯正好念佛之時稍或狂心未歇俗務相關東攀西緣胡思亂想業識茫茫念佛不得了也更饒儞清閒自在有志修行稍於世相之中照不破放不下把不定坐不斷忽然些子境界現前一個主人隨他顛倒念佛不得了也試看老病之時少壯清閒之日稍有一事在心早是念佛不得況待臨終時哉何況儞更道且做世事且世事如夢如幻如影如響那一件有實效那一件替得生死縱儞廣造伽藍多增常住將謂多做好事却犯了如來不體道本廣造伽藍等戒詎知有為之功多諸過咎天堂未就地獄先成生死未明皆為苦本眼光落地受苦之時方知平生所作盡是枷上添枷鎻上添鎻失却人身萬劫難復鐵漢聞之也須淚落祖師如此苦口勸人曾許儞且做事業直待臨終方念佛耶又不見死心禪師云世間人財寶如山妻妾滿前日夜歡樂他豈不要長生在世爭奈前程有限暗裏相催符到奉行不容遲住且據諸人眼見耳聞強壯後生死却多少世人多云等待老來方暇念佛不知黃泉路上不論老少能有幾人待得到老耶古云莫待老來方念佛孤墳多是少年人又云自從早年索妻養兒經營家計受盡萬千辛苦忽然三寸氣斷未免一旦皆休若是孝順兒孫猶能記憶爹娘若是不肖子父母方死骨頭未冷作撻財產恣意為樂以此較之着甚麼要緊作千年調兒孫自有兒孫福莫與兒孫作馬牛古德如此苦口勸人曾許儞且做事業待臨終方念佛耶當思人生在世能有幾時趂未病未老之前抖擻身心撥開世事得一日光陰念一日彌陀得一時工夫修一時淨業由他臨命終時好死惡死我之盤纏預辦了也我之前程穩穩當當了也若不如此後悔難追思之思之(天如師淨土或問)。

　　淨土晨鐘卷第七
　　淨土晨鐘卷第八
　　淨土正辨

　　蓮宗之旨古今闡析已備理事兼融淺深具足所慮聰明才俊之徒盛氣未易卒降往往駕言玄解支離百出厥病有三一偏執己見二錯會意旨三隨人脚跟是名小慧而實大愚自誤誤人莫斯為甚夫醍醐毒藥共是一味正知見是為醍醐邪僻解便為毒藥入口無及明眼宜先蓮師曰淨土之教專一心而向往歷三界以橫超悟心外之無土則一真湛而萬法泯誰是西方了土外之無心則七寶飾而九蓮開何妨本寂然上根即事契理固諦信不回下士有聞斯從亦無因起惑惟不上不下位屆中流乃欲從欲違志無定向由是十疑通於智者或問啟於則公天鼓諄諄婆心戀戀豈曰多言言所不容己也而復晷沉膏繼病劇藥增後是二書能無再述夫辨之不可以已也如是述正辨第八。

　　辨生淨土救眾生為易行道

　　問諸佛菩薩以大悲為業秪應願生三界於五濁三塗中救度眾生何求生淨土專為自利則是無大慈悲障菩提道答曰菩薩有二種一者久修行菩薩道得無生忍者實當斯責二者未得已還及初發心凡夫凡夫菩薩者須常不離佛忍力成就方堪處三界內於惡世中救苦眾生何以故惡世界煩惱彊自無忍力心隨境轉聲色所縛自墮三塗焉能救眾生假令得生人中聖道難得或因持戒修福得作國王大臣富貴自在縱遇善知識不肯信用貪迷放逸乘此惡業入三塗經無量劫從地獄出受貧賤身如此輪迴至於今日人人皆如是此名難行道也故維摩經云自疾不能救安能救諸疾人智度論云譬如二人各有親眷為水所溺一人情急直入水救為無方便力故彼此俱沒一人有方便往取船筏乘之救接悉脫水溺之難新發意菩薩亦復如是未得忍力常須近佛得無生忍已方能救眾生如得船者又論云譬如嬰兒不得離母又如鳥子依樹附枝不能遠去翅翮成就方能飛空無礙凡夫無力唯專念阿彌陀佛使成三昧以業成故臨終斂念得生決定不疑見彌陀佛證無生忍已還來三界生死國中乘無生忍船廣施佛事遊戲自在教化地獄救苦眾生以是因緣求生淨土故十住婆沙論名易行道也(天台智者)。

　　辨見性悟道勿輕淨土

　　問見性悟道便超生死何用繫念彼佛求生他方答曰真修行人應自審察如人飲水冷暖自知諸仁者觀自己行解見性悟道受如來記紹祖師位能如馬鳴龍樹否得無礙辨才證法華三昧能如天台智者否宗說皆通行解兼修能如忠國師否此諸大士皆明垂言教深勸往生葢是自利利他豈肯悞人自悞況大雄讚嘆金口叮嚀希從昔賢恭稟佛敕定不謬悞也仍往生傳所載古今事跡顯著非一宜勤觀覽以自照知又當自忖臨終時生死去住定得自在否自無始來惡業障重定不現前此報身定脫輪迴否三塗惡道中行出沒自由定無苦惱否天上人間十方世界隨意寄託定無滯礙否若了了自信得及何善如之若其未也莫以一時貢高却致永劫沉淪自失善利將復尤誰嗚呼哀哉何嗟及矣(永明壽禪師)。

　　辨不修淨土五惑

　　夫以念為念以生為生者常見之所失也以無念為無念以無生為無生者邪見之所惑也念而無念生而無生者第一義諦也是以實際理地不受一塵則上無諸佛可念下無淨土可生佛事門中不捨一法則總攝諸根有念佛三昧還源要術示往生一門所以終日念佛而不乖於無念熾然往生而不乖於無生故能凡聖各住自位而感應道交東西不相往來而神遷淨域此不可得而致詰也夫如來世尊雖分折攝二門現居淨穢兩土然本聖之意非以娑婆國土直為可厭極樂世界直為可忻葢以初心入道忍力未淳須託淨緣以為增上淺信之人橫生疑謗切甞論之此方之人無不厭俗舍之煩喧慕蘭若之寂靜故有捨家出家則殷勤讚歎而娑婆眾苦何止煩喧極樂優游遠勝蘭若知出家為美而不願往生其惑一也萬里辛勤遠求知識者葢以發明大事決擇生死而彌陀世尊色心業勝願力弘深一演圓音無不明契願參知識而不欲見佛其惑二也叢林廣眾皆樂棲遲少眾道場不欲依附而極樂世界一生補處其數甚多諸上善人俱會一處既欲親近叢林而不慕清淨海眾其惑三也此方之人上壽不過百歲而童癡老耄疾病相仍昏沉睡眠常居大半菩薩猶昏隔陰聲聞尚昧出胎則尺璧寸陰十喪其九而未登不退可謂寒心西方之人壽命無量一托蓮苞更無死苦便獲阿惟越致佛階決定可期流轉娑婆促景而不知淨土長年其惑四也若乃位居不退果證無生在欲無欲居塵不塵方能運同體慈悲和光五濁其有淺聞單慧便謂高超十地躭戀娑婆詆訶淨土宛然流浪接武泥犂不知自是何人擬此大權菩薩其惑五也故經云應當發願願生彼國(長蘆賾禪師)。

　　辨禪淨同歸勿空談理性而廢事相

　　或問淨土之說葢表法耳智人宜直悟禪宗今只讚說淨土將無執着事相不明理性歟答歸元性無二方便有多門曉得此意禪宗淨土殊途同歸昔人於此遞互闡揚如中峯大師云禪者淨土之禪淨土者禪之淨土而修之者必貴一門深入此數語尤萬世不易之定論也故大勢至菩薩得念佛三昧而曰以念佛心入無生忍普賢菩薩入華嚴不思議解脫而曰願命終時生安樂剎是二大士一侍娑婆教主一侍安養導師宜應各立門戶而乃圓融兩不相礙此皆人所習聞那得尚執偏見且爾云淨土表法者豈不以淨心即是淨土豈復更有七寶世界則亦將謂善心即是天堂豈復更有夜摩忉利惡心即是地獄豈復更有刀劒鑊湯愚癡心即是畜生豈復更有披毛帶角等耶又爾喜談理性厭說事相汝若真實理性洞明便知事外無理相外無性何須定要捨事求理離相覓性況土分四種汝謂只有寂光真土更無實報方便同居等耶若一向說無相話以圖玄妙則心為淨土之說初學看得兩本經論便能言之何足為難且汝既心淨土淨隨處淨土吾試問汝還肯即廁溷中作住止否還肯就犬豕同槽飲噉否還肯入丘塚與腐骸同睡眠否還肯洗摩飼哺伽摩羅疾膿血臭穢諸惡疾人積月累年否於數者歡喜安隱略不介意許汝說高山平地總西方其或外為忍勉內起疑嫌則是淨穢之境未空憎愛之情尚在乃開口高談大聖人過量境界撥無佛國蔑視往生誠欺天誑人甘心自昧者矣又汝若有大力量有大誓願願於生死海中頭出頭沒行菩薩行更無畏怯則淨土之生吾不汝強如或慮此土境風誥大作主不得慮諸佛出世難值修學無由慮忍力未固不能於三界險處度脫眾生慮盡此報身未能永斷生死不受後有慮後有既在捨身受身前路茫茫未知攸往則捨淨土而不生其失非細此淨土法門似淺而深似近而遠難而實易易而復難但當諦信速宜謹言毋自禍禍人貽苦報於無窮也(蓮池師淨土疑辨)。

　　辨念佛有益參禪

　　古謂參禪不礙念佛念佛不礙參禪如圓照本真歇了永明壽黃龍新慈受深諸師皆禪門宗匠而留心淨土不礙其禪故知參禪人雖念念究自本心不妨發願往生極樂所以者何參禪雖得悟倘未能如諸佛住常寂光又未能如阿羅漢不受後有則盡此報身心有生處與其生人世而親近明師孰若生蓮華而親近彌陀之為勝乎然則念佛不惟不礙參禪實有益於參禪也。

　　辨禪宗淨土遲速

　　一僧專修念佛法門一僧以禪自負謂之曰念佛必待生西方然後得悟參禪者現生便得悟去遲速較然矣僧莫能決舉以問予予曰根有利鈍力有勤惰存乎其人則彼此互為遲速未可是此而非彼也如二人同趨寶所一乘馬一乘船同日起程而到之遲速未可定也語其遲念佛有累劫蓮華始開參禪亦有多生勤苦不能見性者矣語其速參禪有當下了悟不歷僧祇獲法身念佛亦有見性打徹臨終上上品生者矣古云如人涉遠以到為期不取途中強分難易。

　　辨得悟正宜往生

　　或問禪者曰但悟自佛即己何必外求他佛而願往生予謂此實最上開示但執之亦能有悞請以喻明假使有人頴悟同於顏子百里千里之外有聖人如夫子者倡道於其間七十子三千賢相與周旋焉汝聞其名往而見之未必不更有益處而自恃頴悟拒不覲謁可乎雖然得悟不願往生敢保老兄未悟在何者天如有言汝但未悟若悟則汝淨土之生萬牛不能挽矣至哉言乎。

　　辨心境非二淨土不可言無

　　有謂唯心淨土無復十萬億剎外更有極樂淨土此唯心之說原出經語真實非謬但引而據之者錯會其旨夫即心即境終無心外之境即境即心亦無境外之心既境全是心何須定執心而斥境撥境言心未為達心者矣或曰凡臨終所見淨土皆是自心故無淨土不思古今往生者其臨終聖眾來迎與天樂異香等惟彼獨見可云自心而一時大眾悉見之有聞天樂隱隱西去者有異香在室多日不散者是得謂無淨土乎圓照禪師人見其標名蓮品豈得他人之心作圓照之心乎又試問汝臨終地獄相現者非心乎曰心也其人墮地獄乎曰墮也夫心現地獄者既墮實有之地獄心現淨土者不生實有之淨土乎寧說有如須彌莫說無如芥子戒之戒之。

　　辨淨土專志西方

　　有謂吾非不信淨土亦非薄淨土而不往但東方有佛吾東往西方有佛吾西往天堂地獄但有佛處吾則隨往非必專求西方之極樂世界也此說甚高玄然不可以訓非初發菩提心者所能也經云譬如弱羽止可纏枝世尊示韋提希十六觀法必先之落日懸鼓以定志西方而古德有坐臥不忘西向者豈不知隨方皆有佛國耶大解脫人任意所之如其不然恪遵佛敕(已上纂蓮池竹窓)。

　　辨念佛修觀非執着取相

　　或謂求生淨土念佛修觀皆是執着取相非超越之法夫佛言不着相者葢令不着我人眾生壽者不住所修法相遣蕩人法二執即達人法二空何甞以繫念進修為著相乎若謂修念佛三昧者定非著相者所能幾以佛身無相無可著耶夫般若真空原為修六度人令不住相若六度不修般若焉用真學道者達修無修了念無念終日修而未始修終日念而未甞念故經云無我人眾生壽者修一切善法則得阿耨菩提是知了達之士原未甞不修善法也(觀經義疏)。

　　辨念佛不可輕視

　　世人稍利根便輕視念佛謂是愚夫愚婦勾當彼徒見愚夫愚婦口誦佛名心遊千里而不知此等是名讀佛非念佛也念從心心思憶而不忘故名曰念試以儒喻儒者念念思憶孔子其去孔子不亦庶幾乎今念念思憶五欲不以為非而反以念佛為非噫似此一生空過何如作愚夫愚婦耶惜乎智可能也愚不可能也。

　　辨參究念佛

　　洪永間有空谷天奇毒峯三大老共論念佛天毒二師俱教人看念佛是誰唯空谷謂只直念去亦有悟日此二各隨機宜皆是也而空谷但言直念亦可不曰參究為非也疑者謂參究主於見性單持乃切往生欲廢參究而事單持言經中止云執持名號曾無參究之說此論亦甚有理依而行之決定往生但欲存此廢彼則不可葢念佛人見性正上品上生事而反憂其不生耶故疏鈔兩存而待擇請無疑焉(已上蓮池竹窓)。

　　辨念佛融通宗教

　　問人若一日以至七日或匝月經年翹勤勇猛一心不亂矣後為他師所奪令入宗教二門雖兩俱無成猶不離佛門也臨終時佛肯收之否歟答即念即佛則念佛何非宗析空而念藏也體空而念通也次第而念別也一心而念圓也則念佛何非教一舉雙得誰謂無成前通後融不名為奪如是往生固無疑矣祇恐自生分別心挂二途愆由己生非佛法咎。

　　辨念佛心性身名

　　問觀經言觀佛心者大慈悲是世人若能放生戒殺仁民愛物以至九種眾生皆滅度之而不作滅度想遂與法藏之心契矣且又不違釋迦觀心之訓奈何取觀身與稱名之麤迹而反以佛心為助緣耶答念佛有二一者念佛心性二者念佛身名念心性者見真佛也不妨覲光明相好之佛於西方念身名者見應佛也亦能覩自性天真之佛於象外本迹雙舉理事同原心性良非助緣身名豈云麤迹今五部六冊之徒藉口無為撥空因果障人禮像嗤彼稱名古德有言人人丹霞方可劈佛個個百丈始可道無其或未然入地獄如箭射。

　　辨理事非二心

　　問慈雲開理一心事一心夫一心窮理一心作事是二心互起奚云不亂答智一也而明權實非裂智以成雙心一也而說妄真不破心而為二觀有理事亦何礙焉譬之鏡像別而不離水月分而不斷就事而思其理理在事中從理而推其事事非理外何待兩處起念故理事者一而二二而一者也。

　　辨宜繁宜簡

　　問法藏十念釋迦七日從約也至遠公與式公而六時而懺儀備也土攢眉去焉夫使七日十念佛語非誑何為又若是不憚煩而峻淨國以拒人耶答大聖化人善權自非一種宜繁者為說繁宜簡者為說簡七日十念非言易以驕人百倍之精專七日勝乎一生十念超乎萬念也六時禮懺非言難以阻人宿習之濃厚少時則刮磨未盡有間則三昧難成也龍舒日禮千拜永明晝夜萬聲攢眉而去吾未如之何也已(已上蓮池淨土問)。

　　辨往生早暮功決不虗

　　世有一生念佛未是一心念佛必不得生若果真實用心而未純一雖今世不生亦植生因必於來世成就三昧而得生慎毋藉口曰某某念佛徒勞無功遂謗聖教為不足信(疏鈔)。

　　辨一念往生

　　問一念十念往生淨土何者為正曰但一念往生住不退地此為正也如佛說謗佛毀經五逆四重皆一念惡業成墮無間獄猶如箭射今念佛生淨土亦一念善業成即登極樂猶如屈臂前一念五陰滅後一念五陰生如蠟印印泥印壞文成尚不須兩念豈必至十念哉又如經云愛酪沙彌生一念愛心後生酪中作蟲斯皆一念非十念也至觀經十念葢為遘疾尫羸力微心劣故須十稱彌陀以助其念若心盛不昧一念生焉亦猶栽植絲髮其茂百圍也(寶王論)。

　　辨念力重大

　　疑念力輕微者眾生愚昧信有形之行業大不信無形之念力尤大何以故念力是行業根一切事業非念不成如人造罪無心造者重得輕報有心造者反是以念力重故如人無記分流俗鄙事耳提面囑亦復不記若心慧者種種難記之事一入耳根終身不忘以念力堅故蘇子瞻曰佛以大圓覺充滿十方界我以顛倒想出沒生死中云何以一念得往生淨土我造無始業本從一念生既從一念生還從一念滅生滅滅盡處則我與佛同淨土決云人之念頭所係最急如水之必赴海如火之必炎上如利刃之必傷如毒藥之必殺無空過者念佛之念亦復如是如婬男子婬念堅故化為猛燄延燒神庿又如月光童子觀想水故弟子開屋惟見清水又如僧清辨與外道論譏外道堅執己見忽化為石清辨書問於石上明日往視亦有答辭久之忽自破碎而吼聲於空中是等皆己念力堅猛無因變化云何念佛而佛不現當知念力是一切法中之王。

　　辨業性本空

　　一疑結習濃厚者凡夫但知業力不知業性空故若眾生業性實者盡虗空界無容受處如黑雲障空風至則滅若雲實者吹亦不去虗空喻性黑雲喻業念佛喻風又業性即是法性力用至大以結使故神力不現如鳥芻瑟摩聞空王佛說多婬人成猛火聚却後徧觀四肢百骸諸冷煖氣神光內凝化多婬心成智慧火夫同一熱惱方其婬成大火聚及其離成大寶燄若婬性實者云何是中而得三昧是故迷成即入胎獄念成即入蓮胞(已上西方合論)。

　　辨心量廣大淨土非遠

　　問往生之說其心現故惟心所生但今學者不能曉了此旨疑極樂遠隔十萬億國恐難得到答曰生則決定生去則實不去真如佛性本自無生因緣和合生即無生說了許多心外無土土外無心到這裏猶道不曉此無他只是妄認自心在色心之內方寸之間不知自家心量原自廣大讚佛偈云心包太虗量周沙界夫十方虗空無量無邊心量都能包攝恒沙世界無量無數我心一一周徧如此看來十萬億國在我心中其實甚近何遠之有命終生時生我心中其實甚易何難之有不見十疑論云十萬億剎為對凡夫肉眼生死心量說耳但使眾生淨土業成者臨終在定之心即是淨土受生之心動念即是生淨土時經云一彈指頃即得往生又云屈伸臂頃自信錄云十萬億剎頃刻至者心本妙故此等重重喻說皆言其生在自己廣大心中甚近而甚易者也(天如或問)。

　　辨自心佛現

　　如來本願功德力故令彼有緣眾生修集功德則生心感現佛身來迎不是諸佛實遣化身而來接引但是眾生有緣時機正合能令自心見佛來迎則佛身湛然常寂無有去來眾生識心託佛本願功德勝力自心變化有來有去是知淨業純熟自覩佛身惡果將成心現地獄如福德勝者執礫成金業貧之人變金成礫轉變是我金礫何關(侈字函第七卷)。

　　辨不往而往無生而生

　　以生於自心故不往而往名為往生如華嚴解脫長者說華嚴重重法界不出一心楞嚴十方虗空皆汝心內是知極樂之生生乎自心心無界限則無西無東去至何所狀其易穢而淨脫舊而新離一得一似有所往名之為往豈從此向彼如世間經城過邑之往耶解脫所說者入法界品解脫長者言彼諸如來不來至此我不往彼若欲願見安樂世界阿彌陀佛隨意即見既云隨意則不越一念而生彼國故狀其得生名之往生實無所往不往而往不妨說往究極而言非但無往亦復無生不生而生不妨說生(疏鈔)。

　　辨欣厭取捨

　　若據平等法門非垢非淨則欣厭無地折攝何施但今生死凡夫迷心逐境頭出頭沒無從出離而復遮其欣厭欲令直悟自心是猶田蛙井鮒不與之水而反責以冲霄祗益沉淪於事何濟於是無苦樂中示苦示樂苦以折伏樂以攝受折則激其頑迷而令起厭離攝則惕其懈怠而俾生欣樂然後久在泥塗始嫌污穢乍聞淨土深起願求此大火聚彼清凉地炎燒眾生不得不避此而趨彼方便度生法自應爾生彼國已見佛聞法得無生忍方悟此心本來平等。
　　論云菩薩未得無生法忍不能度生須求生淨土得無生忍已方克有濟故初心菩薩必先捨此苦處生彼樂處據此則捨苦者正欲拔眾生之苦取樂者正欲與眾生以樂也圭峯釋圓覺種種取捨皆是輪迴大梅亦云捨垢取淨是生死業此等語非不極致但得旨則號醍醐失意則成毒藥充類至盡何但捨娑婆垢取極樂淨為取捨也縱謂我土惟心而捨境取心亦取捨也縱謂我無取捨而捨此有取捨取彼無取捨亦取捨也亦輪迴生死業也寧知理隨事變則無取捨處取捨宛然事得理融則正取捨時了無取捨故菩薩示苦樂境開取捨門權實雙行理事無礙故若水評圭峯疏謂欣厭取捨雖謂迷真起妄亦能順教成功但知全修即性則欣厭本空況安養一門諸佛共讚往來法界彌顯唯心託彼勝緣速登寶覺實生物歸棲之正路至聖汲引之妙權也(疏鈔)。

　　辨不信佛論

　　世人不信佛者輒云西方諸佛古今何人親炙其容親聞其誨何所據而云然不過彼氏創為釋教著作經文互相標榜贊嘆愚夫婦從而惑之信之奉之傳於後世化己大行且有知識者亦漸為其所眩由其善惡禍福因果輪迴之說能中人之隱遂自天子達於庶人其間雖英君哲士亦莫敢不信之奉之而西竺干城從此永固矣據佛入中國始有丈六金人之夢夫夢屬幻境何足信也又有佛髮佛牙佛骨之迎夫髮牙與骨為朽物何足信也佛誠威靈不測胡不現身說法俾疑者信者耳目焉豈非一大快事乃止以髮牙骨為教化所被令人何所別其真偽且形長丈六髮長丈二何怪誕而不經宜為儒者所斥矣況佛不能逃生死外而同歸寂滅安在其為佛也然則侫佛者又果何所蒙其福也世之謗佛毀佛者心口牢不可破約略如此克復請從而辨之四大部洲西方有阿彌釋迦猶東土有大聖先師也佛統其徒億萬闡化西方猶先師率其弟子三千敷教南土也億萬之徒親炙佛容親聞佛誨猶三千弟子親炙師容親聞師誨也佛創立釋教著作經文古今莫不信之奉之猶先師創立儒教著作論語古今莫不信之奉之也如以不見佛而不信應亦不見先師而不信矣後人不能見前人前人不及見後人譬如陰能矚陽陽不能矚陰彼以佛為不見而不足信則赫赫上帝明明百神亦將以不見而不足信與一切善惡禍福因果輪迴之旨易稱積善餘慶不善餘殃足決因果精氣為物遊魂為變足證輪迴考之三聖參之百世寧有殊耶乃若道本諸身無徵不信動物唯誠化神莫測夫佛寧假威權法術故能以慈悲願力沁人肺腑攝人魂魄致古今至尊至賤至聖至愚罔不歸依如是豈謗毀佛者之聰明才德獨駕軼於先哲名流而率臆矯誣肆無忌憚多見其僻且謬耳唐宋韓歐闢佛大抵以佛產夷狄中國當擯之考迦毗羅國實居南贍正中我國處其東北則佛土在西舜生東夷文王西夷皆以方隅遼濶言之儒者欲擯佛當先擯舜文矣中庸贊至誠聲名洋溢中國施及蠻貊詎蠻貊必為中國所擯耶諸佛演法西方三界相通人天互印其生其滅俱有瑞應昭昭流傳中國兆於千載以前佛即產於夷何傷今佛現在淨土必欲入穢土而救眾生夫亦愈知佛能化穢穢何能涅佛也又指其教為耶說誣民生死止此聚散之氣何有三世因緣抑知識神歷劫生死死生轉如轆轤四生十二緣未證真如誰能超此惡濁矧人有色身有真身色身無不壞之理惟色身脫而真身現此之謂了却生死先師曰未知生焉知死又曰朝聞道夕死可矣復何疑於佛又指其教為無父無君佛經首四十二章其十章云凡人事天地鬼神不如孝其二親儒者言孝不過曰事親如事天佛言孝直尊之天地鬼神之上而謂之無父可乎其三十六章云六根既具生中國難既奉佛道值有道之君難何其愛中國而重明君也而謂之無君可乎又指佛法乘中國氣虗而入彼老氏尼父並生於衰周豈亦乘氣虗而起耶又指佛經竊取老莊餘瀋佛成道在無量劫前著經三藏十二部流傳茲土者猶大海之一泡自漢唐摩騰玄裝等所譯大乘皇皇如日月經天烏可與老莊並視哉至以佛髮佛牙佛骨為朽物稽昔明王至聖皆有冠履之藏青鳥冢異人往往有埋爪髮之冢豈非愛其身者及其髮爪尊其道者及其冠履況天人導師如佛而中外供奉其髮與牙與骨何足異也若以丈六丈二而怪之無論馭世初生每多奇形如獸就孟子所載湯九尺文王十尺使今人見此不幾盡斥以為怪與更視夢為幻境議論繁興漢明莫逃罪首之誅然則史書良弼之夢飛熊之夢兩楹之夢盡不可信耶夢為想因思極通神安知生非大夢死非大覺也唐宜之云余幼時父母望我成名夢筆墨稍長懷利濟民物心夢事業今老矣無夢可做乃耑心念佛一意西馳夢去隨處見佛到處是淨土世以夢為幻者是猶見死者回生述冥中事縷縷詎直不信以為然且肆斥以為妄也汩滅善根自悞悞人當入地獄如箭迨夫人入地獄備經痛苦亦何能述以告人間有托夢訴其妻若子者其妻若子夢中見之聞之不覺大慟而寤寐後亦必以為幻而不信矣噫可嘆也可悲也彼韓之齊名有柳歐之高弟有蘇乃大鑑碑銘具見西來大意長公禪喜播揚震旦宗風他若司馬溫公富鄭公品望頗出韓歐悉推篤信能仁即韓悅大顛歐悅祖印未甞不深相契合讀昌黎著作既以為無因果又以為有冥道其祭十二郎文死而有知無知悲與不悲之論抑何於生死大事游移莫定若此宋范鎮不信佛法謂子瞻曰鎮生平所未見者終不肯信子瞻笑曰恐未必然設公有病延醫視脉醫按陰陽虗實而投藥公亦豈能自見其脉而信之也哉克復陋識蕪言何足重輕如來演說諸經具在取而誦之非金口所親宣即慈容之面白苦口婆心任毀任謗孔子作春秋曰知我者其惟春秋乎罪我者其惟春秋乎辨不信佛應作如是觀。
　　周子辨不信佛論竟有友人進而告曰儒者闢佛由孟子詎楊墨孟子詎楊墨由孔子攻異端子亦儒家者流奚為而指其僻且謬耶余曰否否孟子詎楊墨謂楊墨之道不熄孔子之道不著是孟子詎楊墨非詎佛也孔子攻異端非攻佛也楊氏為我拔一毛而利天下不為墨子兼愛摩頂放踵利天下為之抑思萬物皆備於我舍成己何由成物舍成物何以成己楊墨執一不通非孟子深惡而力辨之斥為邪說誣民罪以無父無君其釀禍古今寧直害己害人而已斯誠大道之異端孟子烏得而不詎之也哉今取釋道自利利他之言參儒道成己成物之旨有異乎無異乎但儒道主經世釋道主出世古今治平天下之大法非儒道不可凡人解悟生死之大事非釋道不可方從事乎經濟而盡謀出世固不可終淪胥乎業緣而竟忘出世亦不可經世而力排從佛者懼人主惟苦空是尚而不修治平之大法不得不如是出世而力辨毀佛者憂凡人為情欲所汩而不了生死之大事亦不得不如是友聞余言已憬然從坐起曰子豈好辨哉今而後不特儒教釋教不必分為異同併可作三教合一論矣。

　　附王載生佛法入中國考

　　三教之興鼎峙咸賴老氏與尼父並生中國獨佛誕於西方遂目為夷教併坐漢明之罪而不知考核之未詳也據范曄後漢書西域傳明帝夢見金人長大頂有光明以問群臣或對曰西方有佛形長丈六黃金色帝因遣使天竺問佛道法於中國圖其形像焉涑水通鑑明帝初感金人入夢遣博士蔡愔等十八人奉使天竺訪迦葉摩騰竺法蘭二僧得經四十二章及佛真像歸經藏之蘭臺石室像繪之清涼顯節陵又立白馬寺是為佛入中國之始汪克寬考異註帝聞西域有神其名曰佛遣使求得其書大抵以無為為宗貴慈悲不殺人死精神不滅隨復受形生時所行善惡悉有報應永乎間奏有周書異紀紀釋迦佛生周昭王甲寅二十六年四月八日生時江河泛溢大地皆動五色光貫太微太史蘇由卜曰乾之九五飛龍在天是君王之位西方生大聖人也王懼其入中國由曰後一千年聲教流被此土王命刻石為紀埋之南郊佛滅度於周穆王五十二年二月十五夜滅時乾坤震動有虹十二道貫日經天太史扈多占曰西方聖人入滅之象又漢書成帝元狩中將軍霍去病討匈奴殺休屠王獲其祭天金人帝列於甘泉宮金人手長丈餘不設祭祀燈香禮拜而已又哀帝明壽元秊博士景慮受大月氏王口傳浮圖經秦始皇時西域沙門室利房至長安帝囚之夜有金人破獄而出又列子載周穆王時有西方聖人至王為列中天之臺又載孔子答太宰蕩曰西方有大聖人不言而民化不動而民不亂為五帝三王之所不及是皆在白馬未入中國以前歷歷可考由此觀之佛法入中國在漢明之世中國之知有佛則不始漢明其所從來久矣。

　　淨土晨鐘卷第八
　　淨土晨鐘卷第九
　　淨土了俗

　　娑婆之為俗也苦矣知俗苦則當厭知俗外有極樂則當欣然知苦知樂非大了了人不能眾生永劫帶來無明種子酣迷沉夢何日得了須剔起雙眉一眼看破自身一眼看破世間自然求生淨土如呼之必吸刻不容待矣懷則師曰凡言觀心觀佛皆屬妄境意在了妄即真不須破妄然後顯真然心佛之妄不須破而世俗之妄不可不破以破世妄淨土方顯故淨土顯而真心得而真佛現然後可言生死自如遊戲三界可言即妄即真可言心外無土至此則一了百了也或問緇門非俗矣復何事了曰出家有出家之俗故非斷盡無明俗正未易了也問俗如何了曰如亂絲不可理抽刀立斷故問人踞堂上方得盡見堂下今人人身囿俗中何能了俗曰解虎項金鈴還是繫鈴人故述了俗第九。

　　了色身之妄

　　只這色身誰信身為苦本盡貪世樂不知樂是苦因浮生易度豈是久居幻質非堅總歸磨滅自未入胞胎之日寧有這男女之形只緣地水火風假合而成不免生老病死彫殘之苦上無絲線可掛下沒根株所生虗浮如水上泡須臾不久危脆似草頭露倐忽便無長年者不過六七十以皆亡短命者大都三二十而早夭又有今日不知來日事又有上牀別了下牀時幾多一息不來便覺千秋永別(雪峯頌一盞孤燈照夜臺上牀脫了韈和鞋三魂七魄夢中去未委明朝來不來)歎此身無有是處奈誰人不被他瞞筋纏七尺骨頭皮裹一包肉塊九孔常流不淨六根恣逞無明髮毛爪齒聚苦堆塵涕淚津液污如行廁裏面盡蛆蟲聚會外頭招蚊虱交攢沾一災一疾皆死得人更大熱大寒催人易老眼被色牽歸餓鬼耳隨聲去入阿鼻口頭喫盡味千般死後只添油幾滴(長魁詩云紅紅白白莫相瞞無位真人赤肉團敗壞不如豬狗相只今便作死屍看)此身無可愛惜諸人當願出離如何迷昧底尚逞風流矇董漢猶生顛倒或有骷髏頭上簪華簪草或有臭皮囊畔帶麝帶香羅衣罩了膿血囊錦被遮却屎尿桶用盡奸心百計將謂住世萬年不知頭痛眠華閻羅王接人來到那更鬢斑齒損無常鬼寄信相尋個個戀色貪財盡是失人身捷徑日日飲酒食肉無非種地獄深根眼前圖快活一時身後受苦辛萬劫(淨土文皮包血肉骨纏筋顛倒凡夫認作身到死始知非是我從前金玉付他人)一旦命根絕處四大風刀割時外則脚手牽抽內則肝腸痛裂縱使妻兒相惜無計留君假饒骨肉滿前有誰替汝(古頌父母恩深終有別夫妻義重也分離人情似鳥同林宿大限來時各自飛)生底只得悲啼痛切死者不免神識奔馳前途不見光明舉眼全無伴侶過奈河岸見之無不悲傷入鬼門關到者盡皆悽慘世上纔經七日陰間押見十王曹官抱案沒人情獄卒持叉無笑面平生作善者送歸天道僊道人道在日造惡者押入湯塗火塗刀塗鑊湯沸若崖崩劒樹勢如山聳灌銅汁而徧身肉爛吞鐵丸而滿口煙生遭剉磕則血肉淋漓入寒冰則皮膚凍裂身碎業風吹再活命終羅剎喝重生人間歷盡百春秋獄內方為一晝夜(延光集鑊湯鑪炭諠幽壞劒樹刀山聳太清受罪要終八萬劫獄卒牛頭始放行)魂魄雖歸鬼界身屍猶臥棺中或隔三朝五朝或當六月七月腐爛則出蟲出血臭穢則熏地熏天胖脹不堪觀醜惡真可怕催促付一堆野火斷送埋萬里荒山昔時要悄紅顏翻成灰燼今日荒涼白骨變作泥堆(寒山頌胭脂畫面嬌千樣龍麝熏衣稍百般今日風流都不見綠楊芳草髑髏寒)從前恩愛到此成空自昔英雄如今何在淚雨灑時空寂寂悲風動處冷颼颼夜闌而鬼哭神號歲久而鵶餐雀啄荒草畔漫留碑石綠楊中空掛紙錢下梢頭難免如斯到這裏怎生不醒(寒山云雀啄鴉飡皮肉盡風吹日炙髑髏乾目前試問傍觀者自把形骸仔細看)大家具眼休更埋頭翻身跳出迷津彈指裂開愛網休向鬼窟裏作活計要知肉團上有真人是男是女總堪修若智若愚皆有分但請廻光返照便知本體元無若未能學道參禪也且勤持齋念佛捨惡歸善改往修來移六賊為六神通離八苦得八自在便好替天行化不妨代佛接人對眾為大眾宣揚歸家為一家解說使處處齊知覺悟教人人盡免沉淪上助諸佛轉法輪下拔眾生離苦海佛言不信何言可信人道不修他道難修莫教一日換了皮縱有千佛難救汝火急進步時不待人各請直下承當莫使此生空過(寒山云百骸潰散離塵泥一物長靈復是誰不得此時通線路髑髏若地幾人知此文乃師子峯如如顏丙勤修淨業文)。
　　田園屋宅非着人物也夫妻子女非着人物也金銀財帛非着人物也其着人者乃臭肉枯骨之堆垛耳有此堆垛引起認堆垛之妄念無端便生執着便道臭肉是我枯骨是我妻孥是我眷屬田宅金帛是我財產嗟乎世人何癡愚一至此也若是明心達性的人識得世間總沒要緊把我此身形撇在西風頭裏處處著個罷字何等了當所以道無著無著一味好藥臭肉枯骨何用商略西方有佛國名極樂念念不忘從今相約骨肉散時恰用得著(無着)。
　　人身有真假世人多不知人之本性含裹十方遍周沙界謂之毗盧法身人人有此但為情塵所迷形骸所障不曾證得此法身者真身也如七尺皮囊乃地水火風四大假合而成偶聚便為身形變壞即歸虗幻謂之色身乃假身也迷人不知本性真身而認此四大假身為真如百千澄清大海水不認而認海中一浮漚泡沫以為海也於是因此假身造種種罪業宮室求高廣以居此身衣服求羅綺以華此身飲食求珍美以飽此身車馬求輕肥以逸此身聲色求美麗以娛此身於是人我分焉貪恡嗔喜是非榮辱生焉一生無限罪業悉從此起一旦變壞彼四大悉歸烏有而罪業乃識神承當如此執迷不悟枉受輪迴誠為可憫道人悟其為假暫時寄寓粗活百年不求稱意不為彼而造罪假者既悟則真者現前山河大地全露法身不執浮漚便見大海丈六金身尚屬如來劣應由旬億萬方是盧舍那身知此而後可以觀阿彌陀佛高六十萬億那由他恒河沙由旬之金色身知此而益知淨土之當修矣(身有真假○已上合纂)。
　　想右脚大指腫爛流惡水漸爛至脛至膝至腰左脚亦如此爛盡唯有白骨次歷歷觀看白骨分明盡見靜心觀看良久乃思觀白骨者是誰白骨是誰是知身體與我常為二物矣又漸漸離白骨觀看先離一丈以至五丈十丈乃至百千丈是知白骨與我了不相干也常作此想則我與形骸本為二物我暫住於形骸中豈可謂此形骸終久不壞而我常住其中如此便可齊死生矣況我去此則往淨土乎日日作此想更別有所得如人飲水冷熱自知不假於言傳也(齊生死)。
　　天人禮枯骨偈云汝是前生我我今天眼開寶衣隨念至玉食自然來謝汝昔勤苦令吾今快哉散華時再拜人世莫驚猜又餓鬼鞭死屍偈云因這臭皮囊波波劫劫[怡-台+忘]只知貪快樂不肯暫迴光白業錙銖少黃泉歲月長直須痛棒打此恨猝難忘此言化俗則可以為誠然則不可何則人神託於形骸之中所以用形骸者此神耳故為天人者前世善用形骸者也為餓鬼者前世不善用形骸者也其得其失皆在當時及其受報而禮之鞭之亦何益(用形骸得失已上龍舒文)。

　　了世染之妄

　　圓覺謂輪迴以愛欲為根本而此愛欲百計制之莫可除滅雖不淨觀正彼對治而博地凡夫障重染深祗見其淨不見其不淨觀法精微鮮克成就然則如之何經云欲生於汝意意以思想生今觀此想復從何生研之究之又研究之不已老鼠入牛角當必有倒斷處(輪迴根本)。
　　昔佛行田間見遺槖在地指之曰毒蛇言已經去有耕夫荷鋤往擊之則遺槖也持而歸得金數鎰大喜過望俄而聞於王責令輪官以為獻少匿多楚掠備至徵索無已併其恒產俱盡他日遇佛泣曰瞿曇誑我瞿曇誑我佛曰向汝道毒蛇是毒蛇否嗟乎今之螫于毒蛇者眾矣螫而無悔而復受其螫者亦眾矣豈獨一耕夫哉(蛇喻)。
　　人對世間財色名利境界以喻喻之有火聚于此五物在傍一如乾草纔觸即燃者也其二如木噓之則燃者也其三如鐵不可得燃者也然而猶可鎔也其四如水不惟不燃反能滅火者也然而隔之釜甕猶可沸也其五如空然後任其燔灼體恒自如亦不須滅行將自滅也初凡夫中修學最後方名諸如來大聖人(對境○已上蓮池)。
　　前事過去空今事眼前空未來決定空一切世緣佳者如彩雲簇艶惡者如濁霧迷空今人於順意則生留戀拂意則起憎嫌徒增黑業實相安在惟時時以空觀照之不可執而為有自障吾心金剛經所云無我相無人相無眾生相無壽者相此之謂般若真空出世喫緊第一著也(真空○合纂)。
　　世間咸謂最不堪處最可憐憫者莫如鰥寡孤獨之人予竊以天下之最瀟洒最快活者莫如此四種人惜其不知歸依淨土則眼前既無靠傍死後絕墮輪迴若此則誠苦耳如其聞佛法起信樂耑意西方則生無掛礙死無牽絆位登不退永離惡濁世間孰有過於子然一身如斯人之解脫者而翻謂其堪憐憫哉今人只為認得身家太真眷屬太重即賢智之輩能輕功名安貧賤至於兒女則斷斷擺脫不去無子的不知無子之樂有子的甘心牛馬之苦大兒未了幼女又來男幸方婚女又催嫁波波劫劫那里容他有念佛的時候全不想受了多少拖累竟與儞有甚相干何如四種人乾淨了當散誕逍遙他不少人的以此人不來討債人不少他的以此人不來還債趂此地步正好專意修行跳出生死真世間第一快活人也大抵人生少一分愛戀便少一分纏縛少一分纏縛便少一分業障與世緣淺與佛緣深速速念佛求生淨土(四窮民○纂程鸞淡話)。
　　吾杭有魯麻子者中年謂其子曰吾婚嫁事畢爾曹亦能自立矣吾將求間於是備棺槨凡魂轎明旌鼓樂悉辨諸子衰經執杖引棺己肩輿隨後至西湖別墅置棺中庭遣子歸榜其門曰今日方閑至死不入城郭嗚呼亦達矣夫俗士具有家緣其忙宜也脫忙而曰今日方閑出家者本閑也乃勞形苦志奔利趨名而不知休息當榜曰今日方忙可也袈裟底下失人身下之又下佛言常自摩頭以捨飾好然豈惟飾好常自摩頭曰吾僧也頓捨萬緣一心念道(今日方閑)。
　　今剃髮染衣便謂出家噫是不過出兩片大門之家也非出三界火宅之家也每見人初出家莫不具一段好心久之又為因緣名利所染遂復飾衣服置田產畜徒眾多積金帛勤作家緣與俗無異經稱一人出家波旬怖懼今若此波旬可以酌酒相慶矣好心出家者快須著眼看破曾見深山苦行僧一出山來被數十信心男女歸依供養遂埋沒一生況其大者乎古謂必須重離煩惱之家再割塵勞之網是出家以後之出家也出前之家易出後之家難予為此曉夜惶悚(出家後出家○已上纂蓮池)。
　　楞嚴經云理因頓悟乘悟并消事非頓除因次第盡悟後尚有修學不是一悟便了古佛菩薩從三大劫修成三劫以前早已悟了也問頓悟已了何又事漸修圓智禪師曰頓明自性與佛無二然有無始染習故假漸修對治令順性起明如人喫飯非一口便飽靈祐禪師曰如今初心雖從緣得一念頓悟自理猶有無始曠劫習氣未能頓淨須教渠淨除現業流識即是修也不道別有法教渠修行趨向此語非徹法源底者不能道今稍有省覺便謂一生參學事畢者何歟(悟後有修○合纂)。

　　了富貴之妄

　　自貧賤而視富貴見其氣燄薰灼不勝垂涎之慕然當之者未必真樂也皇甫謐云富貴擾神耗精如一人喜怒不測則憂在事主同列人懷異志則憂在群情因貪位而患得患失緣爭權而代異黨同位愈高則貴愈重寵愈隆則忌愈眾日中易昃月盈便虧倉卒事幾一失稅駕無所至求為匹夫而不可得富家翁持籌會計竭一生心力以遺子孫而百年興廢事難逆料身後所有卒歸他人譬蚕之結繭這繭子是纏身的物事自結自纏將怨誰人又是別人的物事人只要這繭誰要儞這結繭的蟲由是言之富貴亦有何樂純是苦耳況富貴人到緊要處與貧賤無二葢富貴勝貧賤者皆無要緊事如食以遏飢衣以禦寒若衣而華食而精此於身心有何緊要其他推此可知至大利害處老也病也死也止此隻身獨當一面之孤注到鐘鳴漏盡時光景帝王卿相以至垊庶總無人可代總同一結煞不增分毫思及此不由人不當下心灰了也。
　　東坡在惠州時佛印致書云人生一世間如白駒之過隙二三十年功名富貴轉[日*兮]成空何不一筆勾斷尋取自家本來面目萬劫常住永無墮落何乃膠柱守株待人惡趨子瞻胸中有萬卷書筆下無一點塵到這地位不知性命所在一生聰明要做甚麼三世佛則是一個有血性的漢子子瞻若能脚下承當把二三十年富貴功名賤如泥土(合纂)。

　　了浮生之妄

　　有子人謂險子多置姬媵廣嗣獨不念身一而已非險身乎世多知子之險而忘身之險七篇時文幾級官位數箱金帛一區宅子數畝田園幾個嬌妻美妾一場沒正經沒要緊間是間非人人被他汩沒一生個個打不出這般窠臼虗碌碌忙迫一場蚤已謝世吁可悲也已邵堯夫云使吾却十年亦可少集事奈何天地間日無再中理古語云狂謀迂算百不就惟有霜鬂來如期又云如今休去便休去若覓了時無了時皆至言也胡不猛省於此。
　　甞遍觀世間人其知名當世者亦是千百輩中好漢却都將此世界認做是我常住不去的世界由明眼視之色色過影一彈指間便去了許多正如木偶登場暫時呼笑被造物者將那線索提掛壁柱頭上嗟嗟此圍木中間尺五地方豈是汝住頭之地乎一出打諢過後面一出又出來了只看眼前寒暑催人何異流波閃電回首四五十年前人物倐忽澌盡當時苦樂誰不執迷而秋草冬蟬形響俱化別成一番景象不及知矣後之視今猶今悲昔迷者孟浪悟者耽延擾擾奔忙那件實在惟有亟亟性命一途可登極樂為不虗此風中燭焰耳古訓曰是日已過命亦隨減先德示眾云汝等出家未曾立脚得定忽已過三四十年矣伊菴權禪師至晚必流涕曰今日又只恁麼空過未知來日何如吾輩聞此痛切語能不心戰毛竪貪戀無益之虗事消磨有限之光陰想後追前可歎可憫(合纂)。

　　了生死之妄

　　錢孝直曰從來三界生死輪迴比于牢獄然則但未出生死皆三界獄中囚也囚有三種其一自謂決無生理聊于此中苟圖安逸一朝劊子手到觳觫就斃其一自負千金之子不惜金錢打點營生而情非決定一面且偷遊釜之娛倘再生路絕亦道盡甘心而已別有負性崛強之夫不耐束縛伺守者少間掙斷枷鎻一往無前似此決烈彼安肯干未死前偷享餘生或出不出情懸兩可哉噫此亦我輩生死獄中一榜樣矣第一種人滔滔皆是駕言於功名富貴辛苦博來極宮室妻妾之奉以自娛樂語以生死恬不關心語以生死外別有出路啞然第付一笑以全不具信根故也第二種人生來亦具宿根禮佛談禪護持教法造寺齋僧金錢不吝然插足世網之中名韁利鎻如入荊棘叢牽絆不得自由夫人生出世一件大事因緣不專心去做而欲以餘力及之世間豈有楊州鶴哉雖生平作福不離人天生死關頭總跳不出亦緣其怖生死心原未真切故也如第三種人不求生富貴但下死工夫乃真能求出生死者矣今見縲絏中人呼天乞命莫不哀其愚而嗤其求生之不早吾謂死囚求生太晚比之我輩猶為蚤計也死囚秋決歲不過一日一日前後皆可寬然打點我輩在三界獄中歲歲可死月月可死日日刻刻可死賤死貴亦死老死少亦死惡人死好人亦死不序爵不序德不序齒一息不來便分今古不早打點姑待一刻萬一即此一刻駕帖到來劊子當而手忙脚亂何以禦之又袁中郎曰眾生處五濁世如囚處獄以入獄者皆罪人處人天者皆是業報分段之身故也然罪人入獄時刻求出以知棘墻之外更有許大安樂世界故也今眾生以煩惱為家宅以生死為園囿不知大鐵圍山是我棘墻三界法場之外各各自有家鄉樂地諸佛憫此為分別淨穢指以脫歸路程而歲久拋業之人了無歸處諸佛又大建宅舍以安之一則往來獄門為治道途一則長伺獄外修飾旅館如是之恩何身可報經曰如來為一大事出現於世大事者即此事也諸佛既不惜垂手眾生種種反戀此毛頭許事以小易大死而不悟何哉(獄喻)。
　　世人有言積快活以防死其意謂人世太苦淨生太促與倉皇而就謝孰若縱樂以行休萬一與化俱遷追想生平儘多樂事較之窮蹙終身者詎不勝彼一籌如昔人所云十聽春啼變鶯舌三嫌老醜換峨眉是其類也予曰果爾則是擔頭加重鼎沸益薪是名促死何名防死如佛言受即是空食列數味放節即空出多騶從既到即空終日遊觀既歸即空為善事畢勤勞即空而白業具在為惡事畢快意即空而黑業具在世之為白業者少而為黑業者多是以一時之快意而造茫茫之業海也以是防死果得策歟夫防死是大丈夫第一事防死第一著無如了生死欲了生死無如念佛求生西方又有一等世味籠罩他不得的以高尚為志以間散為襟或詩酒陶情碁局換世或棲心五嶽嘯咏煙霞此皆虗送居諸之徒耳其上則十種飛仙三山羽客非不逍遙鸞鶴冲舉自豪無奈真性未明生死未了樂天云假使得長生纔能勝夭折言長本對短未離生死轍不如學無生無生即無滅誠哉言也(防死)。
　　東坡云日者韓持國婿王寔見訪言持國自謂已余老且將聲樂酒色以娛年東坡曰唯其殘年正不當爾頃有一老人置酒會親友酒闌語眾奄奄且去諸子呼號願留一言為教老人曰只宜第一五更起諸子未喻老人曰唯五更可勾當自家事自家事者是死時將得去者且吾平居治生今日就化可將何者去諸子頗悟請君言于持國勾當自家事與其勞心聲酒不若為可以死時將去計也(勾當自家事○已上合纂)。
　　醉生夢死恒言也實至言也世人大約富貴貧賤二種貧賤者固朝忙夕忙以營衣食富貴者亦朝忙夕忙以享欲樂受用不同其忙一也忙至死而後已而心未已也齎此心以往而復生而復忙而復死死生生死昏昏蒙蒙如醉如夢經百千劫曾無了期朗然獨醒大丈夫當如是矣(醉生夢死)。
　　放牛居士參無門老人得悟曰大聰明人纔聞此事便以心意識領解所以認影為真到臘月三十日眼光欲落向閻老子道待我澄心攝念却與儞去斷不可也須是急參急悟又黃蘗垂示云預先若打不徹臘月三十日到來管取儞熱亂然此打徹二字不可容易看過不是通幾本經論當得徹也不是坐幾炷香不動不搖當得徹也不是解幾則古德問答機緣作幾句頌古拈古當得徹也不是酬對幾句口頭三昧滑溜當得徹也真實徹悟者平日踏得牢牢穩穩不動干戈可以八面受敵無常到來安閒自如不荒不忙不怖不亂何更待澄心攝念勉強支吾耶古人謂此事洞然如桶底驟脫爽然如大夢得醒更無纖毫疑處方可所謂急參急悟吾輩當力圖之(徹悟)。
　　黃魯直曰深求禪悅照破生死之根則憂畏淫怒無處著脚但枯其根枝葉自瘁此至論也但未明言孰為生死根者又禪悅下要緊在照破字若得禪悅便謂至足則內守幽閑正生死根耳須是窮參力究了了見自本性則生死無處著脚生死尚無處著脚憂畏淫怒何由而生(生死根○已上蓮化)。

　　了物緣之妄

　　千般裝點只為半寸之眼百種音樂只為一豆之耳沈檀腦麝只為兩竅之鼻食前方丈只為三寸之舌妙麗嬌嬈只為臭腐之身隨順逢迎只為狂蕩之意若能識破此理便是無煩惱快樂之人佛言眾生無始以來認賊為子自劫家寶謂惑六根之賊而喪真性也孟子言惟聖人然後可以踐形葢不惑於此矣有婬女得道文殊問云如何不瞋答云見一切眾生不生又問如何見十八界答云如見劫火燒於世界妙哉言乎葢謂一切眾生本來無有唯因妄想中生又何瞋之有十八界謂六根六塵六識因有此種種故生無量事造無量惡是故如劫火燒諸世界若悟此理雖未生淨土已如生淨土矣(六根)。
　　般若心經云觀自在菩薩照見五蘊皆空度一切苦厄五蘊謂色受想行識也五者蘊積不散以壅蔽真性故謂之蘊又謂之五陰謂陰暗真性也色身終歸於壞受用隨時即過色受豈不空乎且如思想一物既得之則無想矣想豈不空乎所行之事迴首尚如夢幻行豈不空乎識盡十種事物再生不復能識識豈不空乎一切苦厄皆從五者生若能照見色身為空則不泥於色身而畏死亡是度過此種苦厄也照見受用為空則不泥於受用而貪奉養又度過此種苦厄也照見思想為空則不泥於思想而意乃無所著又度過此種苦厄也照見所行為空則不泥於所行而可以息跡是又度過此種苦厄也照見辯識為空則不泥於辯識而可以坐忘是又度過此種苦厄也故照見五蘊皆空則度一切苦厄此五者皆不是真實乃真性中所現之妄緣也(五蘊皆空)。
　　金剛經二十七段大意言真性皆無所有如虗空然此虗空謂之頑空頑空者直無所有真性雖如虗空而其中則有故曰真空不空頑空則可以作可以壞若此地實掘去一尺土則有一尺空去一丈土則有一丈空是頑空可以作也若此器此室本空以物置之則實矣是頑空可以壞也若真性之空則不可作不可壞本來含虗空世界烏可作乎無始以來至於今日未嘗變動烏可壞乎真性中俱無所有無得而比故不得已以頑空比之是般若心經云是諸法空相謂諸法皆空之相乃真性也既皆無所有然有一切眾生者乃真性中所現之妄緣耳真性如鏡一切有生者如影是真性中所現之影也影有去來而鏡常自若眾生有生滅而真性常自若生滅既除真性乃現葢生滅者妄也真性者真也故楞嚴經云諸妄消亡不真何待此性上自諸佛下至蠢動含靈初無有異其異者皆妄也(真性)。
　　列子謂孔子廢心而用形謂心已不養於物而廢之矣唯用形以應物予深愛此語故雖勞苦憔悴而不以為失意榮華奉養而不以為得意葢心不著於物也因念菩薩了生死乃託生於一切眾生中以設教化者以心不著於物唯用形以應之耳(廢心用形○已上龍舒文)。

　　了心念之妄

　　昔梵志兩手把華向佛作禮佛告之言放下梵志兩手次第放下佛言放下梵志白言俱已放下佛言放下那中間的向未解其旨後觀佛說偈云若人靜坐一須臾勝造河沙七寶塔寶塔畢竟化為塵一念靜心成正覺乃知正覺工夫全繇靜始靜者一念不生之謂佛心至靜萬劫恒然眾生剎那能靜即是剎那之佛一刻能靜即是一刻之佛但眾生心念憧憧如葛生蔓如絲抽繭並沒住頭直到疲倦睡去方休思想千端謂之散亂黑甜一覺謂之昏沈二者循環盡彼形壽生死輪迴肇此矣何也生死二字即生滅義一念起即是生一念滅即是死人生總在積生積滅中度此百年安得不在生生死死中遷流永劫皆緣心頭一點有不能放下者在故也若念所當用者唯有念佛法門葢念本是妄以繫于佛謂之以妄遣妄從念佛而參究是為以心究心從念佛而悟是為以心得心雖云起念念實無起念之久久因念得心得心忘念念至忘念與無念同清淨湛一惟有一真而已此大勢至菩薩以念佛法門入無生忍也夫獲無生忍則無念矣無念者靜之至也宗鏡錄云前後際斷處一念不生時寂爾少時間無思心正住此心住之時便是本體若佛心則湛然常住矣以暫住之心習令漸上便是工夫蓮池師曰昔仰山住禪院土地神欲參覲久不可得一日師入香積厨見有損壞食器者不覺起念云信施可惜神遂得展禮則師於平日葢一念不起者矣故曰一念未起鬼神莫知而我輩從朝至暮浮思亂想不知幾千萬億欲超生死證涅槃其可得哉錢孝直先生云我念臨行時有甚麼放他不下處若說世間放不下正恐跳他不出未免再來還要戀他則甚若說此身放不下正恐掙他不脫未免再受還要痛他則甚若說此心放不下正恐斷他不盡留為種子還要惜他則甚若說佛法放不下正恐灑他不開執成法縛還要愛他則甚若慮慧根萬一迷失則儞所認慧根正是命根正是八識其怕迷失一念正是執我七識分別六識正須擺落淨盡還要護念他則甚至於清淨本然元明妙覺不容揀擇無可任持直至一切不見一法不存方得全現儞向日迷來帶了如許種種的來今日悟去還擬將了那一件去乎其言益為超卓可稱一絲不掛者矣(放下○纂丁蓮侶淡話)。

　　了邪教之妄

　　慈照宗主欲令大地眾生見本性彌陀達惟心淨土普皆覺悟菩提之妙道乃立普覺妙道四字為定名譜克復嘗論之等眾生界曰普智達斯理曰覺德用無邊曰妙千聖踐履曰道又普者即自心周徧十方之體也覺者即自心智照不迷之用也妙者即自心利物應機之行也道者即自心通達中正之理也恒妙諸佛所證者惟此歷代祖師所修者惟此得生淨土者惟此未來學道者惟此如來出世大法總是利生菩薩修行纖毫不為自己後人以佛之心為心切宜究淨業本源傳宗正印一一理會明白自信此法門亦教人信此法門自行此道亦教人行此道自發願往生亦教人發願往生自見本性彌陀亦教人見本性彌陀各稟正因同歸正道輾轉化度盡未來際斯誠續佛慧命于無窮與世尊寧有二哉顧有正則有邪正能覺世而邪更能惑世正法難行邪風易染楞嚴十種魔民皆因錯解華嚴十類魔業悉昧正歸如近世白蓮無為圓頓涅槃長生受持等教無非竊佛祖經論緒餘創野狐之禪播窮奇之惡誑諸無識婪財倡亂始猶附佛而揚其波繼之角佛而標其幟嗟嗟末運法弱魔強釋教至是而壞亂極矣約略言之有謬解南無者有謬解般若何以故者有謬解念佛是誰誰字者有妄分男普女妙者有妄分三字四字六字佛者有妄分在家為彌陀教出家為釋迦教者有揑稱釋迦去世彌勒治世者有揑稱燭光見鬼神者有揑稱香烟斷吉凶者有揑稱拔罪抽丁收法眷轉男身者有揑稱天堂掛榜地府除名長生超劫者有以鏡照人自見王候冠服者有呪水洗眼具現空中佛像龍鳳幡幢者有錯認夫婦為一合相男女為雙修者有錯認不產後嗣為不生不絕慾心為不滅者有銷認三車謂性是牛車心是羊車意是鹿車者更有種種奸人動將道門修養法玷冒蓮宗如妄執四大脈絡以當寶網交羅指方寸色心以況彌陀安住肺屬西而名金地舌生津而號華池者如妄立三十六關七十二信扭合怪事謂之六門見性者如偽作十六字經攝氣歸臍盡力奔送直至丹田者如偽作達磨胎息論趙州十二時別歌龐居士轉河車頌密授互持者如妄指口為諸惡門鼻為涅槃路教人臨終緊閉其口著力忍氣使從鼻出扭[囗@力]字為案透出此關名為出門一步者又四字四圍或云酒色財氣或云地火水風或云生老病死不知此字呼作阿字去聲宗門取以狀其忽有所悟突地發此一聲安得如許曲說也如妄更十號俱彰為十號歸程有鵲巢灌頂芦芽穿膝玉柱麤裩蛇入裩襠波斯獻寶天鼓不鳴蓮華池乾二祖斷臂立雪齊腰神光不現等目者如佛光照徹幽明因名超日月光乃妄人指日月出時教人吸吞其光入腹自然成寶者如法華贊如來最後方說此經取譬轉輪王賞戰士最後方出鬢中珠乃妄人指運氣入頂教人學佛頂上有肉鬢珠者如法華經曰諸漏已盡言不為聲色香味觸法所惑乃妄人指人身七寶可成舍利將眼眵鼻涕津溺等盡取食之謂修無漏果者如兜率悅禪師示眾三關一見性二了生死三知去向乃妄人指人身丹田作內三關自足至腰為外三關者如永嘉大師往曹溪禮六祖述正道歌云自從認得曹溪路了知生死不相干乃妄人指人身夾脊雙關作曹溪一派者又揑稱六祖云寧度白衣千萬不度空門半個僧今日無為長生聳動俗家輙云未來彌勒佛現在持世專度居士不度空門任善知識輩必再生有髮方得成佛作祖余親聞其說謾應之曰然則王世之彌勒佛亦應頂上出髮矣一座大笑不聞永嘉云第一迦葉首傳燈二十八代西天記又云東土達磨為初祖六代傳衣天下聞豈有度白衣不度空門之理乎如趙州和尚見僧必問到與未到只曰喫茶去院主問故和尚呼院主主應之亦曰吃茶去因是有趙州茶按乃妄人指嗽津三十六次為吃趙州茶又教人臨終點辰砂茶服之為了悟趙州機關更有以飲小便為吃趙州茶者一切如鬼如魅醉夢顛狂變亂是非互相排斥所謂一盲引眾盲携手入坑塹邪見既深惡報靡極矣古德云修淨土者既定正宗須破邪說現生願常遇明師不值邪見無惑我心而生懈怠甚矣邪正分途非細故也十方佛子幸毋為魔軍所陷趨棘叢而墜地獄慎之勗之。

　　附破寄庫無益

　　遍覽藏經並無陰府寄庫之說奉勸世人以寄庫之費請名衲誦經念佛決意西方必得往生若不為此而從事寄庫無論奢願無益只汝志在陰府死必入陰府矣若云今生所積來生受用是則生前善惡果報無憑惟此不義所積之財可以主持幽明轉移造化恐無此昧昧之天道也譬如人不務去惡行善乃寄錢于禁子牢頭待己下獄則用錢免罪豈不謬哉。

　　附誦經三戒

　　凡誦經切忌心生雜想及隨眾混念犯此則經文必有模糊斷續之病非惟無益而有罪可不戒與如一人獨誦須凝神不亂方得逐字分明如與眾同誦務各人一卷庶免換氣遺漏古德恒以此言儆世奈習不能破也若便穢淨法必以肥皂擦洗又戒規云洗滌不持呪總掬四大海水亦不能淨淨滌呪云。
　　唵賀曩蜜粟帝莎訶
　　淨手呪云。
　　唵主迦囉野莎訶
　　凡三遍誦經人尤不可不慎。

　　淨土晨鐘卷第九
　　淨土晨鐘卷第十
　　淨土持驗

　　有其理而無其事者不可為訓也有其事而無其驗者不可為訓也有其驗而或然或否者不可為訓也今此法門有心淨土淨之理而因有安養往生之事而因有金臺寶池之驗而因有古今賢聖往生無數之種種驗如來垂訓非誑矣紀徵驗者即震旦國中窮鄉僻院往往有獨行孤芳之輩臨終顯赫而載籍不及名遂湮沒而失傳者況自震旦而遍娑婆遍十方即盡大地作墨盡竹葦作筆書猶不能盡姑取往冊中最灼著者依類錄之其間諸大導師固堪鼓鐘當代遺照無窮下至匹夫婦一念斷疑便具大丈夫作略亦末俗之模楷也往生集序云緇素之流觀是書而歷歷指曰某也以如是解脫而生某也以如是純一而生某也以如是精誠之極感格而生某也以如是大悲大願而生某也以如是改過不吝轉業於將墮也而生某如是上生某如是中生下生庶幾考古證今為淨業者左券至於古效多而今效寡其咎安在則又所云口淨土心娑婆而堅勇明悟不及前輩焉爾清泰芙蓉有榮有悴已實為之於淨土奚咎世有盻故鄉而遄歸者問途既往此其前車也述持驗第十。

　　比丘往生

　　東晉慧遠祖師俗賈氏雁門人學通儒老年二十餘聞道安法師講般若經豁然開悟曰儒道九流皆糠粃耳因剃染事之常以大法為己任安嘆曰使道流中國其在遠乎後入廬山卓杖得泉欲建蘭若尚乏良材感山神現夢一夕大雷雨天明則木積如林矣刺史桓伊驚其神異奏立東林殿曰神運師甞謂諸教三昧其名甚眾功高易進念佛為先遂與慧永慧持劉遺民等結社念佛世號十八賢又率眾至百二十三人同修淨業製蓮華漏六時禮誦不輟跡不入俗者三十年每送客以虎溪為界時陶淵明陸修靜至師送之與道契合不覺過溪世傳三笑圖焉安帝隆安元年桓玄勸帝沙汰僧尼謂廬山為道德所居不在此例師以書辨論得並免帝自江陵旋京輔國何無忌勸師候迎稱疾不起帝遣使問師表以聞帝優詔答之西土諸僧咸稱漢有大乘開士每東向致禮羅什通書稱師為東方護法菩薩師三覩聖相默而不言義熈十二年七月晦夕方從定起見阿彌陀佛身滿虗空圓光之中無量化佛觀音勢至左右侍立佛言我以本願力故來安慰汝汝後七日當生我國又見佛馱耶舍慧持慧永劉遺民在佛側前揖師曰師志在先何來之晚師知時至謂門人曰吾始居此三覩聖相今復再見當生淨土必矣至期端坐入寂年八十三時八月六日也潯陽太守奉旨樹塔葬焉謝靈運作銘張野作序歷代尊諡所著有廬山集十卷粵稽淨土雖傳於震旦至佛圖澄而著由澄而得道安安之門有遠公負荷至教廣大聖道名重帝王法流天下百世下推師為淨業始祖厥功顧不偉歟。
　　晉慧永河內人十二出家既而與遠公同依安法師太元初駐錫廬山刺史陶範捨宅為西林以居之絕志塵囂標心安養後義熈十年示疾忽斂衣求屣欲起眾驚問答曰佛來迎我言訖而化異香七日方滅唐玄宗追諡覺寂大師。
　　晉曇順黃龍人幼從羅什法師講釋群經什歎曰此子奇器也後同廬山修淨業時寧蠻校尉劉遵孝剏寺江陵延順經始篤修念佛三昧宋元嘉二年別眾坐逝異香滿室焉。
　　晉慧叡冀州人遊學諸方遠歷天竺還關中從羅什法師稟受經義後預廬山蓮社宋元嘉十六年忽告眾曰吾將行矣面西合掌而化眾見叡榻前一金蓮華倐爾而隱五色香煙從其房出。
　　晉曇恒河東人童孺依遠公出家內外典籍無不通貫自入廬山專志念佛義熈十四年端坐合掌厲聲念佛而化。
　　晉道昞頴川人幼師遠公通經律言與行合念佛三昧究心無間義熈十四年豫章太守王虔入山謁敬請紹遠師之席眾咸宗仰元嘉十二年集眾念佛就座而化。
　　晉道敬瑯琊人祖凝之刺江州因從遠公出家年十七博通經論日記萬言篤志念佛蚤夜弗替宋永初元年謂眾曰先師見命吾其行矣端坐唱佛而化眾見光明滿室彌時方滅。
　　晉慧恭豫章酆城人與慧蘭僧光等同學蘭光繫念淨土臨終皆有奇應又五年恭病篤雨淚叩頭誓心安養念不少間見阿彌陀佛以金臺前迎恭乘其上又見蘭等於臺上光明中告曰長老受生已居上品吾等不勝喜慰恭欣然奮迅而逝。
　　晉慧虔少出家戒行精確義熈年中投山陰嘉祥寺苦身率眾後寢疾屬想安養誠祈大士北寺有淨嚴尼者宿德篤行夜夢觀音從西郭門入清輝妙狀光暎日月幢幡華葢七寶莊嚴尼驚異作禮問大士何往答云往嘉祥迎虔公耳虔神色如常侍者皆聞異香泊然而化。
　　宋曇鑒平生片善迴向西方誓願見佛一日定中見阿彌陀佛水洒其面曰滌汝塵垢浴汝心念及汝身口皆悉嚴淨又於瓶中出蓮華一枝授之定起乃與寺僧敘別夜漸深獨步廊下念佛至五鼓其聲彌厲乃明弟子依常問訊趺坐不動逝矣。
　　齊慧光居洛陽著華嚴涅槃十地等疏妙盡權實之旨一日有疾見天眾來迎光曰我所願歸安養耳已而淨土化佛充滿虗空光曰惟願我佛攝受遂我本願即彈指謦咳言氣俱盡。
　　梁道珍住廬山修淨業夢有人乘船海中問之云往彌陀佛國珍乞隨行報云汝未誦阿彌陀經豈得同往覺後念佛誦經歷年不輟將終四七日前夜忽如晝空中降白銀臺因默記其事書經函中命盡之夕半山以上如烈火千炬交相輝暎邑人遙見謂是諸王禮覲及且乃聞珍卒後檢經函知珍瑞應宜生淨土人矣。
　　後魏曇鸞雁門人少遊五臺感靈異出家而性嗜長生受陶隱君仙經十卷後遇菩提流支乃問曰佛有長生不死術乎支笑曰長生不死吾佛道也乃授十六觀經曰學此則三界無復生六道無復往其為壽也河沙劫石莫能比焉此吾金仙氏之長生也鸞大喜遂焚仙經而修淨業寒暑疾痛曾無少懈魏主號為神鸞一夕室中見梵僧謂曰吾龍樹也久居淨土以汝同志故來相見鸞自知時至集眾教誡曰勞生役役其止無日地獄諸苦不可以不懼九品淨業不可以不修因令弟子高聲念佛西向稽顙而終眾聞天樂自西而來良久乃已。
　　隋智者大師諱智顗姓陳氏頴川人母夢香烟五采縈廻入懷誕靈之夕神光照屋七歲入果願寺聞僧誦普門品一遍輒記宛如夙習十八出家聞思大禪師止大蘇山即往頂拜思曰昔日靈山同聽法華宿緣所追今復來矣因示以普賢道場為說四安樂行師入觀三七日身心豁然宿通潛發以所證白師南嶽嘆曰非汝莫證非我莫識此法華三昧初旋陀羅尼也大建元年至金陵闡化陳宣帝創禪室居之隋煬帝延師授戒賜號智者甞披一破衲說法天台二十餘年疏觀經著十疑論法華玄義等書勸人進修淨業前哲所不能及開皇十二年於玉泉山創立精舍關聖父子顯靈求為護法十七年冬將入滅命侍者唱無量壽佛及觀經題目乃顧大眾合掌贊曰四十八願莊嚴淨土華池寶樹易往無人火車相現能改悔者尚得往生況戒慧熏修行道力故實不唐捐矣唱經竟復說十如四不生十法界四無量四諦十二因緣六波羅蜜一一法門言訖唱三寶名如入三昧後有僧求知生處乃夢觀音金容數丈智者從後告僧曰汝决疑否再驗智者生西方矣。
　　隋道喻居開覺寺念阿彌陀佛日夜不廢造像僅三寸後於定中見佛謂曰汝造我像何小踰曰心大即大心小即小言訖見像身徧滿虗空告曰汝當澡浴清淨明星出時我來迎汝至時果見佛來光明滿室遂坐而化。
　　唐善導貞觀中見西河綽禪師九品道場喜曰是真入佛之津要修餘行業散漫難成惟此耑切速超生死於是勤篤精苦晝夜禮誦激發四眾每入室胡跪念佛非力竭不休出則為人演說淨土三十餘年不暫睡眠日用衣食粗惡自奉凡有嚫施用寫彌陀經十萬卷淨土變相三百壁修營廢墜燃燈續明三衣缾鉢不使人持行不共眾恐談世事從其化者甚眾有誦彌陀經十萬至五十萬遍者有念佛日課萬聲至十萬聲者得念佛三昧往生淨土者莫能紀述或問念佛生淨土耶師曰如汝所念遂汝所願乃自念一聲有一光明從其口出十至於百光亦如之其勸世偈曰漸漸雞皮鶴髮看看行步龍鍾假饒金玉滿堂豈免衰殘病苦任汝千般快樂無常終是到來惟有徑路修行但念阿彌陀佛忽謂人曰此身可厭吾將西歸乃登柳樹向西祝曰願佛接我菩薩助我令我不失正念往生淨土言已投身而逝高宗皇帝知其事賜寺額曰光明世傳彌陀化身云。
　　唐法照大曆二年止衡州雲峰寺慈忍戒定為時所宗甞於鉢內覩五色雲有梵剎曰大聖竹林寺後詣五臺見異光果得竹林寺入講堂則文殊在西普賢在東萬眾圍繞而為說法照作禮問曰末代凡夫未審修何法門文殊告曰諸修行門無如念佛我以念佛得一切種智又問當云何念曰此世界西有阿彌陀佛彼佛願力不可思議汝當勤念母令間斷決定往生後臘月朔在華嚴院淨業道場方憶二大士記我往生乃一心念佛忽見梵僧佛陀波利謂曰汝華臺已就後三年華開矣至期謂眾曰吾行矣端坐而逝師甞於湖東寺開五會念佛感祥雲寶閣覩阿彌陀佛及二菩薩身滿虗空又於并州五會念佛代宗皇帝宮中聞念佛聲遣使追尋乃見師勸化之盛遂詔入京教宮人念佛亦及五會號五會法師。
　　唐少康縉雲仙都人十五通法華楞嚴貞元中因詣洛陽白馬寺見殿中文字放光探之則善導和尚西方化導文也師祝曰若於淨土有緣當更放光言已光明閃爍師曰劫石可磨我願無易矣遂至長安光本寺善導和尚影堂瞻禮忽見善導現空中謂曰汝依吾教廣化有情他日功成必生安養乃適新定乞錢誘小兒念佛念佛十聲與錢一文年餘無少長貴賤見師者皆稱阿彌陀佛念佛之聲盈滿道路又於烏龍山建淨土道場每升座高聲唱佛眾見一佛從其口出十聲則有十佛師曰汝見佛者必得往生時眾數千有不見者悲傷自責因倍精進後二十一年十月三日囑道俗曰當於淨土起欣樂心於閻浮提起厭離心汝曹此時見我光明真我弟子遂放異光數道而逝塔於臺子岩號臺岩法師或疑佛從口出似涉怪異噫世尊逢醉象時手五指端出金光獅子其言曰我何有心於禦象哉以我無量劫來修慈忍力自然而有獅子現焉我亦不知也今康公現佛亦無量劫來歸敬之所致耳何怪之有。
　　唐懷玉台州人布衣一食常坐不臥誦彌陀經三十萬遍日課佛號五萬聲天寶元年見佛菩薩滿虗空中一人持銀臺來迎玉曰吾一生念佛誓取金臺聖眾遂隱玉彌加精進三七日後復擎金臺來云師以精進得升上品宜趺坐以俟三日後異光滿室謂弟子曰吾生淨土矣含笑而逝郡大守叚公作偈贊曰我師一念登初地佛國笙歌兩度來惟有門前古槐樹枝低只為罣金臺。
　　唐道綽并州汶水人十四出家習經論晚事瓚禪師學禪又篤志神鸞淨土之業有僧定中見綽數珠如七寶大山平居為眾講無量壽觀經將二百遍人各掐珠口稱佛號或時散席响彌林谷六時禮敬初不廢缺念佛日以七萬為限貞觀二年四月八日歸寂聞而赴者滿於山寺見化佛住空天華下散焉。
　　唐惟岸并州人約淨土為真歸之地行方等懺服勤無缺微疾見觀音勢至二菩薩現於空中岸召畫工無能畫者忽有二人自言能畫畫畢不見岸乃告諸弟子曰吾今往生誰偕行者有童子願往岸令辭父母父母謂為戲言未信也頃之沐浴更衣入道場念佛而化岸撫其背曰小子何得先吾行耶因索筆讚二菩薩有願以慈悲手提獎共西行之句讚畢長逝唐僧衒并州人初念慈氏期上生內院年九十遇道綽禪師得聞淨土始迴心念佛日禮千拜一心無怠後有疾告弟子曰阿彌陀佛授戒香衣觀音勢至示我寶手吾其行矣言訖而逝七日異香不散時有啟芳圓果二法師目擊斯事乃於悟真寺共折楊枝於觀音手中誓曰若於淨土有緣當七日不萎至期益茂芳果慶忭晝夜觀念不捨忽覺臨七寶池入大寶帳見佛及二大士坐寶華臺光明輝映芳果作禮佛云念我名者皆生我國又聞釋迦世尊與文殊菩薩以梵音聲稱讚淨土復見三道寶階其一白衣其二道俗相半其三唯僧也云皆至心念佛者得生此土耳後五日忽聞鐘聲曰鐘聲我輩事也同時化去。
　　唐懷感居長安千福寺入念佛道場三七日不覩靈瑞自恨障深欲絕食畢命善導大師不許勸令精虔三載感如所教後見佛金色玉毫得念佛三昧製決疑論七卷臨終合掌云佛來迎我遂卒。
　　唐辯才襄陽人潛修淨土二十年未甞自稱獨與護戎任公善謂之曰才必生淨土期在十年一日令弟子報任公曰向所期已及任公至才曰吾去矣趺坐而化眾聞仙樂西來異香散漫。
　　唐大行居泰山修普賢懺法三年感大士現身晚歲入大藏陳願隨手取卷得彌陀經晝夜誦咏至三七日覩琉璃地上佛及二大士現身僖宗皇帝聞其事詔入內賜號常精進菩薩後一年琉璃地復現即日而終異香經旬肉身不壞。
　　唐明瞻晚歲尅志安養或譏其遲暮瞻曰十念功成猶得見佛吾何慮乎後因疾於興教寺具齋別道俗時僕射房玄齡杜如晦皆與焉日過午整威儀念佛遽曰佛來矣二大士亦至竦身合掌而化。
　　吳越智覺禪師諱延壽丹陽王氏遷餘杭總角時誦法華經七行俱下二十八歲為華亭鎮將以官錢放生坐罪當死臨刑顏色不變文穆王異而釋之令出家依四明翠巖禪師薙染受具朝供眾夜習禪因覽智度論念世人惡濁無能解脫惟持名可以誘化乃印彌蛇堂四十萬本勤化念佛參天台韶國師發明心要行法華懺定中見觀音大士灌以甘露慧性日明因思宿願未決登智者嚴作二鬮一禪定一淨土虔禱至心七拈皆得淨土乃專修淨業後住永明日課一百八事夕往別峰行道念佛旁人時聞螺貝天樂之音忠懿王嘆曰自古求西方未有如是專切者乃立西方香嚴殿以成其志賜號智覺弟子一千七百人度戒約萬餘常與眾授菩薩戒施鬼神食放諸生命悉迴向莊嚴淨土時號慈氏下生著宗鏡錄萬善同歸集惟心安養等書累百卷開寶八年二月年九十八晨起告眾焚香跏趺而寂後有僧自臨川來經年遶拜其塔人問故曰我病入冥見王于殿左勤禮僧像云是永明壽禪師凡人死皆經冥府師獨徑生西方上品王故欽奉其德也。
　　石晉志通鳳翔人因見智者大師淨土儀式不勝欣忭自是不向西唾不背西坐專心念佛後見白鶴孔雀成行西下又見蓮華開合於前通云白鶴孔雀淨土境也蓮華光相受生處也淨土現矣乃起禮佛而終茶毗五色祥雲環覆火上舍利鱗砌於身夫唾必西避坐必西向繫念如斯何事不辨或曰不己著乎噫諦觀落日經有明文智者大師始生而面西趺坐乃至淨業諸賢西向坐脫者不著而能之乎耽心濁境終世安然纔念淨邦便憂其著嗟異哉。
　　宋晤恩姑蘇常熟人年十三聞誦彌陀經遂求出家終日一食不離衣鉢不畜財寶臥必右脇坐必跏趺每布薩涕泗不止徧誨人以西方淨業及一乘圓旨有疑不逗機者答曰與作毒鼓之緣耳雍熈二年八月朔日夜覩白光自井而出謂門人曰吾將逝矣絕粒禁言一心念佛夢一沙門執金爐焚香三遶其室自言灌頂來此相迎夢覺呼門人至猶聞異香二十五日說止觀指歸及觀心義畢端坐而化人聞管絃鈴鐸之音嘹亮空中漸久漸遠自西而去。
　　宋省常錢塘人七歲出家淳化中住南昭慶慕廬山之風乃刺血書華嚴經淨行品易蓮社以淨行士大夫預會者稱淨行弟子王文正公且為之首一時公卿伯牧百二十人比丘千人焉翰林蘇易簡作淨行品序至謂予當布髮以承其足剜身以請其法猶尚不辭況陋文淺學而有惜哉翰林承旨宋白譔碑狀元孫何題同社于碑陰孤山圓法師著師行業記天禧四年正月十二日端坐念佛有頃厲聲唱云佛來也泊然而化蓮社始遠公次善導既而南嶽五會永明臺岩終於法師號稱七祖勸化之盛猗與盛矣。
　　宋遵式台州人葉姓其母禱于古觀音生之二十歲受具學律於守初繼入國清誓傳台教燃指于普賢像前力行般舟三昧篤志安養苦學嘔血以死自誓忽如夢中見觀音垂手指其口引出數蟲又指端出甘露服之覺身心清涼宿疾遂愈淳化初眾請居寶雲講說無間度弟子百餘歸依千數惟宗淨土勸人著淨土決疑行願大小本彌陀懺法晨朝十念法往生禪觀法行世天聖間將化之日炷香禮佛願諸聖證明往生極樂至晚坐脫年六十九眾見大星殞于靈鷲峰時號慈雲懺主蓮大師曰克勤懺法自行而垂則萬世誠今古一人與至燃指燃臂乃得忍大士所為非初心境界甚則生身活焚附魅著邪貽害不小求西方者當學慈雲篤志苦修不必效嚬燃指以炫眾也。
　　宋宗坦潞州人申氏子年十六師道恭淨髮五十年名播講林晚於唐州青臺鎮專求淨土三業四儀曾無暫忘政和四年四月二十七日夢阿彌陀佛謂曰汝說法止六日當生淨土覺而白眾至五月四日集眾告曰因緣聚散固當有時淨土勝緣惟憑時刻願眾念佛助我往生言已坐脫滿空雷鳴白雲覆地三日方歇所持瑪瑙數珠盤於指上眾取之竟不能下宋子元號萬事休茅姓母柴氏夢佛入門次早生之因名佛來父母早亡年十九投延祥寺志通出家習止觀一日定中聞鴉聲悟道頌曰二十餘年紙上尋尋來尋去轉沉吟忽然聽得慈鴉呼始信從前錯用心於是利他心切普勸念佛代為法界眾生禮佛懺悔祈生安養剏白蓮懺堂述四土三觀選佛圖開示蓮宗眼目立普覺妙道四字以定名派高宗皇帝召見賜號慈照後於鐸城三月二十三日告眾曰吾化緣已畢時當行矣言訖合掌示寂茶毗舍利無數敕賜最勝之塔。
　　宋法持居化度寺修彌陀懺願促閻浮之壽早生安養後小疾雨淚悲號祈垂接引厲聲念佛不絕忽見佛身丈六立於池上即自言曰我已得中品生西向而化。
　　宋基法師學於寶雲住太平興國寺精意念佛一日示疾為弟子廣談玄旨眾忽見西方現光空中奏樂師曰阿彌陀佛與二大士俱至即右脇西向而化門人夢阿彌陀佛授記為超世如來或夢師坐青蓮華臺者法智禪師嘆曰臥病談玄臨終見佛是可敬也宋若愚居雲川仙潭建無量壽閣勸道俗念佛精勤三十年與道潛則章二師為友潛能詩近名愚與章惟務實行將順世夢神人告曰汝同學則章得普賢行願三昧已生淨土彼正待汝愚乃沐浴更衣命眾諷觀經端坐默然忽云淨土現前吾當行矣書偈而化偈曰本自無家可得歸雲邊有踏許誰知溪光搖落西山月正是仙潭夢斷時又曰空裏千華羅網夢中七寶蓮池踏得西方路穩無一點狐疑。
　　宋宗賾號慈覺襄陽人禮長蘆寺秀禪師出家願力弘深洞悟禪理元祐中迎養老母于方丈東室勸以策勵念佛七年不間母臨終果無疾善逝師勸修化物遵廬阜之規建蓮華勝會其法日念阿彌陀佛或百聲千聲萬聲各于日下以十字記之一夕夢一少年烏巾白衣風貌清美告師欲入彌陀會乞書一名賾秉筆問名曰普慧又曰家兄普賢亦求附錄遂隱師覺謂諸耆宿曰華嚴離世間品有普賢普慧二菩薩助揚佛法今同大眾結會念佛期生淨土感賴聖賢幽贊錄中乃以二大士為首遠近向化譔坐禪箴葦江集又有勸孝文一百二十則大意以勸親修淨業為出世間孝靈芝照公稱為近代大乘導師信哉臨寂念佛坐化。
　　宋知禮號法智居南湖述妙宗鈔大彰觀心觀佛之旨每歲二月望日建念佛施戒會動逾萬人又撰融心解明一心三觀顯四淨土之義後於歲旦建光明懺至五日召大眾說法驟稱佛號數百聲奄然坐逝趙清獻公忭銘其塔。
　　宋有嚴住台州赤城崇善寺依神熈學天台教晚年結茆樝木之下號曰樝菴平生篤修淨業有懷安養故鄉詩為時所傳建中靖國元年夏四月將終見寶池大蓮華天樂四列乃作餞歸淨土詩示眾後七日跏趺而化塔上有光如月三夕方隱前法祥鏡光現於壁端今嚴公月光現於塔上皆身心瑩徹之明驗也乃至光明滿室者金光彌亘江上數百里者嗚呼是可以偽為乎哉。
　　宋智廉居上虞化度寺初徧參宗門晚節一意西方慶元改元秋八月別眾曰我夢中見阿彌陀佛大眾圍繞說法佛云諸善人等當須專心淨業來生我國我見勝相往生必矣乃書偈曰雁過長空影沉寒水無滅無生蓮華國裏書畢回身向西結印而逝。
　　宋懷義溫州樂清人父業漁懷稚時坐船尾隨父得魚私投水中父怒受撻無悔遂辭親出家景德寺天聖中試經得度稟法于翠峰顯禪師凡五住道場惟化眾念佛有勸修淨土說示寂之夕其徒智才問壘塔已畢如何是畢竟事師竪拳示之推枕而逝。
　　宋宗本常州人貌豐古性質直蚤參懷禪師念佛有省深入三昧初住蘇之瑞光寺杭守陳公襄以淨慈懇請借師三年植福此邦未幾神宗闢相國寺六十四院詔本住慧林召對延和殿既退上目送之顧左右曰真福慧僧也平居密修淨業老居靈嵓閉戶加勤雷峰才法師神遊淨土見一華殊麗問之云待淨慈本禪師又資福曦律公定中見金蓮華人言大宋國僧宗本之座特至謁師禮足施金而去元符二年十二月甲子沐浴告眾入座若睡撼之去矣門人塔全身于靈嵓諡圓照禪師。
　　宋元照住靈芝弘律學篤意淨業念佛不輟一日令弟子諷觀經及普賢行願品趺坐而化西湖漁人皆聞空中樂聲。
　　宋慧亨住武林延壽寺初依靈芝習律專修淨業六十年每對人必以念佛為勸建寶閣立三聖像最稱殊特有江自任者忽夢寶座從空而下云亨律師當升此坐適社友孫居士預啟別亨即在家作印而化師往炷香歸而謂其徒曰孫君已去吾亦行矣乃集眾念佛為說偈曰彌陀日日稱白毫念念想持此不退心決定生安養端坐而化號清照律師。
　　宋智圓居西湖孤山廣解諸經刻心淨土造彌陀疏及西資鈔勸發往生臨終坐化以陶器合[療-(日/小)+土]後十五年積雨山頹啟視陶器形質儼然爪髮俱長。
　　宋可久居明州常誦法華願生淨土時號久法華元祐八年年八十一坐化越三日還謂人曰吾見淨土境與經符契蓮華臺上皆標合生者名一金臺標成都府廣教院勳公一標明州孫十二郎一標可久一銀臺標明州徐道姑言訖復化去五年徐道姑亡異香滿室十二年孫十二郎亡天樂迎空皆如久所云。
　　宋中峰和尚諱明本錢塘人得法于天目高峰慧辨無礙密修淨業有懷淨土詩百篇道德斗山龍象交參朝廷屢遣使賜金帛敕號普應國師春秋六十二示寂之日光明燦發塔天山中。
　　宋瑩珂受業霅川瑤山酒炙無擇忽自念梵行虧缺恐從流轉取戒珠禪師往生傳讀之讀一傳一首肯既而室中面西設禪椅絕食念佛越三日夢佛告曰汝尚壽十年且當自勉珂白佛言設有百年閻浮濁惡易失正命所願早生安養奉事眾聖佛言汝志如是後三日當迎汝至期命眾誦彌陀經乃曰佛及大眾俱至寂然而化。
　　元善住字雲屋蘇人性稟高潔不近聲利掩關六時念佛誦持大乘禮拜懺悔久病不易吳中修淨土者和尚為最緇白多取則焉終時異香滿室有安養傳谷響集行世。
　　元天如惟則廬陵人得法中峰妙悟出人建師子林菩提正宗寺于蘇城有臥雪立雪二室日坐其中念佛參學之流接武師單提直指之外復著淨土或問勸人終時靈瑞不一年六十九塔水西之原。
　　元普度丹陽人弱冠出家初參寶山慧禪師深器之居廬山東林寺篤修念佛三昧著蓮宗寶鑑十卷闡化京師法王寺灌頂國師進呈其書降旨褒美梓行天下有開導人天續佛慧命復振東林之語臨終別眾念佛而逝世稱優曇宗主。
　　明楚琦蜀人篤信西方因抵燕京聞樓鼓聲大徹洪武初三詔說法京都皇情大悅後築室號西齋一意淨業甞見大蓮華充滿世界彌陀在中眾聖圓遶將示寂書偈示眾曰吾行矣人問何生答曰西方又問西方有佛東方無佛耶乃厲聲一喝泊然而化。
　　明祖香江西新喻人於山東龍潭寺精修淨業有居士王傑者築菴延之未幾語傑云某家當歸家眾苦留香云歸安養家耳及期敷座西向坐逝舉龕入山化火自焚。
　　明蓮池大師諱袾宏杭沈氏弱冠棲心佛乘嘉靖丙寅依無門性天薙染尋受具戒單瓢雙履遍歷知識時辨融笑巖兩禪宗最著就參多所契合北遊五臺感文殊放光隆慶辛未見雲棲山水幽寂遂結茆終焉環山多虎災師為諷經施食虎患以寧歲旱循田念佛隨足所至時雨霑澍自此化道大盛師獨闢淨土一門融會三藏指歸惟心四方緇白頂禮聞道者相踵名公巨卿如陸光祖張元抃馮夢禎陶望齡虞渟熈宋應昌輩靡不心折歸依師天性篤孝每懷木主出遊食則具供叢林濟孤心薦沈氏先宗慈悲幽冥自習燄口恒親設放屢有見師座上現如來相者觀力然也拯救物命譔戒殺放生文城內外及山中俱置放生池萬曆中慈聖太后遣中貴詢法賜紫衣黃金使者出金歸常住衣奉高閣未甞挂體師肩荷正法修四安樂行以念佛三昧普攝三根著彌陀疏鈔雲棲法彙二十餘種行世臨終半月前入城別故舊弟子宋守一等曰吾將他往還山與眾話別亦如之眾以師欲謝客輒居長壽菴莫測其故至斯面西念佛端逝大眾哀請留囑閉目復開云老實念佛莫換題目時萬曆四十三年七月四日世壽八旬有一僧臘五十蓮宗之祖匡山逮永明而七海內論定恊一以師為八祖云。
　　明湖廣黃州有無名僧專念阿彌陀佛晝夜不撤隨其所見皆稱阿彌陀佛崇禎癸未黃總戎鼎守郡城師大聲念佛衝其道執之適張獻忠攻黃州師亦留城上夜間念佛且頻呼醒睡軍士恨之縛投城下未幾復在城上念佛如是四次每東城下則西城上南城下則北城上中軍白于總戎始敬禮焉時黃州大饑人相食師出城外飢民持刀化師捨身師解衣示眾云俟我念佛千聲即食我念至三百聲眾急欲加刃忽有兵馬從空中來飢民驚散而師已在城中矣山中獵人得一大虎師募之放生獵人索三十金師止得四金獵人云汝能執虎耳三匝而不傷汝則與汝虎師遂授記虎執虎耳三匝縱之逸虎歸依師不去師與虎同住黃麻山金剛洞中內相盧九德督兵過黃州詣山訪之欲見虎師語虎止探頭于外盧欲見全身虎乃大呌躍出盧亦歸依焉師一日行街中見一雞高聲念佛雞亦隨聲而念庚寅師欲之武林道經白門寓秦淮河房端午見遊船有巨公錢某曾歸依師呼云錢阿彌陀佛亦在舟中耶登岸見師師問同遊人知為某某放聲大哭曰眾生以苦為樂如是錢懇示修行之要師云一心念阿彌陀佛復云我行後汝有所疑可問覺浪此明眼人也或問唐宜之曰師為何許人答曰法界是阿彌陀佛身師專提此覺世當是佛菩薩應身示現其神通妙用特見性之餘事耳特拈覺公使人嚮往則覺公之修證亦可知矣。
　　明晉陵天寧釋海寶初值禪堂蔬腐每晨起輒留腐菜數擔列寺門遇行人募錢置其上完則令賣者收去始携入供僧遇不樂施者務里許跟隨化之不輕易人余時年二十會蓻此君軒見其迂拙向語絕不答片言惟相視嘻笑而已破衲虱盈于上暇則席地念佛恒拈虱易上下總不離其身也踰年募蔬腐外更乞分厘積至數金便懇眾誦經禮懺已則念佛回向歷年如是崇禎間詞林鄭昨長約師朝南海已而却之發棹後每見師在陸前行追之不及迨登山入殿又見師在上炷香遣使伺同回復不復鄭抵郡即詣寺候師弟子云師沉臥已月餘茶水俱不啜昨方索飲起耳鄭因述其神異郡人由此欽信師一日廖君可來別師師囑曰某月日可相晤以了世緣廖如期至師煑茗酌云煩居士為老衲作一小影君可寫就不特形神逈肖即敝衣蟣虱亦覺歷歷浮動殆化工筆也越旬日趺坐念佛而化戊子秋余遠行甫歸禮師像悽然有感己亥小春往生書竣述師大略如此。

　　宰官往生

　　晉劉程之字仲思彭城人漢楚元王後少孤事母以孝聞負才不侶流俗初解褐為府參軍即隱廬山謝安劉裕交薦不就旌號遺民入遠公蓮社與雷次宗周續之宗炳張詮等共修淨土鑱石為誓又著念佛三昧詩以表切志坐禪注想半載即于定中見佛光照地皆作金色居十五年正念佛時又見阿彌陀佛玉毫光照慰接摩頂一日念佛又見入七寶池蓮華青白其水湛然一人項有圓光胸有卍字指池水曰八功德水汝可飲之程之飲水甘美非常及寤猶覺異香發毛孔乃告眾曰吾淨土之緣至矣對像焚香祝曰我以釋迦遺教故知有彌陀慈父此香先當供養釋迦牟尼如來次供阿彌陀佛願一切有情俱生淨土言訖面西合手而逝時義熈六年也異香郁然七日而息遠公為撰紀德碑蓮大師曰觀經敘淨業正因以孝親為第一今遺民少盡孝養而復深入念佛三昧屢感瑞徵其往生上品宜矣足為居士修淨業者萬代師法也。
　　晉張野居潯陽兼通華梵尤善屬文舉茂才屢徵散騎常侍俱不就入廬山蓮社修淨業義熈十四年與家人別入室端坐而逝。
　　宋王仲回官光州司士參軍常叩天衣懷禪師有省念佛楊次公守丹陽屢就教云經中教人求生淨土而祖師云心是淨土不必更求如何楊公答曰試自忖量若在佛境則無淨無穢何用求生若未出眾生境安可不至心念佛舍穢土而求生淨土乎司士感悟欣躍而去後二年楊公在丹陽忽夢司士云向蒙指示今已得生特來致謝數日訃至言司士七日前預知時至與宗黨言別而化正感夢時也(應入宋楊傑後)。
　　唐馬子雲舉孝廉為涇邑尉押租赴京遭風舟溺被繫乃專心念佛五年遇赦入南陵山寺隱居一日謂人曰吾一生精勤念佛今西方業成行且往生安養明日沐浴新衣端坐合掌異香滿戶喜曰佛來迎我言已而逝。
　　唐白居易字樂天官太子少傅暮年盡遣妾侍捨宅為香山寺號香山居士出俸錢三萬繪西方極樂世界圖發願頂禮日日向之念佛以偈贊曰極樂世界清淨土無諸惡道及眾苦願如我身老病者同生無量壽佛所又偈曰余年七十一不復事吟哦看經費眼力作福畏奔波何以度心眼一聲阿彌陀行也阿彌陀坐也阿彌陀縱饒忙似箭不廢阿彌陀有異人傳蓬萊有樂天名公辭以偈云海山不是告歸處歸即須歸兜率天今復捨兜率而求生淨土豈所謂愈擇而愈精者耶臨終安然坐逝往生有明驗矣。
　　宋張迪錢塘人官助教從圓淨律師受菩薩戒咨問淨業法門篤志修持誓生安養每念佛時揚聲勇猛至失音猶不已一日謂圓淨曰定中見白色頻伽鳥飛舞於前又三年西向端坐念佛而化。
　　宋王日休龍舒人國學進士愽極經史一旦捐之曰是皆業習非究竟法吾其為西方之歸自是精進念佛年六十布衣蔬食日課千拜夜分乃寢作淨土文勸世激切懇到將卒三日前徧別親識有不復相見之語至期如常禮念忽厲聲稱阿彌陀佛唱言佛來迎我屹然立化如植木矣稽其日課有九百十二萬五百貼于壁邦人有夢二青衣引公西行者自是家家肖像崇事云丞相益國公周必大作贊張于湖作序。
　　宋葛繁澄江人少登科第官至朝散平居日行方便凡公署私居必營淨室設佛像常入室禮誦舍利從空而下平時以淨業普勸道俗多服其化有僧定中神遊淨土見繁在焉後無疾面西端坐而化。
　　宋胡闉官宣義平日雖信佛乘而未諳淨土年八十四疾革其子迎清照律師乞垂誨示照謂闉曰公知安身立命處否闉曰心淨則佛土淨照曰公自度平昔時中有雜念染污否闉曰既處世間寧無雜念照曰如是則安得心淨土淨闉曰一稱佛名云何能滅八十億劫生死重罪照曰阿彌陀佛有弘誓神力是以一稱其名滅無量罪猶如赫日消於霜雪復何疑哉闉遂省悟即日延僧念佛次日照復至闉曰師來何暮二大士降臨已久照於是率眾厲聲念佛闉乃合掌而逝按闉往生得於清照而迎清照者子也豈非大孝歟世有執小愛而破親齋戒者誤亦甚矣。
　　宋楊傑無為州人號無為子少年登科官尚書主客郎提點兩浙刑獄尊崇佛法明悟禪宗謂眾生根有利鈍易知易行惟西方淨土但能一心觀念總攝散心仗佛願力決生安養嘗作天台十疑論序王古直指淨土決疑序彌陀寶閣記安養三十贊弘闉西方教觀接引未來晚年繪彌陀丈六尊像隨行觀念將終之日感佛來迎端坐而化宣和中荊王夫人神遊淨土見公與馬玗坐蓮華云。
　　宋文潞公諱彥博守洛陽日甞致齋往龍山寺禮佛入殿忽見像壞墜地略不加敬有僧詰之公云像既壞矣瞻仰何益僧云像無新故道不生滅公聞之有省作禮而出後參淨嚴法師誓集十萬人為淨土會普勸念佛臨終無疾念佛而化。
　　宋馬玗字東玉歷官侍郎元豐中僧廣益授以天台十疑論公大喜曰得所宗矣至心念佛二十五年崇寧中小疾易衣坐逝有氣如青葢出戶騰空而去家人皆夢玗往生上品。
　　宋鍾離瑾字公瑜咸平三年登第官至龍圖閣待制性至孝母太夫人任氏卒廬墓熏修除服宦遊日課利益二十年遷浙江提刑奉旨加禮慈雲懺主公究聞指要篤修淨土晚知開封出則盡瘁國事入則繫念佛號忽夜促家人起索浴更衣坐逝舉家見公坐青蓮仙樂導迎西往。
　　宋閻邦榮池州人二十年持往生呪念佛將終家人夢佛放光迎榮及曉榮西向趺坐忽起行數步曰我去也垂手結印微笑而立妻驚扶之逝矣。
　　宋咎定國號省齋為州學諭專修淨土嘗造擘窠圖印施勸人念佛又每月二八日集僧俗念佛誦彌陀諸經嘉定四年夢青衣童子告曰至尊召君三日當往生屆期沐浴更衣念佛坐化。
　　宋馮檝號濟川遂寧人由太學登第初訪道禪林晚年專崇淨業作西方文彌陀懺儀後以給事中出帥瀘南率道俗作繫念會及知卭州自知時至於後廳設高座望闕肅拜着僧衣登座謝官吏橫柱杖按膝而化蓮大師曰傳燈錄載公初參龍門遠次參妙喜各有證悟臨終刻期陞座脫去不言念佛往生何也良由著述家彼此立義各隨所重彼重直指人心自應專取了明心地而略淨土如懷玉金臺再至圓照蓮蘃標名皆不錄是也此重指歸淨土故詳其生平念佛報盡往生而了明心性自在其中如所謂既得見彌陀何愁不開悟是也淨業人願篤信無惑。
　　宋王古字晦仲東都人官禮部侍郎慈仁愛物深契禪宗又悟淨土法門之勝著直指淨土決疑集楊次公序之平生精勤念佛數珠未嘗去手行住坐臥悉以西方淨觀為佛事有僧神遊淨土見古與葛繁同在焉往生宜上品矣。
　　元至正間吳子才字信叟蘇郡人與弟子章同參雲屋受念佛法門精進無間子才致仕之後預作一棺夜臥其中令童子擊棺而歌曰吳信叟歸去來三界無安不可住西方淨土有蓮胎歸去來自從而和之後無疾坐逝子章臨終翛然念佛而化。
　　宋蘇軾號東坡官翰林學士南遷日畫彌陀像一軸行且佩帶人問之答曰此軾生西方公據也母夫人程氏歿以簪珥遺貲命工胡錫繪彌陀像以薦往生又老泉曾於極樂院造六菩薩像葢蘇氏之歸心三寶素矣世有刻西方公據者增以俚語謂出自坡公此誣也具眼者勿因偽而併失其真(應在王日休前)。
　　明朱綱京都人業儒中鄉舉三上春官不第乃就職官二府致仕專修淨土日課佛三萬十五年無少怠臨終坐榻上兩手擎珠念佛不輟異香滿室乃云佛來也連聲稱念而逝。
　　明萬曆間顧公寶幢諱源志修淨業與道友張老居士善疾篤集僧俗十念阿彌陀佛唱和相續張與焉公謂云此時尚不見動靜張云汝大錯何用疑須專切打起精神念佛須臾間眾忽聞異香滿室公自見身坐蓮華中諸子悲戀不勝諭曰汝等謂我往何處何處即此處諸佛迎我三鼓啟行我願既遂汝等之願亦慰矣至期含笑去少宗伯殷秋溟公作傳蓮大師曰身坐蓮華中生則決定生也何處即此處去則實不去也此近時實事明眼人參之或問余曰公信修如是但不見動靜一語未免涉疑余曰此即公往生正念也認之確故願之切期之懇故候之迫若大旱之望雨望其速來惟恐其不來復何疑于雨。
　　明海鹽朱元正為諸生時講孔孟之學端方不苟六十後深入禪悅于宅後敝屋三楹閉關不與家事門上題譬如我已死了六字每日功課午前諷法華經一卷午後念佛千聲庚申四月唐宜之同其門人陳則梁訪之公謂則梁曰宜之向曾與汝書勸子修淨業可切聽之既而則梁曰老師年高盍少開酒禁公曰子意謂衰年當藉數盃以調氣養血耶不知我之生几已畫得斷何復言此公說畫得斷時因以手在几上畫一畫葢已了生死矣七月無疾忽謂子曰吾在此無事可得矣子問何處去曰西方去子及孫固留許之至臘月朔示疾不食家人倉皇治後事公曰勿忙此臘八半夜事也預誡家人臨行時勿令婦女來過二三時來亦勿哭及期端坐而逝時方鷄鳴比天旦眷屬方至舉哀公復醒開眼而不開口但搖首令女人去仍瞑目逝爾時來去自由如此。
　　明丁明登號劒虹江浦人萬曆己酉歸依雲棲大師篤信淨土法門改號蓮侶崇禎己巳受四戒于隱微庚午受菩薩戒于大慧萬曆丙辰登第宦遊溫陵每以出世大事開化緇素感悟甚多守衢時力禁屠牛有無賴犯法捕之急知公敬僧即薙髮進公令里甲察其還俗日重懲之其人勵志參修卒為名衲初任泉州司李憲批枷責公立法願納米者聽用以贍獄貧犯夏月修葺監鋪給香薷飲葵扇冬月設暖匣椒姜擇醫視病更買素珠百十串散眾囚念佛恒語人曰人在患難發心者多吾乘其悔恨導之念佛幸而出獄為良民矣憫念室中閨流不聞佛法請禪師演說大乘令于幃內聽之眷屬一時披剃者四人聞蓮大師云有老嫗稱其夫念佛一心不亂臨行一請而別嫗由此深信淨土大師亦自此發心出家公繪一請圖懸齋中題詩有與君一請瞥然去珍重相逢九品蓮句乙酉冬病劇十一月朔具疏告佛決意願求往生日焚一疏至第十日粥飲如常面色光潤諄諄以同生西方普勸親知就榻稍臥寂爾長往輯有故鄉消息蓮漏清音芥火菂商淡話十餘種皆淨土要書也餘載嗣君菡生藕香池遺事中。

　　附念佛出獄三則

　　萬曆間辨融禪師以蜚語下獄獄卒以師名重必多金厚索其酬辨公曰僧家何處得錢獄卒以強盜匣床匣之辨公向空唱云大方廣佛華嚴經華嚴會上佛菩薩滿匣床聒聒作响鎻斷床碎事聞提牢遂達御前奉詔請出。
　　崇禎間大老下獄甚多若事關封疆無有免于大辟者時山東撫軍余集生大成在獄首唱念佛諸公多從之處決屆期相聚念佛晝夜不絕滿壁忽現佛像光明閃爍眾悉驚禮旋奉恩詔末減余集生沈彥威皆以封疆擬斬俱獲遣戍出獄。
　　順治六年覺浪禪師因刻書忤當事下太平獄浪公教獄中人念佛善言勸化獄卒回心亦持齋念佛每至一更浪公執小擊獄卒持長香過一號房呼云大眾一心念佛犯人莫不號泣念佛人餽布施悉周貧乏不數月上官臨太平府入獄躬釋浪公因之清理監犯輕罪多得宥放。
　　明唐宜之諱時湖州人參蓮池師勤修淨業初以明經別駕壽陽繼輔襄國舉家眷屬悉歸三寶晨則各持經文夕則同集念佛崇禎辛巳仲春闖賊破襄陽公投端禮門左井中家人掖之而出氣已絕復甦奉旨提究得從寬典旋請假歸里而襄陽季冬五日再陷矣初不死于寇繼不死于井終亦不死于法豈非慈悲默祐功德不可思議者耶公自述數年來感應道交丁亥臘八於長干寺念佛禮塔見佛相於塔光佛黃金色光則如雪如氷如明鏡戊子七月五日念佛于禪堂開窓忽見鍾山浮巨海中金佛巍巍祥光燦爍瓦礫墻垣喬木叢林盡空不見夫恒人見說西方極樂過十萬億佛土輒以為遠今由所見觀之十萬億佛土即在目前畢命彈指而生詎非生于方寸自心哉法華經言以父母所生之眼能見天上天下彼墻垣山谷一切無礙則其見十方世界亦如見空中事耳法華會上如來白毫相光照處地皆清淨琉璃無聚落城邑江海山川地獄餓鬼共為佛土證此亶其然乎克復憶癸巳年猶得奉公誨于白下嗣聞西馳之章瑞應彰彰愧余濁惡纏綿未遑考載然據生前屢屢見佛如是往生之後侍佛左右宜矣巾馭乘所輯有蓮華世界書法音頻迦音等刻更有如來香一書表章世尊一代之時教周秦迄宋明數千年善知識之精神帝王卿相闡揚道法之義味粲然畢陳于中以居士而證佛知見者近世惟公而已。

　　士民往生

　　晉闕公則入廬山蓮社得念佛三昧沒後友人於洛陽白馬寺夜中為作忌祭忽一時林木殿宇皆成金色空中有聲曰我闕公則也志求極樂今已得生言訖無所見。
　　宋周續之雁門人十二通五經五緯號十經童子養志閒居公卿交辟皆不就事廬山遠法師預蓮社文帝踐祚召對辨析帝大悅或問身為處士時踐王庭可乎答曰心馳魏闕者以江湖為桎梏情致兩亡者市朝亦巖穴耳時稱通隱先生後居鍾山專心念佛愈老愈篤一日向空云佛來迎我合掌而逝。
　　宋孫良錢塘人隱居閱大藏尤得華嚴之旨依大智律師受菩薩戒日誦佛萬聲二十年不輟一日命家人請僧念佛以助往生僧集念佛方半餉望空合掌云佛及菩薩已荷降臨退坐而化(應入後宋)。
　　梁庾銑新野人武帝召為黃門侍郎不赴六時念佛一夕見道人自稱願公呼銑為上行先生授香而去四年願公復至遂化去空中言上行先生已生安養隋宋滿常州人計豆念佛積三十石開皇八年九月彌陀觀音執至化僧乞食滿曰弟子願生西方供師深慰素心齋畢三僧向空而去滿即坐化人見天華異香從雲際西行不散。
　　宋王闐四明人號無功叟凡禪林宗旨天台教門無不洞達著淨土自信錄晚年專心念佛西向坐化異香芬郁焚龕時獲舍利一百八粒。
　　宋范儼仁和人絕心世務其子不能治家儼不之顧但云我自是寄客耳日誦法華念阿彌陀佛專心不懈忽見普賢菩薩乘六牙白象放金色光報儼云明日卯時當行越一夕佛菩薩來迎就座合掌而逝。
　　宋孫忠四明人早慕西方於郡城東築菴念佛後因病請僧百人繫念忽仰空合掌手結雙印怡然而化闔城聞天樂異香漸向西沒二子相繼念佛亦坐化宋沈銓家錢塘同妻施氏專心淨土平時諸善悉用回向後及妻前後命終皆感化佛持錫接引而去。
　　宋計公四明桃源紩工也年七十兩目喪明里中昝學論以擘窠圖印施勸人念佛計公初受一圖念滿三十六萬聲念至四圖兩目瞭然如是三載念滿十七圖一日念佛忽氣絕半日復蘇曰佛令分六圖與昝學諭是勸導之首分一圖與李二公是表圖之人囑其子往謝之言訖沐浴西向而化。
　　宋金[奭-人+大]會稽人網魚為業忽猛省持戒精進日課佛號萬聲久而弗替後無疾語家人云阿彌陀佛與二菩薩俱來迎我我歸淨土去也焚香端坐而化邑人聞異香天樂終日不散。
　　明劉通志京都人精懇念佛年五十二得疾念益切鄰人李白齋先卒通氣絕自旦至午復甦謂家人曰適見一舟云往淨土兼舟三十六人白齋與焉我亦數內但衣未新潔又忘帶念珠特艤舟相待家人急為易衣珠掛其項須臾而逝。
　　明唐延任蘭溪人號躰如居士孝友醇慤出自天性少遊黌校有聲已而覺世無常傾心至道參雲棲受念佛三昧遂力行之凡十三年如一日篤志西方萬曆癸卯仲冬六十壽旦忽謂諸子曰新春十一日吾歸矣數日前禮誦如平時至期盥潄整衣端坐手結印口稱佛名含笑而逝如入禪定。
　　明楊嘉褘字邦華泰和人世家子也年十三持不殺戒蚤虱無所傷潛心淨土法門日誦彌陀經二十三肄業南雍俄疾作以萬曆乙巳仲冬十九日卒卒之先夢遊地獄見地藏大士於冥陽殿覺而放諸生命延僧誦經念佛謂人曰吾將逝矣青蓮華現吾前得非淨土境乎遂晝夜念佛不輟命息燭曰汝輩假燭為明吾不須燭常在光明中耳問何所見曰蓮開四色問見彌陀否曰見彌陀現千丈身問觀音曰身與彌陀等問勢至曰不見也言訖忽躍起拈香連聲語曰彌陀經功德不可說不可說吾已得上品矣寂然而逝仲兄嘉祚傳其事而矢之曰予所誑語墮拔舌獄其亦見之真而言之切歟不信淨土者可思已。
　　明郝熈載錢塘人法名廣定生平忠信不欺以德行稱於黌校晚歸佛持誦夙夜加虔萬曆辛亥春二月得疾每睡覺云吾夢於山中求見佛佛未見見百鳥叢集如是累日至二十七子夜忽云有二童子來迎佛坐蓮華臺現吾前吾往矣吉祥而逝。
　　明戈以安法名廣泰錢塘人性至孝素積善行而深自韜晦不求人知晚歲精誠奉佛與靈芝僧玄素結春秋二社念佛誦華嚴五經忽謂人曰吾大限將至當為西歸資糧遂自室課誦昕夕不輟預定歸期於臘月二十一日前二夕母子環視悲哽居士笑曰生必有滅奚悲為吾方凝神淨域面覲彌陀若等慎勿以情愛亂我正念諄諄惟囑助念無間雜語至期寂然而逝。
　　明孫叔子法名大玗自幼敏而好學年十二隨父鏡吾公奉四十八願彌陀像入雲棲因受五戒歸斷葷血矢志念佛誓取金臺勤苦不惜身命俄見兩比丘持蓮華以一心淨土印可復見化人誦金剛經一晝夜乃矍然起坐曰彌陀觀音皆來迎我結金剛拳印大呼阿彌陀佛數聲泊然而寂時萬曆辛亥仲冬十一日有淨土十二時歌傳世詳具吳太史西生傳中。

　　尼僧往生

　　隋尼大明志尚清修誓生淨土每入室禮念先著淨衣口含沉香文帝后甚重之將終之日眾忽聞沉香滿室俄而光明如雲隱隱向西沒焉。
　　唐尼淨真居長安積善寺衲衣乞食誦金剛經十萬遍篤志念佛語弟子曰五月內十度見佛兩度見寶蓮華上童子遊戲吾已得上品生言訖跏趺而化祥光滿菴。
　　唐尼悟性居廬山遇照闍黎教以發願念佛六時精進一切不亂大曆六年忽染疾聞空中音樂西來謂左右曰我神遊極樂已得中品上生見同志誠心念佛者皆有蓮華待之汝等應各努力言訖而逝面現黃金色時年二十四。
　　宋尼能奉錢塘人專修淨業嘗夢佛光照身及聞空中善言開慰告其徒曰吾往生時至少頃聞奉念佛聲甚厲奔往視之則合掌面西坐逝矣異香滿室樂音西邁。
　　宋尼法藏居金陵戒德甚嚴勤苦念佛每歲四孟月朔集同志諷經持呪大家善信翕然從化示寂之夜見佛菩薩金像現其室中光明照寺端坐脫去。

　　婦女往生

　　隋文帝后獨孤氏雖處王宮深厭女質常念阿彌陀佛以八月甲子命終時永安宮北種種音樂自然震响異香滿室從空而至帝問闍提斯那是何祥瑞對曰淨土有佛號阿彌陀皇后業高超登彼國故現斯瑞耳。
　　宋葛濟之句容人稚川後也世事仙學妻紀氏獨精誠念佛元嘉十三年方在機杼忽覺空中透亮因投杼仰瞻見西方有佛現身寶葢幢幡了了雲漢喜曰經言無量壽佛其即此耶面佛作禮濟之驚異就之紀氏指示佛所濟之亦見半身俄而隱沒祥雲五彩隣里咸覩焉自是多歸佛法矣。
　　唐姚婆因范行婆者勸令念佛後臨終見佛菩薩來迎告佛言未與范行婆別請佛暫住空中范至姚婆立化。
　　唐溫靜文妻并州人久病臥床靜文勸令念佛一年忽覩淨土告其夫云我已見佛後月當去囑父母云今得隨佛往生願專心念佛他日西方相見耳言訖而逝。
　　宋鄭氏錢塘人日課觀音經念佛不輟後病中索浴畢西向坐問家人云聞磬聲乎淨土諸聖已至觀音手執金臺如來接我登座遂奄然而化。
　　宋荊王夫人王氏專修淨業曉夕勤至給侍之人無不則效惟一妾懈慢夫人責之遂悔悟精進忽無疾而逝致夢他妾云蒙夫人誨已生安養夫人未信也俄而亦夢與妾同遊寶池見一華天衣飄揚題曰楊傑一華朝服而坐題曰馬玗復見金臺光明晃燿妾指曰此夫人生處也既覺彌加策進年八十一慶誕之晨秉燭然香望觀音閣而立左右方具儀獻壽已立化矣荊王哲宗叔也。
　　宋廣平郡夫人馮氏名法信贈少師許珣之女適承宣使陳恩恭少多病醫不能療參慈受深禪師教以齋戒念佛諦信力行十年不怠病尋愈忽厭世人怪之曰清淨界中失念至此支那緣盡行即西歸何怪之有臨終氣絕復甦謂家人曰吾歸淨土見佛境界與華嚴十六觀經所說不異已而長逝三日後舉屍如生異香芬馥。
　　宋宜人陸氏錢塘人朝請王璵妻也嘗誦法華篤意淨土禮懺一會念佛萬聲凡三十年因微疾忽聞天鼓自鳴人方驚異即面西端坐雙手結印而逝。
　　宋樓氏慧靜適寺簿周元鄉嘗披玩傳燈發明見地尤以淨業為真修念佛不輟晚年被疾忽見蓮臺紫色化佛無數異香滿室語家人亟令念佛頃刻而化宋秦氏淨堅家松江厭惡女身與夫各處精持齋戒閱華嚴法華光明般若經無虗日晨昏修彌陀懺禮佛千拜久之有光明入室面西安坐而終。
　　宋吉安王氏女日誦彌陀經觀音普門品念佛求度母死既殮流血淋瀝女誓云若我孝心感佛願母穢氣不作言訖血止後父娶繼室與之同修淨土女臨終請僧說淨土觀法更衣吉祥而臥攪大悲所執幡寂然化去。
　　元鄭氏淨安錢塘人念佛日無虗度得疾聞空中聲曰汝行有期毋得自怠又見佛身金色即奮起面西端坐召其出家子義修諷彌陀經倐然而化其女夢母報曰吾已得生淨土可聞諸修師云。
　　元陶氏十六娘常熟徐村人年二十六寡居無子願生淨土恒持念彌陀觀世音經忽夢白衣人挈蓮華一朵與食之覺後心神頗異嗣裝一小閣西向誦經念佛甫三年見佛現光明經函上有火團如彈子氏恐燒經急以手撲乃得舍利一顆臨終時化佛來迎別眾而去。
　　明于媼昌平州邵村民于貴之母久積念佛一日浣衣甚潔謂其子曰予將生淨土子未信至期取几置庭心坐几上脫去異香天樂比鄰皆聞。
　　明方氏諸生吳應道室三十而寡守志歸佛專修淨土一老媼亦齋戒相隨逐二十年萬曆乙酉時年五十矣小疾呼老媼相對念佛不輟無一語及他務卒前一日沐浴更衣然香禮佛還坐一榻而逝子用先第進士質直不妄語狀其事乞傳銘云。
　　明薛氏武塘世族女生時母夢長庚入懷後歸周生子五人而寡秉節自誓供觀音大士香煙結蓮華人異之專心淨業好施不倦念佛十五年如一日萬曆丁亥五月得疾醫進亂粥確乎不許遂絕粒屏藥石至九月六日延僧禮懺且曰四日足吾事畢矣乃西向對彌陀像晝夜繫念囑諸子翊贊禁諸婦女毋入遺命具龕去棺槨無焚錢帛無祭煞神時值重九恰第四日次早索水灌手誦甘露真言著所淨衣戴誌公帽長跪佛前念然香讚佛偈輪珠念佛一百八徧逮午趺坐結印而化神氣熙然時眾俱聞蓮香滿室諸子奉命入龕觀者數千人歡喜頂禮。
　　明劑道隆母李氏年四十長齋念佛不解誦經修葺靜室一間供奉佛菩薩像朝夕焚香稱禮每遇誕日誡子婦毋設慶席惟禮懺一日或三日如此者二十五年將終前一歲用督紡所餘延僧禮懺七晝夜夢大士持素珠一串示之曰以此授汝珠數乃往生期也夢中數之五十三顆不解其義至庚子五月十三日忽告家人曰吾今日行矣可舉家大聲念佛助我西行子婦輩皆坐榻前念佛面西端坐而逝。
　　明張母陶氏為長水守約繼室居士奉佛氏化之日課誦無間居士出禮普陀母謂二子曰吾平曰參是心作佛是心是佛二語今始悟初四日吾行矣及期端坐而逝次日居士歸成殮俄棺上出青蓮華五朵居士大駭異自愧不知其道行如此遠近見聞無不嘆慕。
　　明中官孫名之母一生齋戒念佛年老微恙自知時至告其子欲坐脫子哀泣止之不得乃為作龕至期入龕安坐化去。
　　明陸母徐氏嘉定人孀居刻志淨業夫昔有千金出貸焚劵不取奩飾罄以施人恒于佛所禮誦不輟如是十載一夕忽呼侍人曰看東方光發否我往生時至矣汝輩可助我高聲念佛合掌而逝。
　　明金陵定淮門楊撰一豫章人妻呼選一娘三十生子後即與夫別居聽其置妾自日長齋念佛至己丑十五年矣八月忽雍發背痛楚入骨見一惡鬼以刀割其背肉有大力神驅之去苦若脫旋謂夫曰吾將行矣有童子四人相迎可以清茶供之夫疑是病中囈語問將何往答曰往西方合掌念佛遂逝。
　　明江寧十庿西門湯道人公甫母八十一歲向來長齋念佛每晨夕萬聲為課庚寅元旦公甫請融悟觀如兩戒師虔修大彌陀懺以初四日五鼓進壇有唐道人者在壇外打報鐘平明時忽見白鶴數十旋繞屋上壇內緇素悉見蓮華生佛座下內外金光覆空山河大地了無隔礙如斯境界有長香一枝至行道畢下壇方散此皆湯母虔修淨土之現證也其往生上品必然矣唐宜之目擊載已求書。

　　附惡人往生

　　唐張善和殺牛為業臨終見群牛作人語索命於是大怖喚其妻云速延僧為我懺悔僧至諭之曰觀經中說臨終惡相現者至心念佛即得往生和云地獄至急不暇取香爐矣即以右手擎火左手拈香面西專切稱佛不息踰日安然而逝。
　　唐雄俊寓成都膽勇過人不守戒律嘗罷道從戎尋復為僧因聞經言一稱佛名滅八十億劫生死重罪乃大喜曰賴有此耳自此過未盡改而念佛不輟大曆丁未二月暴亡經宿忽甦言至冥司主者判入地獄俊厲聲告曰某入地獄無詞但諸佛菩薩未免妄語觀經云下品下生者造五逆罪臨終十念尚得往生俊雖有罪未作五逆況改悔念佛無數乎言訖得回生後入山齋戒念佛越四年辛亥三月僧俗咸聚告曰吾時至矣爾輩還城見吾親知乞為語俊以念佛得生淨土毋視為地獄漏網人也語笑之間端坐而化。
　　宋仲明居山陰報恩寺素行踰檢因感疾謂同學道寧曰我今心識散亂何藥可治寧教以隨息念佛明如所教至七日力已困憊寧又令想目前佛像久之忽見二菩薩次復見佛瞑目而逝。
　　宋吳瓊臨安人先為僧退道返俗前後兩娶生二子屠沽之事靡所不為常庖廚殺雞鴨等則持而唱云阿彌陀佛子好脫此身去連稱佛號乃施刃每切肉念佛不輟後目上生瘤如雞卵遂大憂怖搆草菴分散其妻子念佛禮懺晝夜如不及紹興二十三年告人云瓊來日戌時去也人皆笑之次晚以布衫換酒飲畢書頌云似酒皆空問甚禪宗今日珍重明月清風端坐合掌念佛化去。
　　宋陳企龍舒人甞殺人後見鬼現企大怖急念阿彌陀佛鬼不得近因念佛不已鬼遂不現臨終坐化。
　　元至正十五年冬張士誠攻湖州江浙丞相與戰獲四十人囚檻送官夜宿西湖鳥窠寺適大猷謀禪師徐步廊下囚者見師神觀閒雅持誦不輟因告曰長老救我師曰我不能救但至誠念南無救苦救難阿彌陀佛却救得爾曹也中有三人信受其語念不絕口天曉發囚易枷鎻偶至三人刑具不足惟繫以繩既而審鞠乃良民被虜者遂得釋按念佛法門人知為亡歿之皈宿而不知生存之利益是故聞持呪得靈通即改而持呪聞講演得聰辯即改而講演聞營造得福報聞齋會得人緣乃至聞攝養得長壽種種變易曾無執持安在其一心不亂而望淨業之有成耶據實而諭求生淨土本為成佛度生既非圖身後之樂復何計身前之利與否哉。

　　附物類往生

　　唐貞元中河東裴氏畜鸚鵡常念佛過午不食臨終十念氣絕火化之得舍利十餘粒烱然耀目僧慧觀者用陶甓建塔以旌其異成都尹韋臯為之記有干空相於無念留真骨於己斃句云。
　　宋黃巖正等寺觀公畜鴝鵒能言常念佛不輟一日立化穴土葬之俄而舌端出紫蓮華一朵靈芝律師甞為之讚有立亡籠閉渾閒事化紫蓮華也太奇句昔潭州僧有養鴝鵒者土呼八八兒常念佛既斃以棺葬之忽生蓮華一朵自其口出有頌之者云有一靈禽八八兒解隨僧口念彌陀死埋平地蓮華發人不回心爭奈何謹按世尊誓願云眾生念我名號者必生我國凡言眾生上自天人下至昆蟲皆是以此參之則此鴝鵒必生西方世界與頻伽等倡和法音矣可以人而不如鳥乎事載潭州志至今以八八名其城門云。
　　明崇禎間吳雪崖公為福州司理生平虔奉如來每往開元寺禮佛諷經素聞省僧多茄葷而本寺尤有蓄牲宰食者公為請督撫嚴示立石以禁止之頑風未能盡革一日公在禪堂念佛一雞聞之亦念佛公詰僧曰汝輩云寺中久不蓄牲矣如何有雞索得之公念佛雞仍念佛乃痛責僧曰今觀畜生尚有佛性汝輩薙染破戒不若畜生多矣墮落何疑僧涕泣懺悔曰僧等從此發大誓願誠實齋戒矣通省聞風知儆者沙門為之一變云公養此雞于署中恒念佛不輟後轉官携至丹陽送入海會菴中以其為接眾所使遠近生信也雞至菴日即念佛立化公為樹塔誌焉出唐宜之巾馭乘。
　　明江西鄒子尹祖為廣東兵憲有參將自知三世因一世為蛇二世為書生三世即今職因提兵征洞蠻過一山諭軍士曰我夙世曾於此山為蛇今欲進山視舊屬汝輩勿驚怖也入見洞中蛇無數參將作蛇語謂之曰我昔與爾並生于此只因我能念佛一聲即得生人中今為大將爾等何不念佛求脫此苦耶蛇俯首作受教狀參將凱旋日復入洞察之則萬蛇皆死應以念佛化去矣鄒公聞而異之述其事以傳明崇禎間中州僧覺圓戒律精嚴發願廬山東林寺齋僧設立關乞緣時護關僧至華氏托鉢回有雄雞隨至中途僧覺送還華氏納之因閉其門雞從屋上飛出追赴關所旋繞不去同覺師立關三年出後携往東林為之受戒大眾上堂念佛雞忽隨之念佛踰年齋僧緣畢雞即坐化[療-(日/小)+土]于寺傍又傳載廬州有坐化猫峽中有坐化猴巢縣柘臯鎮有立化雀黃大參庭翠有放生坐化猪種種靈異誠足昭法化于無窮矣。

　　淨土晨鐘卷第十(終)