續藏經   介石智朋禪師語錄
　(參學侍者)正賢．宗坦．延輝．淨球．智瑾．志諶．祖誾 編

 介石禪師語錄

　　介石在南山。余甞一見之。道貌充然。出語警峭。為其鄉人也愛之。為其名輩也敬之。寂久矣。侍者晨恢景徹。乃以此錄。遠求著語。余曰。有句無句如藤倚樹。橫說竪說如水漉月。師既如此供通如此漏逗。我又如何分雪。雖然。師甞七見浙翁。末後因黃龍三關公案。遂得浙翁一拳打失鼻孔。有許[怡-台+羅]忉。有許作略。生平受用不盡。又欲分付後人。究竟果為誰底。介石耶浙翁耶黃龍耶。古人有云。一字三寫焉烏成馬。何況又有上碑石者。又有下注脚者。莫將黑豆換却眼睛。則木馬嘶風泥牛入海去也。
　　咸淳戊辰閏正月十有五日。竹溪[(厂-一+?)@(鬲-┬+干)]齋林(希逸)書。

　　 

　　介石和尚語錄
　　目次

　　初住溫州鴈山羅漢禪寺語錄　　臨安府臨平山佛日淨慧禪寺語錄　　慶元府大梅山保福禪寺語錄　　慶元府香山孝慈真應禪寺語錄　　婺州雲黃山寶林禪寺語錄　　平江府承天能仁禪寺語錄　　安吉州拍山崇恩資壽禪寺語錄　　臨安府淨慈報恩光孝禪師語錄　　小參　　拈古　　法語　　偈頌　　讚佛祖　　小佛事

　　介石和尚初住溫州鴈山羅漢禪寺語錄

　　　　參學　正賢　編
　　師於紹定二年。二月初三日。入院。
　　指三門云。不立孤危。了無藏覆。掉臂因行。推門入臼。
　　佛殿。佛身無為。不墮諸數。土塊泥團。燈籠露柱。插香云。鳳棲不在梧桐樹。
　　踞方丈。千鈞之弩。不為鼷鼠發機。推向萬仞懸崖。須自放身捨命。拍禪床云。惜取眉毛。
　　指法座。步步登高底。擡脚不起。擡脚不起底。步步登高。新羅漢又且如何。驟步云。一二三四五。遂陞座。拈香云。此一瓣香。恭為祝延今上皇帝。聖躬萬歲萬歲萬萬歲。　皇帝陛下。恭願。卜年卜世。更期周曆之長。多壽多男。願獻華封之祝。
　　次拈香云。鐘阜太白凌霄。少雪老到洞山之兩度。佛手生緣驢脚。痛乞兒露窮相之一拳。爇向爐中。奉為前住徑山興聖萬壽禪寺　特賜佛心禪師淛翁大和尚。用酬法乳之恩。廼就座云。太平無象。王道無私。罷却干戈。正好相見。
　　僧問。龍淵深處。頭角崢嶸。鴈宕山巔。曇花應瑞。作麼生是為人底句。師云。靈龜突出最高峰。進云。與麼則　皇恩佛恩一時報畢。師云。謝闍黎證明。進云。三聖道。我逢人即出。出即不為人。是如何。師云。竭海尋珠。進云。興化道。我逢人即不出。出則便為人。師云。登山捧月。進云。二大老與麼說話。相去多少。師云。一等春風百樣花。進云。向上還有事也無。師云。就中此景難圖錄。僧斫額云。今日親見諾詎羅尊者。師云。猶隔海在。進云。爭奈佛手難遮。師云。禮拜著。進云。今日小出大遇。僧禮拜。
　　師廼云。靈山付囑。黃葉止啼。少室安心。擔雪填井。一錯百錯。錯到如今。朋上座平時水邊林下。不求諸聖。不慕己靈。又誰管你天。又誰管你地。無端失脚墮此群隊。不免將錯就錯。向荊棘林中。七縱八橫。成此罪業去也。拍禪床云。一片月生海。幾家人上樓　舉古德問僧。甚處來。僧云。雪峰來。古德云。我當時到彼。事事不足。如今足也未。僧云足。古德云。粥足飯足。僧無語。師云。不貪香餌。始是錦鱗。不墮網羅。方為瑞獸。這僧不會藏身。帶累古德。重施陷穽。要知麼。無事自然隨勢去。有聲多為不平來。
　　小參。舉一不得舉二。放過一著。拈拄杖云。諾詎羅尊者來也。向萬仞崖頭。撒出一派。如雷如霆如電如霧。如珠如霰如虹如雨。百千萬變。無有窮盡。盡天下人向這裏眼盵瞪地。直饒拶透嶮崖截斷源頭。與尊者未有相見分在。況我衲僧門下。猶隔千里萬里。卓拄杖云。雲行雨施。三草二木　舉仰山一日忽見異僧乘空而至立於前。仰云。近離甚處。僧云。早晨離西天。仰云。何太遲生。僧云。遊山翫水。仰云。神通妙用不無闍黎。佛法須還老僧。僧云。特來東土禮文殊。却遇小釋迦。遂出西天貝多葉。與仰山作禮。乘空而去。
　　師云。盡謂這僧虗空裏來。虗空裏去。不與截斷脚跟。令歸家穩坐。返被兩杓惡水。殊不知。這僧被仰山兩拶。便廼奔東走西。喚鐘作甕。若使盡令而行。未有承當分在。
　　謝兩班上堂。聲前句後。全放全収。斗換星移。半明半暗。且圖共樂昇平。總瞞諸人不得。何故。入鄉隨俗。
　　上堂。北鬱單越西瞿耶尼。有利無利不離行市。拈拄杖云。你有拄杖子。我與你拄杖子。你無拄杖子。我奪你拄杖子。靠拄杖云。船子下揚州。黃金如糞土。喝一喝。
　　元宵上堂。一燈分燈燈無盡。一處明處處齊透。閙浩浩中一法不捨。靜悄悄處一塵不受。燈明如來一場漏逗。
　　二月半上堂。春事正繁。黃面老子命根未斷。正當此時。殺活在諸人手裏。眼裏無筋。皮下無血底。別聽處分。竪起拂子云。今日則有。明日則無。
　　上堂。靈雲三十年。只道得箇不疑。未曾識桃花面在。玄沙道。諦當甚諦常。敢保老兄未徹。猶是扶醉度橋。只如汾陽纔聞得不覺笑咍咍。又作麼生。路入桃源深更深。
　　上堂。事同一家。萬別千差。雲門餬餅。趙州喫茶。擲下拄杖云。何似南山鱉鼻蛇。
　　上堂。舉真淨上堂云。頭陀石被莓苔褁。擲筆峰遭薜茘纏。羅漢寺裏。一年度三箇行者。歸宗參退喫茶。
　　師云。如來禪祖師禪則不問。且道生薑因甚不改辣。
　　上堂。未舉先知。未言先領。趙州無關。玄沙有嶺。卓拄杖云。萬別千差一印定。
　　佛生日上堂。舉釋迦老子指天指地云。天上天下惟我獨尊。雲門云。我當時若見。一棒打殺與狗子喫。貴圖天下太平。
　　師云。釋迦老子末上作無上無畏大獅子吼。分明平地干戈。雲門雖盡輸義膽忠肝。貴圖太平。轉見撥亂乾坤。羅漢當時若見。即向道。低聲低聲。且道據箇什麼道理。堯舜之君。猶有化在。
　　上堂。五月五日。天中節。衲僧喝似雷奔。棒如雨點。孤峰頂上呵罵自如。喚什麼作赤口白舌。逢佛殺佛。逢祖殺祖。逢羅漢殺羅漢。喚什麼作惡氣邪妖。拈拄杖云。這一道靈符。不從人得。正恁麼時。還我獅子兒來。
　　發洪上堂。卒風暴雨。鼓蕩無前。石裂崖崩。回避不及。總教喪盡生涯。方見時清道泰。拈拄杖云。功不浪施。
　　中秋上堂。秋雨凄凄。秋雲黯黯。竪起拄杖云。還見麼。修成八萬四千斧。不比尋常三五圓。
　　九月半上堂。日卓午夜半子。千門萬戶俱開。一聲兩聲砧杵。流沙浪闊。葱嶺無路。達磨何曾歸去。
　　十一月旦。上堂。大地皆凍鎻。遍界熱如火。時節不放過。衲僧多蹉過。不蹉過。深雪之中有一箇。喝一喝。
　　謝監収上堂。伶利衲僧。動無思筭。合水和泥。田頭地畔。搆得完全。只得一半。既是搆得完全。為什麼只得一半。窮坑難滿。
　　至節上堂。楖栗木卷而曲。回天關轉地軸。群陰時時剝盡。一陽日日來復。為甚羅漢山中冷門難向。不是苦心人不知。
　　聖節上堂。夫說法者。當如法說。今晨啟建　天基聖節。林下片心盡忠盡節。如法而說。見前大眾。同此片心。諦聽諦聽。起身云。聖躬萬歲。
　　臈八上堂。全身坐在正覺山中。要行便行。要用便用。明星現處路頭通。十倍慈悲成脫空。
　　元正上堂。舊歲昨宵去。新年今日來。燈籠與露柱。不覺笑咍咍。且道笑箇什麼。達磨面壁。雲門念七。

　　臨安府臨平山佛日淨慧禪寺語錄

　　　　參學　　　　　編
　　指三門云。我此一門。全無肯路。寶階三道。曲為今時。喝一喝云。退後退後。
　　佛殿。黃面老子性命。今日落在朋上座手裏。扶起放倒。不為差事。
　　踞方丈。萬仞崖頭。電光影裏。便教同死同生。更向別峰相見。
　　陞座。祝　聖罷。(問答不錄)乃云。大機大用。全提半提。把住放行。有賓有主。總是開張鋪席。豁浪門堂。自遠趨風。先供死欵。影沉寒水。借地活埋。於本參中。未有買賣分在。聊順時宜。分明舉似。五月臨平山下路。藕花無數滿汀洲　舉當山開山佛日和尚在夾山。一日普請次。維那命佛日送茶。日云。某甲祇為佛法來。不為送茶來。那云。和尚令請上座。日云。和尚即得。乃將茶去作務處。撼茶椀作聲。山不顧。日云。釅茶三五盌。意在钁頭邊。山云。瓶有傾茶勢。籃中幾箇甌。日云。瓶有傾茶勢。籃中無一甌。便傾茶行。時大眾舉目視之。日云。大眾鶴望。乞師一言。山云。路逢死蛇莫打殺。無底籃子盛將歸。日云。手執夜明符。幾箇知天曉。山召大眾云。有人也。歸去來歸去來。
　　師云。和尚即得。钁頭邊事。已屬佛日。普請有人。摘茶翻成不了。雖然夾山眼目精明。知佛日自雲居來。不作王小波草鞋。看顧。
　　上堂。諸佛出世。借水獻花。祖師西來。就模脫墼。一大藏教。考下文章。明眼衲僧。扶籬摸壁。到箇裏又作麼生。但願今年蚕麥熟。羅睺羅兒與一文。
　　正旦上堂。達磨西來。卦文不識。胡卜亂卜。傳至今日。佛日等是開箇鋪席。敢向朕兆未分已前。卓拄杖云。端平元年正月一。
　　上堂。千尺絲綸直下垂。一波纔動萬波隨。拈拄杖云。是汝諸人。作麼生吞吐。靠拄杖云。喫粥喫飯。有什麼難。喝一喝。
　　上堂。桃花爛熳紅。靈雲眼中血。不是斷膓人。此恨向誰說。
　　佛生日上堂。胞胎才出播殃塵。直至如今毒害人。一杓蘭湯無限恨。腕頭何止重千斤。
　　上堂。禁足安居。一句直舉。匝地普天。四月十五。
　　上堂。一葉落天下秋。回避不及底。眼睛突出。窺覷無門底。南州北州。有來由處沒來由。
　　十月旦上堂。時節若至。其理自彰。所以水至冬則始氷。地至冬則始凍。萬物至冬則成實。衲僧至冬又且如何。近火先焦。
　　上堂。冬不寒臈後看。酸風刮地。凍破泥團。毗盧樓閣前。少林深雪裏。誰知猶隔萬重關。喝一喝。
　　上堂。滯貨無價。爛錢無索。咬定牙關。將錯就錯。天將以夫子為木鐸。喝一喝。
　　謝兩班上堂。提折脚鐺。各出隻手。釋迦不先。彌勒不後。妙用臨機。如盤珠走。鼓腹笑復歌。面南看北斗。
　　上堂。舉老宿云。祖師九年面壁。為訪知音。若與麼會。將來喫鐵棒有日在。一老宿云。祖師九年面壁。何不慚惶。若與麼會。更置草鞋錢。行脚三十年。
　　師云。二老宿。與麼道。大似打開祖師門戶。截斷來者蹊徑。既不與麼。畢竟如何。達磨面壁。
　　佛成道上堂。六載將身草裏埋。當時有眼幾曾開。果然見得明星現。未到門庭冷似灰。

　　慶元府大梅山保福禪寺語錄

　　　　參學　　　　　編
　　佛殿。坐底坐殺。立底立殺。不知誰是赤鬚胡。轉身句子活鱍鱍。
　　拈帖。我王庫內。無如是刀。提起云。快便難逢。全殺全活。維那但與麼拈出。
　　陞座。祝　聖罷。(問答不錄)乃云。從上已來。無上妙味。為世所珍。只如花信風未來已前。因甚盡大地人。望梅林止渴。所以黃梅七百。摘葉尋枝。碓下三更。移窠打垛。以至大庾嶺頭。枝蔓上。重生枝蔓。你自非心非佛。我自即心即佛。無異半弄青黃。馬大師道。梅子熟也。徒勞醞釀。龐居士親曾驗過。大似口裏膠生。還我核子來。管取吐不出。以拂子擊禪床云。今日一齊百雜碎了也。便有不受陽和力。不假栽培底。總是生擘破。終不馨香。且如何得人境相稱去。良久云。名從寶鼎調羹得。曲入胡笳帶月吹　舉當山開山祖師。馬祖。遣僧至問訊云。住此山多少時。開山云。但見四山青又黃。僧云。得箇什麼道理。便住此山。開山云。我在江西馬大師處。得即心即佛之旨。便住此山。僧云。近日馬大師。佛法別了。開山云。如何別。僧云。非心非佛。開山云。任他非心非佛。我自即心即佛。僧回江西。白馬大師。大師云。梅子熟也。師云。這僧用盡神力。只圖轉換大梅。殊不知。被大梅不動絲毫。和馬大師。一時轉却。
　　上堂。開口道著。則千句萬句朝宗。舉步踏著。則千門萬戶俱到。諸人道不著。只被舌頭擬。踏不著。只被脚頭礙。且道如何去却礙。良久云露。
　　上堂。深山巖崖。石頭大底大。小底小。保福山中。前崗後壠。前谿後磵。石頭大小。諸人一見便知。且道如何是佛法。若也會去。便見左之右之。拍拍是令。若也不會。且被石頭礙塞。
　　元宵上堂。節屆元宵氣象新。笙歌競奏漢宮春。滿城燈火喧和氣。車馬往來人看人。一處融通。千處萬處。重重無盡。皆吾心印發光。一處不透。盡向燈影重顛倒。擬欲眼睛定動。古佛燈明過去久矣。
　　謝定慧上堂。從上諸祖。受用不盡。一著子。尋常未曾容易。啟此緘封。茲承定慧老叔祖尊臨。盡情拈出。供養去也。卓拄杖云。河出崑崙。
　　涅槃上堂。四十九年蹲坐處。無明荒草幾多愁。一朝得意春風裏。活却從前死路頭。
　　上堂。黃檗棒頭。馬祖喝下。家家春風二三月。處處綠楊堪繫馬。拈拄杖云。拄杖子同條。生死不同條。卓拄杖云。錢是足陌。物是定價。
　　清明上堂。諸佛出世。標拍荒郊。達磨西來。塚添新土。保福今日。向拜掃無門處。打開一路。卓拄杖云。冬至寒食一百五。
　　三月旦上堂。暮春初修禊事。少長咸集。群賢畢至。數樹松花。一溪流水。知慚愧底。足以暢敘幽情。無摸索底。正好頓張意氣。莫有把手登崇山峻嶺者麼。喝一喝云。且緩緩。
　　佛生日上堂。雨過前谿綠漲新。拈拄杖云。大梅杓柄轉精神。復靠拄杖云。放過一著。且向佛殿裏。各出隻手。
　　五月一上堂。不見一法即如來。是即名為觀自在。又道。不見一法。為大過患。以拂子擊禪床云。山河大地。一時擊碎了也。設有向轉身吐氣處。道得一句。大梅山中。猶有黃梅雨在。喝一喝。
　　端午上堂。不捨諸道法。而現凡夫事。竪起拂子云。萬人遊仰處。高掛錦標。千波競起時。要須好手。不見道。還如曾闘快龍舟。一度贏來方始休。
　　聖井請龍上堂。乾坤把定。稼穡焦熬。拈拄杖云。即今四大海水。在諸人頂門上。大身龍王。在諸人眼睛裏。卓拄杖云。興雲吐霧。為雨為霖。其或不覺不知。直須親到龍潭始得。
　　中夏上堂。古者道。行脚人十二時中。也要管帶些子始得。豈可只與麼。隨行逐隊。虗生浪死。今夏九十日。已過半了也。諸人十二時中。又作麼生。喫粥喫飯行住坐臥。還曾見得親切麼。咄。
　　上堂。佛祖說不到處。道得一句。綴骨粘皮。行不到處。進得一步。撞墻撞壁。未開口時道著。未舉步時踏看。荊棘參天。葛藤遍地。只為諸人不肯。盡情放下。拄杖子今日。勸諸人放下去。卓拄杖。下座。
　　上堂。動絃別曲。落葉知秋。普天匝地。騎牛覔牛。水潦和尚被馬師一踏。便道。識得百千三昧。無量妙義。根源於一毫頭。直至如今笑不休。
　　上堂。釋迦已去。彌勒未生。正當今日。拄杖子向大梅峰頂。與諸人舉揚自恣佛事。卓拄杖云。若到諸方。不得錯舉。
　　謝首座維那上堂。摩訶衍法。離四句絕百非。仰山居第二座所說之法。且道第一座。所說何法。不具睦州指臨濟喫棒底眼目。難以窺其涯涘。若無興化打克賓。罰錢出院底機用。但知子承父業。昧却源流。諸人要知第一座所說法麼。俱。
　　中秋上堂。心月孤圓。光吞萬像。起模畫樣。光非照境。境亦非存。収拾不上。光境俱亡。復是何物。切忌向這裏蹲坐。
　　上堂。得力句子。全身擔荷。水長船高。泥多佛大。西風鴈字新。東籬菊花老。四十九年談不到。
　　重陽上堂。行路難。有何難。不見陶洲明採菊東籬下。悠然見南山。喝一喝云。彼此丈夫。莫受人瞞。
　　上堂。多言喪道。多歧亡羊。渾無顆粒。別甑炊香。拍禪床云。驚起暮天沙上鴈。海門斜去兩三行。
　　天基節上堂。一國之中。聖主最尊。四民之中。君恩最重。衲僧居四民之外。正當今日。如何報恩。竪拂子云。萬年松頂拂雲高。
　　佛成道上堂。錯步入雪山。茫茫謾尋討。鬼眼忽撑開。草窠裏蹲坐。見底是明星。悟底是什麼。瞿曇瞿曇。未敢相保。
　　因事上堂。天寒人寒徹骨。逈無依倚。拳到踢到當機。貴得崢嶸。眼裏無筋。韓盧逐塊。皮下有血。杓卜虗聲。儻或不然。有寒暑兮促君壽。有鬼神兮妬君福。
　　上堂。凍雲垂野。掠地衝風。乾坤把定。凡聖潛蹤。堪笑神光曾斷臂。至今埋在雪堆中。
　　上堂。向上機。活人句。石火電光。葛藤露布。靈蹤更在猿啼處。
　　上堂。塵劫事。只如今。卓拄杖云。向這裏瓦解氷銷。如水入水。似金博金。未知年窮歲盡在。何故。三年一閏。
　　謝兩班上堂。大無外。細無內。斗換星移。明珠絕纇。權實不到處。賓主歷然時。佛祖無門著眼窺。
　　上堂。塵劫至今。堂堂丈夫。無毫髮許。蓋覆得渠。覔之轉失。親之轉踈。不論聖凡。說甚賢愚。直饒放下屠刀。衲僧門下。未敢相許。
　　七夕上堂。分明見徹。開口猶難。驀過重關。轉身無路。只這拙處。作麼生去。竪拂子云。不得有語。不得無語。擲下拂子云。發機須是千鈞弩。
　　上堂。履踐平實道路。倚門傍戶。敲磕嶮峻門庭。接響承虗。無師智自然智。推倒大梅峰。一舉九萬里。保福緩緩向道。伏惟安置。
　　脾寒上堂。古者道。學道人。身心不猛烈。工夫有間斷。如隔日瘧相似。每日寒一番熱一番。驢年得絕後再甦。到大安樂田地。山僧看來。一日十二時。無一人一時一刻。向裏面覷捕。能似發脾寒一番亦得。何故。正寒戰時。揑定雙拳。咬定牙關。佛也不識。正熱極時。口中火發。身如山重。忽然大汗一回。卓拄杖云。也欠這一服藥不得。
　　上堂。凡聖情盡。進步竿頭。只肯洛浦灌溪。不肯德山臨濟。且道。獅子遊行一句。作麼生道。天寒歸堂向火。

　　慶元府香山孝慈真應禪寺語錄

　　　　參學　　　　　編
　　指三門云。東開西閉。滯在門庭。左出右入。重添途轍。新香山有條活路。與諸人共行去也。喝一喝。
　　佛殿。禮自己佛。燒自己香。容顏甚奇妙。光明照十方。
　　拈帖。從上佛祖。盡向此大光明藏中發現。且道。此大光明。從什麼處起。塞却耳根。分明聽取。
　　陞座。祝　聖罷。僧問。談玄說妙。畫餅充飢。舉古論今。蒸砂作飯。去此二途。如何通信。師云。白蘋紅蓼正秋風。進云。向這裏。便知落處時如何。師云。潼關猶可度。劒閣路難行。進云。如何是劒閣路。師云。無你著脚處。進云。記得百丈大智禪師。參馬祖侍立次。祖以目視禪床角拂子時如何。師云。與賊過梯。進云。百丈云。即此用離此用。師云。一釣便上。進云。馬祖云。你向後開兩片皮。如何為人。百丈取拂子竪起。師云。畫得真如活。進云。馬祖云。即此用離此用。百丈掛拂舊處。師云。相隨來也。進云。馬祖震威一喝。直得三日耳聾。師云。頭正尾正。僧禮拜。
　　師乃云。向上一路。帶水拖泥。向下文長。牽枝引蔓。面前案山子。時時生層雲。時時動天籟。不是心。不是佛。不是物。以拂子劃一劃云。若不得流水。還應過別山　舉適來禪客問百丈再參馬祖公案。師云。雷聲不迅怒。不足以起蒼龍之勢。機穽不深密。不足以陷猛虎之暴。汾陽云。悟去便休。說甚三日耳聾。著語云。秤尾尋星。石門云。若不三日耳聾。何得悟去。著語云。斤中定兩。且問諸人。三日耳聾。與悟去相去多少。
　　小參。佛佛授受。祖祖相傳。穿眾穴於一毫。握秤尺於掌內。金翅擘海。怒雷破山。拈拄杖云。我與你同條生。不與你同條死。登山須到頂。入海須到底。溟鵬九萬。遼鶴三千。須知海嶽歸明主。未必乾坤陷吉人。
　　復舉黃山到夾山。山問。甚處人。黃山云。閩中人。夾山云。還識老僧麼。黃云。還識學人麼。夾山云。此事且止。你還我草鞋價。我却還你江陵米價。黃山云。江陵米作麼價。夾山云。真獅子兒。善獅子吼。
　　師云。黃山借便開門。轉身無路。夾山辯問詳審。禮但周遮。當時待問江陵米作麼價。拈棒便打。
　　上堂。坐深井者。不知太虗之寬廣。亡偏見者。方知至理之圓融。德山載疏鈔南來。氣宇如王。龍潭山中爇却則不問。因甚見僧入門便棒。人貧智短。
　　上堂。舉洞山問青林。近離甚處。林云武林。洞云。武林法道。何似此間。林云。胡地冬抽筍。洞云。別甑炊香供養。林便出去。洞山云。此子向後走殺天下人去。
　　師云。辨金別玉。還他眼目精明。青林直饒不受別甑炊香供養。也遭他兩杓惡水。
　　重陽上堂。老僧軒前黃菊花。不可勝數如恒沙。誰在畫樓沽酒處。相邀來喫趙州茶。
　　臈八上堂。雪山六載。自欺瞞。耿耿明星碧漢間。開眼更無回避處。普天匝地黑漫漫。古今日月。古今星辰。竪拂子云。還見麼。良久云。若教頻下淚。滄海也須乾。
　　上堂。舉九峯示眾云。常住法身。不生不滅。僧便問。既是不生不滅。為什麼六道輪迴。峯云。為有心故。僧云。以何方便。當證法身。峯云。以虗空心。合虗空理。僧云。證後如何。峯云。任從三界轉。徒聽四生奔。復云。會麼。僧云不會。峯云。禮拜著。
　　師云。九峯大似會作楷法。點畫一一分明。及乎這僧道箇不會。却又拈出草書。雖然。胷中無草書。難看羲獻帖。

　　婺州雲黃山寶林禪寺語錄

　　　　侍者　宗坦　延輝　編
　　指三門云。此大樓閣。無住無去。此樓閣門。無開無閉。作者同歸。不勞彈指。
　　彌勒殿。七佛前引。維摩後隨。但知逐隊隨邪。脚跟何曾點地。展坐具云。看看。盖地盖天。流通去也。
　　拈帖。一見便見。一得永得。當陽拈出。雷動風行。
　　山門疏。離四句絕百非。聽取第一義諦。
　　指法座。行到說不到。漏雨漏風。說到行不到。撞墻撞壁。行說俱到時如何。向上有事在。
　　陞座。祝　聖罷。(問答不錄)乃云。擊門槌。拊案尺。遍界刀鏘。參天荊棘。與麼與麼。爐鞴之所。不與麼不與麼。佛手難遮。總不與麼時如何。毗婆尸佛早留心。直至如今不得妙　舉雪竇明覺禪師示眾云。山河無隔礙。光明處處透。傅大士騎驢入你鼻孔裏。見諸人不惺惺。却歸雙林寺去也。便下座。
　　師云。雪竇與麼說話。要瞞諸人則易。埋沒諸人則難。何故。出門見山水。入門見佛殿。
　　上堂。舉傅大士帶道冠儒履袈裟。見梁武帝。帝問云。僧耶。士指冠。帝云道耶。士指履。帝云俗耶。士指袈裟。汾陽云。大士多能。五祖戒云。傍觀者醜。
　　師云。武帝高懸聖鑑。要見緇素分明。大士覿面當機。且非索鹽奉馬。檢點將來。只知賣貴。不知賣賤。可惜。武帝當時放過。隨後好與一拶。非僧非道非俗。又指箇什麼。管取口乾舌大。
　　上堂。一不得向。二不得討。廊下閑行。堂中打坐。眼裏耳裏。觀世音胡達磨。拍禪床云。過。
　　結夏上堂。握驪頷明珠。秉金剛寶劒。日日禁足安居。箇箇心空及第。猶是衲僧尋常行履。雙林乍入院來。不敢背俗違時。下座且與諸人。普同作禮。
　　善慧大士生日。上堂。悲願海。四生海。出沒卷舒。圓融自在。拈拄杖云。善慧大士來也。石火電光。且過一邊。擬欲擡眸。龍華會裏。靠拄杖下座。
　　上堂。聖制禁足安居。山僧月餘在外。驀嶺沿山。穿畦透陌。才通大道。又入深村。要過那邊。截流不顧。雖然不遵聖制。却有知音。且道。誰是知音。南無心王菩薩。
　　上堂。(因堂中失賊)半夜三更。天昏地黑。赤肉團邊。捉得箇賊。正好朝打三千。暮打八百。忽然向白拈手裏。分贜時如何。賊賊。
　　上堂。舉傅大士云。夜夜抱佛眠。朝朝還共起。起坐鎮相隨。語默同居止。纖毫不相離。如身影相似。欲識佛去處。只這語聲是。
　　玄沙云。大小傅大士。只認得箇昭昭靈靈。雪竇云。玄沙也是打草驚蛇。
　　師云。大士放行。故是七穿八穴。從汝針劄。大士把住。又向甚處著眼。良久云。且待下生。
　　中夏上堂。天得中星辰羅。地得中陰陽和。衲僧得中罷却干戈。隨寒逐暑。徒自波波。一夏九十日。今日是中夏。諸人未舉先和。因甚問著如何是汝心。却又不會。拈拄杖云。拄杖子到此。也不得無過。是汝諸人。還知痛痒麼。喝一喝。
　　上堂。聖制安居處。凡夫路不同。拈拄杖云。過去不可得。現在不可得。未來不可得。掀飜毗盧樓閣。只在頃刻。天上無彌勒。地下無彌勒。
　　上堂。盡乾坤大地。微塵諸佛。向拄杖頭。爭佛法。覔勝負云。雲門大師自啟封疆。拄杖子。與彌勒釋迦闘打去也。瑯琊和尚。大似把主人公不定。拈拄杖云。這箇是拄杖子。那箇是微塵諸佛。彌勒釋迦。卓拄杖云。裂破。
　　八月旦上堂。招手橫趍而過。捧上安得成龍。當陽吹起布毛。錯認橘皮作火。秋風一陣來。落葉兩三片。漿水錢草鞋錢。迫不得已。與諸人還了也。西竺乾東震且。人人脚底長安道。喝一喝。
　　上堂。在有破有。居空破空。二幻既除。中道不立。衲僧家。緊峭草鞋。到這裏忽然轉身吐氣時如何。到江吳地盡。隔岸越山多。
　　上堂。一切障礙。即究竟覺。山河大地。日月星辰。萬像森羅。明暗色空。有甚障礙處。行住坐臥。瞬目揚眉。開單展鉢。折旋俯仰。有甚障礙處。究竟又究竟箇甚麼。覺又覺箇甚麼。一切智智清淨。無二無二分。無別無斷故。釋迦老子。好與三十拄杖。
　　謝兩班上堂。老木成喬林。秋空見明月。芥子之中入正定。須彌山中從定出。過去佛。現在佛。未來佛。無物堪比倫。教我如何說。
　　上堂。靈龜未兆之際。黑荳未芽已前。道得一句。盖地盖天。猶未是無師句自然句。秋風高。秋空闊。雪峰何曾桶底脫。
　　上堂。無佛無眾生無古今。拍禪床左邊云。過這邊著。無修無證無為。拍禪床右邊云。過這邊著。竪拂子云。會麼。良久云。渾崙擘不破。與你兩文錢。
　　佛成道上堂。天上星。夜夜現。眼豁開。方始見。黃面瞿曇。腦後拔箭。
　　上堂。諸佛及眾生。皆承此恩力。衲僧家。拄杖頭。帶了一升三合。要行便行。要坐便坐。又承什麼恩力。良久云。喫粥喫飯。
　　上堂。寒時寒殺。熱時熱殺。諸方普請。寒暄。雙林寒時熱殺。熱時寒殺。且非別換條貫。何故。大士從來頭戴冠。
　　上堂。三界無安。猶如火宅。良醫之門。愈多病人。傅大士打失鼻孔眼睛。至今尋討不見。胡相公偏要向高高峰頂起殿。不管鹽貴米賤。春風一陣來。花開三五片。達磨大師挨拶不入。忽携隻履返西天。喝一喝。
　　上堂。此方真教體。清淨在音聞。眼裏耳裏。了沒交涉。觀音菩薩三十拄杖。貶向鐵圍那畔。是真精進。是名真法供養如來。
　　上堂。一處通。千處萬處絕羅籠。青山常在。知識難逢。威音王已前。猶是坐家致仕。衲僧氣宇如王。有何憑據。良久云。溈山笠子。誌公拄杖。
　　上堂。觸境無滯。舉目全乖。田地穩密。轉身無路。且道遍恒河沙。隱顯無間。一句作麼生。良久云。住持事繁。果然忘却。
　　上堂。彌勒真彌勒。拈拄杖云。是真是假。還有道得底麼。如無。莫道山僧瞞汝諸人去也。以拄杖橫肩云。天上無天下無。
　　上堂。大海一漚未發已前。以拂子劃一劃云。坤六段乾三連。擬欲眨眼。驢年驢年。
　　佛涅槃。并妙光菩薩生日。上堂。雙林樹下生。雙林樹下滅。生死不相關。彼此是途轍。雖然。槨示雙趺則不問。諸人且道。妙光菩薩。因甚姓劉。喝一喝。
　　上堂。正旦令晨。物物咸新。衲僧應時納祐。不是和光同塵。柏樹子。麻三斤。死柴頭上放陽春。
　　上堂。一冬晴煖。梅花盡開。林下道人。折得一蓓兩蓓。但見清香可愛。不知結調羹子未得。何故。猶有雪在。
　　上堂。寂然不動。感而遂通。癩馬繫枯樁。寂而常動。不感而通。四方八面絕羅籠。不下禪床。一喝耳聾。不妨游戲人事海中。
　　上堂。一切聲是佛聲。一切色是佛色。三分光陰二早過。普天匝地逐春忙。辜負春光。腸斷春光。杏園啼百舌。誰醉在花傍。
　　上堂。橫按拄杖云。久雨不妨農。卓拄杖一下云。春晴多賞翫。不與法縛。不求法脫。不敬持戒。不憎毀禁。不重久習。不輕初學。是處井中有水。誰家竈裏無煙。雖然。乍可移山。不可改性。擲下拄杖云。又輥入泥水去也。
　　四月旦上堂。不歷化城。踏翻寶所。猶是途路之樂。是汝諸人。抝折拄杖。高掛鉢囊。還端的也無。須知三條椽下。不是你諸人安身處。長連床上。不是你諸人喫粥喫飯處。平地上不是你諸人經行處。東司裏不是你諸人大小二事處。拈拄杖云。拄杖子。不覺手舞足蹈。出來道。卓拄杖云。安居近也。
　　上堂。今古兩忘。聖凡路絕。猶在荊棘林中。黃金殿上。相逢者少。地獄天堂。隨處作主去也。卓拄杖云。高也著。低也著。
　　端午上堂。拈拄杖云。是藥非藥。信手拈來。殺人活人。風生八極。任是文殊維摩。卓拄杖云。也少這一服不得。
　　善慧大士生日上堂。兜率宮中把不定。松山山裏借場開。普天匝地皆泥水。那更當生補處來。莫有把定封疆者麼。如無。以拂子擊禪床云。大士講經竟。
　　上堂。拈拄杖云。內視於心。心無其心。外視於形。形無其形。遠視於物。物無其物。雙林記得。兒時上學。忽一日調得四聲。不覺懽喜。便道。我會也我會也。且道。致君澤民。銘勳[(雪-雨)/粉/大]鼎。相去多少。
　　解制上堂。盡力道不得底句。不在江南。便在江北。衲僧布袋頭開。拄杖未拈。草鞋未穿。已遊遍四大部洲了也。作麼生道得。如無。雙林自道去也。以手作策眉勢云。是多少。
　　上堂。拈拄杖云。若向這裏。領略得去。動靜一如。彼此無間。自能全動全靜。全去全住。其或不然。拈動拄杖草鞋。便是銀山鐵壁。
　　上堂。頭頂天。脚踏地。聞鼓聲上來。減多少意氣。他殺不如自殺。參他不如參己。森羅萬像。是汝諸人知識。森羅萬像。是汝諸人自己。堪笑嵩山破竈墮。既是泥土合成。又要破也墮也。作什麼。拈拄杖卓云。起。
　　開爐上堂。金圈栗蓬。爐鞴鎔鎔。吞得透得。鈍鐵頑銅。百丈徒誇三日聾。
　　達磨忌上堂。分皮分髓誑盲聾。污却嵩山熊耳峰。隻履携歸葱嶺去。賊身何處不相逢。
　　上堂。透脫言詮。鐵山橫臥。截斷言詮。通塗荒草。良久云。自小持齋今已老。
　　上堂。二由一有。一亦莫守。一陽生也。向脫窠臼絕羅籠處。道將一句來。
　　上堂。鶯老花殘。春事已過。明眼衲僧。多是蹉過。楝花信風。不肯放過。萬戶千門。一時俱過。築著磕著。是誰之過。轉換不得。也要驗過。拍禪床云。過。
　　佛生日上堂。杓柄人人入手來。莫隨顛倒自沉埋。普天匝地無回互。黃面瞿曇出母胎。便與麼去。也少這一杓惡水不得。卓拄杖一下。下座。
　　上堂。九日無白醪。飽餐黃栗糕。孤峰絕頂。兩眼彌高。不覺不知。忽然帽落。秋風惡。秋風惡。
　　上堂。碌碌復碌碌。良馬白日足。咬定牙關。掀翻地軸。神不敢呵。鬼不敢哭。世尊入地獄。調達出地獄。
　　上堂。惟一堅密身。一切塵中現。因什麼。葉落方乃知秋。人人皮下有血。穿却鼻孔。換却眼睛。不覺不知。喝一喝。
　　上堂。一見便見。何勞[言*窒]搭。將軍不上便橋。勇士不在掛甲。又說甚寒山子水牯牛。今日四。明日八。僧問巖頭。路逢猛虎時如何。拶。
　　謝兩班諸庫監収上堂。建立諸法無諸法。即是真如無上真如。自然世出世間。於法自在。左天親右無著。南天台北五臺。厨庫僧堂。三門佛殿。竪四橫三。玲瓏八面。賓主交參。同說是法。梵音清雅。令人樂聞。風以時。雨以時。禾登場。糓滿倉。擊壤歌歌。共樂無為。拈拄杖云。且道。拄杖子又作麼生。能為萬象主。不逐四時彫。
　　謝樻頭副寺上堂。入無窮。出無盡。把定要津。頭正尾正。且道。以何為驗。一二三四。縱橫十字。
　　辭寶林赴平江府承天上堂。萬里谿山。一天明月。拄杖頭邊。無欠無餘。無彼無此。拈拄杖。下座云。還我東行西行。

　　平江府承天能仁禪寺語錄

　　　　侍者　淨球　智瑾　編
　　佛殿。提起坐具云。収則大地全収。展則大千俱覆。黃面瞿曇。隱身無路。
　　踞方丈。千聖頂[寧*頁]打開。三塗地底把住。是汝諸人鼻孔。總在山僧手裏。卓拄杖云。一時穿却。
　　省劄。金剛圈。栗棘蓬。識得衲僧公驗。便是造化爐中。
　　府疏。赤水求珠。猶是人間之寶。和雲唱出。故非格外玄談。只這些兒。如何領會。不二門頭。好生薦取。
　　山門疏。前峨嵋峰。後碧玉盤。一字字。一句句。且非草本相瞞。
　　指法座。坐斷毗盧頂。不稟釋迦文。喝一喝。且在下風。
　　陞座。祝　聖罷。(問答不錄)乃云。水天空闊。閙市門開。南來北來。拈却門前下馬臺。千門萬戶。總是如來經行處。衲僧家。莽莽鹵鹵。無規無矩。甜瓜徹蒂甜。苦瓠連根苦。畢竟如何。良久云。一忱拱北。萬折朝東　舉明覺赴雪竇。到承天。僧問祖意西來則不問。北斗藏身事若何。竇云。拈頭作尾漢。僧云。請師答話。竇云。西天令嚴。
　　師云。雪竇頭上錐。脚下劄。拍拍是令。成就一切世界。要識這僧麼。葉公畫龍。
　　小參。拈拄杖云。全機大用。毫髮不存。臨濟一味驅奴。德山一味使婢。芭蕉全機與奪。虗築防胡萬里城。雲門忍俊不禁。拋向雪峰大張口。山僧無拒風力。不敢効虎驟龍驤。橫拈倒用。自從游歷。以至近離雙林。度嶺經沙。東撑西拄。全得渠力。及過江來。洗脚上船。不動步而到此。將謂拄杖子。可以靠壁。三通鼓罷。大眾雲臻。況言無味。語無味。法無味。仍煩拄杖子。打箇小座。卓拄杖云。雖然如是。終有不滿意處。何故。薄禮致怨　舉神鼎和尚開堂。示眾云。山僧行脚。也無正因。只待向東京城裏。聽一本經論於古寺閑房。且恁麼過時。不謂行到汝州。被一陣業風。吹上首山。曲彔木床。見箇老和尚。當時把不住。禮却他三拜。直至如今悔不得。
　　師云神鼎開眼失脚。落首山陷穽。大似啞子喫苦瓜。當時既禮他三拜。又悔箇什麼。山僧嘉定初。亦無正因。行脚一味。江湖中打沒交涉。太白峰前。被箇老和尚。於沒交涉處。一拳打破乞兒窠窟。直至如今。轉沒交涉。
　　謝專使留兩班上堂。彌勒兜率天宮所說之法。乃至下生補處。一一仍舊而說。更無少異。且道。據箇什麼。便乃如此。拈拄杖云。使乎使乎。不辱命。
　　謝維那。莊主。道舊。上堂。興化打克賓。種糓不生荳。雖然費栽培。也要人知有。興化棒。承天不是無不是。不解拈出。既遇山中人。且說山中話。
　　雪下上堂。直得動地雨花。爭如歸堂向火。雪竇大似閉門覔活。盡乾坤大地。把定無汝轉側處。啞。打破蔡州城了也。
　　上堂。懸崖撒手。藉草眠雲。四方八面。移南作北。佛祖不歷處。古今不到處。如何行履。三九二十七。籬頭吹觱栗。
　　臘八上堂。開半夜眼。見半夜星。普天匝地。誰不與麼。黃面老瞿曇。所成者何道。參。
　　謝寮元上堂。旃檀林。獅子窟。蹲坐不得處。正好飜身。片片煙消時。方堪拈出。不是心。不是佛。明眼衲僧莫輕忽。
　　上堂。吳宮煙冷水迢迢。當日齊腰雪未消。臈月今朝二十五。今朝未是拜年朝。
　　上堂。歲之元。月之元。日之元。元正啟祚。萬彙發生。達磨西來。直指人心。見性成佛。一花開五葉。結果自然成。兩段不同。収歸上科。
　　謝兩班上堂。坐一走七。橫三竪四。大力量人。全身擔負。且道。擔負箇什麼。普化鈴鐸。楊岐驢子。
　　元宵上堂。自古及今。燈燈相續。匝地普天。燈燈無間。助發實相義。今朝正月半。
　　上堂。聞聲悟道。左邊卓拄杖云。觀音菩薩過這邊著。見色明心。右邊卓拄杖云。文殊菩薩過這邊著。不動步而登寶所。中間卓拄杖。普賢菩薩脚跟下。好與一錐。諸人要知承天落處麼。搖頭說易當朝客。落手圍棊對俗人。
　　天童卞山和尚遺書至。上堂。卷舒出沒。生死海中。石火莫及。電光罔追。承天手足情鍾。今日重為卞山和尚。灑此兩行淚。與麼見得。便知天下人。不奈此老何。
　　涅槃上堂。末上稱尊。謾生跨赤土。摩胸告眾。抵死亞私商。與麼生。與麼死。花鳥年年笑不休。衲僧自有黃金骨。
　　靈隱茙藏主至上堂。當年一曲脫空歌。急水灘頭鳥作窠。知是飜謄經幾手。沒誵訛處有誵訛。承天今日看來。有甚誵訛處。言言見諦。句句朝宗。南山起雲。北山下雨。總是破草鞋。春寒料峭。伏惟藏主尊候萬福。
　　上堂。寒則普天寒。熱則普天熱。透出寒暑關。何曾離窠窟。因思熱則取凉。寒燒榾柮。無端被人喚。作趙州古佛。
　　謝山藏主達維那上堂。威音王已前。無師自悟。是第二句。一大藏教。詮註不及。十聲槌下。敲打不出。顧視左右云。第一句聻。
　　開且過上堂。木落千巖。秋空如洗。向這裏。轉得身去。可以移星換斗。轉位回機。百尺竿頭。纖塵不立。向這裏進得一步。殺活縱擒。縱橫自在。須彌無頂。滄海無底。靠拄杖云。承天有茶有湯。
　　謝慧日上堂。迦葉三昧。阿難不知。聞名見面。劒去久矣。拽擺拖犂。較後先。楊岐鼻孔沒半邊。
　　中秋上堂。人人自有光明在。看時不見暗昏昏。拈拄杖云。這箇豈不是光明。敲香臺云。一一聞見分明。喚什麼作暗。三年大比鵰鶚橫秋。橫按拄杖云。且道是什麼題目。喝一喝。
　　開爐上堂。酸風刮地。猛烈寒威。火爐震動。禪床震動。未到火種全無。若是衲衣單薄。且請歸堂向火。
　　上堂。却物為上。逐物為下。壁底籬根。尋縫覔罅。信脚踏飜。大地平沉。即虗空體。證魔王身。擲拄杖云。元來却是南山鱉鼻。
　　上堂。正月之吉。始和。諸福之物畢至。衲僧家。說甚畢至。百草頭邊。罷却干戈。十字街頭。縱橫游戲。鏡清智門佛法有無失利。總是抱橋柱澡洗。橫按拄杖云。見麼。江山行不盡。春雨下無時。
　　上堂。雲門一曲。臈月二十五。今朝是臘月二十五。諸人自謂。衲僧門下客。且道如何是雲門一曲。若道不得。拄杖子却為你諸人驚懼。因甚如此。臘月三十日。只在目前。
　　散天基節。上堂。天地發祥。聖人誕降。恩霑四海。德被萬邦。林下道人。坐則禪板蒲團。用則拄杖拂子。無非仰答聖恩。今日讚祝一句。又作麼生。此心心外更無心。
　　謝副寺莊主寮元上堂。田庫兒。甚奇怪。一下鋤頭。打破土塊。盡大地老和尚。髑髏粉碎。坐一走七。圓融內外。青松下。明窗內。玉殿瓊樓。未為最。分毫定斤兩。涓滴見滄海。高聲云。拄杖子話在。靠拄杖下座。
　　元宵上堂。三轉法輪於大千。其輪本來常清淨。平江出燈道地。諸人盡知燈明如來。在諸人眼裏耳裏。轉如是輪。因甚不知。喝一喝。
　　上堂。如是我聞。遲日江山麗。春風花草香。諸佛出世。眼瞎耳聾。達磨西來。眼瞎耳聾。衲僧成團成塊。眼瞎耳聾。若是箇漢。向黑荳未生已前。信受奉行去。三十年後。方知。且道知箇什麼。眼瞎耳聾。
　　靈隱大川和尚遺書至。上堂。虗空迸綻。山嶽起舞。拔舌犂耕。罪惡俱露。拈拄杖云。承天更與三十痛棒。還知此棒落處麼。不敢辜負我迦葉師兄。
　　上堂。無邊剎境。自他不隔於毫端。十世古今。始終不離於當念。衲僧聞著便會。舉著便知。春風浩浩。春日遲遲。且道。西天那蘭陀寺裏。今日有幾人。打失鼻孔。若也不知。香臺代汝。喫棒去也。以拄杖擊香臺一下。下座。
　　妙峰會中道舊至。并鑄鍋。上堂。妙高峰頂。七日尋討不見。忽向別峰把手。大似生鐵鑄就。成就不可說不可說香積世界佛事。雖然行人更在青山外。
　　四月旦上堂。鐵鞭指處陣雲橫。脚力盡時山更好。那更獅子返擲。東西南北。初無定止。孟夏自孟夏。衲僧因什麼。盡向今日打住。良久云。爭怪得他。
　　謝秉拂。夏齋慧感夫人生日上堂。真靈無功。功超造化。真聖無相。相包虗空。從權攝化。正按旁提。風行草偃。玉轉珠回。使人人向這裏。飽食味法味。合掌云。慚愧。
　　上堂。買黑老婆。巖頭三文自何而得。空手來去。老胡行止未明。入水不動波。入林不動草。拈向一邊。只如虎口裏奪飡。驪頷下抉珠。又作麼生。官不容針。
　　保苗上堂。驅耕夫之牛。令他苗稼滋長。奪飢人之食。使箇箇飽齁齁地。且道。承天看經保苗。是同是別。若也道得。便可證如意輪三昧海。若道不得。辜負承天半夏。
　　上堂。看樓打樓。東湧西沒。入水入泥。穿皮透骨。十字街頭石敢當。忽會轉身句。便笑遼天鶻。達磨大師眼睛突。
　　上堂。大人境界。佛祖說之。莫窮。文殊證之。寂寂。普賢證之。重重。無邊身菩薩到此。無展神通處。承天向閙市裏。拋碌磚去也。卓拄杖云。一葉落天下秋。
　　謝兩班上堂。無用之用。其用甚大。無功之功。其功甚愽。自然如龍得水。似虎靠山。壺中春色異人間。
　　浙翁和尚忌拈香。盡無邊虗空。是徑山佛心禪師涅槃後相。盡無邊虗空。是承天法座。作麼生安排。作麼生供養。承天今日淚出痛腸。描畫虗空去也。拈起香云。還見麼。磵聲山色裏。一橛爛枯柴。
　　圓通中洲至。上堂。(嗣無準)爰從耳門圓照三昧。緣心自在。東倒西攂。異中現同。小中現大。只如不涉眼色耳聲。甚處與他相見。婺機羅。川紙會。
　　淨慈道舊至。上堂。伶俐衲僧。討甚巴鼻。著脚處寸草不生。著眼時佛祖掃地。且道。以何為據。不愛南山愛鱉鼻。
　　佛涅槃上堂。毗籃園裏。活中覔死不可得。雙林樹下。死中覔活不可得。腦後一錐。卓拄杖云。是活是死。靠拄杖下座。
　　上堂。南州北州。萬緒千頭。釣絲絞水。紙撚無油。鶴神飛上天。土宿騎黃牛。大海有十件奇特事。未曾說著。海底蓬塵起。千江水逆流。維摩丈室。有三萬二千獅子座。彈指一下云。収。
　　結夏上堂。放下身心。仁義禮智。黃面瞿曇撈天摸地。四月十五。喚作結制。東行不見西行利。
　　靈隱東谷和尚遺書至。上堂。正不立玄。偏無所附。三十年。異類中行。末後句。月圓古渡。且道東谷和尚。還有來去也無。夜船撥轉琉璃殿。白鳥飛宿無影樹。
　　謝耆舊置田上堂。實諸所無。自己田地永失主宰。空諸所有。本來契券總屬當人。寸土寸金。一粒萬粒。天牢神地牢神。合掌讚嘆云。南無為法檀度。大菩薩摩訶薩。
　　謝淨慈首座。并祈雨上堂。膚寸生層雲。已具瀰漫勢。盡矚晴空目。且非煙霧比。首座行脚。首座來也。落在第二。看看。且道看箇什麼。雲行雨至。
　　上堂。孤峰頂上。無出身路。十字街頭。亦無向背。臨濟老瞎禿。明州憨布袋。正令不行。東倒西攂。諸人若不放過。承天一著。眉毛罅裏。與諸人無相見分。喝一喝。
　　結夏。因事上堂。以拂子擊禪床云。前佛性命。後佛紀綱。一時打失了也。長期百二十日。且憑何而住。竪拂子云。有這箇在。
　　退院上堂。平地起堆從古有。青天霹靂避猶難。杖頭自有通方眼。風月一天非等閑。

　　安吉州柏山崇恩資壽禪寺語錄

　　　　侍者　　　　　編
　　佛殿。木骨金粧。似則也似。瞬目揚眉。西天此土。
　　據室。倒卓須彌。揭翻大海。魚龍變化。禽鳥懽呼。垂下一足云。且放佛祖出頭。
　　府帖。若論此事。如王髻中珠。不妄與人。還是眼目精明。方知來處。
　　府疏。世俗諦中。有真聖諦。便是河目海口。難盡宣揚。提起疏云。見麼。大王來也。
　　指法座。象王行處。狐兔絕蹤。水月現時。風雲自異。驟步云。高著眼。
　　祝　聖罷。就座云。四方洞達。萬派朝宗。一句截流。羣機寖削。莫有識得鈎頭意者麼。
　　僧問。插草以建梵剎。賢于妙在當機。宗王特建精藍。和尚如何舉唱。師云。好生諦聽。進云。可謂驚群之句。遇驚群人舉揚。奇特之事。遇奇特人拈出。師云。逢人但恁麼舉。進云。即今亦不少。師云。還我驚群句來。進云。如何是驚群句。師云。迅雷不及掩耳。進云。如何是奇特事。師云。是故此處冣吉祥。進云。記得世尊。於布髮掩泥處。獻花燃燈。是如何。師云。入水見長人。進云。燃燈指布髮處云。此一方地。宜建梵剎。又作麼生。師云。鈎頭有餌。進云。時眾中有賢于長者。持標於指處插云。建梵剎已竟。師云。波騰嶽立。進云。時諸天散花讚云。長者有大智慧。師云。讚嘆也讚嘆不及。進云。今日宗王建梵剎竟。和尚又如何讚嘆。師云。虗空可量風可繫。無能說此佛功德。進云。可謂今古應無墜。分明在目前。師云。頂門具眼好生觀。僧禮拜。
　　師乃云。摩竭掩室。毗耶杜詞。依稀彷彿。似箇衲僧門下。及乎釋梵三請。文殊讚善。玉本無瑕。雕文喪德。誰知孤峯頂上。不是安身。墟市平田。如何措足。進一步。踏他王公草地。退一步。亦是少父丘園。當陽坐斷。八面風生。若是釋迦說不到處。淨名彈擊不得處。新柏山不是固其扃鐍謹其緘封。拍禪床云。王令已行　舉波斯匿王問佛。聖義諦中。還有世俗諦否。若言其無。智不應二。若言其有。智不應一。一二之義。其義云何。佛云。大王於過去龍光佛法中。曾問此義。我今無說。汝今無聽。無說無聽。是名一義二義。師云。波斯匿王。具勘驗衲僧眼目。要見玉石分明。釋迦老子拈出木槵子。要移換人。不知自失一隻眼。且道。誵訛在什麼處。
　　小參。大人具大見。摩醯正眼。竪亞頂門。大智發大機。於一毫端。現寶王剎。不與萬法為侶。不與千聖同途。一切殊勝事。由此圓成。無量三昧門。由此建立。全身擔荷。地厚天高。正令全提。山遙水遠。正與麼時如何。如王寶劒隨王意。似鏡當臺要絕觀　舉南泉和尚入院。知事頭首。請歸方丈。有僧便問。師居方丈。將何指示於人。泉云。昨夜三更失却牛。天明起來失却火。
　　師云。南泉透脫泥水。逈絕蹊徑。向威音那畔。突出眼睛。新柏山雖則不知韶濩韺[音*巠]之奏。元酒大羹之味。也要著一隻眼。南泉直饒道王老師不打這破鼓。手中猶有釘空槌在。
　　留兩班。請首座殿主。上堂。齊進退。正紀綱。提向上事。建光明幢。總屬諸人。山僧無分。何故。見成公案。
　　上堂。釋迦老子於波羅奈國。梵王三請。而轉法輪。觀根逗教。分別說三。大似揑窠造偽。瞞驀乎人。柏山向纖塵不立處。捩轉釋迦老子鼻孔去也。長憶江南三月裏。鷓鴣啼處百花香。
　　結制上堂。大方無外。大圓無內。是凡是聖。同此安居。淈淈[泳-永+盾][泳-永+盾]。瞞瞞盰盰。富不足而樂有餘。是馬何曾喚作驢。
　　謝首座秉拂上堂。舉一不得舉二。放過一著。掀飜圓覺伽藍。突出衲僧巴鼻。有利無利。不離行市。黃檗歸第二位坐。南泉休去時如何。陷虎機深。猶深於海。
　　中夏上堂。立中就中。滲漏難盡。不見一法。始是半提。向上全提。諸佛諸祖。明不出。標不起。龍女獻珠。狼藉淨地。還知柏山落處麼。柏禪床一下云。只有黃金無此閑。
　　上堂。三處度夏。開拓封疆。眉毛在麼。抱贓叫屈。柏山今夏。一夏又作麼生。良久云。逢人不得錯舉。
　　浙翁和尚忌。拈香。三回四度。不曾入得徑山門。萬恨千愁。今日落在弟子手。插香云。只得懽喜忍受。
　　謝新舊知客寮元。上堂。旃檀林無雜樹。拈出片片皆香。収來枝枝顯露。門頭戶底。一等打開時如何。良久云。喫茶去。
　　八月旦上堂。是處是慈氏。無門無善財。古人為什麼。三千里外。賣却布單。道不得超宗句。草鞋三文錢買得。
　　中秋上堂。一月普現一切水。一切水月一月攝。從上佛祖。不出這影子。只今雨暗乾坤。拈拄杖云。月明如晝。衲僧眼目瞞他一點不得。擲下拄杖云。是什麼。
　　重陽謝大明楷率翁上堂。柏山高。秋風高。打失登山屐。吹落炙脂帽。應節應不及。登高登不到。三十年前。有人笑弄這般鼓笛。豈知今日。以虗空為鼓。須彌為槌。王老師道不打。也只為蛇畫足。諸人要識鹽官麼。卓拄杖云。大明生於東。
　　開爐上堂。造化寒暑。有來有往。衲僧火爐。有開有閉。寒暑往來。火爐開閉。非實非虗。非如非異。拈拄杖云。只今火爐開也。三世諸佛。六代祖師。向這裏無親炙分。是汝諸人。看甚火色。討甚冷暖。火焰裏藏身。淤泥中出現。又是阿誰。僧堂裏圍爐向火。又是阿誰。喝一喝。下座。
　　上堂。散為器者。乃道之漓。適於變者。乃法之弊。衲僧家。如何是事事無礙底句。良久云。濟北老禿兵。明州憨布袋。
　　天基節上堂。一句子天長地久。一句子日照月臨。一句子風調雨順。今晨將此三轉語。効封人三呼之祝。普與盡天地人。同一鼓腹謳歌。更有一句。未到大佛殿。先與諸人說破。恭。
　　謝淨慈印首座上堂。人天眼目。渥洼真產。踏殺天下人。今古何曾間。馬師不曾過去。衲僧自生隔遠。不隔遠。蜀旱不旱。蜀有彭漢。
　　正旦立春上堂。依時及節。歲歲元正啟祚。拈拄杖云。葭管灰飛。勾芒布令。卓拄杖云。春牛頭黃。歲稔年康。
　　上元謝副寺掌財上堂。一燈明燈燈無盡。燈即己有。光非外來。無內無外。無東無西。照長夜而不息。如居大寶藏中。取之無禁。用之不竭。與麼信得及。與麼擔荷去時如何。良久云。南無燈明如來。
　　上堂。我若東說西說。你便尋言逐語。藥多病多。我若羚羊掛角。你向甚處捫摸。賊身全露。放憨處鬼神莫測罅縫。交輥時佛祖不奈伊何。圓頓教中。収歸上科。柏山有不如人底句。諸人要知麼。屙屎進前。放尿退後。
　　謝徑山琰藏主上堂。衲僧相見。或彼或此。水出龍宮。雲生嶽塢。壁立千仞放行。合水和泥把住。仁義道中是第幾句。卓拄杖云。舉。
　　涅槃上堂。雙林示滅誑何人。無際真空淨法身。活向春風裏埋了。萬年千載不成塵。
　　上堂。愛聖憎凡。蝸牛上壁。凡聖情盡。獨鶴下田。向外馳求。鄉關轉遠。百尺竿頭。進得一步。脚跟下正好一錐。畢竟如何。如是我聞。一時佛在。
　　四月旦上堂。罷拈金錫。七尺軍前。今春看又過。何日是歸年。辜負春山啼杜鵑。樊將軍向補陀山上。禮觀音大士。不知不覺。在五臺峨嵋。見文殊普賢。喝一喝。
　　佛生日上堂。象駞紅日。龍吐香水。釋迦老子早遭染污了也。說甚天上天下。雲門氣宇如王。未免見垛放箭。柏山破木杓。一滴渾無。作麼生見得清淨法身。雨過千山綠未休。
　　上堂。寒時寒殺。熱時熱殺。洞山雖則打兔就窠。不顧通身泥水。茫茫普熱。紛紛下雪。雪竇遍界分身。知恩者少。薰風自南來。殿閣生微涼。似這般烏荳。阿誰無一粒兩粒。總過一邊著。拈拄杖右邊。諸人入得。孟夏漸熱。柏山別有管顧。
　　南劒州興化賢老通法嗣書。上堂。拗折探水杖。不妨到處稱尊。索得已喫棒。方堪入這保社。一信纔通。越南燕北。只如純鋼打就時如何。雙劒化龍。
　　上堂。柏山小小叢林。安居九十日。五日不陞堂。隔日不入室。與麼承當去。已是拗曲作直。吹糠著米。無贓考賊。沛公闘智。項羽闘力。南無甚深般若波羅蜜。
　　解制上堂。護生殺生。遍界刀鎗。柏山結也如常。解也如常。如常恰似秋風至。無意凉人人自凉。咄。
　　開爐上堂。草舍家風。少富多貧。牙根齧定。七縱八橫。有爐無火燒殺人。有火無爐走殺人。說甚楊岐鬼眼睛。
　　雲谷赴聖壽上堂。黃檗歸本位坐。陷虎機深。保壽打推出僧。釣鰲力巨。一舉三山連。未稱全提處。把斷要津。輝騰今古。只如白雲道。若是正法眼藏。釋迦老子亦自無分。且道具什麼眼目。若無猿臂將軍手。爭射林間金僕姑。
　　因事上堂。人情濃厚道情微。道用人情世豈知。鹽鹹醋酸阿誰不知。只要熟處放教生。生處放教熟。道用人情。日久自然打成一片。猶是蹲坐在淨地上。要得大方獨步。柏山與你草鞋。
　　上堂。七日來復。宮添一線。衲僧分上作麼生。石笋抽條。氷河發焰。拈拄杖云。柏山拄杖子。放一頭低。與你相見。卓拄杖云。百雜碎。
　　天基節上堂。天地發祥。聖人應現。如日麗天。無物不照。林下道人。居照臨之下。如何申祝。南嶽萬年藤。
　　臘八上堂。雪山中夜半子。眼見星醜惡露。四十九年分疎不去。兒孫千古遭塗污。臘八年年是一度。
　　上堂。展則彌綸法界。収則不立絲毫。語默動靜礙。心思意想礙。喫粥喫飯礙。屙屎放尿礙。被阿脩羅界収攝。因甚不知一切智智清淨。作福不如避罪。喝一喝。
　　上堂。不在內。不在外。不在中間。無著力處。熱鐵一團。看看拄杖子。轉身吐氣去也。卓拄杖一下。
　　上堂。識得一萬事畢。把定乾坤。照徹離微則且從。如何是雲龍亨會底句。卓拄杖云。好生聽取。
　　上堂。一棒一喝。疾雷破山。一提一唱。崩空峭壁。諸佛傍觀有分。諸祖拈掇不出。只如入已還閉。又作麼生。路遙知馬力。事久見人心。
　　結制上堂。安居禁足。護生殺生。無依倚處。百匝千層。拈拄杖云。柏山手裏有烏藤。
　　閏月旦上堂。不知月之大小。不管歲之餘閏。黑牛臥死水。癩馬繫枯樁。三年一閏。五年載閏。衲僧須經得與麼時節過。方可成自己歲功。且道憑何為據。春寒秋熱。
　　臂疾上堂。門掩衰頹又暮春。這些病痛與誰陳。百城若有歸來者。方見文殊一臂伸。
　　上堂。空空不住。自溺自沉。不重己靈。撞墻撞壁。未話具獅子向上爪牙。便是三家村裏保正。也要你做。
　　慧老出世竹林上堂。透過祖師關。佛法在掌握。不經齊魯郊。如何望岱嶽。仁心普周被。難與衲僧角。換却鬼眼睛。一著是一著。柏山恁麼道。猶是借水獻花。畢竟如何。義出豐年(乃東嶽行宮。嶽帝常過寺下碁)。
　　上堂。毗盧師法身主。無纖毫盖覆。得渠亦不隔礙絲髮許。慈悲喜捨何太苦。不見老大隋云。壞不壞。隨他去。
　　上堂。歸源性無二。方便有多門。棒如雨點。喝似雷奔。衲僧門下。無著這破草鞋處。經律論又向什麼科中収。移高就下。有箇商量。良久云。白晝長。松風凉。
　　上堂。火就燥水流濕。問十答百。問一答十。達磨是甚老臊胡。臨濟未是白拈賊。以拄杖劃云。今日為汝一劃劃斷。且道既是冬瓜。為什麼夏裏喫。喝一喝。
　　上堂。柏山一夏在病。且無東說西話。喚什麼作羹。喚什麼作鼠糞。免得隣壁老宿。咬齒控齦。秋風嬴得兩眉橫。
　　中秋上堂。秋氣澄清。秋空如鏡。萬籟沉寂。明月一輪。盡大地人。徹曉競觀。不知昧却自己光明。所以道。盡十方世界。是沙門眼。盡十方世界。是自己光明。盡十方世界。在自己光明裏。三世諸佛。無量眾生。皆是摩訶般若光。光未發時。無佛無眾生底消息。山河國土甚處得來。長沙岑和尚向諸人眼裏。開張夜市。見價不相當。却來山僧拄杖頭上。貴價精神。賤價賣去也。擲下拄杖云。果然似箇大虫。
　　上堂。德山棒臨濟喝。拗曲作直。雲門餅趙州茶。特地周遮。威音那畔。毫髮不差。山中是處有黃花。

　　臨安府淨慈報恩光孝禪寺語錄

　　　　侍者　志諶　祖誾　編
　　踞方丈。橫按拄杖云。已是抑下威光了也。盡大地若有一人。不知痛痒。我誓不成正覺。
　　拈勑黃。君王之寶。人人瞻仰有分。提起云。還見麼。一點恩波。天高地厚。
　　指法座。象王迴旋。獅子返擲。還他作者。新淨慈年近老大。一步是一步。遂陞座拈香云。此一瓣香。恭為今上皇帝。祝延　聖躬萬歲萬歲萬萬歲。
　　皇帝陛下。恭願。運天帝之神機。應人王之寶曆。化孚六合。澤被含靈。長懸日月之明。永鎮乾坤之位。趺坐。(問答不錄)乃云。大機圓應。一塵含剎海無邊。大用無虧。一句逗群機無礙。南山蒼翠。湘水瀰漫。上祝一人聖壽。如妙高不動之山。等華藏甚深之海。應指南詢門門解脫。別峰相見。水遠山長。携手大毗盧樓閣中。喝一喝云。不得坐在這裏。雖然明正為南方盡於南。(謝詞不錄)復舉。僧問當山潛和尚。如何是慧日祥光。潛云。此去報恩不遠。僧云。恁麼則蒙師照燭去也。潛云。且喜沒交涉。師云潛和尚前頭照天照地。後頭爍破面門。可惜這僧。倚門傍戶。無承當分。今日有人。問新淨慈如何是慧日祥光。只向他道。山僧今日入院。恁麼則蒙師照燭去也。知恩方解報恩。
　　小參。播揚大教。還他大力量人。明格外機。須具通方眼目。南山有條鱉鼻蛇。汝等諸人。切須好看。雪峰雖則胸襟流出。坐在荒草中。長慶玄沙雲門知其屈伸。擎頭戴角。展髂蛇之手。一著高一著。未免為蛇畫足。雪竇拈在乳峰前。弄得却活。也不離陳年方法。南山淨地上。不敢狼藉。汝諸人脚跟下。打併淨潔。不妨東行西行。其或未然。觸著傷人毒無藥。(敘謝不錄)復舉臨濟侍德山次。山云。老僧今日困。濟云。寐語作麼。山擬取拄杖。濟掀倒禪床。師云。二大老。龍驤虎驟。雷動風行。用在機先。石火猶鈍。雪竇云。擬向飢鷹爪下分餐。猛虎口中奪肉。敢謂臨濟德山二俱瞎漢。雪竇要向二大老面前。橫行一步。檢點將來。也是贈金以黃。
　　追嚴　徽宗皇帝上堂。至尊至貴。無去無來。體若虗空。逈絕安排。報恩一句。又作麼生。須彌頂上擊金鐘。
　　上堂。舉古德問僧。何處來。僧云。雪峯來。古德云。我當時到彼。事事不足。而今足也未。僧云足。古德云。粥足飯足。僧無語。
　　師云古德當時到彼。既道事事不足。因甚勘證這僧。却道粥足飯足。古德可謂相魚拋餌。非惟這僧。不曾親到雪峯。古德當時亦不曾到雪峰。那裏見得。事事不足。
　　上堂。落賴門風。無你趣向。交輥得行。昧却向上。香嚴窮至。無地無錐。與馬大師自從胡亂後三十年。不少鹽醬。是同是別。向這裏咬著舌頭。知得鹽鹹醋酸。拄杖子却向你道。卓拄杖一下。下座。
　　上堂。即心是佛。非心非佛。東湧西沒。穿皮透骨。十字街頭。孤峰絕頂。是離窠臼。不離窠臼。咄。
　　上堂。叢林聖制。有解有結。透脫重關。紅爐點雪。
　　上堂。三脚驢。聖箭子。放行則大地全収。収來則千差一舉。握土成金。握金成土。轉如是輪。不可量數。
　　八月旦上堂。南來北來。上載下載。且居門外。上門上戶。如卒風暴雨。動便傾漱倒嶽。入得淨慈門。且過未有你著脚分。還知淨慈落處麼。自小持齋今已老。不曾將草按牛頭。
　　上堂。秋雲捲盡見晴空。瘦聳西湖千萬峰。水鳥樹林南宕寺。老胡曾未到其中。喝一喝。
　　出隊上堂。貧到無錐。正好進步。王舍城中。有條活路。一聲金錫。千門萬戶。全放全収。全賓全主。多寶如來何曾過去。
　　上堂。舉茱萸問僧云。為復是游山翫水僧。為復是參禪問道僧。僧云。和尚試道看。萸云雕鉗鏤蛤不糝之泥。勞君遠至。僧云。通身是鐵。也遭一撓。萸云。降將不斬。師云。辨龍蛇眼正。擒虎兕機全。収放自如。則不無茱萸。這僧真箇。作得主。未到弓折箭盡。當時待他道雕蚶鏤蛤不糝之泥。勞君遠至。只向他道。不妨具眼。撩起便行。不枉踏破遊州獵縣草鞋。
　　重陽上堂。會則一似等閑。不會則千難萬難。豈不見陶淵明採菊東籬下。悠然見南山。到這裏轉身有路。不妨入廛垂手。
　　上堂。明頭暗合絕安排。莫厭紅塵撥不開。不見當年分庵主。一聲江上侍郎來。
　　上堂。舉潭州三角印禪師示眾云。凡說法。須用應時應節。時有僧問。四黃四赤時如何。印云。三月杖頭挑。僧云。為甚麼滿肚貯氣。印云。爭奈一條繩何。僧云。如何得出氣去。印云。直待皮穿。師云事理明白。應時應節。不得坐在這裏。牙上生牙。爪上生爪。何曾離得這裏。拍禪床右邊云。三角和尚過這邊著。還知淨慈落處麼。天寒久立。
　　上堂。將無作有。較短為長。土面灰頭。半飢半飽。且恁麼過。若也煙霞路斷。凡聖絕蹤。彈指三下。若向這裏進得一步。待拄杖折却。向汝道。
　　上堂。謝北山道舊。溪山雖異。雲月是同。透脫聲色。任自西東。十里西湖九里松。
　　上堂。舉僧問九峰。如何是道。峰云。可通車馬。僧云。如何是道中人。峰便打。僧禮拜。峰便喝。師云。大眾九峰只要話行。不知性命在這僧手裏。
　　上堂。一法若有。毗盧墮在凡夫。萬法若無。普賢失其境界。一法萬法。若有若無。以拄杖劃云。一劃劃斷。雖然今夜成見菓子。也要你會喫。
　　雪下上堂。把定乾坤正此時。衲僧猶未副全提。普賢不顧彌天罪。甘自渾身陷鐵圍。南山據案結案。更痛與三十棒。諸人還知此棒落處麼。瑞雪應期。
　　上堂。言之者失其真。知之者反其愚。有之者乖其性。無之者傷其軀。俊鷹摩霄。豈重雲能礙。六馬奔騰。豈朽索能繫。如其不然。轉身吐氣。道將一句來。良久云。久雨不晴。雲門道劄。
　　上堂。信脚行。信口道。缺齒老胡。不是達磨。酸風刮地。泥團凍破。有什麼過。喝一喝。
　　上堂。謝兩堂首座秉拂。新舊知事。延壽堂主。叢林得人。如瑞雪應期相似。蠲疫蕩瘵。慶兆豐年。可以坐享太平。叢林得人。荷負重任。法等食等。永絕飢虗。有紀有綱。如風吹水。一動靜。齊進退。無中覔有。粒粒全真。東山暗號子。楊岐鬼眼睛。
　　病起上堂。通身是病通身藥。病去依前藥自除。木落秋空山骨露。何須一嘿對文殊。
　　佛成道上堂。夜半明星。打失眼睛。胡人多詐。未可全憑。遭他冤害。始報不平。且道如何報此不平。提起坐具云。少間大佛殿。不可放過。
　　立春日上堂。西天此土。十萬餘程。胡言易會。漢語難明。大洋海裏。從渠競棹孤舟。南山火冷灰寒。糝花枯木。別迎春色。何須葭管灰飛動。香在梅花第一枝。
　　上堂。歇即菩提。妙淨明心。不從人得。達磨大師向諸人眼裏。大書特書。上大人丘乙己。諸人却向一因煙二人延處尋討。自生違背。即今要見達磨大師麼。喝一喝。
　　上堂。桃花水。榆莢雨。一點忽來。千花競吐。且道與曹溪流。是同是別。二祖不往西天。達磨不來東土。
　　上堂。三通皷罷。簇簇上來。佛法人事。一時周畢。法眼與麼。大似見密說甜。不知皷未鳴已前。佛法人事。何曾欠少。便與麼承當得去。買草鞋行脚。三千里外。穿却你鼻孔時如何。虗空有盡。
　　上堂。頭頂天。脚踏地。開口喫飯。鼻孔出氣。死盡活活盡死。百尺竿頭。更進一步。未夢見衲僧巴鼻。達磨迢迢西來。葱嶺迢迢歸去。拄杖子因甚却在南山手裏。卓拄杖云。眾眼難瞞。

　　小參

　　結夏小參。過去已過去。明朝是四月十五。未來猶未來。辜負多年破草鞋。須知二千年已前。北斗有柄。二千年已後。靈木無根。三千里外。撥動煙塵。一彈指頃。安家樂業。太平無象。王道無私。於本分中山腰裏轉。且道百二十日長期時如何。雲藏巖竇窄。雷出地聲高。
　　解夏小參。七月十五已前。住無所住而住。帶角毒蛇橫古路。七月十五已後。去無所去而去。獅子遊行無伴侶。又誰管翠巖眉毛在不在。又說甚萬里無寸草。出門便是草。一毫頭上。如珠走盤。拄杖頭邊。風生八極。到箇裏未是衲僧行履處。如何是衲僧行履處。除夜取凉。六月下雪。
　　除夜小參。一年將盡夜。萬里未歸人。愁人欲向愁人說。未必愁人真箇愁。楚天空闊稻梁多。一念萬年休歇去。大盡三十日。小盡二十九。路途之樂。盡謂到家。南北東西。無可不可。天上天下。惟我獨尊。歸去來歸去來。若是明眼衲僧。掩鼻而去。雙林到此。年窮歲盡。更無絲毫許拈出。烹北禪牛。作東山家宴。猶是倚門傍戶。貧兒思舊債。記得三十年前。撥盡寒爐一夜灰。成得一篇送窮年。未免拈出與諸人分歲。諸人好生聽取。白首儒生困路歧。殘盃冷炙飽還飢。一朝得意春風裏。便把驢兒作馬騎。
　　結夏小參。行道峰頂。蹤跡全無。照影池邊。毫髮不立。古佛過去久矣。彌勒說甚當來見面。於一漚未發之前。腦門上好與一劄。縱步於經行之處。脚跟下好與一錐。怖影迷頭。望雲無路。劫石有銷日。虗空無盡期。看樓打樓。買帽相頭。九十日內。作麼生見得。形直影端。聲和響順底句。石上凉多新雨過。池邊吟久好風生。
　　解夏小參。全鋒敵勝。罕遇知音。同死同生。萬中無一。所以德山老漢平生一條脊梁硬似鐵。未免向私商路上拗折。却道若也於己無事。則勿妄求。妄求而得。亦非得也。汝但無事於心。無心於事。則虗而靈。空而妙。若毫端許。言之本末。皆為自欺。雙林今夏安居。若令箇箇無毫髮自欺者。自然步步踏著實地。於心契理真常。山僧掇一座雲黃山。作一椀羹。供養上座。且喜金圈栗棘。實是此間土宜。苟或未然。九十日露柱燈籠。欺汝諸人去也。
　　至節小參。有物先天地。無形本寂寥。能為萬象主。不逐四時彫。拈拄杖云。大士擊門槌。多年黑似漆。卓拄杖云。君子道長。寒時寒殺闍黎。又卓拄杖云。小人道消。熱時熱殺闍黎。萬里無雲。青天正好喫棒。三家村裏。明陰洞陽。十字街頭。炭輕土重。一任卜度。且道如何是萬象主。良久云。只在此山中。雲深不知處。
　　解夏小參。九旬禁足。網禽宿巢。三月安居。驅狐守塚。向生殺不到處。現三頭六臂。掀翻圓覺伽藍。猶是抱樁打泊浮雲黃山前。雙檮樹下。九十日內。風以時。雨以時。二六時中。少不添多不減。一年三百六十日。日日安居。時時自恣。圓者自圓。方者自方。長者自長。短者自短。未免淨地揚塵。畢竟如何。大鵬展翅天路遙。巨鰲轉身海水窄。
　　至節小參。諸佛出世。足陌燒錢。祖師西來。高盤飣菓。以至地凍草枯。水寒氷結。臨濟走過新羅。德山愁眉不悅。盡是普請齋筵。天地未判。吉凶未兆已前。全身檐荷。高超三界。獨步大方。衲僧門下。違時失候了也。只如今夜三通皷罷。大眾雲臻。坐立儼然時如何。良久云。湘潭雲盡暮山出。巴蜀雪消春水來。
　　歲除小參。年窮歲盡。自合知時。日往月來。直須頂省。東山大開家宴。北禪烹露地牛。若真箇是窮鬼子。終不上這送窮舡。纖塵不動。把定太歲咽喉。撥亂七十二候。直得臨濟德山灰飛火亂。回避無門。諸人還知承天落處麼。一宵能幾刻。兩歲要平分。
　　結夏小參。九旬禁足。虗築長城。三月安居。徒銷鋒鏑。向上一路。千聖不傳。真獅子兒。了無籠罩。只如承天。向十字街頭。軟紅塵裏。高叉手。低鞠躬。又作麼生。無人知此意。令我憶南泉。
　　解夏小參。不虗度夏。溈山苦口多甜。再歸終夏。黃檗瞎棒有餌。與麼告報。埋沒宗乘。衲僧家灑灑落落。一日兩粥一飯。誰敢欠少。殿前樹下乘凉。闔閭城中應供。直是威音那畔。描也描不成。聖制告圓。諸人畢竟。所成者何事。飯籮邊多飢人。龍門中多渴者。解開布袋。有箇商量。初秋夏末。千萬為拄杖草鞋保任。若也東去西去。上載下載。無分。不得錯恠承天好。
　　至節小參。萬機不到。地闢天開。一句當堂。山枯海竭。搕[打-丁+(天/韭)]堆中。掘窖埋沒諸人。氷河發焰。石筍抽條。何似洞庭霜後底。諸人看著新年曆日。不問陰極陽生。但要知冬至在何朝。冬菓總少我一分不得。承天今夜滿盤擎出。還諸人了也。且道何時欠諸人底來。若也知得。承天有沒量罪過。若也不知。卓拄杖云。此去洞庭不遠。
　　結夏。因事小參。見聞覺知無障礙。鐵山當路。聲香味觸常三昧。認奴作郎。百尺竿頭進一步。荒草連天。退一步。洪波浩渺。無風起浪。拗曲作直。天堂未就地獄先成。釋迦老子二千年前。有約法三章。以大圓覺。為我伽藍。身心安居。平等性智。欺胡瞞漢。飢來喫飯。困來打眠。有甚不安居。熱則普天熱。寒則普天寒。有甚不平等。頭頂天脚踏地。尅期取證。證箇什麼。那更鼓聲纔動。汝等諸人。盡向這裏聚集。少時錯。且道承天錯諸人錯。若也不知。且在此過夏。與你商量。
　　解夏少參。毗盧樓閣。八字打開。圓覺伽藍。十方通暢。山中九十日。佛法二千年。青絹扇子足風凉。說甚眉毛在不在。是汝諸人。還知慚愧也無。若也不知。還我九十日飯錢來。
　　至節小參。晷運推移。日南長至。文不加點。逈絕安排。一得永得。無變無遷。伏羲未劃已前。面目儼然。諸佛出世之後。醜拙俱露。洞山菓子。浩老布裩。總是祭鬼神盤飣。印板打就。和麩糶麵。一任諸人摶量。只如縮却項暗嗟吁。又作麼生。一冬二冬叉手當胸。
　　歲除小參。歇即菩提。妙淨明心。不從人得。雖是陳年曆日。七十二候。二十四氣。一一分明。只為當人信不及。一向奔南走北。尋東覔西。逗到極歲窮年。喝一喝云。達磨在你脚底。
　　結夏小參。當陽有路。踏著方知。覿面相呈。覷著即瞎。東西十萬。南北八千。塵埃不污玉。靈鳳不啄羶。天然氣槩。向上眼明。盡不可說不可說世界。為自己。不舉一念。超越無邊剎土。如是安居。如是禁足。衲僧門下。未稱全提。這邊那邊。一時拈却。拄杖子現隨類身去也。卓拄杖云。我此嶽塢雲。遍滿大千界。
　　至節小參。大通智勝佛。作何形狀。十劫坐道場。轉身無路。佛法不現前。不為分外。不得成佛道。且與三十棒。柏山已是向三門外。揖客了也。未言先領。未舉先知。過這邊著。還須盡情放下。如太虗空。空亦不可得。三世情盡。如印印泥。更無前後。一塵不立。要行便行。要坐便坐。撥著轉轆轆地。觸著嗔斗詬地。有甚近傍處。生死不能纏縛。寒暑不可推遷。雖然只今群陰剝盡。一陽復生。又作麼生。喝一喝云。天寒有妨。久立。
　　歲除小參。萬化不到。枯樁生花。燦發劫外春光。化育一天和氣。便見擊鼓逐除。燒燈守歲。頭頭顯露。著著全超。與麼告報。應時應節。輕易諸人。何故。只為有瞞諸人不得處。非惟柏山瞞諸人不得。從上諸佛諸祖。天下老和尚。亦瞞諸人不得。那裏是瞞諸人不得處。要知麼。臘月三十日。盡頭是歲除夜。
　　解夏小參。九旬禁足。法出姦生。三月安居。轉生荊棘。火不待日而熱。月不待風而涼。眼因甚看眉毛不見。進水無門。出雲無路。忽然如龍得水。似虎靠山。猶隔千里萬里。解開布袋。有箇商量。西湖十里芰荷香。
　　至節小參。天地未分。陰陽未兆已前。文彩全彰。便與麼承當去。猶是節後數九。那更截群機於未兆。藏冥運於即化。與四時同一變遷。與八節同一消長。盡大地人。茫茫蹉過。不得打成一片。未免効古人。具辛禮于郟。以迎長至去也。卓拄杖云。樂動黃鍾。
　　至節小參。繁興大用。舉即全真。陰剝陽生。道消道長。有時撥亂二十四氣。掀飜七十二候。不與萬法為侶。不與凡聖同途。有時明陰洞陽。有時橫三竪四。從無住本。本性圓明。衲僧門下。無非是念。仲冬嚴寒。日南長至。通箇時暄。敢問諸人。黃河為甚連底凍。喝一喝。

　　拈古

　　舉溈山坐次。仰山侍立。溈云。寂子近日宗門中令嗣作麼生。仰云。大有人疑著此事。溈云。寂子又作麼生。仰云。某甲祇管困來合眼。健即坐禪。所以未曾說著。溈云。到這田地也難得。仰云。據某甲見處。著此一句語亦不得。溈云。為一人也不得。仰云。自古聖人。盡皆如是。溈云。大有人笑汝與麼祗對。仰云。解笑某甲。是某甲同參。溈云。出頭作麼生。仰遶禪床一匝。溈云。裂破古今。
　　師云。仰山俊跳處。可謂父子不傳。溈山控勒時。直要子承父業。仰山出得頭來。因甚又在模子裏。不見道。賢賢易色。
　　舉溈山在方丈內臥。見仰山入來。溈乃轉面向裏臥。仰云。某甲是和尚弟子。不用形迹。溈作起勢。仰便出去。溈召云。寂子。仰乃回來。溈云。聽老僧說箇夢。仰低頭作聽勢。溈云。為我原看。仰取一盆水。一條手巾來。溈遂洗面了纔坐。香嚴入來。溈云。我適來與寂子作一上神通。不同小小。嚴云。某甲在下面。了了得知。溈云。子試道看。嚴乃點一椀茶來。溈歎云。二子神通。過於鶖子。
　　師云。溈山放憨。開眼合眼是夢。二子太殺惺惺。隨夢顛倒。神通過於鶖子。還免形迹也無。拍禪床一下云。休說夢。
　　舉溈山僧問。如何是百丈真。溈下禪床叉手。又問。如何是和尚真。溈上禪床坐。
　　師云。本來無位次。何用強安排。要識溈山麼。孝當竭力。
　　舉高安白水仁禪師示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧作禮。仁云。且道為汝說。答汝話。若人辨得。有箇入處。
　　師云。水綠山青。鵶鳴鵲噪。本仁剛向遮裏。販賣私商。只貪低價相授。爭奈官有明條。驀拈拄杖。靠却云。放過一著。
　　舉天僊因新羅僧來參。纔展坐具。僊捉住云。未離本國時。道取一句來。僧無語。僊便推出云。問他一句。便道兩句。
　　師云。只知踏步向前不知笑破人口。
　　舉石樓因元康和尚來。樓纔見。便収足坐。康云。得恁麼威儀周足。樓云。汝適來見箇什麼。康云。無端被人領過。樓云。是恁麼始為真見。康云。苦哉賺却幾人來。樓便起身。康云。見即見已。動即不動。樓云。盡力道不出定也。康拊掌三下。後有僧。舉似南泉。泉云。天下人斷遮兩箇漢是非不得。若斷得。與他同參。
　　師云。不遇盤根錯節。不足以別利器。不斷得天下人。斷不得底是非。不足以表大丈夫。有大丈夫底。出來斷看。也要共知。若斷不得。寶林撿條去也。卓拄杖云。一串穿却。
　　舉貞谿禪師有僧來參。谿豎起拂子云。貞谿老漢。還具眼麼。僧云。某甲不敢見人過。谿云。老僧死在闍梨手裏。僧以手指胸便出。谿云。闍梨參見先師來。至晚谿請喫茶次。僧拈起盞云。遮箇是諸佛出世邊事。作麼生是。未出世邊事。谿以手撥却盞云。到闍梨死在老僧手裏。僧云。五里牌在郭門外。谿云。無故惑亂師僧。僧便起謝茶。谿云。特謝闍梨相訪。
　　師云。自家屋裏人相逢。便知屋裏事。如鏡照鏡。無毫髮可隱。如水入水。初無異味。然則五里牌在郭門外。阿誰不知。若是佛未出世邊事。更須參取曹山始得。
　　舉吉州性空禪師。因僧來參。人事了退。空云。與麼下去。還有佛法道理也無。僧云。某甲結舌有分。空云。老僧又作麼生。僧云。素非好手。空便仰身合掌。僧亦合掌。空却拊掌三下。僧拂袖而出。空云。烏不前兔不後。幾人於此茫然走。祇有闍梨達本源。結舌何曾著空有。
　　師云。這僧拶著。眼光射人。無端依仁由義。遭他描畫。當時待仰身合掌。拂袖便出。直是首尾水灑不著。只如達本源。不著空有。還有佛法道理也無。喝一喝云。不得忙然。
　　舉本生因僧從太原來。生云。近離那邊。風景如何。僧云。與此間不別。生云。且道此間風景如何。僧云。和尚與某甲不同。生云。蹋破施主草鞋。當為何事。僧無對。生云。即古即今。出箇問處且難。乃至老僧亦出不得。
　　師云。識得那邊風景。即是遮邊風景。蹋破施主草鞋。即是自己草鞋。是汝諸人。要出箇問處。不得住在此間。不得離却此間。
　　舉祿青和尚因僧問。不落道吾機。請師道。青云。庭前紅莧樹。生葉不生花。僧無語。青云。會麼。僧云。不會。青云。正是道吾機。為什麼不會。僧作禮。青便打云。須是老僧打你始得。僧又無語。
　　師云。這僧既問。不落道吾機。因甚祿青却與道。此正是道吾機。啼得血流無用處。不如緘口過殘春。
　　舉夾山一日瑞巖問。與麼即易。不與麼即難。與麼與麼即惺惺。不與麼不與麼。即居空界。與麼不與麼。請師速道。山云。老僧謾闍梨去也。巖喝云。遮老和尚。如今是什麼時節。便出去。有僧舉似巖頭。頭云。苦哉將我一枝佛法。與麼流將去也。
　　師云。瑞巖來如雨疾。去似風暴。且不知雲霧裏雷電。巖頭與麼道。不得無過。家貧不知子苦。
　　舉夾山僧問。如何是相似句。山云。荷葉團團團似鏡。菱角尖尖尖似錐。僧云。不會。山云。風吹柳絮毛毬走。雨打梨花蛺蝶飛。
　　師云。語帶玄而無路。舌頭談而不談。不無夾山。若是相似句。更喫機橈始得。
　　舉福州古靈讚禪師問僧甚處來。僧云。城中來。靈云。還知所生父母。在地獄中受苦麼。僧云。某甲特來看。靈云。你作麼生看。僧云。蒼天蒼天。靈喝云。遮裏是什麼所在。要哭便哭。僧云。爭奈父母。在地獄中受苦。靈云。作麼生免得此難。僧云。三十年後。有明眼人。鑒此話在。
　　師云。古靈能開地獄。不能閉地獄。是以遮僧。出入如同游戲。當時見遮僧。道三十年後。有明眼人。即向道。說甚三十年後。拈棒便打趂。
　　舉丹霞見龐居士在面前立少時。便出。霞不顧。士却入來。與霞相對坐。霞却向士前立少時。便歸方丈。士云。你入我出。未有事在。霞云。老老大大。出出入入。有甚了期。士云。略無些慈悲。霞云。引得箇老翁。到遮田地。士云。把什麼引。霞乃把住。拈却幞頭云。一似箇師僧。士却將幞頭。在霞頭上云。一似箇俗人。霞應喏喏。士云。猶有昔日氣息在。霞拋下幞頭云。恰似箇烏紗巾。士應喏喏。霞云。昔日氣息爭得忘。士彈指云。動天動地。
　　師云。坐立出入。挨來拶去。活鱍鱍地。兩不相虧。其奈氣息未除。說甚驚天動地。當時龐居士應喏喏。便喝云。這俗漢。一推推出。且教為幞頭作主。
　　舉則川一日在方丈內坐。龐居士入來。乃云。祇知端居丈室。不覺僧來參。時川垂下一足。士便出行三步却回。川乃収足。士云。得恁麼自由自在。川云。爭奈我是主人何。士云。阿師祇知有主。不知有客。川喚侍者點茶。士作舞而出。
　　師云。主賓相稱。應接酧酢。皆中禮節。居士出行三步而入。賓禮不苟。則川伸足垂足。主禮亦盡。若論我是主人。豈容上門上戶。要知末後一盞茶落處麼。迎客不如送客。
　　舉大同一日。問龐居士云。是箇言語。今古少人避得。祇如居士。還避得麼。士云。喏。同再舉前話。士云。什麼處去來。同云。非但如今。古人亦有此語。士作舞而出。同云。風顛老。風顛老。自過教誰檢。
　　師云。大同始終靠定。不能拓開。被居士向窠窟裏一錐。自過教誰檢。大似忍痛還拳。當時見道向什麼處去來。即與道。千萬保重。
　　舉百靈一日在方丈內坐。龐居士入來。靈便把住云。今人道古人道。作麼生道。士與一掌。靈云。不得道著。士云。道必有過。靈云。還我一掌來。士便近前云。你試下手看。靈珍重出去。
　　師云。居士一掌。百靈珍重出去。孰優孰劣。若也道得。與你一掌。
　　舉南陽忠國師因僧問。如何是佛法大意。國師云。文殊堂裏萬菩薩。僧云。不會。國師云。大悲千手眼。
　　師云。國師雖則鄉談難改。大似頭上安頭。僧云。不會。劈脊便棒。
　　舉長沙岑和尚。僧問上上人來。如何相見。沙云。如死人手。僧云。如何是上上人行履處。沙云。如死人眼。
　　師云。可謂竹影掃堦塵不動。月穿潭底水無痕。諸大老。要拈出上上一著。未免氣急殺人。
　　舉南泉一日上堂云。文殊普賢昨夜三更。起佛見法見。各與二十拄杖。貶向二鐵圍山去也。趙州出眾云。未審和尚棒。教誰喫。泉云。王老師有什麼過。州便禮拜。
　　師云。南泉為眾竭力。打開大道。與人行。趙州家國同憂。直要絲毫不立。承天不敢強生節目。直情與諸人道。淨地上不許狼藉。
　　舉韶山僧問如何是一切相。山云。烏飛霄漢白。山遠色深青。僧云。恁麼則一切相去也。山云。我情知你亂會。
　　師云。韶山前頭好片無瑕玉。遮僧再進一問。便見瑕生。要知韶山麼。不顧眉毛。
　　舉洛浦僧問。無問無答。請師答話。浦云。你不是丁姚。僧云。謝師答話。浦云。中九下七。
　　師云。金入金師之手。則無煅煉之失。這僧索價。不知精粗。無星秤上。定什麼斤兩。
　　舉同安察僧問。學人未曉時機。請師指示。察云。參差松竹煙凝薄。重疊峯巒月上遲。僧擬進語。察云。劒甲未施。賊身已露。僧云。何也。察云。精陽不翦霜前竹。水墨徒誇海上龍。僧遶禪床一帀。大笑而出。察云。閉目食蝸牛。一場酸澀苦。
　　師云。同安既知賊身已露。因甚著賊。不知閉目食蝸牛。也是賊過後張弓。
　　舉德山鑒禪師。有僧近前。作相撲勢。山云。恁麼無禮。合喫山僧手裏棒。僧拂袖便出。山云。饒汝如是。也祇得一半。僧轉身。便喝。山便打云。須是我打你始得。僧云。諸方有明眼人在。山云。天然有眼。僧擘開眼云。猫便出去。山云。黃河三千年一度清。
　　師云。一向棒將去。甚處討德山。遮僧雖則汗馬功高。不知被德山坐在這裏。
　　舉金峯一日拈起枕子云。一切人喚作枕子。金峯道不是。僧云。未審和尚喚作什麼。峯拈起枕子。僧云。與麼則依而行之也。峯云。你喚作什麼。僧云。枕子。峯云。落在金峯窠裏。
　　師云要。識金峯麼。澄潭不許蒼龍臥。
　　舉巖頭因三聖來參。頭云。不用展炊巾。遮裏無殘羹餿飯。聖云。設有向什麼處著。頭便打。聖接住棒。推放床上。頭拊掌一下。聖將坐具蓋却頭。哭蒼天而出。
　　師云。勢均力等。各有轉身活路在。二大老分上。正是殘羹餿飯。因甚又如此狼藉。干戈起處。難捲旌旗。

　　法語
　　示瑞侍者(偃谿小師)

　　瑞上人夏雙徑來柏山求語。即語之曰。黃檗三頓棒。歸宗一味禪。此養子之方。最甚者。一言半句。如生鐵橛。無咬嚼處。又其次者。豈可婆言姐語。金錢美食而事籠絡。同日語耶。爾師據北山。為今代宗主。生鐵門限。綿褁秤槌。不可淺近窺伺。棄親就踈。是資之背師也。非師之罪也。子歸父前無以父子情親可私其傳佛法非私也。儻若獅子教兒。赤壁之崖。俊鷹巢於木末。而自返擲奮飛。則如破鏡之出窠。臨機不見師。方稱乃翁門閥。

　　示心傳二上人往太白

　　具決定志。必有決定眼目。有決定眼目。必能辨決定大事。異時指四明叢林。為衲子奔赴之海。每冬後春首。必留三四十單位。以待遠方特來者。杖不輕移。足不輕措。所以賣布單。遠趨怡山。而發轉新之笑。於獨眼龍句下。非具決定志。何以至此。決定志具決定眼。正非間關也。太白峯高二十里松不減異時摩穹勢。雖曰樓閣門開。不勞彈指。更須知有入已還閉一關。雖銀山鐵壁可透。此關不可透。作麼生透得此關。決定志勇。更不在柏山饒舌也。

　　示西禪淇上人

　　昔踈山聞懶安有句無句之語。即賣却布單。不憚勞苦。直造西寺。直欲編辟其詞鋒。不消懶安一笑。踈山更奈何不得。迢迢遙征憤憤氣宇。於此時問道之心何如。懶安非是緘封不密。盖憐其不能透一笑之關。指獨眼龍為之點破。一時雄據。豈無其人。惟指獨眼龍何耶。以其具向上眼目。識向上機用。如駕萬鈞之弩。在一發耳。則靈鋒寶劒。常露現前。與露逈逈地。豈有異耶。被明招當機點破。方知懶安笑裏有刀。淇上人肄業西寺。研足東西。抑亦有所聞而參尋。或慕大爐鞴而煅煉。舍近取遠。自相背馳。石牛眠處。茘子熟時。參訪心渴。入口便嚥。[嗉-糸+石]然一笑。始信懶安。而未甞亡。獨眼龍不在明招。

　　示祖上人

　　達磨西來。面壁九年。而得二祖始對之。無他語。惟說久受勤苦。乃可得成。真醍醐毒藥。立雪斷臂。而獲安心。又豈久受勤苦。可到勇猛奮發。在剎那間。而入如來大寂滅海。如臨濟之於黃檗棒下。百丈之於馬祖喝下。非臨濟不能承黃檗之棒。非百丈不能當馬祖之喝。方可振興鼻祖門戶。遊州歷縣。遇著眼目定動底。便如獅子咬人火急。定上座之見欽山。直欲築殺這尿床鬼子。使雪峯巖頭握拳透掌。能擇本分宗匠。本分叢林。忘歲月寒暑勤苦。立決定信。非惟宗匠不辜學者。亦自不負決擇眼目。信若不決。草鞋拄杖亦能欺人。祖上人自徑塢來柏山。求法語。宜以前輩祖師為榜樣。庶可遠到。則使名實相副。柏山與麼道。也是為蛇畫足。衲僧門下。無佛無祖。祖上人惺惺著。

　　偈頌
　　天衣生緣

　　烹金爐冷歲華更。此地曾經借路行。潮滿沙頭起寒鴈。葛藤芽孽又重生。

　　拜明招塔

　　稍硬風頭早已乖。更歸暖處自沉埋。翻令千古成蹤跡。枉喫羅山白飯來。

　　水庵生緣

　　一宿分明不易投。老拳要覔死冤讎。不應荒却娘生也。自是無人敢出頭。

　　拜明教塔

　　如說而行炳日星。回瀾一柱屹亭亭。湖邊安得磨崖石。只刻尊僧篇作銘。

　　蘇谿牧護坐禪巖

　　當機突出鴨吞螺。奈此懸崖峭壁何。等是蘇谿蹲坐處。且非蒼檜影婆娑。

　　先羅漢塔

　　風幡影裏眼麻迷。為是知音却不知。畢竟礙膺除未得。寒松千古替傷悲。

　　佛蹟

　　石火電光中出沒。崖崩石裂尚難酬。放行一步還知不。佛是西天老比丘。

　　布袋脚跡石上現

　　名與長江萬古流。當時狼藉若為収。脚跟只為不點地。又涴橋邊塊石頭。

　　韜光庵

　　唐木猶存腹半空。蒼崖苔是舊時封。雲隨十乘歸伊洛。月照年年湖上峯。

　　靈叜歸蜀

　　半生清苦衲無畦。惟有莎庭積雪知。眼帶東南海色碧。莫和煙雨看峩眉。

　　鄙翁住菁山庵

　　糞火堆中不善藏。蹲鴟直透九重香。煙雲深鎻菁山塢。輙莫鐘聲送夕陽。

　　鰲山接待

　　到得安眠飽飯中。東西南北路頭通。三更夜半鬼嫁禍。莫著巖頭與雪峯。

　　題譙菴(譙令憲見松源)

　　歷觀嘉泰與開禧。禪苑宗壇更有誰。脩竹蒼松凜寒色。一如問道冷泉時。

　　惠山煎茶

　　瓦瓶破曉汲清冷。石鼎移來壞砌烹。萬壑松風供一啜。自籠雙袖水邊行。

　　靈隱得猿

　　此心未歇最關情。那更猿聲入夜頻。從此飛來峯下寺。又添多少斷腸人。

　　鑑維那歸蜀

　　峨眉山月古關情。流入渝江影倍清。塵盡光生湖海客。歸來還與月爭明。

　　與福上人

　　聞名見面不須論。枉到防風縣外村。強半春光煙雨裏。分明閉却柏山門。

　　贈壽上人

　　覔諸方偈眼能乖。不把炊巾亂展開。知得一峯天下秀。元從西竺國飛來。

　　送璲上人

　　來從衡嶽畫圖間。雙眼無非向上看。放一頭低相見去。方知玉几最高寒。

　　澓首座出世。上雪竇

　　老氣如虹久屈蟠。把茅容易入深山。長庚未話先腸斷。冷債如今要得還。

　　送焦山淇上人見廣祐

　　雲團廣祐盡愁城。未必心肝鐵打成。話著石公山下事。定如猿呌第三聲。

　　送鴈宕慶藏主

　　四十九盤飛鳥外。衲衣猶帶宕雲寒。豁開湖海煙波眼。枯木石頭在鴈山。

　　珙上人求

　　西風吹雨滿吳天。不犯竿絲一釣船。寂寞要貪香餌味。江湖浮動幾蓑煙。

　　了翁

　　先師公案強名模。不解深藏負累渠。是我殺人便償命。如何年老解心孤。

　　古鏡

　　不知經幾劫塵侵。元本形模莫辨明。一片青銅銷得盡。無揩磨處始光生。

　　夢宅

　　六窗深閉大槐宮。一枕清風瞬息中。窮劫至今佛與祖。樓頭知是幾聲鐘。

　　幻菴

　　虗空迸裂海乾枯。人在漚花影裏居。合眼黃昏開眼晝。月明何許上珊瑚。

　　瞎翁

　　道得更無心外法。首山有眼且無光。拍盲枷棒揮將去。匝地普天興禍殃。

　　古航

　　片帆不是等閑開。衝破洪波白浪堆。眨上眉毛千萬劫。有誰洗脚上舡來。

　　壽秀王八十

　　道尊宗翰玉亭亭。益固維城重典刑。八十手扶靈壽杖。咸瞻南極老人星。

　　隱室

　　文殊親到見非親。蹤跡渾無礙塞人。一丈方方遮障了。如何彈擊現全身。

　　讚佛祖
　　出山相

　　子夜逾城。午夜見星。青天白日。大道不行。水泥脚下轉深深。究竟何曾得道成。

　　行道觀音

　　盡聞不住。業識忙忙。空所空滅。遍界難藏。特地經行往那方。

　　獅子相觀音

　　獅子國中。隨類度生。盤石海潮。呵吼不停。要見真獅子兒。於斯觀其音聲。

　　魚籃觀音

　　徒整春風兩鬢垂。子規啼遍落花枝。龍門上客家家是。錦鯉携來賣與誰。

　　觀音

　　十方圓明。應現非一。眼看淨瓶。坐盤陀石。楊枝入手時。一滴是一滴。

　　踏蓮葉觀音

　　剎海無數。分身遍普。蓮華葉上。如日卓午。應作如是觀。圓通二十五。

　　布袋和尚(三)

　　拖布囊。握烏藤。街頭市尾。不是閑行。
　　靠布袋作夢。有甚惺惺處。若遇當行家。喚醒喫茶去。
　　一肩擔荷非輕。是什麼破落索。雖然顧後瞻前。不知打失樓閣。

　　渡蘆達磨(二)

　　江水無極。莖蘆可折。離了梁朝。未到魏闕。此恨波心向誰說。
　　破六宗邪。開五葉花。西天此土。地無硃砂。

　　豐干

　　跨猛處去來。與寒拾來去。賊火不勘。自相訐露。謂是彌陀。有何憑據。

　　寒山

　　五字忍飢吟。十年忘歸路。著不著大笑。一場吐不出。相似底句。是真文殊。無二文殊。蘇盧[口*悉]唎。[口*悉]唎蘇盧。

　　拾得

　　來無地頭。去有蹤跡。笑不省是什麼意。掃不盡幾多狼藉。苦海無邊。行願無邊。喚作普賢。即非普賢。

　　寒拾(放帚。坐對崖石。看月)

　　放下苕帚。對坐巖穴。眼看不停。口說不歇。想得峨眉五臺。無此一天明月。

　　船子和尚

　　不是輕舟蕩漾戱。一撓未展命如絲。雙眸冏冏煙波外。伶利闍梨欲到時。

　　郁山主

　　拾得明珠笑口開。謂言塵盡轉塵埃。若無直下承當分。孤負驢兒一顛來。

　　政黃牛

　　江海歸來知幾年。却從牛背看風煙。十成一轉倒跟語。萬象終難舉得全。

　　朝陽穿破衲(二)

　　襤襂衣能多少。破不盡補不了。新羅夜半日輪紅。線路何曾穿得透。
　　骨相寒。毳寒衲。不朝陽。難提掇。正與麼時。大地火發。

　　對月了殘經(二)

　　月在天。字在紙。於此經。了也未。口如鼻孔眼如眉。依前坐在光影裏。
　　心洞明。眼豁開。末後句。絕安排。未曾展卷。明月自來。

　　無準和尚

　　奮身鐵色。飛崖倒戈。欠蹄少角。得聵翁之聰。而震忽雷。乘雲巢之雲。而撒巨雹。遠若可親。邇而愈邈。拈死柴頭。煨文武火。而起龍宮之烈焰。以廣長舌。談真聖諦。而被天子之恩渥。或謂為密庵破庵跳籬驀[牖-片+土]之克家。豈知是脩水黃梅。寒霜冷燄之超卓者也。

　　大歇和尚

　　擔一字板。喪却生涯。見聵翁頂門有竅。識秘魔手裏無叉。霹靂震驚。幾蟄龍蛇。信手方圓。了無痕瑕。回垂天之雲翼。念寶林之故家。掃狐兔陸梁之區。輕重輸經界之際。俾檮陰永蔚。槁面生霞。若非鐵樹生花。安能如是耶。

　　東坡

　　難將得喪動天常。儋耳安然似玉堂。來往借書仍借笠。不知雨步瘴煙鄉。

　　淵明

　　田園稔久已荒蕪。歸去來兮自荷鋤。眼底悠然見無見。黃花歲歲狀難如。

　　楊知府

　　丹成於太初之先。道濟乎後地之極。負勳名閥閱之寄。忘生長富貴之習。時行時止。無固無必。操須彌之筆。亦難寫此珪璋之質。

　　小佛事
　　心監寺入塔

　　了却心。山嶽沉。出生入死。游戱縱橫。便與麼去時如何。石函巖下骨。千古不磨名。

　　定典座入塔

　　定本無門。從何而入。放下笊籬木杓。藏身了無蹤跡。颺下骨云。為有這些靈骨。

　　權上座火

　　提起火把云。有權有實。有賓有主。箇樣伶俐衲僧。點著便知落處。且道以何為據。烈燄亘天紅。無你棲泊處。

　　貫上座起龕

　　兩箇五百。元是一貫。無端東覔西尋。逗到冷泉亭畔。爐鞴炎炎。如何得入。貫上座旗鼓動也。

　　潤維那入塔

　　山腰石有千年潤。井底泉無一日乾。向這裏直下承當。便見靈骨儼然。錢是足陌。潤維那磬聲斷後。不得返悔。

　　凝知客火

　　一片虗凝。天花亂雨。電光影裏。送往迎來。要且不知茶盞落處。凝知客諾。喫茶去。

　　廣老宿火

　　生死海。最廣深。擬津濟。遭漂沉。一漚未發已前。忽然火發時如何。擲下火炬云。開眼也著。合眼也著。

　　宗南谷首座秉炬

　　得處雖同用不同。玄關向上振高風。始終一節難移換。生死去來游戱中。放行則易。四海一律。把住則難。中流砥柱。慣經惡拳踢於玉几芝峰。分座提綱宗於湖山雙徑。指出蔭凉大樹。開鑿眼目人天。雖然不入水牯群隊。愈彰獅子威獰。霜枯雪老。夢破更殘。末後全提。電光石火。眨得眼來。古佛過去。

　　育王無住和尚起龕

　　最初一步絕安排。問著機鋒劈面來。業債從茲遮不得。向人平白起風雷。佛慧得處佛照不知。佛慧用處退谷不會。出沒卷舒。長行三昧。六住名山。無住而住。大行此道。不行而行。拶到年窮歲盡。驀然弩發千鈞。凡聖不知蹤。疑殺天下衲子。虗空嚗地脫。全彰玉几主人。只今要見佛慧禪師移身則易。要見佛慧禪師換步則難。也不難也不易。靈蹤不在猿啼處(辭世頌云。凡聖不知蹤。虗空嚗地脫)。

　　承天石山和尚入祖堂

　　藥山大人相。涅槃後有。水洒不著。描畫不就。石山直下兒孫。自是脫離窠臼。轉位回機。入廛垂手。夜明簾外草芊芊。琉璃殿上月皎皎。只這是石山大人相。死生來去不曾移。還受安排也無。呈起牌云。題目分明。

　　介石和尚語錄(終)