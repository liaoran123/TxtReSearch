續藏經   橫川行珙禪師語錄
　(門人)本光等編
　　言無展事。語不投機。承言者喪。滯句者迷。總不與麼。有甚交涉。昆明池裏失却劒。曲江江裏撈得鋸。齶齶齶。且過時莽莽鹵鹵。河沙數禪人。集余語。因書此示之　戊子冬。

　　橫川和尚語錄目次

上卷
　　自序　　靈巖錄　　能仁錄　　育王錄

下卷
　　室中舉古　　拈古　　頌古　　讚　　偈頌

　　目次(終)

　　 

　　橫川和尚語錄上

　　　　門人住持鴈蕩山羅漢禪寺本光　等集
　　師於咸淳四年九月十五日。臨安府淨慈禪寺。首座寮。受瑞安府鴈蕩山靈巖禪寺請。
　　二十八日。入寺。
　　據室云。此室深廣。不可思議。譬如虗空。具含眾象。於諸境界。無所分別。
　　拈堂劄云。平章國公。昔在靈山。親受付囑。諸上座。徹底會取。令法久住。
　　指法座云。須彌頂上。白浪輥紅塵。三世聖人。六代開士。天下老和尚。沒觜。
　　陞座。拈香云。此一瓣香。爇向寶爐。恭為祝延今上皇帝。聖躳萬歲。萬歲萬萬歲。　陛下　恭願。山嶽為壽。日月齊明。
　　次拈香云。昔年行脚。到太白山中。撞著督黃牙老和尚。舉南山筀笋。東海烏賊。擬開口。便遭其打。今日思量。痛入骨髓。不似臨濟道。我在先師處。喫六十拄杖。猶蒿枝拂相似。爇向寶爐。供養　前住慶元府太白名山天童景德禪寺。楊岐第九世。天目大和尚。用酬法乳之恩。
　　就座　僧出問。欲行千里。一步為初。如何是最初一步。師云。蹉過了也。僧云。三十年後。有人舉此話在。師云。莫亂統。僧云。且喜楊岐正脉通。師云。向你道。莫亂統。僧禮拜。師便喝。
　　乃云。問話且止。古者道。問之與答。俱是贏得邊事。諸禪德。今日國王之恩。如何報答。但識我心。從甚處生。識得生處。便識得十二時中用處。識得十二時中用處。便識得無量劫來用處。所以諸佛出來。只要悟明本心。以為究竟。若能如是。自然一時報畢。不必他為。若去他為。即是有為邊事。焉足以報無為之恩。劫石有消日。　君恩無盡時。
　　上堂。僧問。如何是教外別傳底句。師云。不落玄玅。問恁麼則直入如來地。師云。且緩緩。
　　問如何是學人行履處。師云。你適間。從甚處上來。問如何報得四恩三有去。師云。但從適間路下去。
　　問虎逼臨崖時如何。師云。命若懸絲。進云。相救相救。師拈拄杖。擲與之。
　　乃云。諸和尚子。親明自性。莫得認寒則向火。熱則乘凉底是。莫得認地水火風散時。一念不動底是。莫得認老僧開口動舌底是。古人云。此性本來清淨。具足萬德。但以隨染淨二緣。而有差別。故諸聖悟之。一向淨用。而成覺道。眾生迷之。一向染用。沒溺輪迴。其體不二。卓拄杖一下。喝一喝。
　　夜參云。少室無門戶。如何便得通。夜寒寧耐立。聽我話西東。
　　上堂。智慧刀。裂破有漏愛網。金剛槌。擊碎無明窠窟。無位真人乾屎橛。正法眼藏破沙盆。明眼衲僧。辨別不出。
　　上堂。各各分上。誰不當機。禪客問來。老僧答去。一舉四十九。
　　上堂。古佛與露柱交參。猫兒咬殺猛虎。驀拈拄杖云。出門撞著須菩提。拶破虗空全體露。一片虗凝絕謂情。萬里清光飛玉兔。
　　上堂。般若如大火聚。著得一絲毫麼。一拳拳倒黃鶴樓。一踢踢翻鸚鵡洲。有意氣時添意氣。不風流處也風流。
　　上堂。翠竹亭亭。香嚴一擊忘所知。紅桃灼灼。靈雲一見絕疑惑。鐘樓上念讚。床脚下種菜。勝首座道。猛虎當路坐。喝一喝云。若無舉鼎拔山力。千里烏騅不易騎。
　　上堂。百千明鏡。光影相照。塵塵剎剎。各不相借。黃檗打臨濟六十拄杖。臨濟築大愚肋三下拳。天高地厚。水闊山長。諸人向父母未生前。道取一句來。
　　上堂。聰明靈利。意識想解。生死根本。溈山問仰山。法法向上。道取一句。作麼生道。仰山擬開口。溈山便喝。凡三問。三擬答。總被喝。仰山低頭垂淚云。百丈道。教我更遇人始得。今日便是遇人也。喝一喝云。生死根本。
　　上堂。僧問。中觀論云。正覺無名相。隨緣即道場。如何是正覺無名相。師默然。問如何是隨緣即道場。師垂下一足。
　　問。如何是祖師西來意。師云。多此一問。進云。如何多此一問。師云。古人問如牛毛。
　　乃云。諸佛時常出世。說法度人。不曾間歇。何得眾生無一箇發真歸源。謂其貪愛難斷。非也。謂其業重難消。非也。若諸佛不出世。不說法度人。則眾生自然發真歸源。此是對治法門。切須究取。
　　上堂。踏破天關。逈然廓落。老僧與你。把手共行。忽有人問。如何是佛。踏破天關者是。
　　上堂。一毛吞海。海性無虧。纖芥投鋒。鋒利不動。龍潭吹滅紙燈。德山倒地禮拜。今年桃李貴。一顆直千金。
　　佛忌上堂。三界心盡。即是涅槃。山花紅似錦。澗水湛如藍。
　　上堂。云大隋燒畬。見一蛇。以杖挑向火中。咄云。這箇形骸。猶自不放捨。你向這裡死。如暗得燈。處世界如虗空。如蓮花不著水。心清淨超於彼。
　　上堂。世界未成。無佛名。無眾生名。世界纔立。便有許多名目。雖有許多名目。只是假名。初無實義。莫得認著。無事珍重。
　　除夜小參。僧出眾云。達磨不來東土。二祖不往西天。師云。張公草鞋賣與誰。僧休去。
　　師乃云。初祖云。心心如木石。二祖云。兀爾忘緣。曹溪云。善惡都莫思量。他是尋常語話。多少人。坐在他語脈裡。他無如何。只要你究心。此心從本不生。亦不會滅。不生不滅。猶如木石。自然忘緣。善惡何有。文殊道。心如虗空。虗空無朕跡。日月却循環。又云。即今是臘月三十日夜。
　　上堂。相見不揚眉。君東我亦西。相逢欲相喚。脈脈不能語。總是粥飯氣。貼貼底無縫罅。能有幾箇。溫州城裡何限數。
　　上堂。盡大地冷啾啾。遍十方閙浩浩。拈拄杖云。放過布袋和尚。穿却解空鼻孔。
　　佛誕日上堂。華陰山前百尺井。中有寒泉徹骨冷。誰家女子來照影。不照其餘照斜領。悉達太子生也。
　　為亨監寺入塔。三脚驢子弄蹄行。踏破大涅槃城。髑骸裏生青草。
　　上堂。德山見僧入門。拽拄杖便打。睦州見僧入門。便云。見成公案。放你三十棒。不是要他平地成佛。只要他放捨得盡。如今叢林淡薄無人。葢緣箇箇不肯放捨。大眾。面前所見底。放捨著在甚處。胷中所藏底。放捨著在甚處。
　　為徹殿主下火。你為殿主來。知得麼。殿裏佛。是了事底人。眉間放出白毫光。爍破大地眾生髑髏。火把子亦無著處。
　　天目和尚忌。拈香云。巴陵。不為雲門設齋報答。祗憑三轉語。靈巖今日。先師天童和尚忌。不設齋。亦無三轉語。諸人還委悉麼。先師在日。向他面前。一切伎倆使不著。生既如是。死後亦然。
　　為行者下火。顧眾云。他是盧行者。火後収取墜腰石。
　　上堂。地大水大。火大風大。若一念無疑。地不能礙。若一念無愛。水不能溺。若一念無瞋。火不能燒。若一念無喜。風不能飄。如此。即是無依道人。佛從無依生。若悟無依。佛亦無得。
　　上堂。諸法無相。觸目皆形。般若無知。對緣而照。驀直示汝。汝若不會。直處成迂。
　　開爐上堂云。雪峰道。三世諸佛。在火燄裏。轉大法輪。雲門道。火燄為三世諸佛說法。三世諸佛立地聽。大眾。諸佛轉底親。火燄說底親。欲得不招無間業。莫謗如來正法輪。
　　上堂。掇轉虗空。一塵不立。驀拈拄杖云。汝諸人。還見靈巖拄杖麼。良久云。將謂猴白。更有猴黑。
　　上堂。僧問。如何是祖師西來意。師云。海水不生冰。
　　乃云。惟一堅密身。一切塵中現。驀拈拄杖。橫按云。韓信臨朝底。十方世界空索索。三千剎海冷沈沈。
　　上堂。山河大地。都盧是箇金剛眼睛。亦是自己。通方作者。共相證明。大道無向背。至理絕言詮。迥出三乘。高超十地。下座。
　　上堂。巖中宴坐。天雨寶華。也是臭肉來蠅。少林面壁。斷臂安心。頗類燒錢引鬼。直饒脫去古人窠臼。朝打三千。暮打八百。
　　上堂。德山道。無生死可怖。無涅槃可得。無菩提可證。只是尋常一箇無事人。與麼說。事生也。事生爭不怖生死。既怖生死。便有涅槃可得。菩提可證。兄弟。一切語言。不可採集。
　　上堂。拈拄杖云。性海無垠。山河大地是浪。日月星辰是浪。三世諸佛。浸爛鼻孔。你諸人。要得出頭。且緩緩。
　　上堂。僧問。有問趙州。狗子還有佛性也無。州云無。此意如何。師大笑一聲。問和尚一笑。某甲莫曉。師云。笑你漆桶不快。
　　問又問。一切眾生。皆有佛性。為甚狗子無佛性。州云。為伊有業識在。還端的不。師云。有甚不端的。問。又有問。狗子還有佛性也無。州云有。趙州年七百甲子。為甚有兩箇舌頭。師云。老人家。偏是如此。問。又問因甚入這皮袋。州云。知而故犯。請和尚明示。師云。我暗了多少。
　　乃云。鳥窠吹布毛。侍者悟去。拈拄杖云。天外雲斷。草裏蛇驚。
　　示眾。此事。只要當人自悟。三世諸佛。無傳受法。六代祖師。無傳受法。天下老和尚。無傳受法。
　　僧問臨濟。師唱誰家曲。宗風嗣阿誰。臨濟云。我在黃檗處。三度發問。三度被打。僧擬議。臨濟便喝。隨後打云。不可向虗空裏。釘橛去也。
　　虗空裡。如何釘橛。
　　又有座主問。三乘十二分教。豈不是明佛性。臨濟云。荒草不曾鋤。座主云。佛豈賺人也。臨濟云。佛在什麼處。座主無語。臨濟云。對常侍前。擬瞞老僧。速退速退。
　　看他恁麼。有甚傳受。悟底亦無。從無量劫來。到今日。如是。以諸人分上比論。各各無絲毫欠缺。喫粥了也。洗鉢盂去。有時或自道一句。或對人一句。總無虗實。老僧即今道一句去。碎須彌山為微塵。攝四大海水。入一毛孔。於一義作無量義。於無量義作一義。薰風自南來。殿閣生微凉。眾生顛倒。迷己逐物。若能轉物。即同如來。如來者無所從來。亦無所去。故名如來。這箇說話。不用搜尋。但觀五蘊皆空。四大無我。直下頓了。無位真人赤骨律。却向北斗裏藏身。眾裏。往往作禪會。却且問你。如何是禪。一念虗明底不是。寂寂底不是。參底不是。悟底不是。太末蟲處處能泊。唯不能泊於火燄之上。眾生能緣。唯不能緣於般若之上。一筆勾下。石室行者蹈碓。忘却移脚。向什麼處去。
　　上堂。色身是相。法身是性。一切善惡。盡由法身。不由色身。法身若作惡。色身不生善處。法身作善。色身不墮惡處。凡夫惟見色身。不見法身。不能行無住相布施。不能於一切處。行平等行。不能普敬一切眾生。見法身者。即能行無住相布施。即能普敬一切眾生。即能修般若波羅蜜行。此是真實相。為汝等諸人。離却四大五蘊。出來。與老僧相見。
　　為益上座下火。我此法印。為欲利益世間故說。八萬四千毛竅。悉皆出火。燒盡菩提之種。凋殘功德之林。
　　上堂云。王老師教向異類中行。以手捻拳。安頭上云。是驢是馬。明日將一束草來。
　　為正上座下火。玄沙云。亡僧面前。正是觸目菩提。舉火把云。劫火洞然。大千俱壞。惟菩提不壞。
　　上堂。僧出問。某甲半年。在和尚座下。看柏樹子話。無入頭處。今日望和尚慈悲。方便開示。師喝云。你要來裨販我那。僧禮拜。師云。阿誰信你。
　　乃云。大眾。直饒掀翻大海。踢倒須彌。喝散白雲。打破虗空。也未做得半箇衲僧。我此門風廣大。威德自在。是故靈山會上。廣額屠兒。放下屠刀云。我是千佛一數。大集會中。大力魔王。待一切眾生成佛了。眾生界空。然後發菩提心。真獅子兒。善獅子吼。
　　上堂。召大眾云。色聲。為無生之鴆毒。受想。是至人之坑穽。便下座。
　　上堂。舉百丈侍馬祖行次。忽見野鴨飛過。祖云。是什麼。丈云。野鴨子。祖云。甚處去也。丈云。飛過去也。馬祖搊丈鼻頭。丈負痛失聲云。阿[口*耶]阿[口*耶]。祖云。又道飛去也。元來只在這裏。丈直得浹背汗流。因茲有省。却歸侍者寮。哀哀大哭。同事問。汝父母喪耶。丈云無。同事云。被人罵耶。丈云無。同事云。汝哭作什麼。丈云。我鼻。被大師搊得痛。同事云。有甚機緣不契。丈云。汝自問取和尚。同事乃問馬祖。祖云。是伊會也。汝自問他。同事回寮。丈乃呵呵大笑。同事云。汝適來哭。如今為甚却笑。丈云。適來哭。如今笑。
　　次日馬祖陞堂。眾纔集。丈乃出。捲却拜席。祖便下座。歸方丈。
　　却喚丈問。我適來上堂。未曾說法。你為什麼。便捲却席子。丈云。某甲昨日。被和尚搊得鼻頭痛。祖云。你昨日。向什麼處留心。丈云。今日鼻頭。又不痛也。祖云。你深知今日事。丈乃禮拜而退。
　　丈再參馬祖。侍立次。祖以目視禪床角拂子。丈云。即此用。離此用。祖云。汝向後開兩片皮。將何為人。丈取拂子竪起。祖云。即此用。離此用。丈掛拂子於舊處。祖振威一喝。丈云直得三日耳聾。
　　師云。鼻頭被搊。負痛失聲。與野鴨飛過去。有甚干涉。哭一上。笑一上。狂性所發。馬祖道。是伊會也。何不用本分草料。陞堂捲席。謂昨日被和尚。搊得鼻頭痛。轉沒交涉。馬祖云。你昨日。向什麼處留心。答云。今日鼻頭又不痛也。馬祖云。你深知今日事。此是一問一答。再參馬祖。頭上安頭。喝一喝。便下座。
　　結夏小參。十方同聚會。啾啾唧唧。箇箇學無為。勞勞摝摝。此是選佛場。咄。心空及第歸。既是心空。有何所歸。
　　龐居士是夢言。老僧亦是夢言。此夢若破。一法無留。一法無留。萬法樅然。薰風自南來。殿閣生微凉。鐵船水上浮。喝一喝。盲龜跛鼈空流浪。枉使漁翁把釣竿。
　　為總副寺下火。橫千豎百。總由上座。敲冰取火。得問老僧。擲下火把云。燒你眼睛。
　　達磨祖師忌。拈香云。度流沙十萬里。半雨半風。坐少林八九年。花開花落。瑯琊云。師心兮戴。
　　上堂。上座。生死事大。諸佛只要體取無生無死底道理。如何是無死。無死即是死。如何是無生。無生即是生。僧問鼓山。生死沈淪。如何出得。山云。你在裏許多少時。漝麼說話。且道。他出得生死。出不得生死。
　　咸淳八年。十月二十四日。堂劄。改差。住持本府能仁禪寺。受請畢。辭眾上堂。
　　舊觀復還。方為慶愜。豈料朝文荐至。改住能仁。無門廻避。姑且隨緣。道伴高流。切希珍重。

　　鴈山能仁禪寺語錄

　　當日入寺。陞座拈香。祝聖罷。就座。僧問。如何是佛法大意。師云。臨濟三度問黃檗。黃檗三度。打六十拄杖。
　　乃云。大眾。去來不以象。動靜不以心。豈謂。茲山虗席。京畿諸寺。宿德名員。請于廊廟。抑俾來此開堂。且今日。說箇什麼即得。九山突兀。四水縈廻。道是為諸人舉話。必謂實諸所有。盡十方世界。無一微塵許法。與諸人。作見聞覺知。必謂空諸所無。大迦葉。聆箏起舞。目犍連。雙足越坑。理應如是。干戈纔偃息。四海樂昇平。
　　當晚小參。只箇住山寧有意。向來成佛亦無心。山僧來此。出於諸人。諸人為佛法之故。佛法不屬山僧。山僧證明而已。然證明亦非易事。即今道是得麼。道非得麼。非之與是。一時截斷得麼。此是真實相為。直得上無攀仰。下絕己躳。常光現前。壁立萬仞。卓拄杖一下。喝一喝。
　　上堂。娑娑世界。以音聲為佛事。香積世界。以香飯為佛事。執之失度。必入邪路。能仁這裡。以一切處。為佛事。過去未來。塵沙諸佛。在你諸人脚跟下。還知麼。
　　上堂。僧問。如何是一塵入正受。師云。達磨面壁。問如何是諸塵三昧起。師云。雲門扇子。
　　乃舉。教中道。身心清淨。諸境清淨。楊岐道。諸境清淨。身心清淨。喝一喝云。你道這一喝。落在那邊。乃云。一喝分賓主。照用一時行。會得箇中意。日午打三更。
　　上堂。無佛處云是佛。無法處云是法。無僧處云是僧。是名轉法輪。不是轉法輪。盞子撲落地。楪子成七片。天清地寧。君王長壽。萬民安樂。
　　上堂。從人至佛。是聖情執。從人至地獄。是凡情執。凡聖淨盡。人即是佛。佛即是人。有情無佛性。無情有佛性。總是妄見。
　　上堂。鷺池鷲嶺。海甸菴園。不異這裏。你道。即今說什麼法。若意根尚滯。直須向前決擇。保福有言。擊石火閃電光。搆得搆不得。未免喪身失命。
　　上堂。舉僧問百丈。如何是佛。丈云。阿誰。僧云某甲。丈云。汝還識某甲否。僧云。分明箇。丈舉拂子云。汝還見麼。僧云。見。丈良久。乃云。靈光獨耀。迥脫根塵。體露真常。不拘文字。心性無染。本自圓成。但離妄緣。即如如佛。
　　師云。某甲便是某甲。何用還識某甲否未。舉拂子。靈光獨耀。迥脫根塵。舉起拂子。靈光獨耀。迥脫根塵。體露真常。不拘文字。心性無染。本目圓成。但離妄緣。即如如佛。須彌山塞你咽喉。大海水浸你鼻孔。
　　上堂。歷劫來來無盡燈。不曾挑剔鎮長明。夜行摸壁人無數。試問如何恁麼生。
　　上堂。大丈夫漢。別有生涯。靈不在己。聖不慕他。二三四七。水月空花。
　　上堂。識心達本源。故號為沙門。喚什麼作心。喚什麼作識。喚什麼作本源。作麼生達。答不得。老僧你不是沙門。今日帝釋天與釋迦。在中庭相爭佛法甚閙。
　　聖節上堂。河清海晏皇基壯。雨順風調百姓安。三世如來同祝讚。龍樓曲奏萬年歡。
　　上堂。今日生來日死。千年田八百主。郎當屋舍沒人修。還會麼。火官頭上風車子。
　　上堂。離四句絕百非。老僧愛瞋不愛喜。箭過西天十萬里。向大唐國裡等候。
　　上堂。雪峯道。望州亭。與你相見了也。烏石嶺。與你相見了也。僧堂前。與你相見了也。有甚麼事。鵝湖無端驟步歸方丈。保福入僧堂。豈不是累他雪峯。好與二十棒。拈拄杖云。什麼處去也。
　　結夏小參。諸上座。一秋一冬一春。東西南北。撥草瞻風。踏破施主幾緉草鞋。一夏三箇月。赫日炎炎。全身放下。便是清凉國。以大圓覺。為我伽藍。身心安居。平等性智。黑牛臥死水。出身句。作麼生道。
　　上堂。猪肉案頭有悟底。菩提路上無歇人。便下座。
　　達磨忌。拈香云。古者道。達磨不來東土。又有道。攜隻履西歸。走作多少兄弟。今日為你見前一眾。燒香供養他。看他。香煙起處。戒香。定香。慧香。解脫香。歸依佛。歸依法。歸依僧。
　　中秋上堂。馬祖百丈。智藏南泉。翫月。各呈自己見解。於月有甚交涉。月輪有圓有缺。孤光透徹。謂之月光菩薩。照破山河大地昏暗。開一切眾生。心地昏暗。老僧出母胎時。正當今夜。拈却門前大安山。放你諸人。東去西去。
　　至日上堂。萬靈同轍。千聖共行底路子。撥開了也。陰去陽來。烏飛兔走。明眼衲僧。一場莽鹵。
　　除夜小參。業識茫茫。無本可據。逗到臘月三十日夜。一似落湯螃蠏。五更鐘動。曙色平分。交慶新年。六六依然三十六。塵沙劫來。流浪生死。如汲井輪。無有停息。
　　上堂。三衣覆體。四事供需。若也知慚知愧。是真釋子。莫道曩劫修來。非從今日。
　　上堂。心外無法。法外無心。南嶽磨甎作鏡。馬師坐禪成佛。日面佛月面佛。五帝三皇是何物。須彌山上走馬。大洋海底藏身。
　　為石直歲下火。似地擎山。不知山之孤峻。如石含玉。不知玉之無瑕。松直棘曲。直底為材用。曲底作柴燒。
　　上堂。六國未寧。雲擎雨色。六國已寧。日放山光。石牛攔古路。一馬生三寅。便下座。
　　上堂。僧問。汾陽和尚示眾。夫說法者。須具十智同真。若不具十智同真。邪正不辨。緇素不分。不可為人天眼目。如何是十智同真。師云。我不辭向你說。只恐你不信。問如何是一同一質。師云。山河大地。問如何是二同大事。師云。百草頭邊薦取。問如何是三總同參。師云。文殊普賢。泥猪疥狗。問如何是四同真智。師云。對面不相識。問如何是五同徧普。師云。西天此土。問如何是六同具足。師云。一聲徧在諸人耳。問如何是七同得失。師云。灰頭土面。問如何是八同生殺。師云你問我答。問如何是九同音吼。師云。丙丁童子念摩訶。問如何是十同得入。師云。金毛獅子。問與什麼人同得入。師云。善財拄杖子。問與誰同音吼。師豎起拂子。問作麼生同生殺。師云。你喫得棒也未。問何物同得失。師云。據虎頭收虎尾。問那箇同具足。師云。步步踏著。問何物同遍普。師云。上座因什麼。只得一半。問何人同真智。師云。金屑雖貴。落眼成翳。問孰能總同參。師云。破草鞋。問那箇同大事。師云。寒山拊掌。拾得呵呵。問何物同一質。師云。藕絲牽大象。
　　乃云。不用舉古。只論如今。諸人在這裏聽法。將什麼聽。將耳聽。耳有根如何聽。將眼聽。眼有根如何聽。將心聽。心有根如何聽。我法無相。你聽無形。臨濟大師道。若欲生死去住。脫著自由。即今識取聽法底人。無形無相。無根無本。無住處。
　　為滋上座下火。聽吾火把子。為汝說妙偈。滋蔓不可圖。縛住生與死。千劫萬劫中。箇箇皆如此。
　　上堂。百丈陞堂。黃檗出問。從上宗乘。如何指示。丈良久。檗云。不可教後人。斷絕去也。丈云。將謂汝是箇人。乃歸方丈。檗隨後入云。某甲特來。丈云。若爾。則他後不得辜負吾　師云。百丈坐得斷。不歸方丈去。黃檗有箇悟處。
　　上堂。僧出問。丹霞燒木佛。院主因甚眉鬚墮落。師云。正是我疑處。問和尚是善知識。為什麼。也有疑處。師云。盡大地人不疑。我則無疑。
　　問清淨行者。因甚不入涅槃。師云。從來與麼。
　　問破戒比丘。因甚不入地獄。師云。汝自應知。
　　問文殊出女子定不得。罔明為甚出得。師云。罔明却能彈指。
　　問百丈不落因果。為甚麼墮野狐身。不昧因果。為甚麼脫野狐身。師云。差之毫釐。失之千里。
　　問牛頭未見四祖時如何。師云。百鳥銜花。問見四祖後如何。師云。百鳥不銜花。
　　乃云。心清淨是佛。心光明是法。阿那箇不清淨光明。至於山河大地。日月星辰。悉皆清淨光明。是故佛法遍一切處。大唐國裏。打鐘魚鼓板。師僧隊隊入僧堂。新羅國裏。打鐘魚鼓板。師僧隊隊入僧堂。
　　上堂。多學何益。直須退步。孤明自照。省悟諸塵。纖毫不立。猶是過患。
　　上堂。天普葢地普擎。日月普照。達磨西來。跋涉流沙。後代兒孫。弄巧成拙。
　　新到相看。師問甚處來。僧云雪峯來。師云。鼈鼻蛇咬人。無藥可醫。是否。僧云。某甲親遭一口。師云。如何得命到這裡。僧擬開口。師便打。
　　上堂。各各有箇世界。大地載不起。虗空包不盡。山僧底拈來。拋向諸人面前。諸人底拈來。拋向山僧面前得麼。
　　上堂。仁者。不教你取一法。如微塵大。不教你捨一法。如微塵許。不教你便恁麼休去。下座。
　　上堂。諸上座。莫只管如韓盧逐塊。當念無常。凡世間有形相者。皆被無常吞却。無常又被無常吞却。若能省悟無常之無常。即是上座自己。
　　除夜小參。靈山拈花。迦葉微笑。少林面壁。二祖安心。老僧。從年頭到年尾。語默動靜。更無一箇釆著。任你人人本具。箇箇圓成。至於鐘聲鵲噪。可契真源。作麼生道將一句來。
　　上堂。雲門大師道。幻泡等無礙。一切處不是幻泡。一切處不見無礙。
　　師云。雲在嶺頭閒不徹。水流澗下太忙生。又拈拄杖云。總是幻泡。總不是幻泡。總是無礙。總不是無礙。
　　上堂。舉百丈普請鋤地次。忽見一僧。聞鼓鳴。舉起鋤頭大笑。便歸。丈云。俊哉。此是觀音入理之門。丈歸。乃喚其僧問。適來汝見什麼道理。便恁麼。僧云。某甲聞鼓聲。歸喫飯去來。丈乃笑而已　師云。此便是觀音入理之門。
　　師一日。見兄弟舉古舉今。問他。於你自己分上。有甚交涉。僧無語。師打一棒云。舉古舉今。是你。開口不得。是你。
　　端午上堂。龍牙云。學道先須有悟由。還如曾鬥快龍舟。雖然舊閣閒田地。一度贏來方始休。拈拄杖。擲下。便歸方丈。
　　上堂。僧問。如何是聞復翳根除。師云。一不成二不是。如何是塵消覺圓淨。師云。漏木杓破笊籬。
　　乃云。木女穿針山色秀。石人牽線海雲生。高茅座主赤雙脚直向毗盧頂上行。
　　上堂。目前無法。法法摐然。心外無機。機機相副。日面佛月面佛。五帝三皇是何物。星河秋一鴈。砧杵夜千家。
　　謝秉拂齋上堂。食輪轉法輪轉。老僧合掌頂戴。經云。其施汝者。不名福田。供養汝者。墮三惡道。
　　為聰副寺下火。汝一生。聰明利智。千計萬筭。到這裏。總用不著。便好死却身心。莫待火燄上添草。
　　上堂。壯士展臂。不借他力。善舞太阿。不傷其手。拈拄杖云。橫身當宇宙。一句定綱宗。
　　上堂。一法若有。毗盧墮在凡夫。永劫不復。萬法若無。普賢失其境界。沒處去。
　　施主上堂。處處壁立千仞。歷歷常光現前。教中道。初日分。中日分。後日分。皆以恆河沙等身。布施。
　　上堂。舉百丈陞堂。雲巖晟出問云。和尚每日。區區為阿誰。丈云。有一人要。晟云。因甚不教伊自作。丈云。他無家活　師云。要底人。在甚處。雖無家活。教伊自作始得。
　　上堂。無三界可出。是眾生也。無菩提可求。是諸佛也。諸佛眾生。非一非二。所以道。性相平等。菩提解脫。業障煩惱。
　　上堂。寒暑荒却心田草。智慧刀。無用底物。便下座。
　　上堂。夜來地動葭灰起。百草頭邊一寸春。抖擻精神急薦取。生老病死不饒人。
　　月旦上堂。雲門大師道。盡乾坤大地。無纖毫過患。猶是轉句。不見一色。始是半提。須知更有全提時節。
　　師拈拄杖云。拄杖子。在你諸人頭上。轉大法輪。三世諸佛。在你諸人脚下。轉大法輪。一切眾生。成等正覺。
　　延慶和尚下火。成住壞空。成者。四大假合。一箇己身。是也。住者。據曲木床底。是也。壞者。四大分離。己身無有。是也。空者。明暗色空。無絲毫隔礙。是也。舉火云。火性元空。成住壞空。不相棄離。一切如是。見徹根源。石上栽花。
　　上堂。拈槌豎拂。好肉剜瘡。舉今舉古。開眼尿床。設使別有生機。也是露布。總不與麼。無孔鐵鎚。
　　上堂。惡是罪業。善亦是罪業。罪業消除。青天白日。西河弄獅子。豐干騎猛虎。老玄沙卓牌。鄧師伯打瓦鼓。
　　結夏上堂。十五日已前。即不問。十五日已後。不暇問著。正當十五日。道將一句來。道得來。只是半句。護生禁足。西天令嚴。佛入涅槃。已二千二百二十載。無有不遵守者。以拄杖。劃一劃。便下座。
　　上堂。入凡入聖。入穢入淨。入真入俗。何以如此。蓮花生淤泥。
　　復頌云。蓮花生淤泥。標格天然別。出水未出時。餧魚并餧鼈。
　　為疑副寺下火。莊下監造僧眾米。滿頭滿面是埃塵。歸來跳入火中浴。超出毗盧清淨身。
　　上堂。僧問。有問趙州。如何是西來意。云庭前柏樹子。有問慶雲。云庭前無柏樹。一等是問西來意。為甚答不同。師云。不是闍梨問。老僧也不知。
　　乃云。大洋海底。不宿死屍。如來藏裏。不停一法。楖栗橫擔不顧人。直入千峯萬峯去。
　　為玉首座下火。玉將火試。若是和璞懸黎。垂棘結綠。千鍛萬練。其質愈潤。其色愈潔。猶雲門被睦州拶折隻脚。去死十分。擲下火把云。果然。
　　上堂。五千四十八卷。是黃葉止啼。若是箇漢。撥著便轉。
　　為總首座下火。平地上死人無數。透過荊棘林者是好手。今日不可總道堂中上座。有長處也。舉火云。[口*悉]唎[口*悉]唎。
　　謝秉拂齋上堂。食供養。一飽忘百飢。法供養。心花發現。照十方剎。可謂功不浪施。拈拄杖云。趁得老鼠。打破油甕。
　　為僧行普請下火。汝諸人。各各具一點妙明真性。劫火洞然。世界俱壞。此性不壞。看經坐禪。開單展鉢。行益普請。出生入死。動轉施為。全是此性。只為一念迷妄。背覺合塵。不知落處。吾為汝。點破了也。退後退後。火蛇來穿你髑髏。擲下火把。
　　上堂。舉臨濟禪師到龍光。光上堂。臨濟出問。不展鋒鋩。如何得勝。龍光據坐。臨濟云。大善知識。豈無方便。龍光瞪目。臨濟以手指云。這老漢。今日敗闕也　師云。今日眾裏。總道臨濟問。不展鋒鋩。如何得勝。龍光據坐。屈哉作家相見。豈在形言。三千里外知得他。也是鈍漢。
　　示眾。堂中諸兄弟。到方丈上。請告香普說。仰見作成叢林盛心。但此事不在語言。秘魔一生只是擎杈。俱胝一生只是豎指。打地和尚。一生只是打地。分開太華。裂破黃河。尚接不得一箇半箇。我若說得。天花亂墜。更用不著。你一眾。箇箇是大丈夫漢。十二時中。無絲毫滲漏。紅塵堆裏。波波挈挈。青山影中。飄飄颻颻。便是屠兒放下屠刀。立地成佛底時節。只不得與麼會。若與麼會。落在知解之數。被知解束縛。胡亂轉動。一步不得。明被明礙。暗被暗礙。色被色礙。空被空礙。語言被語言礙。所以沈墜生死苦海中。無出頭分。古人脚跟下穩實。自然八面玲瓏。拈條死蛇。便解活弄。豈不見。僧問馬祖。如何是祖師西來意。馬祖喚近前來。僧近前來。祖便打云。六耳不同謀。
　　黃龍南和尚云。古人尚道。六耳不同謀。何況三百五百。浩浩地商量。禍事禍事。知解底。如何摶量。摶量到彌勒下生。無你討頭處。除非知解忘。伎倆盡。猶明鏡中看萬象。纖毫無隱。一切處既無隔礙。指鹿為馬。將南作北。放去收來。著著自由。方可以出來垂手。不瞎學者之眼。松源師翁。臨終垂語。久參。正路行者有。只不能用黑荳法。難以荷負正宗。臨濟佛法。到此平沈。痛哉痛哉師翁之言。切有深旨。討正路行者。如星中揀月。况用黑荳法者耶。兄弟。你若是箇一刀兩段底漢。黑荳法。有甚難用。智門和尚道。黑荳好合醬。只這便是。
　　年來叢林荒凉。看不上眼。蓋緣據曲木床。盡是知解之徒。道這一箇公案。是為人處。那箇公案。不是為人處。喜人單提獨弄。謂之向上巴鼻。怕人說心說性。謂之佛法道理。
　　又有一等。專造新奇語句。謂之出格。引誘新入眾者。若如此。吾宗豈到今日。看他德山臨濟。趙睦二州。雲門諸老。是何標格。有頭面。到你見麼。有你湊泊處麼。千古之下。炳焉如懸諸日月。
　　六祖示眾云。吾有一物。無頭無尾。無名無字。無背無面。諸人還識麼。時有荷澤神會。出云。是諸佛之本源。乃神會之佛性。六祖打一棒云。這饒舌沙彌。我喚作一物。尚不中。豈况本源佛性。此子向後。設有把茅蓋頭。也只成箇知解宗徒。
　　法眼云。古人授記。終不錯。如今立知解為宗。即荷澤是也。
　　參禪不具這般眼腦。空住黃面老子屋。喫黃面老子飯。反不如三家村裏。種田公子。兄弟就己退步。向脚跟下。默默提撕。具得這般眼腦。生老病死苦。總被你照破。只是能仁。未放過在。我此門中。如大海水。愈入愈深。直須到底。始得。且如何得到底去。但辨肯心。必不相賺。珍重。
　　謝秉拂齋上堂。以食供養諸人者。是好心。以法供養諸人者。是好心。三文錢。娶箇黑老婆。頭不梳。面不洗。知他是凡是聖。喝一喝。
　　上堂。有一句。舉似諸人。各各斂念聽取。這一句。即是父母未生前底句。古人不喚作一句。喚作一句。成死句。所以不參死句。只參活句。路逢死蛇休打殺。無底籃子盛將歸。
　　上堂。小屎坑大屎坑。浸不殺底出來。我有一句。向你道。如何是佛。乾屎橛。
　　結夏上堂。老僧與諸人。諸佛及眾生。情與無情。皆是布袋裏物。教誰結却布袋口。
　　上堂。舉百丈因奯上座來參。喫茶了。丈云。有事。相借問得麼。奯云。幸自非言。何須劄窒。丈云。與麼則許借問也。奯云。更請一甌茶。丈云。收得安南。又憂塞北。奯撥開胷云。與麼與麼。丈云。要且難搆。要且難搆。奯云。知即得。知即得　師云。一等相見。就中要妙。奯上座撥開胸云。與麼與麼。百丈道。要且難搆。要且難搆。老僧只擡得他。搦不得他。
　　上堂。諸法從本來。常自寂滅相。春草青青。夏木森森。秋風浙浙。冬冰片片。拈拄杖云。你諸人。從朝至暮。走上走下。

　　明州阿育王山廣利禪寺語錄

　　至元二十年。三月念六日。
　　都總攝。自燕京。遣僧使。持劄至。溫州鴈蕩山放牧寮。請師。住持明州阿育王山廣利禪寺。前住持東湖霞嶼道貫。製江湖請疏云。
　　鄮嶺東震之鷲峯。鷲峯西天之鄮嶺。真身塔涌即佛現前。彈壓山川。貴得人物相稱。
　　能仁東堂。橫川禪師。宗旨續臨濟楊岐應菴之脈。說法無雕琢藻繪。入時之辭。真摧邪魔山之。金剛王寶杵也。燕京鴈蕩。相距數千里之遙。
　　總攝除檄。專僧敦請。尊其道也如此。雖則閒居宜老。應物非時。當念祖道靡委淪胥。來作中流砥柱。
　　師。於八月初二日入寺。
　　佛殿。燒香云。三十二相天人仰。八十種好鬼神驚。
　　陞座。拈香云。此一瓣香。祝延今上皇帝。聖躬。萬歲萬歲。萬萬歲　次拈香云。奉為皇太子。壽筭千秋。闔朝官屬。增崇祿位。
　　次拈香云。奉為國師大師。總攝大師。增崇法筭。
　　就座。僧出眾來。擬問。師以手約退。上座且住。聽老僧處分。
　　乃云。十方世界。佛法顯然。其中有昧根塵之故。所以達磨大師道。吾本來茲土。說法救迷情。一花開五葉。結果自然成。茲者稱提便合頓悟。眼見色。不被色礙。耳聞聲。不被聲礙。至於諸根。俱無所礙。皇風成一片。慧日鎮長明。
　　上堂。諸上座。達自心了自心。居淨土無喜。住惡世無嫌。且作麼生達。作麼生了。有底道。大盡三十日。小盡二十九。恁麼則種種法生。有生即有滅。生滅不停。爭得了達。直須子細。
　　上堂。說甚麼諸佛出世不出世。祖師西來不西來。單提是大過患。演說是大過患。總不與麼。是大過患。
　　上堂。目視雲霄。壁立萬仞。灰頭土面。拖泥帶水。野犴鳴獅子吼。獅子吼野豻鳴。三十年後。有人悟去。
　　結夏小參。一堂龍象。古來無。道貌冰霜照四圍。選佛場開無可選。心空及第亦無歸。老僧不用敲床豎拂。亦不用東語西話。西家杓柄短。東家杓柄長。亦不要大家論量。今日喫甚菜。二年同一春。接手句。作麼生道。
　　至元二十一年。四月十二日。恭奉聖旨。俾住持本寺。領眾焚香。望闕謝恩罷。
　　陞座。乃云。黃河三千年一度清。聖人五百世一度出。皇皇上帝。統御金輪。東盡嵎夷。西及昧谷。南放交趾。北屬幽都。六軍萬姓。悉稟威靈。亦猶釋迦如來。舍利寶光。照四天下。
　　慶元府路。古鄮山中。兩蒙聖旨。恩寵尤多。化瓦礫場。為夜摩兜率之宮。致貧道入於休歇解脫之域。皇風永扇。寶曆彌新。鶴禁迎祥。鴛行詠德。卓拄杖云。虗空可量風可繫。無能盡說佛功德。
　　結夏小參。立三期限。逼蛇化龍。蠟人為驗。西天使得。護生殺生。事涉兩頭。兩錯商量。空簁氣力。鋤一片畬。種一籮粟。辛勤不少。日中一飡。夜後一寢。未出常情。育王寺裡僧。箇箇得人憎。你有拄杖子。我與你拄杖子。你無拄杖子。我奪却你拄杖子。
　　上堂。凡夫與聖人有異。其性無異。天熱凡夫道熱。聖人不可道不熱。天寒凡夫道寒。聖人不可道不寒。匝地普天如此。只要見性。見性成佛。佛即凡夫。凡夫即佛。
　　上堂。僧問。清淨本然。云何忽生山河大地。師云。你因甚有此一問。
　　乃云。擊開大解脫門。識取無面目底。全放全收。全殺全活。十方世界一團鐵。虗空背上白毛生。
　　示眾。我宗無一法與人。達磨西來。作證而已。箇箇本自具足。無量劫來到今日。折旋俯仰。應機接物。屙屎送尿。出生入死。不欠一絲毫。不剩一絲毫。可大師只禮三拜。依位而立。紹續祖位。如今人道。是有禪有道。攜囊挈鉢。東西南北馳求。情生智隔。想變體殊。更撞著一等邪師。指東劃西。愈增顛倒。但馳求之心歇去。本來境界。自然發現。如何得歇。要歇不能得歇。十二時中。行住坐臥。都是你歇處。演若達多失却頭。求心歇處即無事。佛是無事人。昔年老僧。初行脚時。亦信有禪。晝三夜三。提箇無字。橫看豎看。看不透。胸中開開地。如熱鐵團。無理會處。及到先師會下。一日入室。舉南山筀笋。東海烏賊。擬開口。便被打。當下廓然。一箇無字百雜碎。諸佛何有。自己何有。萬法何有。即是本來境界。無事安樂田地。
　　郁山主。因有遊山僧。到其所住之處。問他。禪如何參。僧向道。你但看百尺竿頭。如何進步。郁山主信得及。只管提起看。騎驢過橋。忽遭顛。起來便道。我有明珠一顆。久被塵勞羈鎖。如今塵盡光生。照見山河萬朵。
　　是他胸中流出。蓋天蓋地。非從人得。
　　後來楊岐問白雲。你本師有悟道頌。舉看。本師即是郁山主。白雲舉了。楊岐一笑。白雲問有什。麼不得處。和尚發一笑。楊岐道。你見打驅儺麼。他要人笑。你怕人笑。白雲於是有省。楊岐一笑。即不論。白雲省去。得箇什麼道理。
　　兄弟脚跟下。踏著實地。佛法玄妙淨盡。信手拈來。信手便用。鑊湯爐炭。刀山劒樹。轉大法輪。一切眾生。成等正覺。若絲毫見地不脫。面前都是礙膺之物。
　　豈不見真點胸自謂百了千當。勘辨諸方。善侍者尀耐。他拈一塊石。安地上問。此是什麼義。真點胷云。無雲生嶺上。有月落波心。善侍者叱云。這般見解。敢說勘辨諸方。且道。善侍者具什麼眼目。真點胸。却問慈明。慈明向他道。你問我。真點胸叉手云。是什麼義。慈明云。無雲生嶺上。有月落波心。真點胷。方始瞥地。誵訛在甚處。這些子透不過。對面何啻千里萬里。善侍者乃云。這回勘辨得諸方。三頭兩面。真點胷云。却勘辨不得諸方。便有逆水之波。信之。此事不在語言。無絲毫授受。無你摶量處。無你湊泊處。直須發勇猛志。將平日所保重底。盡底掀翻。自然著著。有出身之路。
　　上堂。說底也多。參底也多。只是無悟底。若要悟。須待須彌粉碎。
　　時有僧問。幾時粉碎。師云。悟時粉碎。
　　上堂。本無纖塵法。礙你眼睛。何得自昧。東西不辨。南北不分。千聖不傳底事。只在你面前。不可蹉過。
　　上堂。先佛有頂[寧*頁]一機。祖師有末後一句。總向諸人面前拈出。破知解窠窟。截生死根株。正體獨露。妙用全真。一塵中現寶王剎。毛端上轉大法輪。
　　謝秉拂齋上堂。咬破鐵酸饀。百味具足。拶透父母未生前底句。一法無留。與我拈佛殿來。
　　上堂。龍門無宿客。不是點額人。孤峯無宿客。不是守株人。紅日繞須彌。清風遍寰宇。
　　上堂。形影一生。苦樂隨至。形影一滅。苦樂何有。當觀生滅。是諸佛之本源。是眾生之幻化。拈拄杖云。明暗色空。皆是幻化。
　　恩鑒義請上堂。崇安院比丘尼慧恩。到阿育王山。一覩如來真身舍利寶光。頓悟無上妙道。思念故秘閣奉議元吾府君王公。癸亥命。十月二十五日。子時生享年七十四歲。丙子年。九月二十九日。辰時。卒于正寢。深恐遊魂凝滯。請老僧。陞堂開示。達者先知。賢明早悟。不待花開葉落。即今納須彌於芥子。擲大千於方外。鶴有九臯難翥翼。馬無千里謾追風。
　　上堂。如何轉得山河國土。歸自己去。如何轉得自己。成山河國土去。昨夜山前。虎咬大蟲。
　　上堂。汝諸人。曾得箇入頭處也未。睦州道。若未得箇入頭。須得箇入頭。若得箇入頭。不得辜負老僧。乃云。鷂子過新羅。
　　上堂。驢前馬後。不何著脚。諸佛地上。不可著脚。老僧今日。有大過患。
　　上堂。一塵飛而翳天。一芥墮而覆地。一花開而見佛。一葉落而知秋。雪峯輥三箇木毬。德山卓牌於閙市。上堂。搆不得底。死在搆不得下。搆得底。死在搆得下。臨濟喫黃檗六十棒。向大愚肋下。築三拳。總是依草附木。
　　上堂。一千里路。二千里路。橫擔拄杖。長連床上。三條椽下。高掛鉢囊。似刺蝟子。有甚用處。驀拈拄杖云。西風吹渭水。落葉滿長安。
　　上堂。天得一以清。地得一以寧。金剛神合掌。歸依佛法僧。
　　除夜小參。芻狗吠時天地合。木雞啼後祖燈輝。一年光景今宵盡。萬里更無人未歸。
　　謝秉拂齋上堂。食輪法輪俱轉。四百箇衲僧。鼻孔遼天。拈拄杖云。陳如尊者為首。參新僧堂去。
　　上堂。鼓聲咬破七條。只著偏衫去也。老鼠滿地走。拖取猫兒來。
　　張朝奉設齋請上堂。盡十方世界。是釋迦佛舍利寶光。盡十方世界。是阿育王檀越。我朝奉張公。具大智。具大見。未舉先知。未言先領。故入山來。以香花燈燭。茶果珍羞。供養佛。供養法。供養僧。目前底是僧。何者是法。五千四十八卷。何者是佛。清淨無為。此一段奇特大事。不可思議。所獲利益。亦非小小。福如滄溟之水。壽若太華之山。子孫顯揚。寶藏充滿。卓拄杖云。但願春風齊著力。年年吹入我門來。
　　復說偈。施供養者。受供養者。俱無住著。獲波羅蜜。
　　上堂。目前無法。意在目前。不是目前法。非耳目之所到。青蘿夤緣。直上寒松之頂。白雲淡泞。出沒太虗之中。
　　昌國廣福和尚至。上堂。大洋海底火發。鯉魚跳出龍門。南山起雲。北上下雨。
　　為熙菴主下火。穿破衲。凍日熙熙。了殘經。白月團團。生老病死。了無干涉。更明婆子燒菴話。始是親曾見育王。
　　上堂。當處解脫。得大安穩。展鉢喫飯。開單打眠。孤峯頂上。十字街頭。十字街頭。孤峯頂上。卓拄杖云。寒山拾得。
　　天童止泓和尚至。上堂。天童和尚垂訪。陞堂陳謝。因舉一則古話。非惟供養和尚。且要諸兄弟。知得從上尊宿相見。無絲毫相見底道理。韶國師云。心外無法。滿目青山。
　　上堂。抖擻眼中塵。共照無私鏡。胡來胡現。漢來漢現。胡漢不來時如何。湛湛也。
　　為禮上座下火。大眾。火把子。空却世界去也。昨日燒化淳維那。今日燒化禮上座。
　　解夏小參。一夏九十日。不依倚一物。解開布袋口。得見本來人。本來人只是舊時人。三文錢。娶箇黑老婆。頭不梳面不洗。千年桃核破。覓甚舊時仁。江南兩浙春寒秋熱。喝一喝云。耶舍塔中敲鐵磬。天台鴈蕩絕人行。
　　上堂。當下超凡入聖。不被眾魔惑亂。喚作大事已辨。假使鐵輪頂上旋。定慧圓明終不失。卓拄杖。下座。
　　上堂。妙明心印。印佛。則一手指天。一手指地。印法。則狗銜赦書。諸侯避道。印僧。則箇箇鉢盂口向天。還有自印者麼。自印。則行住坐臥。一一明了。靈山會上。傳此心印。少室峯前。傳此心印。
　　永藏主赴定水請。上堂。如來藏中。不留一法。將甚麼流通。拈却破沙盆。活却衲僧眼。拈拄杖云。黃河三千年一度清。
　　上堂。閙市裏天子。百草頭上祖師。總為你諸人舉了也。若也不會。不可向蝦蟆窟裡。作活計。拈拄杖。畫一畫云。一句該通。五千餘首。蘇盧娑訶。
　　上堂。問一句來。答一句去。佛法不是這箇道理。五臺山上雲蒸飯。佛殿堦前狗尿天。剎竿頭上煎[飢-几+追]子。三箇猢猻夜簸錢。
　　除夜小參。年窮歲盡時。家家燒紙錢。滴滴落地。千神俱醉。不可作佛法商量。不可作世諦流布。若作世諦流布。瞎却眼睛。若作佛法商量。爛却舌頭。即心即佛非心非佛。不是心。不是佛。不是物。東海鯉魚打[跳-兆+孛]跳。新羅國裏無寸土。
　　達磨祖師忌。拈香云。亦不覩惡而生嫌。亦不觀善而勤措。亦不捨智而近愚。亦不拋迷而就悟。達大道兮過量。通佛心兮出度。不與凡聖同躔。超然名之曰祖師。舉了。以香扣爐三下。復問眾云。會麼。淨智妙圓。體自空寂。
　　上堂。無一法從內出。無一法從外入。不斷生死。而絕生死。不求涅槃而至涅槃。
　　授典座下火。古今無傳授底法。將五味。換却眾人舌頭。是你自家。本有底法。舉火把云。燒却十方世界去也。
　　開爐上堂。僧出云。丙丁童子來求火。師云。歸去生柴帶葉燒。
　　乃云。古鏡闊一丈。火爐闊一丈。火燄。為三世諸佛說法。三世諸佛立地聽。你諸人。長連床上坐地聽。
　　上堂。大智非明。真空絕跡。曲木床上老和尚。有甚共語處。
　　上堂。參禪學道。古德喚作妄。上心不息。古廟香爐去。一條白練去。一念萬年去。燈籠露柱。笑殺你去。
　　上堂。臨濟云。佛者。心清淨是。法者。心光明是。道者。處處無礙淨光是。師云。急水上打毬子。
　　上堂。闍黎眼皮。蓋須彌山。老僧拄杖。穿過乾坤。如來說。一合相。即非一合相。
　　上堂。大無外。小無內。一即三。三即一。驀拈拄杖云。路逢道伴交肩過。一生參學事畢。
　　上堂。萬法從甚處起。雲門道糞堆頭。萬法從甚處滅。育王道。糞堆頭。復頌云。糞堆頭上。無人覰著。萬法紛紜。自起自滅。
　　為受藏主下火。你為生苦。你為老苦。你為病苦。你為死苦。此四種苦。無有脫。時破屋不堪住。從教野火燒。
　　施主寄庫上堂。堅牢庫藏。各各有珍寶。且非金與銀。今日婆婆須認取。將來免得問他人。
　　上堂。世界因地水火風建立。然地水火風之性。各不相知。自相攝入。及至分散。世界何有。空劫已前事則不論。拄杖子吞却拄杖子。如何。
　　上堂。百千法門。同歸方寸。河沙妙德。總在心源。大眾喫粥了也未。喫粥了也。洗鉢盂去。無悟底法。無迷底法。亦無不迷不悟底法。各自究取。珍重。
　　上堂。不歷僧祗劫。超出法王前。還有這般底麼。燈籠與露柱相交。是第二機。
　　為先副寺下火。機先一著搆不著。將筭子筒踢倒著。五蘊山頭。火光爍爍。
　　為行者下火。放出自己三昧火光。照破歷劫生死昏衢。菩提本無樹。明鏡亦非臺。
　　除夜小參。今夜是年窮歲盡時節。大家聚集。小時相暖熱。俗諺謂之守歲。初非老僧。要施設佛法。況佛法無可得施設。投子云。諸人變現千般。總是自擔帶將來。僧問他。如何是佛法。答云佛法。又問。如何是法中法。答云法中法。良久云。來年更有新條在。惱亂春風卒未休。
　　上堂。古人道。一切境界。本自空寂。山嶽崢嶸。江河流注。萬象森然。如何得空寂去。為物所礙者不少。為空所礙者。亦不少。空與物。無二無一。要你自了。了無所了。是名真了。
　　為謙上座下火。墮一切疑網。被有無等縛。是謙上座破一切疑網。出有無縛等。是謙上座。譬如火光。明滅無有二性。
　　上堂。春夏秋冬。是物不遷義。生死去來。是諸人不遷義。黃河因甚向北流。
　　為純維那下火。一顛便扶不起。平生所做。純熟底工夫。打失無留。十尊古佛。即今在火燄上。與你說法。好生聽取。
　　為智掌財下火。髑髏打破。智慧泯絕三十六莖筭子。撒在火裏。燒作堆灰去也。
　　為行者下火。不著佛求。不著法求。不著僧求。十方薄伽梵。一路涅槃門。顧左右云。夜來何處火。燒出古人墳。
　　佛涅槃上堂。日暖風和二月春。桃紅李白遍山林。涅槃路上絕來往。一箇無為清淨身。
　　東臯友山和尚至。上堂。發古佛心。行菩薩行。建梵剎於十字街頭。南來者。休去歇去。北來者。休去歇去。三十年後。破草鞋向甚處著。
　　為默維那下火。打破生死關。見徹動靜語默本源。即是桶篐爆底時節。雖然。學道如鑽火。逢煙未肯休。直待金星現。燒脚又燒頭。
　　元正上堂。一塵入正受。諸塵三昧起。元正啟祚。萬物咸新。東海鯉魚打一棒。雨似盆傾。
　　為聖僧侍者下火。汝名仁洽。仁德無形。沾洽萬有。汝還知麼。丹霞為甚騎聖僧。汝道得麼。石火電光休擬議。坐斷毗盧法報化。
　　上堂。通身是飯。通身是水。浸殺底。有甚數。飽殺底。有甚數。拈拄杖云。歸堂去。
　　上堂。僧問。不作佛見。不作眾生見。還得否。師云。二鐵圍山萬仞高。
　　乃云。直下無一絲毫頭。遍界全彰奇特事。山花開似錦。澗水湛如藍。傅大士騎牛。入你眼睛鼻孔裏去。
　　結夏小參。安居法門說了也。只要奉行。舉足下足。自然不傷物命。護生須是殺。殺盡始安居。這箇法門。亦不可不奉行。鐵船浮水上。久已傳諸方。今日青海頭。木船浮水面。
　　為行者下火。你不知生處死處。是心未了。鬚髮不曾得除。是身未了。我一把火。都與你了却。祖師道。了得身心本性空。斯人與佛何殊別。
　　元宵清凉西堂至。請新知事。上堂。然燈佛。與清凉山萬菩薩。共說無生法忍。育王寺。新請職事。箇箇是了事底人。舉手云。蘇嚕蘇嚕。
　　上堂。薪火相交。識性不停。上至諸佛。下至眾生。拈拄杖云。扶過斷橋水。伴歸明月村。
　　解夏小參。世尊慈悲故。出現於世。立長期短期。今夏是短期。九十日。已過八十九日。尚有一日在。你諸人。有所證無所證。不可辜負世尊。不可辜負自己。自己非泡幻者是。亦非昭昭靈靈者是。南天台北五臺。走得遍。還自知。
　　開爐上堂。三世如來說妙義。炎炎火燄雪火飛。面前總是聽法底。識取當頭底。是誰。
　　冬夜小參。國無定亂之劒。四海晏清。諸人脚跟下蕩蕩地。更無一塊泥[土*孛]。礙著你。歸堂去。明日起來。慶賀新陽。二十四氣。七十二候。分布四時八節。雲門扇子。[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。
　　佛誕日上堂。哇地一聲諸境現。周行七步更多能。老僧不是多饒舌。要與諸人絕謂情。
　　歲旦上堂。元正啟祚。萬物咸新。是第二句。還我第一句來。
　　天童月坡和尚遺書至。上堂。從上來。死衲子心。能有幾人。活衲子眼。能有幾人。昨夜玲瓏巖。吞却太白峯。月坡和尚遷化去也。
　　上堂。百千三昧門。百千神通門。百千妙用門。你總入不得。你為三昧礙。神通礙。妙用礙。直饒不礙。也入不得。
　　月舟西堂至上堂。千丈巖前。看瀑布。即是西來祖意。鄮嶺山中。把手言語。即是西來祖意。拈拄杖云。庭前柏樹子。一夜風吹落。
　　冬至小參。群陰欲去。未去之際。一陽欲來。未來之時。樓上鐘鳴。堂前鼓響。凡聖交參。一期事畢。開口不在舌頭上。不在舌頭上。在甚麼上。瞎却天下人眼。現前一眾。滴水冰生。
　　上堂。百草頭上泄天機。閙市頭邊露真智。釋迦老子無藏身處。即且置。你諸人。衲衣下一句。作麼生道。
　　歸新僧堂上堂。古人道。居此堂者。有利有害。老僧道。居此堂者。無利無害。將頭不猛。累及三軍。陳如尊者。一坐坐斷四百箇衲僧。上無攀仰。下絕己躬。常光現前。壁立萬仞。拈拄杖云。有利無利。不離行市。今年桃李貴。一顆直千金。
　　上堂。無邊身菩薩。不見如來頂相。才說無邊。便有限量。爭見如來頂相。如來頂相。只在諸人面前。巍巍堂堂。離一切見。
　　解夏上堂。長期百二十日。短期九十日。無繩自縛底。有甚數。十字縱橫底。有甚數。
　　上堂。諸佛不著便。諸祖不著便。今日老僧不著便。你諸人上來。也不著便。
　　顯掌財下火。要與你。顯露本有靈光。你三度為掌財來。情塵濃厚。紅爐燄上雪花飛。
　　上堂。真人面前。一點伎倆用不得。九烏射盡。一翳猶存。一箭墮地。天下不黑。
　　上堂。諸上座。體取佛意。無事安樂底。便是。一得永得。不同善財暫時斂念。樓閣門開。
　　上堂。性非垢淨。湛然圓滿。諸佛菩提。眾生煩惱。驀拈拄杖。擊香臺云。針眼魚。吞却嘉州大像。
　　上堂。明暗色空。不曾礙人。一念周沙界。日用萬般通。湛然常寂寂。常轉自家風。
　　園頭下火。園中種作不違時。是汝為頭都得知。莫謂荼毗沒分付。老僧不見一莖眉。
　　上堂。明上座悟去。六祖與他。道什麼。不思善不思惡。正當恁麼時。那箇是明上座本來面目。若因此。老僧今日亦恁麼舉。諸人何不悟去。
　　明上座禮拜。問曰。上來密語密意外。還更別有意否。祖曰。我與汝說者。即非密也。汝若返照自己面目。密却在汝邊。頭上著枷。脚下著鎖。
　　上堂。舉百丈因一僧哭。上法堂來。丈云。作麼。僧云。父母俱喪。請師擇日。丈云。明日來。一時埋却。
　　師云。百丈只能埋却。不能擇日。
　　上堂。諸上座。本無恁事。你自起疑。此疑從甚處起。識得起處。當下廓然。三世諸佛是你。六代祖師是你。你是阿誰。
　　上堂。魯祖三昧最省力。纔見僧來。便面壁。育王三昧又省力。纔見僧來。便合掌。南山北山。如牛拽磨。脚瘦草鞋寬。地肥茄子大。
　　上堂。拈拄杖云。是風動。是旛動。不是風動。不是旛動。二僧與祖師。從你諸人脚跟下。過去了也。
　　覺菴和尚遺書至。上堂。四大合成。一箇幻身。以幻身出學者之幻。四大分離。幻身何有。正當與麼時。還有與覺菴和尚。相見者麼。
　　解夏小參。雲門道。你諸人。忽然今夜悟去。早起將刀截却我頭。我說了也。他是壓良為賤。現前一眾。箇箇是大丈夫漢。自然超越。不用老僧。纖毫氣力。解夏之後。或往諸方去。誰勘辨得你。鉢盂草屨。拄杖針筒。隨身道具。不可不將帶。
　　解夏上堂。三期罷了不施功。萬里秋天西北風。無孔鐵鎚成隊走。苦哉滅却少林宗。
　　佛忌上堂。教中道。一切無涅槃。無有涅槃佛。無有佛涅槃。遠離覺所覺。今朝是二月十五。鳥啼花笑。水綠山青。
　　歲旦上堂。舊年說話。新年說話。一法從萬法生。萬法無一法。實月影有若干。真月無若干。諸源水有若干。水性無若干。森羅萬象有若干。虗空無若干。
　　結夏小參。護生須是殺。恁麼那。殺盡始安居。老僧有分。會得箇中意。箇中意會不得。鐵船水上浮。有時乘好月。特地過滄洲。文殊普賢。起佛見法見。貶向二鐵圍山。東山五祖道。今後更敢也無。又道一度被蛇傷。怕見斷貫索。以拄杖。劃一劃云。你諸人。總在鐵圍山裏。
　　上堂金陵報慈遂禪師。問僧。從什麼處來。僧云。撫州曹山來。師云。幾程到此。僧云。七程。問云。行却許多山林溪澗。何者是你自己。僧云。總是。師云。眾生顛倒。認物為己。僧云。如何是學人自己。答云。總是。
　　師云。一等道箇總是。有認物為己。有不認物為己。
　　退院上堂。各各未出母胎。夙緣已是無差。老僧來住此山。首尾六年。仰荷諸耆舊作成。四海五湖兄弟。同聚。擊碎今時窠窟。喚回二三百年前舊話。俾知有。臨濟一宗。未曾斷絕。況瓦礫堆中。復成梵宇。此日辭退。深慰卑懷。大眾珍重。

　　橫川和尚語錄上
　　橫川和尚語錄下
　　室中舉古三十四則

　　舉。毗婆尸佛云。身從無相中受生。猶如幻出諸形象。幻人心識本來無。罪福皆空無所住。
　　師拈拄杖云。拄杖子。亦從無相中受生。
　　舉。尸棄佛云。起諸善法本是幻。造諸惡業亦是幻。身如聚沫心如風。幻出無根無實性。
　　師云。此幻。即是實性。善惡。皆從實性中出。
　　舉。毗舍浮佛云。假借四大以為身。心本無生因境有。前境若無心亦無。罪福如幻起亦滅。
　　師云。四大分離。何者是身。境與心。有甚交涉。
　　舉拘留孫佛云。見身無實是佛身。了心如幻是佛幻。了得身心本性空。斯人與佛何殊別。
　　師云。佛身。無實亦無虗。佛幻非幻。
　　舉拘那含牟尼佛云。佛不見身知是佛。若實有知別無佛。智者能知罪性空。坦然不怖於生死。
　　師云。罪性本空。生死循環。
　　舉迦葉佛云。一切眾生性清淨。從本無生無可滅。即此身心是幻生。幻化之中無罪福。
　　師云。破戒比丘。不入地獄。
　　舉釋迦牟尼佛云。法本法無法。無法法亦法。今付無法時。法法何曾法。
　　師云。稽首禮無上尊。
　　舉須菩提說法。帝釋雨華。尊者問曰。此華從天得耶。帝曰。弗也。從地得耶。帝曰。弗也。從人得耶。帝曰。弗也。從何得耶。帝釋舉手。尊者曰。如是如是。
　　師云。總去帝釋舉手處會。未舉手時。作麼生會。
　　舉。教中道。居一切時。不起妄念。於諸妄心。亦不息滅。住妄想境。不加了知。於無了知。不辨真實。
　　師云。天是天。地是地。日月星辰。草木叢林。有什麼過。
　　舉楞嚴經云。眾生顛倒。迷己逐物。若能轉物。即同如來。
　　師云。是你。早晨喫粥了。洗鉢盂去。乃拈拄杖云。趙州古佛。
　　舉。教中道。凡夫實謂之有。二乘析謂之無。圓覺謂之幻有。菩薩當體即空。
　　師云。眾色歸皁。皁歸何處。虗空無月夜。獨自坐凄然。
　　舉。教中道。惟一堅密身。一切塵中現。
　　師云。是你。從朝至暮。走上走下。拈拄杖云。臭皮袋。
　　舉。古德道。柏樹子成佛。虗空落地。
　　師云。磕碎你諸人髑髏。
　　舉雲門云。你諸人。擔鉢囊行脚。不知有佛法。佛殿上鴟吻。却知有佛法。
　　師云。常州草蟲。宣州花木瓜。
　　舉。疎山問僧。什麼處來。僧云。嶺中來。山云。曾到雪峯麼。僧云曾到。山云。我到時。是事不足。如今作麼生。僧云。如今足也。山云。粥足飯足。僧無語。
　　雲門云。粥足飯足。
　　師云。雲門是代這僧語。是出這僧語。
　　時有僧。擬開口。師便打。
　　舉。夾山云。百草頭上。薦取老僧。閙市裡。識取天子。
　　師云。拄杖頭邊。見取古佛。
　　舉雲。門云。頭上霹靂。即不問你。脚下龍過。道將一句來。自代云。朝起雲。夜降雨。
　　師召眾云。老僧與他重舉。你頭上雨淋淋。脚下水漫漫。
　　舉。僧問大隋。如何是學人自己。隋云。是我自己。僧云為什麼。却是和尚自己。隋云。是汝自己。
　　師云。張公喫酒李公醉。李公喫酒張公醉。
　　舉。雲門大師道。天帝釋。與釋迦老子。在中庭裏。相爭佛法甚閙。
　　師拈拄杖云。拄杖子。穿過你諸人眼睛鼻孔。山河大地疼痛。
　　舉雲門云。真空不壞有。真空不異色。
　　師云。青青翠竹。盡是真如。鬱鬱黃花。無非般若。
　　舉。一切聲是佛聲。一切色是佛色。
　　師云眾生。無染。
　　舉。馬祖上堂。僧出問。作麼生。祖云。自從胡亂後。三十年。不曾少鹽醬。
　　師云。是恁麼。
　　舉。夾山云。百草頭上。薦取老僧。閙市裏。識取天子。
　　師云。十方薄伽梵。一路涅槃門。
　　舉。僧問雲門。如何是佛。雲門云。乾屎橛。
　　師云。是什麼語話。
　　大慧云。超出法報化。
　　也是抑而為之。拈拄杖云。三千里外。逢人不得錯舉。
　　舉僧問雪峯。乞師指示。峯云。是什麼。其僧便於言下有省。
　　雲門云。雪峯向伊道什麼。
　　師云。諸人合向雲門言下。悟去　　　舉古(終)。
　　師有時云。鐘聲喚你。喫粥喫飯去。鼓聲喚你。喫粥喫飯去。
　　一日云。山門頭點燈。佛殿後燒香。新婦騎驢阿家牽。
　　師有時云。從苗辨地。因語識人。昨日有人。從南嶽來。却往天台去。
　　師一日云。一念不生。是文殊境界。一念生時。是普賢境界。五九四十五。還我第一句來。
　　師有時云。兀兀無趣向。又云。蟻子不食鐵。
　　師一日云。闍梨無問。老僧無答。闍梨有問。老僧有答。風不來樹不動。無事珍重。
　　師一日。拈拄杖。劃一劃云。不落第二。伏惟尚饗。
　　師一日云。昨朝栽茄子。今日種冬瓜。放汝三十棒。自領出去。
　　師有時云。向鬼窟裏作活計。有甚數。不向鬼窟裏作活計。有甚數。自代云。長安城裏。

　　拈古四十八則

　　舉。世尊臨入涅槃。文殊請再轉法輪。世尊咄云。文殊。吾四十九年住世。未曾說一字。汝請再轉法輪。是吾曾轉法輪耶。
　　師云山僧若作文殊。只云。再轉法輪已竟。
　　舉臨濟道。赤肉團上。有一無位真人。常從汝諸人面門出入。未證據者。看看。
　　時有僧。出問。如何是無位真人濟下禪床。把住云。道道。僧擬議。濟托開云。無位真人。是甚麼乾屎橛。便歸方丈。
　　師云。汝諸人。拈得鼻孔。失却口。
　　舉台州瑞巖彥禪師。問夾山云。與麼則易。不與麼則難。與麼與麼。則惺惺。不與麼不與麼。則居空界。與麼不與麼。請師速道。山云。老僧瞞闍梨去也。彥喝云。這老和尚。如今是什麼時節。便出去。
　　後僧舉似巖頭。頭云。苦哉。將我一枝佛法。與麼流將去。
　　師云。那裏是瞞闍梨處。彥禪師便出去。是受他瞞。是不受他瞞。巖頭道。將我一枝佛法。與麼流將去。此語遍天下。
　　舉。溈山問仰山。什麼處去來。仰山曰。田中來。溈云。田中多少人。仰插鍬而立。溈云。今日南山。大有人刈茅。仰拔鍬而去　師云。田中來。問田中多少人。插鍬而立。可謂數目分明。問今日南山。大有人刈茅。意在於何。拔鍬而去。即可不以數目論　　玄沙云。我若見。即踏倒鍬子　師云。不在鍬子上　　後有僧。問鏡清。仰山插鍬。意旨如何。清云。狗銜赦書。諸侯避道　師云見得太過　　又問。只如玄沙。踏倒鍬。意旨如何。清云。不奈船何。打破戽斗　師云。這一句恰是　　又問。南山刈茅。其意如何。清云。李靖三兄。久經行陣　師拈拄杖。卓一下云。利劍不斬敗將。便下座。
　　舉。昔有老宿。一夏已來。竝不與師僧說話。有僧。自歎云。我只恁麼。空過一夏。不敢望和尚說佛法。得聞正因兩字。也得。老宿聞乃云。闍梨莫嘶速。若論正因。一字也無。與麼道了。扣齒云。適來無端不合與麼道。
　　隣壁有老宿。聞乃云。好一釜羹。被兩顆鼠糞污却。
　　雪竇云。誰家鍋釜。無一兩顆。
　　師云。老宿不是不與人說話。古者道。言多。去道轉遠。其僧自歎空過一夏。可謂是末法比丘。少知慚愧。鼠糞汙却一釜羹。只因不能始終閉口藏舌。
　　雪竇云。誰家鍋釜。無一兩顆。你諸人。還知麼。
　　舉。維摩。因須菩提。持鉢到。乃取鉢。滿盛香飯。謂尊者曰。若能於法等者。於食亦等。乃至入諸邪見。不到彼岸。住於八難。不得無難。同於煩惱。離清淨法。汝得無諍三昧。一切眾生。亦得是定。其施汝者。不名福田。供養汝者。墮三惡道。為與眾魔同一手。作諸勞侶。汝與眾魔。及諸塵勞。等無有異。於一切眾生。而有怨心。謗於佛。毀於法。不入眾數。終不滅度。汝若如是。乃可取食。須菩提聞此茫然。不知以何答。置鉢欲去。
　　師云。維摩只要入泥入水。無一毫奇特之相。須菩提當時見他開口。便好。捧鉢飯而行。
　　舉。清平山遵和尚。在眾時。請益一老宿。名曰惠勤。勤曰。吾久侍丹霞。今既垂老。倦於提誨。汝可往謁翠微即吾同參也。
　　遵至翠微。問如何是西來的的意。微云。待無人。即向汝道。
　　師云。勤老宿指。謁翠微。作死馬醫。翠微道。待無人。即向汝道。埋向大屎坑裏。卓拄杖。下座。
　　舉。灌溪見臨濟。扭住。良久放之。溪云領。
　　溪住後。謂眾曰。我見臨濟。無言語。直至如今。飽不休。
　　師云。腦後猶欠一椎在。放過也好。免見兒孫斷絕。
　　舉。興化謂克賓維那云。汝不久。為唱導之師。克賓云。我不入這保社。化云。會了不入。不會了不入。克賓云。沒交涉。
　　乃打之。白眾曰。克賓維那。法戰不勝。令捨衣鉢錢伍貫文。設飯一堂。趁出院。
　　師云。那裏是法戰不勝處。莫是我不入這保社麼。莫是沒交涉麼。克賓出院。你諸人作麼生。
　　舉佛奧和尚。拈拄杖示眾。過去也恁麼。見在也恁麼。未來也恁麼　師云。齊人歸齊。
　　歸宗誠和尚道。過去也不恁麼。見在也不恁麼。未來也不恁麼　師云。楚人歸楚　拍禪床云。春色漸隨人意好。秋風行逐馬蹄輕。
　　舉。僧問大梅。持齋護戒。意為生靈。今既居山種田。豈不是損於物命。而招惡業。大梅云。我教汝斸地。種穀種麥。不教汝斸蟲。汝死自死。怪我不得。
　　師云。本色住山人。且無刀斧痕。
　　舉。僧問趙州和尚。二龍爭珠。誰是得者。州云。老僧只管看。
　　師云。莫是看者。得之。深山大澤。有天地之寶。無意於寶者。得之。操舟於河。舟之逆順。與水之曲折。忘於水者。見之。
　　舉。鏡清問僧。門外是什麼聲。僧云。蛇咬蝦蟆聲。清云。將謂眾生苦。更有苦眾生。
　　師云。調達入地獄。
　　舉。安國球禪師示眾云。我此間。粥飯因緣。然與兄弟舉唱。終是不常。如今欲得省要。却是山河大地舉。明其事却常。亦能究竟。
　　又云。若從文殊門入者。一切有為土木瓦礫。悉皆助汝發機。若從觀音門入者。一切善惡音響。乃至蝦蟆蚯蚓。為汝舉揚。若從普賢門入者。不動步而到。
　　我今以此三門。助汝方便。如將一隻折筯。攪大海水。使彼魚龍。要知水為命。離水一分。魚龍不全性命。還會麼。若無智眼而審之。任你百般善巧。不為究竟。
　　師云。德山棒。臨濟喝。到這裏。總無用處。
　　舉。溈山示眾云。老僧百年後。於山下。作一頭水牯牛。左肋下。書溈山僧某甲。正當恁麼時。喚作溈山僧。又是水牯牛。喚作水牯牛。又是溈山僧。且作麼生商量。
　　師云。道是兩頭只一頭。鼻孔無繩夜不収。
　　舉。臨濟示眾云。夫為法者。不避喪身失命。我二十年。在黃檗先師處。三度問佛法的的大意。三度蒙他賜棒。如蒿枝拂著相似。如今更思得一頓棒喫。誰人為我行。
　　時有僧出眾云。某甲行得。濟拈棒與他。其僧擬議。濟便打。
　　師云。臨濟喫黃檗棒。未曾暢快。更思得一頓喫。老僧行棒去也。
　　舉。首山示眾云。咄哉巧女兒。穿梭不解織。貪看鬥雞兒。水牛也不識。
　　咄哉拙郎君。巧妙無人識。打破鳳林關。穿靴水上立。
　　師云。總有來處。拈拄杖云。上大人丘乙己。化三千七十士。
　　舉。肅宗皇帝。問國師。百年後。所須何物。云與老僧。造箇無縫塔。帝云。就師請塔樣。國師良久云。會麼。帝云不會。國師云。吾有付法弟子耽源。却諳此事。請問之。後詔問耽源。源乃有頌云。湘之南潭之北。中有黃金充一國。無影樹下合同船。瑠璃殿上無知識。
　　師云。無縫塔。實難會。若去國師良久處會。瞎却自己眼。若去國師道。吾有付法弟子耽源。却諳此事。請問之處會。瞎却自己眼。若去肅宗皇帝道。就師請塔樣處會。瞎却自己眼。若去耽源四句偈裏會。瞎却自己眼。
　　舉。首山示眾云。老僧擬欲歸鄉。什麼人隨得去。時有僧問。未審和尚什麼時去。山云。待有伴。即向你道。僧云。無伴底事。作麼生。山云。盡日不逢人。明明不知處。僧云。忽遇一人。又作麼生。山云。迷子不歸家。失却來時路。僧云。請師指箇歸鄉路。山云。枯木藏龍。不存依倚。僧云。和尚什麼時節却回。山云。一去不知音。六國無消息。僧云。正當歸鄉底事。又作麼生。山云。獨唱胡笳曲。無人和得齊。僧云。忽遇知音在時如何。山云。山上石人齊拍掌。溪邊野老笑呵呵。僧云。歸鄉回來底事。又作麼生。山云。八國奉朝衣。四相無遷改。僧云。未審居何位次。山云。文殊不坐金臺殿。自有逍遙竹拂枝。
　　師云。這僧問。得子細。首山答。亦不草草。以拄杖。畫一畫云。老僧擬欲歸鄉。什麼人隨得去。
　　舉。僧問趙州。學人乍入叢林。乞師指示。州云。喫粥了也未。僧云。喫粥了。州云。洗鉢盂去。其僧有省。
　　雲門云。且道。趙州有指示。無指示。若有指示。向伊道什麼。若無指示。這僧為甚悟去。
　　師云。雲門見得趙州親切。無許多話。
　　舉。風穴一日見念法華立次。乃垂涕。告之曰。不幸臨濟之道。至吾將墜於地矣　師云。好肉剜瘡。
　　念法華云。觀此一眾。豈無人耶　師云。不妨具眼。
　　風穴云。雖敏者多。見性者少　師云深。
　　念法華云。如某者如何　師云密。
　　風穴云。吾雖望子之久。猶恐耽著此經。不能放下　師云。路入桃源。
　　念法華云。此亦可事。願聞其要　師云。有什麼要。
　　風穴上堂。舉世尊。以青蓮目。觀視大眾迦葉。正當與麼時。且道說箇什麼。若道不說而說。又是埋沒先聖。且道說箇什麼　師云。無說而說。
　　念法華拂袖而退　師云。雲從龍。
　　風穴擲下拄杖。便歸方丈　師云。風從虎。
　　侍者隨後。入室請益。念法華為甚麼。不祗對和尚　師云。侍者眼熱。
　　風穴云。念法華會也　師云。穿却天下人鼻孔。
　　舉。臨濟問黃檗。如何是祖師西來的的意。檗便打。如是三轉問。三轉被打。濟不會。辭黃檗去。檗指往大愚。濟到大愚。愚問。什麼處來。濟云。黃檗來。愚云。黃檗有何言教。濟云。問西來的的意。如是三問。三度被打。不知過在什麼處。愚云。黃檗恁麼老婆。為汝得徹困。猶覓過在。濟於是大悟云。元來佛法無多子。愚乃扭濟衣領云。適來道我不會。而今又道無多子。是多少。濟向愚肋下。築三拳。愚托開云。汝師黃檗。非干我事。
　　師云。臨濟喫黃檗六十棒。昧却西來的的意。
　　舉。長生問靈雲。混沌未分時如何。雲云。如露柱懷胎。生云。分後如何。雲云。如片雲點太清裏。生云。未審太清。還受點也無。雲不答。生云。恁麼則含生不來也。雲又不答。生云。直得純清絕點時如何。雲云。猶是真常流注。生云。如何是真常流注。雲云。如鏡長明。生云。向上更有事不。雲云有。生云。如何是向上事。雲云。打破鏡來。與汝相見。
　　師云。問來答去。無有是處。無有不是處。兩處不答。多少人。上他絲線。打破鏡來相見。是第二機。
　　舉。風穴初見南院。不禮拜。問云。入門須辨主。端的請師分。院以左手拊膝。穴喝。院以右手拊膝。穴又喝。院舉左手云。這箇即從闍梨。又舉右手云。這箇作麼生。穴云瞎。院擬拈拄杖。穴云。作什麼。奪拄杖。打著和尚。莫言不道。院云。三十年住持。今日被黃面浙子。上門羅織。穴云。和尚大似持鉢不得。詐道不饑。院云。闍梨幾時曾到南院。穴云。是何言歟。院云。老僧端的問汝。穴云。也不得放過。院云。且坐喫茶。
　　師云。南院當時見他來。不禮拜。問云。入門須辨主。端的請師分。便歸方丈。教他伎倆無用處。超然迥出威音外。一道神光照世間。
　　舉。首山謂眾云。佛法付與國王大臣。有力檀越。令燈燈相照。相續不斷。至于今日。
　　大眾且道。相續箇什麼。良久又云。今日須是迦葉師兄始得。
　　師云。明明道。佛法付國王大臣。有力檀越。令燈燈相照。相續不斷。又道。相續箇什麼。又道。須是迦葉師兄始得。可謂是頭上安頭。佛法二字道不得。已立箇名目。萬里神光都一照。誰人敢竝日輪齊。
　　舉。僧從漪到西院旬日。乃云。莫道會佛法人。覓箇舉話底人也無。院聞而默之。
　　漪一日上法堂次。院召從漪。漪舉首。院云錯。漪進三兩步。院又云錯。從漪復近前。院云。適來兩錯。是上座錯。西院錯。云是從漪錯。西院云錯。
　　又云。上座且在這裡過夏。共商量兩錯。漪打肯。便去。
　　後住天平。舉前話云。我行脚時。被惡風吹。到汝州。有西院長老。勘我連下三箇錯。更留我。過夏商量。我不疑恁麼時錯。我當時發足。向南方去。便知道錯了也。
　　師云。天平大似無佛處稱尊。西院下兩錯。不是華嶽連天秀。黃河輥底渾。天平後恁麼道。瞎却天下人眼睛。
　　舉。香嚴垂語云。如人上樹。口銜樹枝。手不攀枝。脚不踏樹。樹下有人。問西來意。不對則違他所問。若對。又喪身失命。當恁麼時。作麼生即是。
　　師云。香嚴只要人無棲泊處。
　　舉。三聖道。我逢人則出。出則不為人。
　　興化道。我逢人則不出。出則便為人。
　　師云。二大老。若踏著臨濟正脈。自然不涉兩途。
　　舉。石頭。因藥山問。三乘十二分教。某甲粗知。嘗聞南方直指人心。見性成佛。實未明了。伏望和尚慈悲指示。石頭云。與麼也不得。不與麼也不得。與麼不與麼。總不得。汝作麼生。山佇思。頭云。子因緣。不在此。江西馬大師。子往彼去。應與汝說。山至彼。準前問。大師云。我有時。教伊揚眉瞬目。有時。不教伊揚眉瞬目。有時。教伊揚眉瞬目者是。有時。教伊揚眉瞬目者不是。山於是有省。便作禮。大師云。子見箇什麼道理。山云。某甲在石頭時。如蚊子上鐵牛。大師云。汝既如是。宜善護持。
　　師云。此語契得馬大師。未契得石頭。何故。石頭見青原。馬師見南嶽。
　　舉。僧問六祖。黃梅意旨。什麼人得祖云。會佛法人得。僧云。和尚還得不。祖云。我不得。僧云。和尚為甚麼不得。祖云。我不會佛法。
　　師云。噫黃梅意旨。祖師尚不得。今之妄相沿襲。其可得乎。
　　舉。雪峯因僧來。問云。見說大德。曾為天使來。是不。僧云不敢。峯云。爭解與麼來。僧云。仰慕道德。豈憚關山。峯云。汝猶醉在。出去。僧便去。峯乃召云。大德。僧回首。峯云。是什麼。僧亦云。是什麼。峯云。這漆桶。僧無語。
　　峯却顧鏡清云。好箇師僧。向漆桶裏著到。清云。和尚豈不是據欵結案。峯云。也是我尋常用底。忽若喚回。是什麼。被他道這漆桶。又作麼生。清云。成何道理。峯云。一等是恁麼時節。其間。有得。有不得。清云。不見道。醍醐上味。為世所珍。遇此等人。翻成毒藥。
　　師云。窮到源底。還他雪峯。相頭買帽。須是鏡清。雖然。也只是兩枚漆桶。
　　舉。洞山和尚道。貪瞋癡太無知。賴我今朝識得伊。行便打坐便槌。分付心王子細推。無量劫來不解脫。問汝三人知不知。
　　神鼎和尚道。貪瞋癡實無知。十二時中任從伊。行即往坐即隨。分付心王擬何為。無量劫來元解脫。何須更問知不知。
　　師云。洞山猶欠勦絕。神鼎老而無籍。諸禪者。貪瞋癡知不知。入死出生全是伊。
　　舉。僧問保福。雪峯有何言句。得似羚羊挂角時。福云。我不可作雪峯弟子不得。
　　師云。誰敢道。你不是雪峯弟子。
　　舉龍牙和尚。問翠微。如何是祖師西來意。微云。與我過禪板來。牙取禪板。與翠微。微接得便打。牙云。打即任打。要且無祖師意。
　　又問臨濟。濟云。與我過蒲團來。牙取蒲團。度與臨濟。濟接得便打。牙云。打即任打。要且無祖師意。
　　師云。龍牙道。無祖師意。莫是臨濟翠微。索短不搆深泉麼。
　　舉。僧問百丈。如何是奇特事。丈云。獨坐大雄峯。僧禮拜。丈便打。
　　師云。百丈。放去収來。失利不少。這僧雖則於石火電光中。能存機變。腦門著地。
　　舉僧問巴陵。如何是提婆宗。陵云。銀椀裏盛雪。
　　師云。這老漢。返披袈裟去也。
　　舉。唐朝因禪師。微時。常運槌擊土塊次。見一大塊。戲槌。猛擊之應碎。忽然大悟。
　　後有老宿。聞云。盡山河大地。被因禪師。一擊百雜碎。
　　師云。老宿錯下註脚了也。因禪師擊破大塊時。一箇自己。不知落處。
　　舉。徑山有五百眾。少人參禪。黃檗令臨濟。到徑山。乃曰。汝到彼。作麼生。云某甲到彼。自有方便。
　　濟趣裝。到徑山。上法堂。見徑山。山方舉頭。濟便喝。山擬開口。濟拂袖便行。
　　尋有僧問徑山。這僧適來。有什麼言句。便喝和尚。徑山云。這僧。從黃檗會裏來。你要知。自去問他。徑山五百眾。太半分散。
　　師云。臨濟一喝。起得五百眾疑。徑山云。這僧從黃檗會裏來。你要知。自去問他。是成褫伊。不是成褫伊。
　　舉。睦州謂眾曰。汝等諸人。未得箇入頭。若得箇入頭。已後不得孤負老僧。
　　時有僧。出禮拜曰。某甲終不敢孤負和尚。州云。早是孤負我了也。
　　師云。動絃別曲。葉落知秋。現前一眾。未得箇入頭。若得箇入頭。已後不得孤負老僧。
　　舉。京兆利禪師。問石頭。如何是學人本分事。頭云。汝何從吾覓。利云。不從師覓。如何即得。頭云。汝還曾失却麼。
　　師云。利禪師。從實而問。石頭從實而答。本分事。屬自己。不屬他人。
　　舉。僧問石頭。如何是解脫。頭云。誰縛汝。又問。如何是淨土。頭云。誰垢汝。
　　又問。如何是涅槃。頭云。誰將生死與汝。
　　師云。石頭只要他自解脫。自淨土。自涅槃。水月鏡像。豈有生滅。
　　舉。佛陀和尚。常持一串數珠。念三種名號。一釋迦二元和三佛陀。自餘是什麼。椀躂丘一箇。
　　師云。念三種號。有三種報應。一消災。二集福。三安樂。自餘是什麼。椀躂丘一箇。出三界去也。
　　舉。僧問藥山。學人擬歸鄉時如何。山云。汝父母。徧身紅爛。臥在荊棘林中。汝歸何所。僧云。恁麼即不歸去也。山云。却須歸去。
　　汝若歸鄉。我示汝箇休粮方。僧便請。山云。二時上堂。不得咬破一粒米。
　　師云。父母遍身紅爛。臥在荊棘林中。須用歸去。二時上堂。不得咬破一粒米。好箇休粮方。
　　舉。仰山示眾。汝等諸人。各自回光返顧。莫記吾言。汝無始劫來。背明投暗。妄想根深。卒難頓拔。所以假設方便。奪汝麤識。如將黃葉止啼。有什麼是處。
　　師云。老僧見諸上座。記憶言句。舉這話子。除去宿習。然宿習不易除。所謂一法立一弊生。諸上座。須是將說底舉底。盡底掀翻。顯靈一段。本有光明。照十方剎。仰山有什麼過。老僧有什麼過。上座有什麼過。
　　舉。仰山在溈山牧牛。時第一座曰。百億毛頭。百億獅子現。山不答。歸侍立。第一座上問訊。山舉前話。問云。適來道。百億毛頭。百億獅子現。豈不是上座。座云。是。山云。正當現時。毛前現。毛後現。第一座云。現時不說前後。山乃出。溈山云。獅子腰折了也。
　　師云。溈山此語。坐斷兩邊。百億毛頭。百億獅子現。諸人作麼生會。
　　舉梵志詩云。梵志死去來。魂魄見閻老。讀盡百王書。不免被捶拷。
　　風穴云。一稱南無佛。皆已成佛道。
　　師云。獅子一滴乳。迸散六斛驢乳。
　　舉。僧問西堂和尚。有問有答。賓主歷然。無問無答時如何。堂云。怕爛却那。
　　僧問長慶。有問有答。賓主歷然。無問無答時如何。慶云。相逢盡道休官去。林下何曾見一人。
　　師云。總向語脈裏轉却。有問有答。賓主歷然。無問無答時如何。一年春已老。臺榭綠陰多。
　　舉。鶴林素禪師。一日有屠者禮謁。願就所居辨供。素欣然而往。眾皆訝之。素曰。佛性平等。賢愚一致。但可度者。吾即度之。復何差別之有。
　　師云。屠者禮謁。願就所居辨供。佛性也。素禪師欣然而往。佛性也。眾人訝之。佛性也。所謂佛性平等。賢愚一致。

　　頌古四十四則

　　世尊。在靈山會上。拈花示眾。是時眾皆罔措。唯迦葉尊者。破顏微笑。世尊云。吾有正法眼藏。涅槃妙心。付摩訶大迦葉。
　　世尊拈花。迦葉微笑。正法眼藏。涅槃妙心。
　　世尊在靈山會上。有一女人。近佛而坐。入於三昧。文殊白佛。云何此女人。得近佛坐。而我不得。佛云。汝但覺此女。令從三昧起。汝自問之。文殊遶女人三匝。鳴指一下。乃托至梵天。盡其神力。而不能出。世尊云。假使百千文殊。亦出此女人定不得。下方過四十二恒河沙國土。有罔明菩薩。能出此女人定。須臾罔明。從地湧出。作禮世尊。世尊敕罔明。出此女人定。罔明却至女人前。鳴指一下。女人於是從定而出。
　　後有老宿。問僧。文殊是七佛之師。為什麼出女人定不得。罔明為甚却出得。
　　是定出得不得。關捩初無多子。文殊神通太過。罔明輕輕彈指。
　　二祖問達磨。請師安心。磨云。將心來。與汝安。祖云。覓心。了不可得。磨云。與汝安心竟。
　　覓心不得疑情息。與汝安心萬事休。十萬里沙來又去。杖挑隻履在肩頭。
　　殃崛摩羅尊者。於一長者家。持鉢。適值其家。一婦人產難。長者遂白尊者曰。尊者。是佛弟子。如何救得我家產難。尊者曰。我乍入道。未能相救。當去問佛。尊者遂往見佛。具陳斯事。佛言。汝但去說。我自從賢聖法來。未曾殺生。尊者。依佛所說。往告長者。婦人聞之。當時分免。
　　我瞿曇佛。具正徧知。子母分解。只在當時。
　　僧問地藏。以字不成。八字不是。未審是甚麼字。藏云。看取下頭註脚。
　　問你地藏知不知。下頭註脚萬千千。筭沙入海徒疲倦。不若教他了目前。
　　耽源辭忠國師。問某甲到南方。人問極則事。向他道什麼。國師云。幸自可憐生。剛要箇護身符子。作麼。
　　真正道流行脚去。護身符子不須擔。國師實為耽源切。不是臨岐作對談。
　　閩王封柑橘各一顆。令使送上雪峯。問。既是一般顏色。為甚名字不同。雪峯遂封回。
　　閩王。復馳問玄沙。沙將一張紙。蓋却。
　　一般顏色兩般名。紙蓋難瞞眾眼睛。雪嶺當時便封轉。閩王猶未息疑情。
　　朗州刺史李翱。仰慕藥山道風。久矣。屢請不赴。乃特入山致敬。肅裝客禮。直造座前。山端然看經。殊不顧視。刺史乃云。見面不如聞名。拂袖便出。山却召刺史。史回首。山云。何得貴耳而賤目。刺史遂頂禮。起問。如何是道。山以手指天指瓶。刺史云。不會。山云。雲在青天水在瓶。刺史拜謝。乃呈詩云。鍊得身形似鶴形。千株松下兩函經。我來問道無餘事。雲在青天水在瓶。
　　相公問道古來有。指水指天只藥山。總是祗園聽法者。如今分布在人間。
　　玄沙示眾。諸方盡道。接物利生。忽遇三種病人。且作麼生接。患盲者。拈槌豎拂。他又不見。患聾者。語言三昧。他又不聞。患啞者。教伊說。又說不得。若接不得。佛法無靈驗。
　　曲設多方驗作家。有誰親見老玄沙。耳聾口啞眼睛瞎。五濁眾生數似麻。
　　溈山與仰山。摘茶次。溈云。終日只聞子聲。不見子形。仰山撼茶樹。溈云。子只得其用。不得其體。仰云。某甲只恁麼。和尚作麼生。溈良久。仰云。和尚只得其體。不得其用。溈云。放子三十棒。
　　聞聲不見形。撼樹却惺惺。體用何須論。歸家落日明。
　　丹霞到一荒院。遇夜取木佛。燒火向。院主。乃呵責曰。何得燒我木佛。霞以拄杖。撥火云。燒取舍利。院主云。木佛何得有舍利。霞云。若無舍利。更取兩尊來。燒。院主嗣後。眉鬚墮落。
　　荒院天寒燒木佛。一堆紅燄對枯床。渾身終夜烘烘暖。罪過難教院主當。
　　達磨見梁武帝。問如何是聖諦第一義。達磨云。廓然無聖。帝云。對朕者誰。達磨云不識。
　　廓然無聖真實語。對朕者誰心未息。本光燦爛照十方。無量劫來到今日。
　　雲門大師云。聞聲悟道。見色明心。作麼生是聞聲悟道。見色明心。乃云。觀世音菩薩。將錢買胡餅。放下手。却是饅頭。
　　補陀巖上。白衣觀音。聞聲悟道。見色明心。
　　僧問趙州。學人乍入叢林。乞師指示。州云。喫粥了也未。僧云。喫粥了也。州云。洗鉢盂去。
　　只將乍入來伸請。一到叢林志便高。喫粥了也洗鉢去。宗師不用更忉忉。
　　僧問洞山。如何是祖師西來意。山云。待洞水逆流。即向你道。
　　洞水無緣會逆流。見他苦切故相酬。西來祖意實無意。妄想狂心歇便休。
　　臨濟訪平田。路見一嫂使牛。乃問。嫂嫂。平田路向什麼處去。嫂將牛。打一棒云。這畜生。諸處走。到這裏不知路。濟云。我問你。平田路。甚麼處去。嫂云。這畜生。養來五載。尚使不得。濟云。欲觀前人。先觀所使。便有抽釘拔楔之意。
　　白水田邊問路頭。雪眉婆子打耕牛。草鞋泥滑青山遠。不是愁人也著愁。
　　黃龍室中垂語。我手何似佛手。我脚何似驢脚。人人有箇生緣。那箇上座生緣。
　　佛手驢脚容易見。最難道處是生緣。黃梅不是周家子。七歲傳衣便會禪。
　　大隋菴邊。有一龜。僧問。一切眾生皮褁骨。這箇眾生。為甚骨褁皮。大隋以草鞋。蓋於背上。
　　千載靈龜菴下出。團團骨上卦重重。草鞋蓋却無頭尾。且聽傍人定吉凶。
　　龍潭在俗時。常供餅十枚。上天皇。皇食已。每留一餅。與之曰。惠汝。以蔭子孫。潭問之曰。餅是某甲將來。何返云惠汝。皇云。是汝將來。復汝。何咎。潭因有悟。遂投出家。
　　受惠當思報。將他一餅回。出家緣法到。當下得心灰。
　　僧問趙州。牛頭未見四祖時如何。州云。飽柴飽水。見後如何。云飽柴飽水。
　　學者疑心尚未休。飽柴飽水坐牛頭。子期不用黃金鑄。末世知音有趙州。
　　馬祖。與百丈行次。見野鴨飛過。祖曰。是甚麼。丈曰。野鴨子。祖曰。甚麼處去。丈曰。飛過去也。祖遂搊百丈鼻頭。丈作忍痛聲。祖曰。何曾飛去。
　　心燈不可付。祖印亦難傳。野鴨飛過去。搊得鼻頭穿。
　　南泉。因兩堂首座。爭猫兒。泉乃提起云。大眾。道得即救取。道不得。即斬却。眾無對。泉遂斬之。
　　至晚趙州。自外歸。泉舉似趙州。州脫草履。安頭上而去。泉云。汝若在。即救得猫兒。
　　一刀成兩段。釋得二僧爭。草鞋頭戴出。猫兒無再生。
　　昌黎韓侍郎。問大顛。和尚春秋多少。顛提起數珠云。會麼。侍郎云。不會。顛云。晝夜一百八。
　　明日復來。門首見首座。遂問。和尚道。晝夜一百八。意旨如何。首座叩齒三下。
　　侍郎至方丈。復問。晝夜一百八。意旨如何。大顛叩齒三下。侍郎云。元來佛法不別。顛云。侍郎見何道理。侍郎云。適來問首座。首座亦恁麼祗對。
　　顛請首座問。適來恁麼祗對侍郎。是否。座云是。顛乃打。趁出院。
　　牙齒脣皮包不過。吾家密事俗人知。首座出院未為過。長老罰油方合宜。
　　魯祖。凡見僧來。便面壁。
　　人來面壁成多事。爭得心開見本源。空劫已前諸佛子。話頭不舉自然圓。
　　藥山久不陞堂。院主一日白云。大眾久思和尚示誨。山云。教打鐘著。時大眾方集。山便下座。歸方丈。院主續問。和尚既許為眾說法。為甚一言不施。山云。經有經師。論有論師。爭怪得老僧。
　　鐘鳴眾集歸方丈。苦殺堂頭請法人。法法本來無一法。若言無法法纏身。
　　德山一日飯遲。先托鉢下堂。雪峯時作飯頭。纔見便問。這老漢。鐘未鳴。鼓未響。托鉢向什麼處去。德山便歸方丈。
　　雪峯舉似巖頭。頭云。大小德山。不會末後句。德山聞舉。令侍者喚巖頭來。問。你不肯老僧那。頭密啟其意。
　　德山來日上堂。言語異常。頭於僧堂前。撫掌大笑云。且喜得堂頭老漢。會末後句。向後天下人。不奈他何。雖然如是。只得三年。三年後。果遷化。
　　托鉢回身去。鐘鼓未鳴時。不會末後句。只有奯心知。密啟深深意。禪和不用疑。恰得三年活。言中果有期。
　　秘魔巖和尚。凡見僧來。提起木杈云。什麼魔魅。教你出家。什麼魔魅。教你行脚。道得也杈下死。道不得。也杈下死。速道速道。
　　秘魔提杈起。驗你本來人。得在杈下死。不負此生身。
　　僧問趙州。狗子還有佛性也無。州云。無僧云。上從諸佛。下及螻蟻。皆有佛性。狗子為什麼却無。州云。為伊有業識在。
　　螻蟻皆有佛性。為甚狗子却無。趙州觀音院裡。壁上掛箇胡蘆。
　　趙州問僧。甚麼處來。僧云。雪峯來。州云。雪峯近日有何言句。雪峯道。盡大地是沙門一隻眼。汝等諸人。向甚麼處屙。州云。上座若去。為我寄箇鍬子。與雪峰。
　　大地一隻眼。誰敢屙其中。鍬子寄將去。那知到雪峰。
　　有一古德。一日不赴堂。侍者來。請赴堂。德云。我今日。在莊裏。喫油糍飽。侍者云。和尚不曾出入。德云。你但去。問取莊主。侍者纔出門。忽見莊主。歸謝和尚到莊。喫油糍。
　　不曾出門去。莊上喫油糍。莊主歸相謝。侍者不得知。
　　僧問巖頭。浩浩塵中。如何辨主。頭云。銅砂鑼裏滿盛油。
　　塵中辨主問巖頭。心識如何曾得休。鼻孔眼睛都要見。銅砂鑼裏滿盛油。
　　睦州喚僧。大德。僧回首。州云。擔板漢。
　　擔一片板在肩頭。如何得到空王地。睦州古佛多垂慈。要你自家放捨去。
　　藥山看經次。僧問。和尚尋常。不許人看經。為什麼却自看。山云。我只要遮眼。某甲學和尚得麼。山云。你若看。牛皮也須穿。
　　你若學他看。牛皮真箇穿。長年橫案上。字義自然圓。
　　馬祖住菴時。常坐禪。讓和尚。將甎。於菴前磨。祖云。磨甎作什麼。讓云。作鏡。祖云。磨甎。豈得成鏡。讓云。磨甎。既不成鏡。坐禪豈得成佛。祖云。如何即是。讓云譬如牛駕車。車若不行。打車即是。打牛即是。
　　坐禪成佛生妄見。磨甎作鏡妄尤多。打車打牛俱是妄。攪得心腸沒奈何。
　　藥山謂雲巖云。與我喚沙彌來。巖曰。喚他作什麼。山云。我有箇折脚鐺子。要伊提上提下。巖曰。恁麼則共和尚。出一隻手。
　　豈要共出一隻手。只教喚著沙彌來。鐵鐺無脚又無耳。墻下春深薺葉開。
　　南泉麻谷歸宗。同去。禮拜忠國師。泉於地上。畫一圓相云。道得即去。歸宗於圓相中坐。麻谷便作女人拜。泉云。恁麼則不去也。宗云。是什麼心行。
　　圓相中間坐底誰。便施女拜各呈機。國師道大徧天下。未許尋常人得知。
　　玄沙。令僧馳書上雪峯。峯開見。是白紙。遂呈示大眾云。會麼。眾無語。峰云。不見道。君子千里同風。僧回舉似玄沙。沙云。山頭老漢。蹉過也不知。
　　千里同風見不差。僧持此語報玄沙。不知蹉過如何也。莫是玄沙蹉過他。
　　賓頭盧尊者。因阿育王問。承聞。尊者親見佛來。是否。尊者以手策起眉毛。良久云。會麼。王云不會。尊者云。阿耨達池龍王。請佛齋。吾是時亦預其數。
　　尊者策眉王不會。十方剎土古風清。佛齋勝會親曾預。不是尋常粥飯僧。
　　昔有一婆。供養一菴主。經二十餘年。令一二八女。送飯給侍。
　　一日令女子。抱定云。正當與麼時如何。主云。枯木倚寒巖。三春無暖氣。女子歸來。舉似婆。婆云。我二十年來。祇供養得箇俗漢。遂趁出。放火燒却菴。
　　二十年來不具眼。茅菴燒却是徒為。三春暖氣無多子。真實之言亦可師。
　　廓侍者問德山。從上諸聖。向什麼處去。山云。作麼作麼。廓云。敕點飛龍馬。跛鼈出頭來。山休去。
　　明日浴次。山將木杓。打廓一下云。昨日公案作麼生。廓云。這老漢。今日方始瞥地。
　　只一箇休去。伎倆自然消。諸聖在甚處。脚下路條條。
　　歸宗鋤草。見一條蛇。便斬却。僧云。久嚮歸宗。到來只見箇麤行沙門。宗云。是你麤。我麤。
　　斬蛇却非小小事。直是教他脫苦輪。座主高茅心未泯。如何胡亂妄通言。
　　僧問雲門。如何是透法身句。門云。北斗裏藏身。
　　北斗裏藏身。虗空中出沒。道得一句來。日頭東畔出。
　　甘贄行者。往南泉設粥。云請和尚念誦。泉自打槌云。請大眾。為狸奴白牯。念摩訶般若波羅蜜。贄禮拜。便出去。
　　泉後問典座。行者在麼。云去也。泉遂打破粥鍋。
　　設粥殷勤請念誦。白槌各為念摩訶。上來功德要圓滿。復去廚頭打破鍋。
　　藥山。手中書佛字。問道吾。是什麼字。吾云。佛字。山云。這多口阿師。
　　藥山手中書佛字。問他端爾要心開。只將佛字為酬對。元是曾持五戒來。

　　讚
　　彌陀懸鼓相

　　彩雲縹緲懸紅日。瞻彼慈容大導師。四十八願丘山重。眾生雜念亂如絲。

　　寒山

　　做詩無題目。只要寫心源。心源雖難搆。淺深在目前。白雲抱幽石。藤花樹上紆。豐干不識你。道你是文殊。

　　拾得

　　是誰拾得你。便名為拾得。手把麤糲藜。要打天邊月。埽地却有功。眼界得淨潔。閭丘太守來。也解生欣悅。

　　豐干

　　人心既無。虎心亦無。騎來騎去。是汝是吾。松門杳杳。朗月輪孤。

　　禪月大師。畫羅漢像

　　禪月羅漢應身。畫出羅漢形像。絲毫無得滲漏。虗空揑作一團。拈來掛虗空中。咄咄咄咄咄咄。

　　達磨大師

　　破六宗己見固是。折莖蘆渡江還非。大道等虗空。非虗空之量。大道同日月。踰日月之明。一華開五葉。結果自然成。

　　六祖大師

　　曹溪本無波浪。是他來者激起。日月星辰萬象。總被陸沈。出頭不得。

　　臨濟大師

　　得馬祖百丈黃檗之旨。發自己胸中。本有底光明。見僧入門便喝。謂之臨濟一宗。三世諸佛搆不著。狸奴白牯搆不著。

　　德山和尚

　　吹滅紙燈。眼前黑暗。拈得白棒。胡揮亂揮。黃河放出。太華裂開。大千沙界絕塵埃。

　　雲門大師

　　睦州拶折脚。如何嗣雪峯。一句內三句外。星飛電捲。搆得著搆不著。總是死漢。

　　趙州和尚

　　有底道。趙州說禪。近在口皮邊。遠過河沙國。總描邈不著。鎮州出大蘿蔔頭。是他親見南泉。觀音院壁上。掛箇葫蘆。風吹不落。

　　慈明和尚

　　得人怕得人憎。嚇得神鼎。頭縮面青。燒火未著。晚參鼓鳴。

　　楊岐和尚

　　屋老四壁疎。雪珠床上跳。猶有閑情懷。對白雲發笑。

　　虎丘隆和尚

　　睡虎一嘯。虗空掇轉。南辰居北。北辰居南。驢作驢鳴。犬作犬吠。外道消滅。正宗亦無。

　　天目和尚

　　不道先師具大眼目。只道先師無肯路。還有知得者麼。楊岐之衣。到松源師祖不傳。臨終謂。兄弟久聚。正路行者有。只不能用黑豆法。難以荷負正宗。臨濟佛法到此平沈。痛哉痛哉。以此見先師。深得師祖之旨矣。

　　天目和尚。讚松源和尚像。永長老請讚

　　我祖之真。是真非真。我父之讚。是讚非讚。非真是真。非讚是讚。塞破虗空。斷楊岐旨。滅臨濟宗。分付定水。打鳳羅龍。

　　禪人畫師像。請讚

　　不破古人玄關。而玄關自破。不碎今時窠臼。而窠臼自碎。鷲峰之衣爛却。西丘之話無傳。
　　尺璧千丈石。寸金萬里沙。揀辨俱不得。達磨返流沙。黃檗不是臨濟。爭打六十拄杖。較之七佛已前。都無許多勞攘。既是吾真種草。何須特地寫像。
　　持刀殺人。人心不死。赤手殺人。人心不死。伎倆俱盡。人心自死。
　　一喝從馬師起。臨濟承虗接響。病叟本無氣力。不能學這般承。
　　栽菜根向上。種荳要収糓。不必生疑訝。今年六十六。不是心。不是佛。不是物。新羅國裏打鼓。大唐殿上作舞。天上天下人癡癡。七佛傳來到六祖。
　　道遠乎哉。觸事而真。羅公照鏡。李婆映水。鼻孔各別。娘生一般。會與不會。福州使鐵錢。
　　孚維那。命畫師。寫吾幻影請讚。
　　有一問。答得即讚。克賓法戰不勝。興化罰錢出院。那裏是法戰不勝處。孚答曰。今日某甲。合罰錢合出院。真獅子兒。只書此。以記歲月。
　　甲申夏五。明州李世珍。畫妙勝殿眾菩薩像。因寫吾幻影。惟介請讚。讚曰。離四句絕百非。

　　偈頌

　　日影每從窓外過。知他奔逐幾時休。虗空落地須彌碎。三世如來不出頭。
　　月在水中撈不上。徒勞[翟*欠]碎水中天。夜深山寺開門睡。月自飛來到面前。
　　人心到老不知休。心若休時萬事休。水上葫蘆捺得住。始信橋流水不流。
　　貪瞋癡眾生根本。眾生根本佛根本。佛無眾生不成佛。是故眾生佛根本。
　　樓上五更鐘未動。人間萬事已營營。明朝一飯先書籍。那取工夫細度量。
　　諸佛面前求早悟。眾生界上幾曾迷。本源自性天真佛。日用中間無少虧。
　　清淨世界清淨人。濁惡世界濁惡人。隨性所轉移不得。總是娘生一箇身。
　　觸目盡是清淨地。清淨地上無佛住。趙州教人急走過。狸奴倒上菩提樹。
　　老已無心走市[廓-享+墨]。莎羅樹下展身眠。餘生一了一切了。不去燒香向佛前。
　　萬事成空皆已悉。一身無實亦深知。絲毫名利放不過。得出輪迴是幾時。
　　曉來雲過闌干濕。手把圓珠獨自立。聲聲稱念南無佛。佛道現前不成佛。
　　魚浮水面性地平。鳥入林中機路密。秋到石床楓葉落。夢幻伴子六十七。
　　水邊林下道人行。念念無非是道情。盡去西方尋淨土。青蓮華在淤泥生。
　　稱心稱意可長保。上苑名園春日花。一箇尖頭茅屋下。長年無事道人家。
　　大道在目前。本來無妙理。陽地生為人。陰空死作鬼。月照嶺上松。風吹原下水。髼頭寒拾翁。拍手笑不已。
　　人有黃金宅。棄之徒自忙。北風連地起。吹雪上眉梁。杳杳黃泉路。難逢日月光。吾儂如此說。且去審思量。
　　山中滋味別。往往少人知。野菜合黃獨。能充白日饑。風輕翻草葉。猿重墜藤枝。餘生只寄此。閒讀古人詩。
　　老農隴上耕。終日手不住。白骨誰家塚。群鴉噪高樹。一條淺溪水。滔滔自流去。
　　迷時從他迷。悟時聽他悟。九牛雖有力。拽之不可住。日落又黃昏。風吹白楊樹。
　　吾家不甚遙。看取脚下路。紅日上山頭。石羊草裏臥。人間一百年。彈指聲中過。柴門無鎖鑰。白雲自來去。
　　寒山做詩。無題目。發本有天真。予獨處山寮。眼見耳聞底。皆清淨性中流出。不覺形言。凡二十首。
　　戊子夏午。

　　過竹田西堂無相菴房

　　懶舉話頭嫌鼻祖。燒香那肯禮西方。空房消盡閑心識。日往月來不見長。

　　清藏主歸鄉省親

　　入我門來先割愛。胡為舊路又重行。娑婆世界多寒暑。一箇皮囊幾度生。

　　送契首座。住鴈山靈峯

　　曷送住持芝下寺。祖翁一箇破砂盆。寒酸固是難開眼。煑飯猶堪煑菜根。

　　示椿藏主

　　一夏工夫打不徹。百千億劫不消磨。金烏玉兔長相逐。鴈蕩峯頭見也麼。

　　到中山寶首座房

　　巖房終日冷沈沈。經案塵埃一寸深。五十餘年如此過。道人行世太無心。

　　永藏主。到鴈蕩山放牧寮。請益

　　老來自病救不了。佛病祖病孰能排。壁上葫蘆風打落。床頭拄杖被塵埋。

　　寄予藏主

　　要成大樹作陰凉。放教片心如泥去。雲門一舉四十九。臨濟大師無本據。

　　示莫侍者

　　參禪只要見得盡。見得盡時無障礙。六箇門頭長日開。聲香味觸常三昧。

　　寄明藏主

　　一顆如來藏裡珠。靈光爍破眾人疑。大千沙界無塵土。即是塵勞未脫時。

　　寄息首座

　　黃檗三度打臨濟。睦州合喫棒三千。乾坤儱侗無今古。猛將不來邊上眠。

　　示然侍者

　　以法傳法獅子吼。以心傳心鐵牛機。十方世界無行路。圓覺空中有路歸。

　　送權侍者遊洞庭

　　七十二峯波面出。盧公去後石屏存。高歌數曲遊三日。圖畫又添僧一尊。

　　寄梓巖西堂和尚

　　每問往來興寢事。惟言閉戶自安禪。西丘壽到八十四。住院都盧無十年。

　　寄寶藏主

　　識塵消落盡。本性自圓明。動靜無差異。語言只似常。後到不過此。先來亦只寧。坐禪一片石。松樹長青青。

　　送明藏主

　　門內天地闊。門外山水長。一句未脫口。遍界是冰霜。寒光奪夜月。鬼神不敢當。本來清淨性。胸中無留藏。拾得是我弟。寒山是我兄。明朝相隨去。一錫兼一瓶。

　　示收侍者

　　人言不是面通紅。此病流來自劫空。拈出洞山三頓棒。慈明老漢得黃龍。

　　送靈石齊物長老

　　方丈守職莫輕忽。自然久久見全功。楊岐只是會監寺。踢出驢兒振祖風。

　　寄端書記

　　青猿長短聲。獨自倚廊柱。三際俱不來。一片冷泉水。非唯無眾生。無佛亦無己。短句與長吟。遣與適意耳。半夜落霜華。日輪正卓午。寥寥天地間。只有寒山子。

　　送茂侍者

　　一鶚度秋空。秋空無影跡。千人萬人海。聚頭空唧唧。點黑楊岐衣。鷲峯藏得密。寒暑知幾年。分付當有日。談玄說妙者。脫去情塵執。

　　示明侍者

　　布毛吹起便悟去。未吹布毛何不悟。三三九九八十一。雲門大師有抽顧。

　　寄灌頂長老

　　半夜鶴鳴山月吟。山翁獨坐破柴床。幾番劫石成灰去。一點靈光照世明。

　　示至侍者

　　我宗無語亦無法。獼猴各佩古菱花。昏衢燭破無今古。大地眾生盡到家。

　　送一維那

　　扣我山寮門。乃是我法姪。來情不用推。一一皆著實。生柴帶葉燒。新水敲冰汲。難得再相逢。今年六十七。歸去望東溟。天岸一團日。

　　送琦上人

　　萬里無寸草。出門便是草。十年歸不得。忘却來時道。今歲秋事早。凉風生木杪。拄杖挑鉢囊。銳志不小小。孰顧他洞山。瀏陽寒拾老。衲僧家行履。不可得尋討。

　　寄雪竇千峯琬西堂

　　千丈崖根芋火香。天上日輪正卓午。東土西乾無祖師。白頭老僧七十五。

　　道藏主號物外。因作此偈

　　何處是物外。徒然勞指註。物物皆唯我。我實無比喻。去却我一字。動靜隨所寓。靈光遍寰宇。今古絕來去。

　　寄海藏主

　　佛佛授手無多子。祖祖相傳似海深。昨夜西風撼門扇。天明無跡可追尋。

　　送徹上人遊台鴈

　　多人乞語過台鴈。上人亦向那邊遊。寒拾不能登妙覺。只為貪著山水幽。巨羅長年抱膝坐。癡癡更是不知休。春花正開香滿路。日輪卓午山氣收。乘興去時宜速速。乘興回來莫悠悠。

　　送真藏主

　　達磨不曾來東土。二祖亦不往西天。一條古路生荊棘。更無佛法可流傳。

　　示霞上人

　　一大藏教言外薦。十方剎土目前看。老僧住世無多日。只要闍梨心地安。

　　寄靈仲通姪

　　一樓山色好。山是飛來山。座上方外友。身心俱閒閒。秋來幾夜夢。踏月到其間。更轉語方定。瓦爐香未殘。一偈聊相寄。山寮長日關。

　　拄杖歌

　　老龍蛻骨空山。樵人惠我作杖。靠在繩床角頭。團團圍繞萬象。打狗打雨敲風。總是顛倒妄想。有人拗作兩橛。伏惟尚饗。

　　歸山

　　衰老歸山寮。山寮無雜事。柴床石枕頭。長伸兩脚睡。寒拾約不來。豐干騎虎至。虎性本不馴。蒼苔都踏碎。春風補得完。八八六十四。

　　此菴歌

　　吾結此菴寄殘影。有問此菴壞不壞。一語發出甚奇怪。隨他口下答不壞。凡屬形相皆是壞。為甚此菴却不壞。六窗俱透無一物。常光無內亦無外。劫火洞然大千壞。吾結此菴實不壞。行住坐臥於其中。只是尋常箇境界。有時松風閒舉話。萬象森羅齊爽快。

　　示恩藏主

　　道在目前無變易。只緣體悉有親疎。黃梅夜半傳衣鉢。七百人中一老盧。

　　寄琢間和尚

　　聞得去年交院事。世間誰識老師心。青山綠水門前有。淨土西方不去尋。

　　塔偈

　　午夜髑髏吟。山空片月明。西方無淨土。只有彌陀經。

　　塔銘

　　病叟今年六十六。死日將至。火化好。土化好。西堂唯菴貫和尚云。古鄮山中。有片荒地。因疊石為塔。為銘曰。
　　天生一穴。藏吾枯骨。骨朽成土。土能生物。結箇葫蘆。掛趙州壁。永脫輪迴。超三世佛。

　　橫川和尚語錄下(終)