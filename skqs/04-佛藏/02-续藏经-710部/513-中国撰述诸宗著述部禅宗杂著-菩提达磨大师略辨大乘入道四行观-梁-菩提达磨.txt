續藏經   菩提達磨大師略辨大乘入道四行觀
　梁 菩提達磨說
　　菩提達磨大師略辨大乘入道四行觀


　　　　弟子　曇琳　序
　　法師者西域南天竺國人。是婆羅門國王第三之子也。神慧疎朗。聞皆曉悟。志存摩訶衍道。故捨素隨緇。紹隆聖種冥心虗寂。通鑒世事內外俱明。德超世表。悲悔邊隅正教陵替。遂能遠涉山海遊化漢魏。亡心之士莫不歸信。存見之流乃生譏謗。于時唯有道育惠可此二沙門。年雖後生俊志高遠。幸逢法師事之數載。虔恭諮啟善蒙師意。法師感其精誠誨以真道。令如是安心。如是發行。如是順物。如是方便。此是大乘安心之法。令無錯謬。如是安心者壁觀。如是發行者四行。如是順物者防護譏嫌。如是方便者遣其不著。此略序所由云爾。

　　 
　　夫入道多途。要而言之不出二種。一是理入。二是行入。理入者謂藉教悟宗。深信含生同一真性。但為客塵妄想所覆不能顯了。若也捨妄歸真。凝住壁觀。無自無他。凡聖等一堅住不移。更不隨文教。此即與理冥符無有分別。寂然無為名之理入。行入謂四行。其餘諸行悉入此中。何等四耶。一報冤行。二隨緣行。三無所求行。四稱法行。云何。
　　報冤行。謂修道行人若受苦時。當自念言。我往昔無數劫中棄本從末流浪諸有。多起冤憎違害無限。今雖無犯。是我宿殃惡業果熟。非天非人所能見與。甘心甘受都無冤訴。經云。逢苦不憂。何以故。識達故。此心生時與理相應。體冤進道。故說言報冤行。
　　二隨緣行者。眾生無我並緣業所轉。苦樂齊受皆從緣生。若得勝報榮譽等事。是我過去宿因所感。今方得之緣盡還無。何喜之有。得失從緣心無增減。喜風不動冥順於道。是故說言隨緣行。
　　三無所求行者。世人長迷處處貪著名之為求。智者悟真理將俗反。安心無為形隨運轉。萬有斯空無所願樂。功德黑暗常相隨逐。三界久居猶如火宅。有身皆苦誰得而安。了達此處故捨諸有止想無求。經曰。有求皆苦。無求即樂。判知無求真為道行。故言無所求行。
　　四稱法行者。性淨之理目之為法。此理眾相斯空。無染無著無此無彼。經曰法無眾生離眾生垢故。法無有我離我垢故。智者若能信解此理。應當稱法而行。法體無慳身命財。行檀捨施心無恡惜。脫解三空不倚不著但為去垢。稱化眾生而不取相。此為自行復能利他。亦能莊嚴菩提之道。檀施既爾餘五亦然。為除妄想修行六度而無所行。是為稱法行。

　　達磨大師四行觀(終)
 (附)達磨大師碑頌

　　　　梁武帝蕭衍
　　楞伽山頂坐寶日　　中有金人披縷褐　　形同大地體如空　　心如瑠璃色如雪　　匪磨匪瑩恒淨明　　披雲卷霧心且徹　　芬陀利花用嚴身　　隨緣髑物常次悅　　不有不無非去來　　多聞辨才無法說　　實哉空哉離生有　　大之小之眾緣絕　　剎那而登妙覺心　　躍鱗慧海起先哲　　理應法水永長流　　何期暫涌還蹔渴　　驪龍珠內落心燈　　白毫慧刃當鋒缼　　生途忽鳥慧眼閉　　禪河駐流法梁折　　無去無來無是非　　彼此形體心碎裂　　住烏去烏皆歸寂　　寂內何曾存哽咽　　用之執手以傳燈　　生死去來如電掣　　有能至誠心不疑　　劫火燃燈斯不滅　　一真之法盡可有　　未悟迷途茲是竭