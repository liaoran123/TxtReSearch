續藏經   讚禮地藏菩薩懺願儀
　明 智旭述


　　 

　　讚禮地藏菩薩懺願儀

　　　　明　菩薩沙彌古吳　智旭　述
　　(行者淨身口意。至尊像前。應念我及眾生。積迷造罪。無救無歸。大士洪慈。為歸為救。又念大士法身。及十方三寶。體常徧滿。無所不在。與我現前心性。平等無二。起深信解。如奉慈顏。敷具拱立。唱云)。
　　一切恭敬
　　一心頂禮十方常住三寶(總一禮已。嚴持香華。如法供養。唱云)
　　願此香華雲。徧滿十方界。供養一切佛。尊法諸賢聖。無邊佛土中。受用作佛事。(至此停唱。燒香散華。至心想云)。
　　一切佛法僧寶。體常徧滿。無所不在。願令以此香華。等同法性。普熏一切諸佛剎土。施作佛事。十方一切供具。無時不有。我今當以十方所有一切種種香華．瓔珞．幢幡．寶葢．諸珍妙飾．種種音樂．燈明燭火．飲食衣服．臥具．湯藥。乃至盡十方所有一切種種莊嚴供養之具。憶想遙擬。普共眾生。奉獻供養。一切世界中。有修供養者。我今隨喜。若未修供養者。願得開導。令修供養。又願我身速能徧至一切剎土。於一一佛法僧所。各以一切種莊嚴供養之具。共一切眾生等持奉獻。供養一切諸佛法身．色身．舍利形像．浮圖廟塔。一切佛事。供養一切所有法藏。及說法處。供養一切賢聖僧眾。願共一切眾生。修行如是供養已。漸得成就六波羅蜜．四無量心。深知一切法本來寂靜。無生無滅。一味平等。離念清淨。畢竟圓滿。(想已。起云)。
　　供養已。一切恭敬。(一禮已。次復合掌讚云)。
　　南無地藏菩薩摩訶薩。以神通力。現聲聞像。是諸微妙功德伏藏。是諸解脫珍寶出處。是諸菩薩明淨眼目。是趨涅槃商人導首。如如意珠。雨眾財寶。隨所希求。皆令滿足。照行善者。猶如朗日。照失道者。猶如明炬。除煩惱熱。如月清凉。渡四流者。為作橋梁。趨彼岸者。為作船筏。伏諸外道如師子王。降諸天魔如大龍象。護諸怖畏如親如友。防諸怨敵如壍如城。救諸危難猶如父母。藏諸怯劣猶若叢林。令諸有情善根不壞。現妙境界令眾欣悅。勸發有情增上慚愧。求福慧者令具莊嚴。能無功用轉大法輪。殊勝功德不能測量。久修堅固大願大悲。勇猛精進過諸菩薩。於一食頃至心歸依稱名念誦禮拜供養。能令一切。皆離憂苦。求諸所願。速得滿足。安置生天涅槃之道。故我一心歸命頂禮。(讚已。一禮。添香致敬。唱云)。
　　一心頂禮本師釋迦牟尼如來(拜下。想云。能禮所禮性空寂。感應道交難思議。我此道場如帝珠。釋迦如來影現中。我身影現如來前。頭面接足歸命禮。下皆准此。唯改佛名)。　　一心頂禮過去師子奮迅具足萬行如來。覺華定自在王如來。　　一心頂禮一切智成就如來。清淨蓮華日如來。　　一心頂禮無邊身如來。寶性如來。波頭摩勝如來。師子吼如來。　　一心頂禮寶勝如來。寶相如來。袈裟幢如來。大通山王如來。　　一心頂禮淨月佛。山王佛。智勝佛。淨明王佛。智成就佛。無上佛。妙聲佛。滿月佛。月面佛。如是等不可說諸佛如來。　　一心頂禮拘留孫佛。毗婆尸佛。等七佛如來。　　一心頂禮普光佛等五十三佛如來。　　一心頂禮過去殑伽沙等諸佛如來。　　一心頂禮忉利天宮。十方集會。無量世界不可說不可說一切諸佛如來。　　一心頂禮未來淨住世界安樂劫中無相如來及十方三世一切諸佛如來。　　一心頂禮十方一切諸佛所有色身．舍利．形像．浮圖廟塔．一切佛事。(想云。諸佛法身如虗空。化事住世難思議。我皆影現化事前。一一皆悉歸命禮)　　一心頂禮地藏菩薩本願經。大乘大集地藏十輪經。占察善惡業報經及十方三世一切法藏。(總三禮。想云。真空法界如虗空。常住法寶難思議。我皆影現法寶前。莫不皆悉歸命禮)　　一心頂禮文殊師利菩薩。財首菩薩。定自在王菩薩摩訶薩。(想偈如佛。但改菩薩名字。下皆倣此)　　一心頂禮無盡意菩薩。解脫菩薩。普賢菩薩摩訶薩。　　一心頂禮普廣菩薩。觀世音菩薩。虗空藏菩薩摩訶薩。　　一心頂禮好疑問菩薩。彌勒菩薩。金剛藏菩薩。堅淨信菩薩摩訶薩。　　一心頂禮十方三世一切菩薩摩訶薩。　　一心頂禮憍陳那尊者。優波離尊者。目乾連尊者。一切聲聞緣覺賢聖僧。　　一心頂禮忉利宮中分身來集地藏菩薩摩訶薩。　　一心頂禮大集會中現聲聞相地藏菩薩摩訶薩。　　一心頂禮占察經中善安慰說地藏菩薩摩訶薩。　　一心頂禮入能發智定地藏菩薩摩訶薩。　　一心頂禮入具足無邊智定地藏菩薩摩訶薩。　　一心頂禮入具足清淨智定地藏菩薩摩訶薩。　　一心頂禮入具足慚愧智定地藏菩薩摩訶薩。　　一心頂禮入具足諸乘明定地藏菩薩摩訶薩。　　一心頂禮入無憂神通明定地藏菩薩摩訶薩。　　一心頂禮入具足勝通明定地藏菩薩摩訶薩。　　一心頂禮入普照諸世間定地藏菩薩摩訶薩。　　一心頂禮入諸佛燈炬明定地藏菩薩摩訶薩。　　一心頂禮入金剛光定地藏菩薩摩訶薩。　　一心頂禮入智力難推伏定地藏菩薩摩訶薩。　　一心頂禮入電光明定地藏菩薩摩訶薩。　　一心頂禮入具足上妙味定地藏菩薩摩訶薩。　　一心頂禮入具足勝精氣定地藏菩薩摩訶薩。　　一心頂禮入上妙諸資具定地藏菩薩摩訶薩。　　一心頂禮入無諍智定地藏菩薩摩訶薩。　　一心頂禮入能引勝踴躍定地藏菩薩摩訶薩。　　一心頂禮入具足世路光定地藏菩薩摩訶薩。　　一心頂禮入善住勝金剛定地藏菩薩摩訶薩。　　一心頂禮入增上觀勝幢定地藏菩薩摩訶薩。　　一心頂禮入具足慈悲聲定地藏菩薩摩訶薩。　　一心頂禮入引集諸福德定地藏菩薩摩訶薩。　　一心頂禮入海電光定地藏菩薩摩訶薩。　　一心頂禮能入如是殑伽沙等諸定。成熟一切有情地藏菩薩摩訶薩。　　一心頂禮以諸定力除刀兵劫地藏菩薩摩訶薩。　　一心頂禮以諸定力除疾病劫地藏菩薩摩訶薩。　　一心頂禮以諸定力除饑饉劫地藏菩薩摩訶薩。
　　(禮竟如前。想偈畢。復作是念)。
　　我及眾生。無始常為三業六根重罪所障。不見諸佛。不知出要。但順生死。不知妙理。我今雖知。猶與眾生。同為一切重罪所障。今對地藏．十方佛前。普為眾生。歸命懺悔。惟願加護。令障消滅。(作是念已。胡跪唱言)。
　　普為法界一切眾生。悉願斷除三障。歸命懺悔。(唱已。五體投地。復作是念)。
　　我與眾生。無始來今。繇愛見故。內計我人(一)。外加惡友(二)。不隨喜他一毫之善(三)。惟徧三業廣造眾罪(四)。事雖不廣惡心徧布(五)。晝夜相續無有間斷(六)。覆諱過失不欲人知(七)。不畏惡道(八)。無慚無愧(九)。撥無因果(十)。
　　故於今日。深信因果(一)。生重慚愧(二)。生大怖畏(三)。發露懺悔(四)。斷相續心(五)。發菩提心斷惡修善(六)。勤策三業翻昔重過(七)。隨喜凡聖一毫之善(八)。念十方佛有大福慧。能救拔我及諸眾生。從二死海置三德岸(九)。從無始來。不知諸法本性空寂。廣造眾惡。今知空寂。為求菩提。為眾生故。廣修諸善。徧斷眾惡(十)。惟願地藏慈悲攝受。(作是念已。應起胡跪。唱言)。
　　至心懺悔。我弟子(某甲)。與法界眾生。自迷法性。枉受輪迴。無明覆心。不知出要。懷聰明慢。自實愚癡。聞大乘法。謬生空解。撥無因果。斷滅善根。遠離正信。遠離正願。離正意樂及以正見。遠善知識．好處．好時。遠離淨戒．正定．正慧。隨逐惡友。起諸邪見。造身語意無量罪業。或復毀謗大乘正法。或復毀謗獨覺乘法。或復毀謗聲聞乘法。障弊隱沒。不令流布。或復於彼諸佛弟子。若是法器。若非法器。具戒破戒。下至無戒。著片袈裟剃鬚髮者。多行忿恨．訶罵．毀辱．譏刺．誹謗。隱善揚惡。以麤惡言。期尅迫愶。打棒傷害。侵奪依鉢。侵奪資生。絕其飲食。退令還俗。脫其袈裟。枷鎖繫縛。禁閉牢獄。輕慢觸惱。令不安樂。奪窣堵波及僧祇物。十惡五逆。至一闡提。乘此業緣。於無量劫。墮諸惡趣。備歷三塗。受種種苦。楚痛難言。設得值遇無量諸佛。及大菩薩。親承供養。發露懺除。復更護持無量道法。修學無量難行苦行。由彼業障有餘未盡。令我等輩未能證得安樂涅槃。未能證得三摩地門殊勝功德。今向地藏菩薩摩訶薩及諸佛世尊。發大乘心。弘如來教。為令此土三寶種性。威德熾盛。久住世故。為欲摧滅一切眾生堅固煩惱。令無餘故。與諸眾生。復深慚愧。發露懺悔。求悉消除。惟願。
　　十方諸大慈尊。及地藏大士。哀愍覆護。濟拔我等。令此罪障。皆得除滅。永不復受惡趣苦果。我等今者對世尊前。及與大士。以至誠心。發真誓願。從今以去。乃至菩提。常願不遇如是惡緣。決定不造如是重罪。終不毀謗諸佛正法。亦不觸惱諸出家人。必不挑壞眾生法眼。亦不斷滅三寶種性。惟願。
　　世尊及與大士。攝受證知。所發誓願。令我等早成十法。及成十輪。獲得無罪正路法忍。於三乘法。若三乘人。及非法器。得無誤失。於大乘法。昇進無轉。利慧勝福。常得增長。於一切定。諸陀羅尼。諸忍諸地。速得自在。常得值遇諸善知識。常得不離見一切佛及諸菩薩聲聞弟子。不離聞法。不離親近供養眾僧。於諸善根常能精進。菩提行願無厭足心。先所造惡摧壞散滅。速能證得無上法輪。善巧方便成熟眾生。皆令獲得利益安樂。(或一說。或三說。起立。唱云)。
　　懺悔發願已。歸命禮三寶。
　　(一禮已。起立。正身。運想一切三寶徧滿虗空。安坐法座。一一迴身。如法旋遶。此身如影。音聲如響。普徧十方。上供三寶。下警羣靈。勿令心散。和雅唱云)。
　　南無十方佛　　南無十方法　　南無十方僧　　南無本師釋迦牟尼佛　　南無地藏菩薩本願經　　南無大乘大集地藏十輪經　　南無占察善惡業報經　　南無地藏菩薩摩訶薩(或三稱。或七稱。旋遶既畢。迴身至法座前。正立。至心唱云)　　自歸依佛當願眾生體解大道發無上心　　自歸依法當願眾生深入經藏智慧如海　　自歸依僧當願眾生統理大眾一切無礙　　和南聖眾
　　(問訊畢。次至靜室。或念地藏菩薩名。或持滅定業真言。或觀大士平等法身。或作唯心識等二種觀道。唯信唯篤。則必能滅障。必證法忍矣)。

　　後序

　　嗚呼。大法久湮。人多謬解。執大謗小。舉世皆然。寧知地獄眾苦。已隨其後。瘖瘂餘報。復更難窮。故我地藏慈尊。於大集會中。現聲聞相。而世尊廣歎勝德。且為之較量。云。假使有人。於彌勒．妙吉祥．并觀自在．普賢之類。殑伽沙等大菩薩所。於百劫中。至心歸依。稱念禮供。求諸所願。不如有人。於一食頃。歸依稱念禮供地藏。以菩薩久修堅固大願大悲。勇猛精進。過諸菩薩故也。葢末世之中駕言於大乘甚易。而躬行於僧行實難。寧知廢小談大。并其大而亦非。悟大用小。并其小而亦大。故法華誡弘經者必依四安樂行。涅槃極談常住佛性。尤扶戒律。今大士之功德獨盛。得非亦在此乎。智旭深恨夙生惡習。少年力詆三寶。造無間罪。賴善根未殞。得聞本願尊經。知有出世大孝。乃轉邪見而生正信。仍以謗法餘業。雖辛勤修證。不登法忍。每一展讀大士三經。輙不禁涕泗橫流。悲昔日之無知。感大士之拯拔也。因念濁智流轉之日。與我同此過者不少。敬宗十輪并占察．本願二典。述此儀法。庶幾共滌先愆。克求後果。不終為無依行乎。未登無生正位。皆可修之。無論初心與久學也。
　　崇禎丁丑後。自恣前十日。菩薩沙彌智旭識於九子別峯之梵網室呪壇中。