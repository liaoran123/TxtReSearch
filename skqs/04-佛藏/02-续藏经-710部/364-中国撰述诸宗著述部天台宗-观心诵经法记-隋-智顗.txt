續藏經   觀心誦經法記
　隋 智顗說　唐 湛然述
　　 

　　觀心誦經法記

　　　　天台大師　說
　　　　荊溪尊者　述
　　大師以無礙辯力。無緣慈力。隨機益物使不空過。故於誦習。別施方便綱格。雖即不逾大旨。而於別行網目還殊。故更寄之以具諸行。余沗承宗匠。頗攬異同。以理冠之事無不可。但根緣不等。修習者希。故略指方隅以擬行事。然一家行旨必藉十乘。此中義求於理以足。的辨相狀或未分明。故今先於當文節目指示諦境。義立十乘。次攬廣文以點宗要。先分節文者。文中自三。初示身口儀則。即序分也。義兼自他。次第二下。正示觀。當自行。三第三下。即流通也。義當化他。於正觀中分之為二。先法次義。法謂觀法。義具眾行。初文境也。二次須下即觀智也。此中亦二。先釋次結。釋中為三。初文假觀。二次觀下空觀。三雖無下中觀。次能作下總結。次雖無下明具諸行。於中又二。初正明具法。次從三世下稱歎抑揚。初具法中四。初具六度。次自行下判權實。三若能下具三因。四若觀下具三德。於三德中有修有性。
　　夫欲誦經滅罪。第一先須盥漱整肅威儀。別座跏趺而坐。
　　第二入觀。觀所坐之座高廣嚴好。次觀座下皆有天龍八部四眾圍遶聽法。
　　次須運心作觀。觀我能為法師。傳佛正教。為四眾說。想所出聲。非但此一席眾。乃至十方皆得聽受。名為假觀。
　　次觀能說之人所誦之經。何者是經。為經卷是。為紙墨是。為標軸是。誦音為口出。為齦齶和合而出。為有我身。為無我身。誰是誦者。為心是誦。為口是誦。為和合出。觀此四眾。為是實有。為從想生。四眾非有。無我能誦。是名空觀。
　　雖無所誦之經而有經卷紙墨文字。雖無能誦之人而有我身為四眾宣說。雖非內外不離內外。雖非經卷不離經卷。雖非身口不離身口。從始至終必無差謬。名不可思議。能作此解能作此觀。名為三觀於一心中得。不前不後三觀宛然。
　　雖無施者而有法施。雖無受者四眾炳然。雖無法座登座宣說。非一二三而一二三。名為法施檀波羅蜜。專心誦持無諸遮礙。名為持戒。忍耐惡覺。名聞財利皆不能惱。名之為忍。一心不息。從始至終無有懈怠。名為精進。專念此經無有愛味。名之為禪。分別無謬。序正流通無不諦了。句文分明。名為般若。是名六波羅蜜具足。
　　自行此經名之為實。傳授外人名之為權。若能一生。以此成辨功德。
　　於無始心名為正因。仍有觀心名為了因。高座為四眾說授名為緣因。
　　三因具足。若觀未明但是性德。研之不已觀心相應名託聖胎。以胎業成就名為修德。中間四十一位亦修亦性。至於極果名為種智。伊字三點不縱不橫。名大涅槃。名到彼岸。名第一義空。平等大慧是名誦經。正觀三世諸佛。無不從此而生。信者可施。無信莫施。第三流通者。若自調度不名為慈。見苦不救不名為悲。既修正觀現前。復應莊巖法界。所誦經竟出觀之後。以此運觀功德。已登正覺者願廣度眾生。入位之人悉登上地。未入位者即運慈悲二法。願未來世共成正覺。
　　次義立十法者。如向觀境即玅境也。修觀義當心。次修空觀。義當止觀。次修中觀。義當破徧。次總結束。義當通塞。次具六度。義當道品。權實三因。義當正助。次辨修性。義當次位。第一義空。義當安忍及以無著。但依之修行。於理略足。於心中法而未甚分明。故更授廣文以助行者。使十乘觀法不出于誦持。所觀十境徧通乎聲色。故復重明以先先轍。一者。了向觀境。心性界如。具三諦。即玅也。二者。依斯玅境。發誓而誦。求三德果。利十界生。三者。一一文句。念念無遺。心性皎然。寂照雙運。四者。寂照而誦。圓融徧破。總攝橫豎無生教門。五者。觀誦心性。念念雖著。尚無無著豈有於著。六者。曉誦心色。念處宛然。寂均調試。諸品具足。七者。於誦習。弊念起。事理合然而兼治。八者。應知誦心雖具。寂照自達已。位六即途。九者。於誦習時違順境起。專以寂照安之。十。依觀誦功。已得相似。六根愛此似位。名為頂墮。若修離愛進入銅輪○於業魔王禪見慢二乘諸動者。即當移觀勤而觀之。隨境觀成。依前習觀。若不虧所誦而兼治之。彌為勝術。最為高尚。誦經既爾。諸行亦復。然但得名隨行十乘。委悉終須具依大部。問。大部令觀陰．界．入境。與此誦經同異何別。答。義同事異。言事異者。誦持之即善陰故。故誦身口即色陰也。領納文句即受陰也。想緣義味即想陰也。作是誦持即行陰也。了別分明即識陰也。陰與界．入合不同。若能於茲體達色心。使具十觀十境無遺息。何減大部之行。但有融今古會釋教理以為異耳。

　　觀心誦經法記(終)