續藏經   觀河集節鈔
　清 彭紹升著　弟子節鈔
 觀河集敘

　　昔梵志出家。白首而歸。鄰人見之曰。昔人尚存乎。梵志曰。吾猶昔人。非昔人也。予嘗味其言而悲之。予之生。四十年於茲矣。思今歲之予。非猶夫往歲之予也。思今日之予。非猶夫昨日之予也。薪火不停。念念遷謝。求其所以為予者。而不可得也。以不可得之予。斤斤焉執而據之以為有。是非憎愛。紛紜轇轕。與生而俱盡。誠可為痛心而顣頟者矣。雖然。此特言乎其變者耳。知其不可得也。而未始據之以為有。則其變者。即其不變者也。知變者之不變。雖萬死萬生。直與一剎那間等無有異。況其在四十年之頃哉。予年十八。始為詩。積二十餘年。所作既多。編為二集。一為測海集。專錄　列朝聖德詩。及思賢諸詠。一名觀河集。大都感物興懷。永言成韻。其間天倫之離合。人事之進退。道術之從韋。具可攷而知焉。佛在祇桓精舍。為波斯匿王說法。問汝今觀此恒河。與昔童時觀河之見。有童耄否。答言不也。佛言。變者受滅。彼不變者原無生滅。云何於中受汝生死。且奚獨童之與耄哉。由是而百年千年。一劫十劫。乃至無量阿僧祇劫。見性不遷。非童非耄。不離當念。直證菩提。是詩之作。無作者。無無作者。其為觀也。若是而已矣。子在川上曰。逝者如斯夫。不舍晝夜。其為觀也。亦若是而已矣。
　　乾隆四十四年。季春之望。彭升紹題。

　　 

　　觀河集節鈔

　　　　知歸子彭際清著
　　　　私淑弟子節鈔

　　會試榜發獲雋引疾不與殿試

　　桂樹鬱奇懷。耐寒差自喜。殷勤謝東風。風吹不結子。

　　古意

　　采得江頭春。移接堂前樹。枯榮兩難分。一氣誰所鑄。

　　臯橋懷梁伯鸞

　　五噫賦就別京華。遠慕延陵向海涯。義薄君臣還念友。身攜妻子更無家。逸情久逐寒流逝。殘照猶依野。渡斜。不耐再尋梅尉市。紅塵何處臥煙霞。

　　汪大紳詒余論學詩輙為繼作(錄一)

　　汪子簡交游。乘興時來往。淡懷若無情。密意儼相餉。春風開哉扉。明日照君舫。何心問去留。莞爾發高唱。

　　北行書興十首之三

　　此身無去住。南北盡吾家。別酒從人勸。天涯未覺賒。湖山舒獨嘯。風雨入枯槎。坐引吟情發。空灘處處華。
　　指點清沂路。依然契聖心。白雲無盡處。淥水一時深。味道遺通塞。忘言斷古人。長歌振林樾。樵牧有知音。
　　遙睇娟娟月。深閨此夜闌。閒持古佛偈。儉學腐儒飱。秋水憐余抱。梅華共爾寒。鹿門斯不遠。妙在一枝安。

　　熱河寓館雜句四首之一

　　矮屋泥牆抱厀寬。愛將詩卷[諙-日+口]團欒。門前車馬匇匇過。鎮日青山帶笑看。

　　酬大紳

　　杏壇華信久闌珊。聞見堆中空自瞞。偶向靈山通綫道。開天一畫太無端。

　　拘幽操(並敘)

　　韓退之擬拘幽操。多愁苦之詞。其於演易心事。未之察也。因別擬之。
　　日沈沈兮。不息其行。日窈窈兮。不悶其明。祗夙夜兮。庖羲是程。唯無作兮。匪虧與成。於戲斯文在茲兮。吾復何營。

　　有所思五首之二

　　我所思兮在杏壇。梁有雉兮谷有蘭。營四海兮本無作。灑窮居兮飲水樂。樂復樂兮誰同心。拊曾瑟兮操顏琴。泝遺津兮坦終古。山華開兮山日午。
　　我所思兮在龍場。蹇正志兮發天光。掩陳編兮洞寥廓。仰鳶飛兮俯魚樂。春風照兮會羣英。刁斗靜兮絃歌鳴。拜伏波兮夢重續。憶故山兮草新綠。

　　毗陵驛與羅臺山[諙-日+口]別

　　江月照君去。江風吹我歸。飄然成遠別。莞爾信天機。濁寤長看劍。幽期共掩扉。神交寂寞處。莫問是和非。

　　送大紳之來安主建陽書院(錄一)

　　春風度江去。草綠滁之濱。君行千里道。離別當茲辰。茲辰不再得。吾道其誰鄰。酌酒贈君言。所期德日新。他時鼓瑟罷。童冠諧天真。

　　酬曹履開見贈次韵

　　物外論心契獨真。相依桂館絕喧塵。攜琴入海他年約。蠟屐盟山未了因。雲淨空潭才見月。雪消梅萼早生春。南園此夕勞相憶。太息年華一度新。

　　沈立方先生七十生日避客僧舍翼日枉顧得詩奉贈

　　先生肯負太平時。垂老風光每自私。偶聽鐘聲攜杖去。閒看華影過庭遲。天心復處詩千首。世故空餘酒一巵。寂寞敝廬煩問訊。此中真意兩相知。

　　夜坐書懷寄薛家三

　　交君不覺久。酬唱一言無。水月閒相得。林禽靜自娛。平心看幻化。泯識得歸涂。莫灑楊朱淚。悠悠白日徂。

　　題沈立方先生三十六華詩稿

　　淵明愛菊。濂溪愛蓮。蓮菊有時。孰與窮年。未若先生。華開情田。左之右之。風光爛然。不冬不春。亦魚亦鳶。顏生在巷。尼父在川。招我相從。看華欲顛。

　　庚寅二月五日。王象山邀余。及木瀆諸子。遊華山。登蓮華峯。四首

　　年來長閉戶。負此好華山。之子能相愛。同人亦自閒。逢僧如舊識。倚樹一開顏。直上高峯去。誰知鳥道艱(石壁有鳥道二字)。
　　蓮華曾不落。池水向來深。獨有塵中客。言從夢裏尋。白雲開古道。落日寄歸心。却憶西空子。清風直到今(明朱白民晚居蓮華峯下修淨業自號西空居士)。
　　辛苦魚山老。袈裟託暮年。人天枯樹葉。忠孝古爐煙。法乳尋臨濟。空心飲紺泉。知交憐子駿。白刃試風前(熊魚山亂信出家得法於繼起禪師居華山居紺泉金子駿初與魚山為法門友後致命南京)。
　　不盡千秋事。湖山極望中。鶯花蟻子夢。蠻觸樹頭風。赤足凌危石。孤筇挂碧穹。下方尋去處。指點落英紅。

　　題丁雲鵬畫阿羅漢像

　　日出照羣動。生死無休時。滔滔欲海中。骨醉諸癡兒。可憐妙明心。萬古長如茲。抽身脫火宅。六賊誰能欺。
　　雙林承佛勅。住壽諸神山。冥絕去來際。希夷有無間。畫師契真理。清風洗童顏。眾生待饒益。振錫遊人寰。

　　題人攜釣圖

　　世智日以急。物命慘不舒。嗟哉江海闊。誰能容一魚。之子獨渺志。袖手船中居。放歌歸去來。吾意其無餘。

　　入鄧尉觀殘梅

　　梅華欲落不盡落。引我入山到山閣。華開如雲散如煙。山頭翩蹮山下捐。是香非香色非色。色香徧處誰人得。上山下山山日頹。春風送我歸去來。

　　題沈浴鯨拜家慶圖

　　想為身如棄。秋風乍遠飛。隔年春色好。忽向故園歸。酒熟初開甕。華香靜掩扉。那知鐘鼎貴。且試老萊衣。

　　北行即事

　　古壁張圖畫。草橋一夢中。有情成世界。寂寞向西風。墜粉枯嬌婢。游絲罥小僮。五陵年少客。到此莫匇匇。
　　庭前有遺粟。鳥雀共欣欣。回首見人影。翻然入遠雲。機心如得盡。萬物可同羣。到處春風裏。何人不共君。

　　過勤息菴憶曉峯和尚

　　十里西郊訪友回。華陽橋畔且裵[褒-保+回]。松陰一徑門長閉。肯為閒人特地開。
　　來去何心得自便。趙州茶罷意翛然。歸來添箇新功課。消盡爐香對月瞑。

　　北行書感十首

　　瑤池消息報初春。痛絕香山老侍臣。扶杖江頭重問渡。可無欵語慰宵晨。
　　冷淡生涯愛日長。隨身經卷伴爐香。龐家佛法無多子。但[諙-日+口]團欒水一方。
　　甓社湖中滯遠行。風饕雪虐浪頻驚。輪珠一串隨他去。不向涂中問死生。
　　輪蹏南北幾曾休。極目殘陽古渡頭。銷盡英雄無限淚。黃河依舊向東流。
　　櫪馬羣中警鐸聲。依然蓮漏六時清。如鉤月挂東牆上。照我無眠到五更。
　　沂水城邊綠樹陰。昔年吾友此披襟。東風吹斷黃鸝語。惆悵堂前草又深(薛家三曾主沂州書院)。
　　道左謳吟識去思。野無荒瘠物無疵。南園風月今如許。零落山丘又一時(伯兄官新城汶上興水利有效)。
　　五岳山人足跡茫。吟風弄月太顛狂。天邊鶴去重回首。清終西湖照影涼(曾謁桑弢甫先生於濼原書院既歸杭州而卒曾徧遊五岳因以自號)。
　　程符山下有精廬。惠我頻煩尺素書。會得紫陽詩句好。東風消息近何如(程符為韓公復讀書處)。
　　冰雪文章石屋詩。山居點筆夢回時。聲聲唱入長安道。脚下何曾罥一絲(車中日誦石屋詩數首)。

　　過梁谿懷高忠憲

　　驀地知歸快此生。曲肱飲水自忘情。浮雲不改青山色。漫向江頭弔屈平。
　　臨行一句少知音。水閣曾經宴坐深。滿院春風關不住。華香狼籍到如今(公末後與人書云心如太虛本無生死)。

　　寄臺山

　　積骨如山淚如海。纏綿愛網柰伊何。從今下得蓮華種。月度長空影在波。
　　無邊春色滿柴門。歷劫難酬雨露恩。一炷爐香一聲佛。海潮音裏度朝昏。
　　高旻寺裏尋春去。消夏灣頭看月來。到處江山常寂滅。蓮華脚底為君開。
　　把茅有約待君還。遮眼華嚴曰閉關。誰信普賢毛孔內。尼山風月不曾閒。

　　題從兄葆元畫梅

　　重陰調萬物。元化從此回。空山曠無人。誰見寒花開。寂寥冰雪中。時聞猿鳥哀。
　　吾兄古愚者。味如[糸-八]酒醇。塵世不可著。相逢畫中身。轉瞚光風吹。爭羨桃李春。

　　入盤山訪千像寺

　　尋幽沿曲徑。孤賞愜平生。徐度石橋去。靜聞流水聲。奇峯發古意。紅葉落浮滎。指點精藍好。飄然遠世情。

　　憩萬松寺

　　遙指萬松寺。還陵千仞山。上頭仍有路。到處且偷閒。眾籟一時靜。行人去不還。蕭然誰共語。親叩紫宸關。

　　自詒

　　靈源寂寂太初春。鑑我鬚眉不染塵。隨分丹鉛觀物化。偶然歌哭在人倫。天邊月色原無盡。洞口桃花幾度新。欲向蓬萊操一曲。蒼茫雲水更誰鄰。

　　沈立方見示新詩

　　語默千秋事。風華滿眼詩。先生真自在。吾道少人知。樂此太平世。依然春日遲。不須長閉戶。此意更無私。

　　答大紳論學

　　姚江流不盡。到處一源通。玉魄懸孤照。璇樞轉太空危崖須直上。寸鐵會收功。過影千秋事。何煩說異同。

　　題續西園雅集圖

　　風流今古幻雲煙。一卷丹青意渺然。胡蜨夢中誰是我。桃花源裏不知年。川回別浦深深綠。月照青樽故故圓。寂寞江天春去後。好舒長嘯碧山顛。

　　送康仲耕歸太原

　　此日君歸去。山程共水程。人憐寒食節。客散闔閭城。細雨思前席。清風足此生。官齋殘夢裏。桐影落秋聲。

　　入京省覲次李禹定韵

　　共此百年內。行行休浪馳。白華我所肆。愛曰爾長思。飲水味無味。聞香知不知。鄉心今有託。風詠莫春時。

　　北行即事

　　閒門虗竹樹。遠道慣川梁。攜得五湖月。因之千里光。團欒偏旅泊。宴笑共高堂。偶說無生話。燈前勸一觴。
　　惜別秋將晚。臨歧酒漫傾。菜根同一味。蘭臭共平生。山色經霜淨。江流到海平。勞勞亭畔路。客夢不須驚。

　　焚情史

　　性火真空徧大千。憐渠幻網自纏綿。一朝斷送紅爐內。無量光中涌白蓮。

　　侍香山老和尚過上沙贈姜元標

　　閒陪老衲叩山家。一道谿流帶晚霞。花落空庭曾不埽。喜逢客到煑新茶。
　　殘生旅泊竟何如。回首西池有故居。百八輪珠消永晝。塵塵極樂更無餘。

　　二女阿環阿瑩。誦彌陀經地藏經普門品。并令各寫一通。得詩三首

　　明簾斜捲篆煙深。脫殼迦陵奏妙音。一勺硯流功德水。諸天花雨落庭陰。
　　長慟慈悲教主前。死生無盡願無邊。從今一念知回向。劍樹叢中出寶蓮。
　　童女何妨現幻身。十方清淨了無塵。海潮音裏親聞得。楊柳枝頭不著春。

　　予妻語二女云。欲得長相會聚。須是求生淨土。不爾。四生六道。各自隨緣。大可懼也。其言有旨。詩以識之

　　佛心即是眾生心。鳥在空林鶴在陰。一語告君君記取。愛河乾處寶池深。
　　夢破河洲亦有年。鼓鐘聲裏拜金仙。同渠迭奏無生曲。教外周南信別傳。

　　酬大紳(四首之二)

　　湖海元龍氣尚豪。金經轉罷又離騷。好將萬頃湘江水。種出蓮花十丈高。
　　白毫光照無邊剎。水鳥聲宣不二門。一種平懷真解脫。更無餘事到君論。

　　雜憶十首之二

　　書百誦經兼念佛。信心雖好氣何麤。無端青眼向人白。匘後彌陀得力無。
　　江氏新篇尊許鄭。余君病眼注蘇黃。窮年辛苦無人問。老樹空庭下夕陽。
　　每愛囂囂點也狂。唐虞功業只尋常。春風沂水吾家事。莫把絲綸慕管商(贈劉崇如四首之一)。

　　河督姚公見許拙詩似史公度。因成二絕。留題平治山堂

　　結構從新幽徑通。征衫暫卸坐春風。鑿山疏水渾閒事。指點經綸在眼中。
　　華陽逸叟(史自號)好風標。老去生涯付一瓢。江上月明長嘯罷。清詞誰與共涼宵。

　　題懶珙和尚所書妙法蓮華經四首

　　白毫光滿太虗空。凡聖同歸寂照中。增上五千休退席。桃花何處避春風。
　　歷劫伶俜大可憐。誰知寶藏自無邊。靈山會上親分付。舉手低頭盡別傳。
　　毫端顯現佛全身。點畫分明見淨因。穩駕白牛趨寶所。化城何事更逡巡。
　　寂光淨土非今古。夢幻人間說短長。會得此經無寫處。不離當念見空王。

　　西湖雜詩十二首之六

　　汪生共彭生。兩個頑皮子。高聲唱佛陀。行行復止止。閒尋湖上山。坐看山下水。山水復何知。蓮華生脚底。
　　行行上雲棲。[穴/幻]窕開虗徑。解包臥禪牀。泉聲冷清聽。今古只如然。示我第一乘。拈毫竹窗間。宏公為我證。
　　是峯(飛來峯)何處來。即今住何處。住處了無根。不如來處去。來去竟何從。坐斷思惟路。無邊常寂光。誰與論迷悟。
　　于墳樹南阡。岳墳聳北陌。清絕兩忠泉。(兩墳前井同名忠泉)千霜洗寒魄。寒魄上中天。浩蕩湖光白。乘雲去復來。莫問興亡迹。
　　西林吳老人。善解唯識義。諸方為低頭。彌勒行授記。發願待來生。出家了大事。欲了及今了。何用更擬議。
　　臥起彌陀菴。提唱彌陀佛。彌陀非去來。汝自甘退屈。凡夫一念心。不用從佛乞。持鏡取鬚眉。鏡中本無物。

　　香山和尚辭世

　　游戲人問百慮空。寂光何處問西東。金臺垂手渾閒事。笑指長風送遠鴻。
　　老婆心切[諙-日+口]徧長。孤負私恩淚兩行。百八吟成開淨域。光明徧處白蓮香(有淨土詩一百八首)。
　　五湖風月故依然。長日山中自打眠。釣盡金鱗休去也。寂寥心事钁頭邊。
　　法門耆舊日凋殘。傾耳朱絃一再彈。願與人天留眼目。罏香添罷勸加餐。

　　或以新刻徐霞客遊記見示題詩還之

　　青鞵布韈為誰忙。踏徧天涯兩鬚霜。輸與先生無個事。日長高枕晤羲皇。

　　題孫丈公執秋山策杖圖二首

　　秋山也是人間世。苦向人間去復還。解道曹谿無一物。人間何處覓秋山。
　　秋山不是人間世。常寂光中斷往還。會得春風吾與點。人間何處不秋山。

　　題蔣生照

　　我曾夢為鳶。高高上九天。又曾夢為魚。深深下九淵。誰知我本來。非魚復非鳶。偶然從物化。變幻初無端。醒來一拭眼。天淵故依然。蔣生畫中容。乃在然疑間。峩冠便入俗。露頂還逃禪。不如兩置之。反觀未生前。未生復何有。石鼎飄茶煙。

　　閉關十首之四

　　福德門頭事孰真。脚邊狼籍幾多春。而今回向無生國。蜨夢龕中瞌睡頻。
　　我佛真身徧十虗。塵塵寂滅更無餘。休將知見重分別。一念回光識得渠。
　　園居深處悄如山。長日何人更叩關。報與諸公勤護惜。休從門外苦追攀。
　　重向尼山訪舊盟。鏗然點瑟[諙-日+口]無生。蓮華脚下如輪大。沂水春風掉臂行。

　　包山蔣久章。買宅南園。置妾蘇氏。蘇長齋奉佛

　　移得梅華別故林。蘄王祠畔愜幽情。小橋流水行人暮。古巷重門落葉深。風動銀河憐織女。香沈繡闥念觀音。前谿竚聽漁歌發。一曲滄浪世外心。

　　南園紫竹林。創文昌像。舉惜字會。為題其冊

　　誰從南海問慈航。小築城隅竹徑涼。會得金經本無字。紅爐燄裏放祥光。
　　文昌司命冠三台。曾向西方授記來。儒釋藩籬先打破。掀天揭地一爐灰。

　　覽古十首

　　關令尹喜　柱下何人共往還。西來交臂一開顏。青牛去後無消息。獨對遺書老抱關。
　　楚狂接輿　迷陽却曲欲何之。西望歧山有所思。惆悵曲終人不見。周公夢裏鬢如絲。
　　蒙漆園吏　舌端反復弄虗空。懸解誰能測始終。欹枕暫回胡蜨夢。皇王帝伯一飛蓬。
　　江湘漁父　醉醒超然得自由。生涯安穩信扁舟。長留一曲滄浪水。消盡湘纍萬古愁。
　　圯上老人　來無所自去無因。疑殺橋邊進履人。重向穀城山下拜。誰知蟬蛻已千春。
　　劉遺民　劫外蓮花不計春。盟山有誓得歸津。白毫光裏無遮障。脚下何曾受一塵。
　　傅大士　雙林樹下回殘夢。兜率宮中閃電光。畢竟人天同寂滅。圓音不斷說金剛。
　　寒山子　翛然幻有人間影。唱出空山太古音。多事閭丘重點出。清風明月到如今。
　　李長者　無邊剎不隔毫端。神福龕中法界寬。一道白光頻照夜。到今泉水不曾乾。
　　龐居士　漉籬生計冷秋風。兒女團欒四壁空。吸盡西江無一滴。休論妙用及神通。

　　宿無隱菴贈唯然上人二首

　　冐雨招良覿。停舟訪病僧。徑深門寂寂。山涌屋層層。影謝遙天鶴。光留古佛燈。翛然塵市迹。一往火銷冰。
　　華藏無邊海。何人覓渡航。舌根流一滴。貝葉發奇光。上品憑回向。秋心耐晚涼。六時休放過。風引白蓮香。

　　遊白雲泉遂登天平絕頂二首

　　聞說他年旱。茲泉獨不乾。源從何處覺。影到此中寒。閱世原無迹。焚香得靜觀。一杯茶飲罷。未覺夕陽殘。杖策成孤賞。危崖一綫穿。徑從菴脊轉。石向屋邊懸。步步疑無路。峯峯欲到天。松風徐度處。百八念珠圓(時坐樹下唱佛千聲)。

　　靈隱寺僧。饋果。大如杏。味甜。木本。無子與核。又無華。故名無華果。僧云獨寺中有之。亦不知其何自來也

　　羣芳譜外獨稱尊。淨剎偏饒雨露恩。大有人間脫空漢。連皮和髓一齊吞。

　　酬王光祿鳴盛見訪次韵

　　烏紗心事白鷗同。小艇沿洄西復東。廿載煙雲梅尉市。千秋絲竹魯王宮。(光祿成尚書後案)知音有意尋流水。結社何年拜下風。悄坐焚香消永晝。還將禿管醮虗空。

　　題三教圖

　　儒釋道三。虗空饒舌。繪影圖形。春光漏洩。孰主孰賓。熾然分別。問取啞羊。紅爐點雪。

　　除夕。煑橘餅和水晶糖當酒。即事贈秋士先生

　　水晶湯一盞。釀得橘香新。到口不成醉。傾壺無盡春。孤鐙同此夕。接席兩閒人。揮手塵中事。華胥入夢頻。

　　玉壇感舊二首之一

　　午夜鐘聲試羽衣。雲中閶闔夢依稀。而今回向蓮華國。寂寞蓬山掩舊扉。

　　陸朗甫。自山東布政使乞歸養母。或題鄧尉探梅圖贈別。至是出以囑題

　　陳情將母切。惜別繪圖新。岳色天邊櫂。湖光夢裏春。團欒華氣味。瀟灑月精神。便擬攜筇去。尋香及此辰。

　　仲春下旬。同汪子大紳。陸子佩鳴。程生在仁。訪沙翁斗初。遂造沈氏園看桃華

　　訪舊重來[諙-日+口]夕陽。引從曲徑繞回廊。間間落落春風裏。消得桃華一院香。

　　朱翁適庭。以百緣語業索敘。題詩與之

　　昔聞李伯時。畫馬天下獨。見訶秀禪師。謂當墮馬腹。魯直作艶詞。泥犁罪難贖。輪回本無根。一念為之轂。妄想結空華。纏綿遞相續。婬實司其樞。輾轉陷汙凟。可憐荀潘徒。新粧潤膏沐。(潘岳荀粲墮女人身見質神錄)脂粉漬空腸。鬚眉日消縮。情多想更微。鴛鴿共追逐。此理炳丹青。千聖代揚搉。是非了心人。豁達甚鴆毒。由來食地肥。詎可攀神足。懸崖偶撒手。一墮不再復。先生稟靈根。新詞秀蘭菊。因緣發綺語。春心蕩水綠。華香逝不留。見者空棖觸。何如一炬火。淨埽磨天欲。還乘般若光。坐齅旃檀馥。刳心跂九品。揮手謝五濁。小子鈍根人。寒巖倚枯木。東林緬遺蹤。耨水好同浴。雖無[糸-八]宴文。聊以效攻玉。

　　佛前瓶中牡丹

　　一枝幻寄帶天香。定水深深願影涼。料得春風無幾日。好回塵夢向空王。

　　過靈巖山下陶氏園瓊樓道人讀書處

　　支磯石畔舊時蹤。零落桃華曲徑封。欲向三生問因果。峯頭斜日一聲鐘。

　　立夏日即事呈同舍諸公

　　瀟灑送春去。閒吟對物華。萍開魚得雨。枝動鳥殘華。蔬供先生饌。香分衲子茶。羈愁莫深歎。三界總無家。

　　除夕有感

　　鄰雞夜夜競先鳴。到此蕭然度五更。血染千刀流不盡。佐他杯酒[諙-日+口]春生。

　　重遊石壁

　　愛此湖光入望平。坐來身世一毫輕。老僧笑指山容好。對客何曾問姓名。

　　周忠介公與文文肅尺牘

　　兩鏡交光一卷書。赤心剖露更無餘。成仁取義尋常事。劫火何曾爛太虗。

　　尤文叔題二林居制義即次原韵

　　洋洋流水音。鍾子解其意。神感在微茫。何與形骸事。大文本無文。歸根原不二。相期勉歲寒。退密保貞氣。參天會有時。梁棟任非細。

　　答李魯一即送之還建寧

　　昔年我讀詩人詩。頗愛淵明兼太白。閒雲無心澹不收。大鵬摩空安可迹。後來摳衣安樂窩。華前醉酒聞清歌。後來訪舊寒山道。萬仞澄潭一輪皎。一輪影現三千色。真源寂湛誰能測。鏤冰刻玉徒爾為。回向毗耶祇一默。昨朝有客欵林扉。雝容被服吹蘭菲。出渠家集令我讀。欣賞日夕堪忘饑。自言曾據孤峯頂。淨洗靈臺夜光炯。僊原咫尺恰成迷。渡口秋深飄斷梗。原鴒聲急寫遺文。庭樹涼生催落影。轉眼清霜黏鬢絲。窮居離索空悲哽。勸君此去莫悠悠。但得朝聞萬事休。華開華落原無主。漫向春風訴別愁。

　　樵歌贈負薪子(魯一子祥湖)

　　伐木聲聲自唱酬。前聲已去後難留。從中會得真消息。非葛非懷澹不收。

　　答王念峯四首之二

　　一枝梅萼逗初春。紙帳深深破夢頻。誰向華前先著眼。霜天寂寞現全身。
　　彈絲吹竹儘風流。(念峯有借冰雪光發吹竹彈絲語)況有明珠價莫酬。消得人天無盡供。挑鐙何處覓閒愁。

　　題長齋繡佛圖二首

　　糗草酸鹹憶有鰥。聞韶何異坐禪關。由來淡泊尊吾道。苦行無須問雪山。
　　燒豬佛印偏多事。祇為髯翁是老饕。淨洗舌根還本相。此中風味屬吾曹。

　　題極樂莊嚴圖十六首

　　(九品徃生)一念投誠早到家。悄然坐斷路千差。長天雁過無留影。揑目重論赤白華。
　　(三聖接引)華開見佛也尋常。徧界明明絕覆藏。莫說迢遙十萬億。寂光何處隔封疆。
　　(功德池水)其中清淨不容他。蘋末微風也自波。一葉一華無盡藏。此間穩坐興如何。
　　(琉璃寶地)曾看大水結成冰。一味清涼絕愛憎。臨鏡晨朝休認影。亘教徹底更無憑。
　　(七重行樹)行樹交光照水濱。大千沙界撤關津。未須分別華和實。無影枝頭不著春。
　　(七重闌楯)大施門開不自私。寶欄回繞盡參差。故園風景知無恙。拂袖歸來也未遲。
　　(寶池澡浴)日新曾記古盤銘。沂水春風路再經。乞得西池泉一勺。蓮華何處不亭亭。
　　(寶地經行)滿眼春光門不關。晨宵落落更閒閒。縱教踏徧天涯路。不出蓮華水一灣。
　　(聲聞進修)聖解寧淪十種禪。聞聲見色總超然。春來一雨無差別。何處山華不弄妍。
　　(上善同會)普賢願海塞虗空。就裏還家一徑通。不會華嚴末後句。秋風秋雨泣涂窮。
　　(天華布地)淺紅深紫映朝霏。點破虗空故故飛。脫體風流無所住。笑他鶖子獨霑衣。
　　(天樂鳴空)行樹風消不自鳴。虗空重與[諙-日+口]無生。圓通第一何人會。簫管聲中斷送迎。
　　(眾鳥和音)南園三月綠成陰。高下枝頭送好音。坐斷十方諸佛舌。拈華微笑只如今。
　　(十方往供)供養翹勤一念周。十方何處不同流。由來脚下無絲綫。明月清風任去留。
　　(無盡樓臺)虗空有路絕攀躋。樓閣重重入望迷。會得此中無盡意。休將大海納牛蹏。
　　(無邊海會)吸盡滄溟萬頃潮。金鱗脫網盡逍遙。不離當處親聞得。法界塵塵應念消。

　　杲堂上人。還自五臺。延住海會菴。以詩代柬。二首

　　驀直臺山路未賖。偶同文喜喫杯茶。南方佛法無多子。一笠秋風到處家。
　　冷落門庭蔓草深。不教塵慮暫相侵。石門文字寒山句。寫向虗空何處尋。

　　昔尊聞居士問知歸道人曰。既大地無寸土。向甚麼處安身立命。道人答曰。海闊從魚躍。天空任鳥飛。汪君世康自繪小影。上無片瓦。下無立錐。屬道人為下一語。輙舉前[諙-日+口]。系之以詩

　　廓摧器界絕因依。不礙鳶魚躍與飛。會得此中親切句。輪珠百八恰當機(畫中手提念珠)。

　　讀王念峯諸作

　　未了情緣趁色香。三春蜨夢且顛狂。須知當念無根蔕。玉鏡臺前早放光。

　　題王履齋小影

　　昔年挂蒲帆。遠適萬里外。白銀宮闕近可攀。紫貝明珠同拾芥。歸來棲泊胥江濱。腐儒粗糲偏情親。齋頭花藥共情[諙-日+口]。門前魚鳥同嬉春。(君好放生)去年曾訪寒山道。親到天壇拾瑤草。攜將滿袖白雲回。付與閶亭閒不埽。鬚眉宛爾落丹青。身世由來水上萍。為君一奏無生曲。月在天邊影在櫺。

　　題郭翁黼雯遺像

　　思古人兮雙林里。扄閒門兮謝金紫。罏香焚兮拭綈几。寫梅華兮佩蘭芷。春風去兮翩翩。春草換兮年年。攬遠芳兮何在。嗟迹是兮情遷。非司馬兮孰慕藺。澹流波兮一月印。(翁有春草閒房題額築屋以懸之是先賢金孝章先生故物也)敦古處兮近文章。穀詒子兮聲克振。胡老成兮不憗遺。朗鬚眉兮儼在茲。了生滅兮本無二。耀神光兮千萬世。

　　贈天寧寺靜安上人

　　一入此門來。萬事都休矣。南無阿彌陀。無終亦無始。贈王禹卿。
　　握手相看鬢欲凋。蒲團無恙伴昏朝。蓮華池上前盟在。一道香風透綺寮。

　　過高旻寺晤昭月和尚

　　高旻路三叉。過客無時止。欲問高旻禪。高旻鎮如此。

　　過文殊禪院。訪聚用律師故事。兼觀壁上史公度遺墨。二首

　　末法精進幢。六時肯虗度。拱手謝人間。此是泥洹路。史老不出家。而亦無所住。每愛此間遊。人莫知其故。

　　讀釋迦應化錄

　　何意薄金輪。長空飛鳥過。當年堯舜君。亦把浮雲唾。日照七山間。山山無一箇。可憐捉影人。未解唯心作。

　　陸行短句(錄四)

　　自從束髮來。九問黃河渡。顧影忽踟蹰。新新無故步。昨日住華堂。今宵棲草屋。一枕兩忘懷。非君亦非僕。水行怨天風。陸行怨天雨。風雨亦何知。人心自多阻。晝日風沙裏。無端見一枝。(館有梅華)山中標格冷。莫遣世人知。

　　尋常

　　尋常閉門坐。兀兀無一詞。行役亦偶爾。滾滾不自持。語默非有意。還如畫枯枝。枯枝忽生春。眾羽交參差。嗅之了無得。觸之亦不知。當其下筆先。畢竟誰所司。於此急著眼。萬變寧能欺。此是不二門。維摩詰說之。得王念峯書。為悒然不樂。者久之。無已。輙。成五言以報。書不盡言。言不盡意。念峯其有以知之矣。
　　長空無滴水。渴鹿為誰忙。刻意爭青史。悲歌悶錦囊。月圓偏遇雨。花好不經霜。別有幽棲客。鐘聲送夕陽。

　　僧舍閉關。偶檢白沙先生手書詩卷。次韵續題四首

　　才見梅枝開硯北。又看菊影照籬東。於中消息憑誰問。閒殺江門老釣翁。
　　曾控青絲絕塞行。蘧然短夢破鐘聲。笑他管葛成何事。隨分拈來草一莖。
　　茅君入手走龍蛇。(先生多用茅筆)渾脫瀏灕舞袖斜。不二門中通一綫。依然丈室滿天華。
　　汪羅題句墨痕新。死別生離各愴神。出沒毫端原不賓。未須重問主和賓。

　　錢塘旅舍雜句

　　誰將生鐵鑄心肝。作作其芒五月寒。(彌勒院鑄像殿成放光)樓閣門開彈指入。原來不隔一毫端。
　　處士當年百不營。偏於梅鶴劇多情。梅枯鶴去人何在。冷徹孤亭月四更。
　　是水是山都夢幻。非山非水亦言詮。而今坐斷兩頭路。月落長川故故圓。

　　病起

　　凉意先秋到。單衣出浴輕。簾深蠅自遠。花盡蜨無營。火宅憐同夢。蓮池溯舊盟。繩牀趺坐久。閒向竹林行。

　　酬朱石君見贈原韵

　　卿雲爛晴空。虞廷慶復旦。移覆箕山陰。飲瓢不滿半。榮枯本無地。寂感同一天。不如兩置之。伸脚南窗眠。

　　題萬近蓬拈花小照二首

　　殷勤湖上相逢後。冷落禪扉幾度開。折得花枝還獨笑。休將公案問西來。
　　圓頂方袍[諙-日+口]夙因。(自言前世為僧)三生石畔往來頻。漁郎記否谿頭路。寂寞桃花萬古春。

　　試龍井芽茶

　　淡如彭澤琴中韵。清比寒山石上吟。長日松風消一盞。人間料得少知音。

　　蔣山堂食貧厲志。書品甚高。頃為子書肇公寶藏論等篇。予以杜子美贈李太白語評之。兼成一律

　　書中李太白。野逸更天真。藝苑今誰匹。荒江見此人。繩樞餘傲骨。梵冊伴閒身。寂寞東林社。相期共結鄰。

　　題平瑤海僧服小照

　　夫子不識字。達摩不會禪。(高峯語)法尚不可得。而我何有焉。智人了斯義。因應隨方圓。峩冠擁講席。禿頂棲蒲團。一心俄轉變。幻有傳毫端。反窮念未生。誰實司其權。喧寂兩無得。豁爾離言詮。俯仰天地外。非魚復非鳶。卷圖庋高閣。一枕松風眠。

　　病痁還家偶述二首之一

　　瓢笠生涯西復東。青山好伴每和同。荒園破屋秋風裏。此夕還來作寓公。

　　題馬若堯遺照二首

　　修竹兩三根。青苔七八點。閒披半卷書。靜把游心檢。游心何所得。半卷亦無文。寂寞人間世。天風蕩白雲。

　　題袁蕙纕雪灘鴻影圖二首之一

　　天機曾洩夢中僧。半偈傳來照夜燈。抖擻精神參實相。漚生漚滅本無憑。

　　和石齋先生韵五首之二

　　倦遊何所得。小閣對青山。素萼迎春破。孤筇伴鳥還。開編懷古意。窺鏡訝新顏。不道無相識。焚香愛掩關。
　　海天長寂靜。正氣劇崚嶒。忠孝餘殘夢。風騷嬗一鐙。鴻飛寧有迹。蠖屈本無能。拄地撑天去。蕭然倚戶籐。

　　三月三日。錢立羣招往畢尚書第。觀尚書所藏墨寶。以當修禊之會。與者。張止原。張星躔。陸夢莊。潘守愚郭載青。守愚先成古意四首。有超然[糸-八]覽之意。予輙繼作以廣其指

　　文公天上人。手帖雜行草。中有真氣流。虗空出鱗爪。仰之何蒼蒼。即之殊矯矯。同時紫清翁。獨立三山表。偶然駕虯螭。傲睨乾坤小。斐然錦繡文。禿筆若電埽。僊儒豈異源。所貴絕諸惱。但得摩尼珠。一照無不了。休作墨池賓。坐待朱顏槀。

　　小園度夏雜句

　　秦碑漢碣半無文。愁向池邊洗硯勤。借問虗空誰點筆。一行飛雁帶歸雲。
　　藥爐茶臼作生涯。隨便安身當活埋。鎮日科頭還赤脚。更無情緒學心齋。
　　李杜文章也劫灰。候蟲時鳥漫相猜。毗耶一默無餘事。閒殺階前數點苔。

　　重詣雲棲。瞻禮蓮池大師塔像。因為病妻建水陸道場。即事四首

　　單提六字絕言銓。不斷涓涓萬古泉。日月雙懸光末法。香風涌出紫金蓮(我　世宗敘蓮池語錄力扶淨土　高宗雲棲諸詩亦盛稱念佛功德)。
　　法中供養儘無涯。凡聖由來共此齋。一炷爐香一聲磬。低頭舉手絕安排。
　　劍樹刀山開樂國。虎兄鷹弟面空王。誰知一念難思議。徧界常舒不夜光。
　　金剛一卷鎮寒嵒。古藻新毫法寶兼。(董香光手書金剛經　高宗六巡浙江六度題句經後)識得菩提非斷滅。鏡花水月滿莊嚴。

　　贈聞一長老

　　不斷香光誦二花。(花嚴法花)白蓮社裏好生涯。西方有路如弦直。舍得娑婆即到家。

　　過花神廟

　　千紅萬紫太無端。過眼休教被色瞞。多謝秋風勤告報。憑闌空對夕陽殘。

　　過海會菴酬杲堂見懷之作

　　蕭涼病榻遞吟箋。愁向荒園聽晚蟬。自我飄零隨一葉。與君契闊已三年。削除聞見猶留惑。坐斷人天不解禪。此日菴前尋舊蹟。依然古木帶寒煙。

　　九月七日。自杭還家。其夕遭病妻之變。志別二首(二首之一)

　　情苗業已枯。眼淚不曾出。送君無別言。落落千聲佛。

　　齋居四課錄散腰趺坐

　　放曠人天得自由。生來怕說見公侯。籐蘿千尺芟除盡。柴立孤松笑點頭。
　　古廟香爐太可憐。偶將瞌睡當安禪。同誰更說無生話。落落春鶯并夏蟬。

　　懷汪明之二首之一

　　曾將蓮種手親栽。五字吟成句似雷。莫向三叉頻彳亍。迦陵音裏喚歸來。

　　秀峯寺度歲

　　萬頃湖邊一秀峯。翛然破壁倚孤筇。結趺坐斷人間世。消得僧廊半夜鐘。

　　題落木菴徐先生遺影

　　三十年前夢。荒菴幾度過。殘僧今欲盡。故影此重摩。不改青山色。無餘古井波。歸根唯一路。獨往意如何。

　　題費孺人像

　　蓮社之賓。金閨之特。不慕世榮。不貪天福。念茲在茲。西方路直。水月光中。無喪無得。

　　詠蟋蟀

　　刷羽三秋日。長吟百草叢。依人終失計。自勝乃稱雄。豈有封侯夢。誰憐轉戰功。何如脫籠檻。獨往萬山中。

　　兄子希涑。得疾。念佛而逝。詩以贈行

　　徧界蓮花撲鼻香。翛然撒手便還鄉。昌黎不識西方路。孤負當年十二郎。

　　題從子婦姚氏事略二首

　　擬向空王懺夙愆。心香早結落迦緣。一枝花發曾無蒂。喚醒深閨半夜眠(當因患痞誦大悲呪夢老女人授以一枝花頓覺身輕如羽疾尋愈)。
　　出沒閻浮苦自瞞。愛河波浪幾曾乾。何如直往蓮花國。明月清風徧界寬。

　　辭世

　　出沒閻浮塵點身。流離瑣尾竟何因。從今驀直西方去。瞥眼收回萬劫春。

　　觀河集節鈔(終)