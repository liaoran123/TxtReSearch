續藏經   死心悟新禪師語錄（黃龍四家錄第三）

　　 

　　黃龍死心新禪師語錄

　　初住雲巖開堂陞座　僧問。覺花未開。即不問。覺花開處事如何　師豎起拂子云。看　進云。恁麼則一陽交令節。迸出一枝榮　師云。有眼如盲　僧提起坐具云。爭奈這箇何　師云。自領出去。
　　師乃云。問答縱橫。理歸一貫。問者雷奔電卷。答者玉轉珠迴。言言見諦。句句咸宗。也只是口傳心授底葛藤。祖師門下。總用不著。何故。祖師門下。圓同大虗。無欠無餘。良由取捨。所以不如。是以真如無動。動用三界之中。至理絕名。名流四天之下。亘古亘今。未甞間隔。世出世間。念念不絕。念既不絕。如大日輪。遍照天下。日昇之時。明遍天下。虗空不曾明。日沒之時。暗遍天下。虗空不曾暗。見今日。前不住。晝夜卷舒。明來暗去。暗去明來。又作麼生說箇不明不暗底道理。直饒向這裏說得。倜儻分明。猶是半提。未是全提時節。且道作麼生是全提時節。海底火然連碧岫。任佗午夜大陽輝。
　　請首座上堂。群木森森。將掄杞梓。眾石落落。貴琢瓊瑤。得瓊瑤為至寶。獲杞梓為良材。琢之掄之。豈憚勤勞。必須入手始可慰心。微公首座。禪林秀榦。奈苑奇姿。眾議樂推請充首座。向曾拜請。切見謙辭。今日咨求。幸希重諾。大眾會麼。妙機透徹玄關者。舒卷隨時號變通。
　　上堂。抝折拄杖。將什麼登山渡水。拈却鉢盂匙筯。將什麼喫粥喫飯。不如向十字街頭。東卜西卜。忽然卜著。是你諸人有彩。若卜不著。也恠雲巖不得。
　　上堂。舉陸亘大夫與南泉話次。大夫云。肇法師道。天地與我同根。萬物與我一體。也甚奇恠。南泉指庭前花。召大夫云。時人見此一株花。如夢相似。師云。舉即易見還難。同根天地又顢頇。南泉指出光如夢。對此憑君子細看。
　　上堂。舉僧問靈樹。如何是和尚家風。靈樹云。千年田八百主。僧云。如何是千年田八百主。靈樹云。郎當屋舍沒人修。師云。靈樹家破人亡。父南子北。如今有人問雲巖如何是和尚家風。向伊道。張公喫酒李公醉。復云。張公喫酒李公醉意旨如何。任從滄海變。終不為君通。
　　上堂。舉鵞湖示眾云。未了底人。長時浮逼逼地。設使了得底人。明得知有去處。尚乃浮逼逼地。雲門問首座云。適來和尚道。未了底人浮逼逼地。了得底人浮逼逼地。意作麼生。首座云。浮逼逼地。雲門云。首座在此頭白齒黃。作這箇語話。首座云。上座作麼生。雲門云。要道即得。見即便見。若不見。莫亂道。首座云。只如堂頭道浮逼逼地。又作麼生。雲門云。頭上著枷。脚下著杻。首座云。恁麼則無佛法也。雲門云。此是文殊普賢大人境界。師云。雲門以錐栽樹。首座用刀剜空。直饒齊用錐刀。未免頭上著枷。脚下著杻。
　　上堂。舉張拙秀才看佛名經。問岑和尚。百千諸佛但見其名。未審居何國土。岑云。黃鶴樓崔灝題後。秀才還曾題也未。拙云。未曾題。岑云。無事也好題取一篇。師云。黃鶴樓前法戰時。百千諸佛豎降旗。渠無國土居何處。留得多才一首詩。
　　上堂。舉仰山一日有異僧。乘空而來。作禮侍立。問近離什麼處。僧云。早晨離西天。山云。何大遲生。僧云。遊山翫水。山云。神通妙用。不無闍梨。佛法須還老僧。僧云。特來東土禮文殊。却遇小釋迦。遂將出西天貝多葉梵書。與仰山。仍作禮乘空而去。師云。大小仰山。被這僧熱瞞。更出貝多梵書。塗糊一上。如今忽有異僧。乘空而來。合作麼生。喚來與山僧洗脚。
　　因藏經回上堂。舉僧問投子。一大藏教中。還有奇特事也無。投子云有。僧云。如何是奇特事。投子云。演出大藏教。師云。投子只知其一。不知其二。若人問雲巖大藏教中還有奇特事也無。向伊道有。如何是奇特事。演入大藏教。
　　元正日上堂。云山僧住持六年。承諸人以道相照。既以道相照。虗空可盡。此道不可盡。虗空可量。此道不可量。虗空可知。此道不可知。虗空可測。此道不可測。既不可測。作麼生理論。不見僧問趙州。如何是趙州。趙州云。東門南門西門北門。師云。趙州老有一訣。四門開路通徹。入門來明皎潔。出門去莫漏泄。通一線為君說。元正日大年節。

　　住翠巖廣化法語

　　上堂。云。空谷傳響。時時聞於未聞。色裏膠青。日日見而無見。見既無見。聞所未聞。喚作無盡藏三昧門。無盡藏神通門。無盡藏智慧門。無盡藏解脫門。若能如是知見。如是信解。如是修證。如是悟入。我說是人達佛心宗。入佛知見。既是入佛知見。為是能見見。為是所見見。若是所見見。且以何為能。若是能見見。且以何為所。若作能所二見。俱非佛乘。作麼生是佛乘。是以如來非智巧。智者必以如來為宗。祖師非妙得。妙者必以祖師為旨。宗旨既分。清濁自明。既明清濁。體用雙全。既全體用。得大自在。既得自在。靈鋒寶劒常露現前。亦能殺人。亦能活人。擬欲進前。喪身失命。擬欲退後。辜負當人。且道。不進不退一句作麼生。良久云。澗松千載鶴來聚。月中丹桂鳳凰棲。
　　王正言入寺。上堂。云無是無非。正空妙理。忘彼忘此。入不二門。吞蒲早涉思唯。飲水自知冷暖。將知風幡非動。徒勞魚兔上求。顧影便行。宜曉未行之步。拈花微笑。須知未笑之初。欲逢碧眼胡僧。必悟紅爐消雪。所以指天指地。上下無礙。亘古亘今。往來不殊。既無揀擇心。亦無生滅法。冰輪印於天上。寶剎現於毛端。明明卷蓆峻機。默默喫茶妙旨。了無間隔。自在縱橫。法王轉於脚跟。金剛現於言下。儻加分別。未免輪迴。不見昔日朱轉運。問大陽和尚。甲子多少。大陽云。威音王前。忘却甲子。直至而今不記年。朱公云。世壽多少。大陽云。六十四。朱云。得恁麼不覺。大陽云。青山淥水。師云。大陽貪觀天上月。忘却掌中珠。雖然如是。不因樵子徑。爭到葛洪家。
　　謝藏主上堂。舉古有一僧。在經堂內。經又不看。禪又不參。書亦不學。每日堆堆地打坐。藏主云。何不看經。僧云。不識字。藏主云。何不問人。僧近前低頭問訊。未審是什麼字。藏主便休。師云。這僧閉門家裏坐。禍從天上來。若不是藏主。洎被打破蔡州。
　　浴佛上堂。豎起拂子云。看看。拂子變作釋迦老子。示現受生。向諸人眉毛眼睫上。放大光明。諸人還見麼。若見。則眼翬。若不見。眼在什麼處。見與不見。二頭三首。畢竟作麼生定奪。良久云。九龍親吐水。沐浴一全身。
　　上堂。云達磨心宗。傳至今日。涓滴不漏。絲髮不移。既絲髮不移。作麼生傳。寶印當風妙。重重錦縫開。
　　上堂。舉趙州問大慈。般若以何為體。慈云。般若以何為體。州呵呵大笑出去。慈明日見州掃地次。乃問。般若以何為體。州置掃箒撫掌呵呵大笑。慈便歸方丈。師云。趙州金鍮不辨。玉石不分。直饒玉石分去。也未夢見大慈在。
　　上堂。舉僧問大梅。如何是祖師西來意。梅云。西來無意。僧到鹽官舉前話。官云。一箇棺材。兩箇死漢。玄沙聞舉云。鹽官是作家。雪竇云。三箇也得。師云。雪竇道。三箇也得。為復是死漢。是活漢。是不死不活漢。具眼者試請甄別。
　　上堂。舉僧問夾山。如何是相似句。山云。荷葉團團團似鏡。菱角尖尖尖似錐。復云會麼。僧云不會。山云。風吹柳絮毛毬走。雨打梨花蛺蝶飛。師云。夾山簷前棒月。未是高明。狹路分岐。寧同大轍。要會相似句麼。白鷺沙汀立。蘆花相對開。
　　上堂。上無片瓦遮頭。下無寸土立足。此人有家無家。若有家。因什麼却無片瓦遮頭。若無家。十二時中。向什麼處安身立命。妙體本來無處所。通身那更有蹤由。
　　上堂。云要識翠巖身。身同大地。要識翠巖心。心同虗空。要識翠巖見。見無所見。要識翠巖聞。聞所未聞。既有見聞。為什麼却道未聞。若將耳聽終難會。眼界聞聲方始知。
　　上堂。云凡夫非是聖人。聖人非是凡夫。凡夫即是聖人。聖人即是凡夫。非凡夫而無聖人。非聖人而無凡夫。直得凡聖情盡。須知有轉身一路。若能轉得。入水不溺。入火不燒。若轉不得。有寒暑兮促君壽。有鬼神兮妬君福。
　　謝二化士上堂。云水中燒火。恃地人疑。山上使帆。會者應稀。二理雙忘。頓入幽微。一瓶一鉢。章江興歸。是也還是。非也還非。白雲綻處。明月光輝。雙放雙収人不會。滿山松竹泄天機。
　　上堂。云參玄上士。須參活句。莫參死句。何也。若向活句下明得。死却天下衲僧。若向死句下明得。活却天下衲僧。且道不落二塗一句作麼生道。太湖三萬六千頃。月在波心說向誰。

　　再住雲巖語錄

　　入院上堂。久經陣歒。慣戰作家。疋馬單鏘。便請相見。僧便問。桃源洞裏別。脩江江上逢。不涉二途。請師速道　師云。三日到此　進云。與麼則露滴寒松添意氣。月明中夜老猿吟　師云。且喜沒交涉　問遠離祐聖近屇雲巖。如何是不動尊　師云。始隨芳草去。又逐落花迴　進云。恁麼則得住且住。可行則行　師云。你又亂走作麼　進云。爭奈始隨芳草喏　師云。尋言轉更賒　師乃云。隱顯宗風孰辨真。去來猶似涉前因。須知白首歸家者。非是今人與昔人。既非今人。又非昔人。且道是什麼人。良久云。陋巷不騎金色馬。迴來却著破襴衫。
　　上堂。云若論此事。如人家養三箇兒相似。第一兒。聰明智慧。孝養父母。接待往來。主張家業。第二兒。凶頑狡猾。貪婬嗜酒。倒街臥巷。破壞家業。第三兒。盲聾瘖瘂。菽麥不分。事事無能。只會喫飯。三兒中。雲巖要選一人用。且道選那箇。為復選聰明智慧底。選凶頑狡猾底。選盲聾瘖瘂底。於此選得。始入雲巖門。未見雲巖在。要見雲巖麼。春雨無高下。花枝自短長。
　　上堂云。若言其是。天下衲僧非不得。若言其非。天下衲僧是不得。何故。點鐵化為金即易。觀人除却是非難。
　　上堂。云地水火風。四緣和合。假名為身。四緣壞散。地還地。水還水。火還火。風還風。四大各還。身在什麼處。良久云。山花開似錦。澗水湛如藍。
　　上堂。舉僧問雲門。樹凋葉落時如何。門云。體露金風。師云。大小雲門。境上縛殺。雲巖即不然。樹凋落葉時如何。珊瑚枝枝若月。
　　上堂。舉僧問投子。牛頭未見四祖時如何。子云。與人為師。僧云。見後如何。子云。不與人為師。師云。投子只解閉門作活。未能垂手利人。雲巖則不然。牛頭未見四祖時如何。紫氣氤氳。見後如何。與天下人作牓樣。
　　上堂。舉僧問長沙岑和尚。如何是沙門眼。岑云。長長出不得。又云。成佛成祖出不得。六道輪迴出不得。僧云。未審出箇什麼不得。岑云。晝見日夜見星。僧云。不會。岑云。妙高山色青又青。師云。這僧將蚊子足。擬窮滄溟底。用蜘蛛絲。欲繫妙高山。六道轉迴出不得。即且置。成佛成祖。為什麼出不得。青山只解磨今古。流水何曾洗是非。
　　上堂。舉李軍容訪溈山。山泥壁次。軍容遂於背後端簡而立。山轉頭以泥盤作取泥勢。軍容以簡作進泥勢。山放下泥盤。便歸方丈。巖頭聞云。噫佛法淡薄。大小溈山。泥壁也不了。師云。巖頭恁麼錯判名言。殊不知。溈山軍容弄巧成拙。

　　遷住黃龍語錄

　　入院上堂。僧問。別雲巖法席。坐黃龍道場。如何是不動尊　師云。十里行松色。千峯聽雨聲　僧云。這箇猶是動底。如何是不動底　師云。只解瞻前。不能顧後　僧云。若然者。龍向洞中銜雨出。鳳從花裏帶香歸　師云。何不早恁麼道　僧云。洞深雲出晚。澗曲水來遲　師云。不妨解說道理。
　　師乃云。龍峯絕頂也須親到。及乎親到。頂上無人。既是無人。阿誰親到。畢鉢巖前休話會。曹溪路上好商量。
　　上堂。云。知有底人。如石含玉。不知有底人。似一塊頑石。知有不知有底人。玉石不分。此語具三玄三要。四句料揀。五位君臣。乃至百千妙義。無量法門。總不出此語。且道。此語從什麼處出。良久云。珠沉赤水光仍在。玉蘊荊山價轉高。
　　上堂。舉仰山凡遇參須入堂不審聖僧。一日有僧把住云。和尚見了不審。不見了不審。山云。我到這裏也疑著　師云。仰山自疾不能救。焉能救他疾。正當恁麼時。還有不疑著者麼。
　　解夏上堂。僧問。承師有言。老僧今夏向黃龍潭內。下三百六十箇釣筒。未曾遇著箇錦鱗紅尾。為復是鈎頭不妙。為復是香餌難尋　師云。雨過竹風清。雲開山嶽露　僧云。與麼則已得真人好消息。人間天上更無疑　師云。是鈎頭不妙。是香餌難尋　僧云。出身猶可易。脫體道應難　師云。亂統禪和。如麻似粟　僧云。老和尚慣得其便。便禮拜　師乃微笑。
　　師乃豎起拂子云。看看。拂子結。盡乾坤大地有情無情一時結。拂子解。盡大地乾坤有情無情一時解。直得如是。更須向萬里無寸草處去。且道作麼生是萬里無寸草處。良久云。青山忽憶便歸去。浮世要看還下來。
　　上堂。舉僧問石霜。如何是和尚深深處。石霜云。無鬚鏁子兩頭搖。師云。石霜老禿不識好惡。鏁既無鬚。即無兩頭。既無兩頭。搖箇什麼。良久云。青山無適莫。白雲任卷舒。
　　上堂。舉新羅僧問雲居。是什麼得恁麼難道。雲居云。有什麼難道。僧云。便請和尚道。雲居云。新羅新羅。師云。雲居要見新羅僧。猶隔海在。
　　上堂。鷺倚雪巢。同中有異。鳥投白牯。異中有同。異中有同。穿過諸人髑髏。同中有異。換却諸人眼睛。且道不落同異一句作麼生道。良久云。易分雪裏粉。難辨墨中煤。
　　上堂。豎起拂子云。看看。扶起推倒。總由這裏。扶起也。森羅萬象。色相宛然。推倒也。葉落歸根。雲籠碧嶂。且道扶起是。推倒是。想君不是金牙作。爭解彎弓射蔚遲。
　　上堂。參玄上士。須參活句。直得萬仞崖前。騰身撲不碎。始是活句。若不如是。盡是意根下紐揑將來。他時異日。涅槃堂內手脚忙亂。莫言不道。便下座。
　　小參。僧問。如何是奪人不奪境　師云。死中有活　僧云。如何是奪境不奪人　師云。活中有死　僧云。如何是人境兩俱奪　師云。死中恒死　僧云。如何是人境俱不奪　師云。活中恒活。
　　師云。夫小參者。謂之家教。何謂家教。譬如人家。有三箇五箇兒子。大底今日幹甚事。小底今日幹甚事。是與不是。晚間歸來。父母一一處斷。叢林中亦復如是。院門中。今日有甚事。是與不是。住持人當一一處斷。觀今之時節。叢林淡泊。人根狹劣。不可說也。有一般破落戶長老。馳書達信。這邊討院住。那邊討院住。纔討得箇院子。便揀日入院。又道我是長老。方丈裏自在受快活。這般底。喚作地獄滓。如今叢林中。若論參禪。固是難得其人。我看你這一隊漢。在這裏。心憤憤。口悱悱。道我會禪會道。入方丈裏。趂口懌撐一兩轉語便行。不是這箇道理。又有一般漢。影影響響。認得箇頑空。便道只是這箇事。又有一般道。見虗空裏光影。又有一般道。無有不是者錯了也。救不得了也。這般底。只宜色身安樂。莫教一頓病。打在延壽堂內。如落湯螃蠏。手忙脚亂。見神見鬼。這邊討巫師。那邊討醫愽。卜凶卜吉。問好問惡。你不見。我佛如來。為三界醫王。四生慈父。醫一切眾生心病。只為你不信自心。向外馳求。被邪魔魍魎。入你心裏。做得許多見解。要識你自心麼。如太陽當晝。天下皆明。郍裏更有暗處。若到這般田地。亦無吉凶□□象。亦無是非好惡。便能向是非頭上坐。是非頭上臥乃至婬妨酒肆。虎穴魔宮。盡是當人安身立命之處。只為你無量劫來業識濃厚。心中趫趫欹欹。繘繘繂繂。信之不及。便被世間情愛纏縛。便得七顛八倒。江南人護江南人。廣南人護廣南人。淮南人護淮南人。向北人護向北人。湖南人護湖南人。福建人護福建人。川僧護川僧。浙僧護浙僧。道我鄉人住院。我去贊佐他。一朝有箇不周全。翻作是非。到處說苦哉苦哉。恁麼行脚。掩彩殺人。鈍致殺人。若是箇漢。一劃劃斷。多少自由自在。若也劃不斷。處處被愛之所縛。愛色被色縛。愛院被院縛。愛名被名縛。愛利被利縛。愛身被身縛。你何不退步思量。你這臭皮袋子。有什麼好處。當時只為你有一念愛心。便入母胎中。受父精母血交搆。成一塊膿團。母喫熱時。便受鑊湯地獄。母喫冷時。便受寒冰地獄。乃至撞從母胎裏出來。受寒受熱。受飢受飽。受病受苦。煎煎逼逼。直至今日。只為你不能返觀。便有許多是非生滅。我生你死。我死你生。生生死死。死死生生。隨業受報。無有休息。近來又有一般奴狗。受雇得錢。買得度牒。剃下狗頭。披佛袈裟。奴郎不辨。菽麥不分。入吾法中。破壞吾法。一向裝褁箇渾身。捼腰捺跨。胡揮亂興。要做大漢。大漢不恁麼做。要做大漢麼。須是退步。莫面前背後。奴唇婢舌。嫌好道惡。說這裏飲食濃厚。那裏寮舍穩便。不消得如此。諸上座。人身難得。佛法難聞。此身不向今生度。更向何生度此身。你諸人要參禪麼。須是放下著。放下箇什麼。放下箇四大五蘊。放下無量劫來許多業識。向自己脚根下推窮看。是什麼道理。推來推去。忽然心華發明。照十方剎。可謂得之於心。應之於手。便能變大地作黃金。攪長河為酥酪。豈不暢快平生。莫只管策子上。念言念語。討禪討道。禪道不在策子上。縱饒念得一大藏教。諸子百家。也只是閑言語。臨死之時。總用不著。古人悟了。方求明師。澤擇去其砂石。純一真實。秤斤定兩。恰似人開雜貨鋪相似。無種不有。來買甘草。便將甘草與他。來買黃連。便將黃連與他。不可買黃連却將甘草與他。又似你有一塊金。將入紅爐裏鍛鍊。鍊來鍊去。鍊得熟也。方上鉗鎚。打作瓶盤釵釧。瓶重幾兩。盤重幾兩。一一分明。然後却將此瓶盤釵釧。鎔成一金。喚作一味平等法門。若不如此。盡是儱侗真如。顢頇佛性。你還會麼。你還信麼。山僧適來。答者僧四轉語。死中有活。活中有死。死中恒死。活中恒活。將此四轉語。驗了天下衲僧。且道天下衲僧。將什麼驗黃龍。良久云。大體還他肌骨好。不搽紅粉也風流。
　　小參。僧問。如何是黃龍源　師云。深深無底　僧云。莫只這深深無底。便是也無　師云。白浪滔天　僧云。忽遇拏雲艧浪底來。又作麼生　師云。老僧只管看　問如何是黃龍接人句　師云。開口愛罵人　僧云。罵底是接人句。驗人一句作麼生　師云。但識取罵人　問如何是黃龍頷下珠　師云。耀古騰今。問滴水滴凍即不問。如何是紅爐上一點雪　師云。上座悟也未　僧云。學人未悟　師云。草賊大敗　僧便禮拜。
　　師乃云。深深無底。渺漭無涯。白浪滔天。如何辨其水脉。識得水脉。即識其源。未識其源。且與諸人。語箇無義語。只這無義語。諸人作麼生會。莫是長老愛罵人。是無義語麼。莫是說世間是非長短。是無義語麼。不是這箇道理。我看著你這一隊漢。也好愁人。等閑地趯起來。十箇有九箇莽鹵。只是念得些子閑言長語來。相闘拶著。又去不得。如今有一般長老。愛把言語教人。恰似三家村裏傳口令相似。錯了也。喚作謗大般若。誠難懺悔。你何不摸索你肚皮裏看。忽然病在床上。臨死之時。喉嚨裏氣。接上接下。四大又動不得。口裏又說不得。平生學得底言語。到這裏總用不著。我看你這一隊漢。沒一箇將做事。初到時箇箇道。我為生死事大。及乎出却方丈門。到處裏只是打[空/(空*空)][空/(空*空)]。箇什麼痴漢。有箇死在頭上。作麼生免得。閻老子又不是你爺。你何不自家救取。不見古人道。衣裳得恁易破。道不能成。喚作忘身為法。你何不看取他。我這裏亦無禪道與你。只要你自家直下悟去。你若未悟。且默默他參取箇露柱。你若參得露柱徹。便見新長老。參得猫兒狗子徹。亦見親長老。更若不會。新長老不惜口業。與你說箇喻。喻似什麼。喻似箇月初生時。只有些子。初二初三。漸漸光明。到十五夜。圓明瑩淨。無處不照。又至十六十七。漸漸消殞。至二十九三十夜。消得盡也。却到初一。依前月又生。如你諸人有箇迷。須得箇悟。既得悟了。須識悟中迷。迷中悟。迷悟雙忘。却從無悟處。建立一切法。明辨一切法。一是一。二是二。三是三。四是四。是青是黃。是赤是白。喚作具擇法眼。方能入世間法。出世間法。世出世間。便能混同眾生。眾生與佛。本來是一。一為無量。無量為一。一聲變一切聲。一切聲歸一聲。一聲寂處。撒手便行。可謂大丈夫漢。到這裏。三世諸佛。是什麼乾屎橛。一大藏教。是什麼拭不淨故紙。諸大祖師。天下老和尚。是什麼尿床鬼子。只為你眾生業來時又怕來。去時又怕去。夢裏見財見色便愛。黑地裏突出箇人便疑。病在什麼處。只為你打揲根塵不淨。所以動著便疑。直須教他成一片去。方有少分相應。你若未能如是。且去僧堂裏。打辨精神。坐十年二十年。若不會禪。將刀來斫取新長老頭去。雖然如是。你若更坐二十年。新長老死了也。新長老既死。又向什麼處斫。若斫不若。是你根性遲鈍。且向人天路上。修取五戒十善。三生五生。莫教失却人身。纔出頭來。便較省力。癡漢一百年。只在一剎那間。剎那悟去。作箇無事道人。不見五通仙人問世尊。佛有六通。我有五通。如何是那一通。世尊召云。五通仙人。仙人應喏。世尊云。那一通你問我。師云。世尊具一切智。那一通。不覺遭他毒手。珍重。
　　小參示眾云。東邊蠟燭。得恁麼明。西邊蠟燭。得恁麼暗。莫有不涉明暗者麼。試出來道看。有麼有麼。如無。黃龍長老。七顛八倒去也。寒食一年春。禪人竟不聞。桃花千萬樹。那樹見靈雲。要見靈雲麼。莫向枝頭尋。莫向花上覓。但頓悟本心。自然成現。如今參禪人。多為不識本心。只以聰明強慧。便當己能。忽然被人推出做長老。便向曲木床上。胡言漢語。問禪答禪。問道答道。問佛答佛。問祖答祖。逐句地解將去。這箇是向上。那箇是向下。這箇是道眼。那箇是透聲色。今日會一則。明日會一則。築向皮袋裏。有什麼休時。有底又道。見山但喚作山。見水但喚作水。一切處平實去。凡有問答。但據實祗對。苦哉苦哉。恁麼說話。總是野狐見解。非唯埋沒自己。抑亦辜負先聖。只如達磨西來。不立文字。直指人心。見性成佛。又豈是傳你言說。覔你聰明。只要你達自本心。見自本性。永脫死生。歸家穩坐。若得到家。須知家裏事。既知家裏事。於一切處鍊教成熟。似一頭露地白牛去。然後觸著便發。方有自由自在分。不見教中道。有一商人。入海採寶。遇一船師。引至一銀所。商人欲採。船師云。此未為至寶。又至金所。商人欲採。船師云。此未為至寶。又至瑠璃眾寶所。商人欲採。船師云。此未為至寶。又至摩尼寶所。乃見龍蛇擁護。措手無門。到這裏。可謂佛眼不能窺。鬼神莫能測。雖然如是。更須知有轉身一路始得。若也轉得。於一切處。自然逈逈地。不用安排。不著計較。信手拈來。一一中的。便能隨處出生。隨處滅盡。在天同天。在人同人。在畜生同畜生。在餓鬼同餓鬼。所以一處通。千處萬處悉皆同。譬如一滴雨。天下皆雨。一花開天下皆春。如今禪和家。多只是認得飯是米做。忽然拈却飯。把一片糖糕來。亦只喚作飯。是故執之失度。必入邪路。若是大丈夫漢。直教徹去。莫只半青半黃地。他時異日。也道見新長老來。我且問你。新長老是什麼面孔。莫是齒缺面黑底便是麼。你若恁麼。驢年也未夢見新長老脚跟在。諸人直須努力。於一切時中。教伊無蹤跡去。然後却隨緣放曠。任性逍遙。見色見空。靈通自在。不見南禪師道。心王不妄動。六國一時通。罷拈三尺釰。休弄一張弓。只如三尺釰。作麼生說箇罷拈底道理。會麼。各各歸堂歇去。

　　偈頌
　　送禪人作丐

　　一二三四五。五四三二一。千門萬戶開。勘破維摩詰。

　　退翠巖(二首)

　　欲識本來道。勸君不用討。金烏海上生。玉兔沉荒草。沉荒草休懊惱。困來一覺和衣倒。
　　漳水清虗得自由。滄溟深處倒騎牛。龍王忽怒波濤動。無限漁人到此休。

　　頌魯祖

　　魯祖垂慈不用功。逢僧面壁顯家風。若遇上垂同道者(請續此句)。

　　死心室

　　死心心死死全心。死得全心一室深。密把鴛鴦閑繡出。從他人競覓金針。

　　送禪人持鉢

　　融融春景絕纖埃。五葉騰芳七葉開。子內子生枝上菓。一花一葉一如來。

　　送靈源

　　此別無別。無別此別。靈源靈源。虗空狹劣。龍峯頂上。休更饒舌。

　　和靈源瞌睡歌

　　大道本來無向背。罵佛罵人無忌諱。涅槃城裏現威獰。名利場中且瞌睡。且瞌睡絕見知。大唐國內沒禪師。莫恠相逢不相識。本是金毛師子兒。鏘刀叢裏藏身處。虎穴魔宮入定時。入定時良有以。吾曹本是何宗旨。南北東西自本心。本心已死從何起。假饒互換現千差。也是從來自家底。自家底不曾失。亘古亘今休更詰。任他百恠出頭來。寂然一照明如日。識此靈源瞌睡歌。混入塵中體堅密。

　　快活歌

　　心無心而物物明。物有心而心不堪。不堪心中污心田。心田皎皎沒人參。沒人參東作南。青青妙色出於藍。見即便見見取好。不見莫怨老瞿曇。

　　寄靈源

　　逆耳忠言世莫瞋。順流清峻却迷津。年來慵懶長緘口。不似當時愛罵人。

　　禪人寫真求贊(二首)

　　齒缺面黑。廣南正賊。空腹高心。不識文墨。
　　面黑不是番僧。齒缺亦非達磨。性急只愛罵人。看你自招口過。

　　與空室道人

　　空空室室空不空。不空空處徹真空。混同塵世非塵世。只在塵中塵不同。

　　師任雲巖日通判段公以頌呈師

　　一切法不生。如何有心死。乞巧不拈針。猶似較些子。

　　師以偈答

　　只為法不生。是故心長死。徹底絕絲毫。即是真夫子。

　　因先上人南還

　　旅舘雲遊經幾霜。此心歸日愛南陽。無端却度庾峯嶺。入到曹溪是故鄉。

　　和衡典座無一庵

　　一庵茆草結。萬象入吾庵。劫壞終無壞。松風演妙談。

　　師臨順寂以偈寄師川大夫

　　心心心道道道。明斯旨端坐到。到不到多計較。非計較合本道。

　　禪人以出定僧相請師贊

　　七百年定。誑惑眾生。一念超越。天下橫行。

　　和方侍者頌曹山雪中因緣

　　滿山風雪色凝然。鳥道立玄沒二邊。鳳翅斂時全叶正。龍珠耀處却還偏。通途辨的誰云妙。雙鎻金針理未玄。若謂孤峯曾不墮。依前流落未生前。

　　與方侍者(二首)

　　念念向本家。本家即心也。念念行吾道。吾道即性也。吾心性無二。佛祖更無也。
　　吾今六十七歲。汝侍吾十四夏。既能徹自心源。一味更無真假。他年人問如何。將此語傳天下。

　　啟明軒

　　發明至道。眼裏生花。以悟無悟。是法王家。

　　迴光軒

　　東西不顧。南北何依。水天相照。萬象涵輝。

　　贊六祖

　　六祖當年不丈夫。倩人書壁自塗糊。明明有偈言無物。却愛他家一鉢盂。

　　師臨歸寂小參示眾

　　說時七顛八倒。默時落二落三。為報五湖高士。心王自在休參。

　　黃龍死心新禪師語錄(終)