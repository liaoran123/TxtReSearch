續藏經   煢絕老人天奇直註天童覺和尚頌古
　明 本瑞直註　性福編集

　　 
　　　　金臺慈仁沙門性福編集
　　　　菩曇後學沙門淨深重梓
　　世尊一日陞座(當央直示)。文殊白槌云(大用驚眾)。諦觀法王法。法王法如是(盡情註解)。世尊下座(見殊漏泄。不免拂迹)○(主意直示。旨明大用)總結(師資唱和)。
　　一段真風見也麼(人人具足一段真風。世尊親呈。天童問你諸人。還見真風麼)。綿綿化母理機梭。織成古錦含春象(世尊放出春風和氣。文殊便乃葉綻花開。二人又如經緯交羅織成一錦。此言一人作頭一人作尾方得完全而已)。無奈東君漏泄何(文殊白槌世尊下座。只知拂迹不知漏泄。故曰無奈)。
　　梁武帝問達磨大師。如何是聖諦第一義(撥却真俗直問中道。呈解驗主)。磨云廓然無聖(了無一法何安聖諦。一拈二截)。帝云對朕者誰(不領其旨。逐句返追)。磨云不識(當頭一截不容對待)。帝不契(權實不投)。渡江至魏○(主意拈情。旨明向上)總結(不遇知音)。
　　廓然無聖。來機逕庭(言不相讓徑直而拈)。得非犯鼻而揮斤(聖諦如鼻端之存泥。廓然似揮斤之削泥)。失不回頭而墮甑(意不相契如甑之破。武帝復趕磨不回頭)。寥寥冷坐。少林默默。全提正令(非是冷坐無言。乃是全提正令)。秋清月轉。霜輪河淡。斗垂夜柄(秋清不犯今時。月轉不犯劫外。當央直示不存毫髮。故曰斗垂夜柄)。繩繩衣鉢付兒孫。從此人天成藥病(祖乃覿面相呈尚不領旨。于今只去口傳心受衣鉢相傳。豈不慙惶。天童非言武帝。痛戒後來)。
　　東印土國王請二十七祖般若多羅齋。王問云何不看經(尊者當央直示王疑。默坐不念)。祖云貧道入息不居陰界(暗不坐正)。出息不涉眾緣(明不坐偏。此註上機當央直示)。常轉如是經百千萬意卷(出入無拘。正偏自在。不落有無。故曰常轉)○(主意當央直示。旨明句裏呈機)總結(明暗不落)。
　　雲犀玩月燦含暉(不居陰界。暗中獨露)。木馬遊春駿不覉(不涉眾緣。明中絕相)。眉底一雙寒碧眼(尊者雙眼圓明故曰含暉不覉)。看經那到透牛皮(貶他大眾空鑽故紙。如皮裹眼何時得透)明白心。超曠劫(五蘊空也。心之虗明空而獨顯)。英雄力。破重圍(力之威嚴境中縱橫)。妙圓樞口轉靈機(機轉靈樞左右無拘)。寒山忘却來時路(十年忘却來時路。此言眾僧昧己逐緣也)。拾得相將携手歸(閭丘胤逢拾得把手入門。尊者於王於眾未歸令歸未出令出。忒殺婆心)。
　　世尊於眾行手指地云。此處宜建梵剎(當央直示。恐失再試)。帝釋將一莖草插於地上云建梵剎已竟(對面親呈。亦塞來意)。世尊微笑(大用深賞)○(主意探竿在手。旨明大用親呈)總結(作家相見)。
　　百草頭上無邊春。信手拈來用得親(帝釋信手拈來。如春遍地無揀)。丈六金身功德。聚等閒携手入紅塵(世尊婆心。全身落草)。塵中能作主(四心無量為十界主)。化外自來賓(道彌寰宇。阿誰不來歸向)。觸處生涯隨分足(世尊帝釋皆隨其分)。未嫌伎倆不如人(未嫌我之德行。未有不如於天下)。
　　僧問清源如何是佛法大意(請益)。源云廬陵米作麼生價(隔身反點)○(主意拈轉話頭。旨明當機一截)總結(法窟爪牙)。
　　太平治業無象(四夷不侵萬民樂業。漠無功位何象之示)。野老家風至淳。只管村歌社飲。那知舜德堯仁(堯舜之道至治無為。野老郊外之民。只知村歌社飲不知無為之化。此言清源饑飡渴飲不知佛法世法)。
　　僧問馬祖。離四句。絕百非(有句無句非有非無句非非有非非無句。四句一離百非自絕)。請師直指西來意(心倖驗主)。祖云。我今日勞倦不能為汝說(全機直指不妨葢覆)。問取智藏去(推惡去己)。僧問藏。藏云何不問和尚(照用同時)。僧云和尚教來問(具供)。藏云。我今日頭痛不能為汝說。問取海兄去(非父不生其子)。僧問海。海云我到這裏不會(只知盡法不管無民)。僧舉馬祖。祖云。藏頭白。海頭黑(當央直指)○(主意直指。旨明絕待)總結(權衡在手)。
　　藥之作病鑑乎前聖(離四天下之藥。此僧為病反驗)。病之作醫必也其誰(勞倦頭痛。天下為病。父子為醫。藥之於病。且道是誰)白頭黑頭兮克家之子(白頭智藏黑頭智海。二子克家善能荷負)。有句無句兮截流之機(有句大師父子。無句維摩一默。用在當時俱皆截流)。堂堂坐斷舌頭路(堂者明也。父子有言)。應笑毗耶老古錐(笑他把住不如放行)。
　　藥山久不陞座。院主白云。大眾久思示誨。請和尚為眾說法(仁義之心)。山令打鐘(就事行令)。眾方集(見二失一)。山陞座(當央直示)。良久便下座(只知拂跡不知獨露)。歸方丈。主隨後問云。和尚適來許為眾說法。云何不垂一言(不知自失反怪不說)。山云經有經師。論有論師。爭怪得老僧(一點二拈)○(主意當央直示。旨明大用全提)總結(向上)。
　　癡兒刻意止啼錢(出口入耳盡是止啼黃葉。癡子反為黃金)。良駟追風顧影鞭(外道問佛不問有無。世尊良久。外道大悟。比言東土衲子不如西天外道)。雲掃長空巢月鶴。寒清入骨不成眠(雲掃長空纖塵不立。月明鶴白十分明白。反怪不言。而豈成眠)。
　　百丈上堂。常有一老人聽法。大眾散去一日不去。丈問立者何人。老云某甲於過去迦葉佛時曾住此山。有學人問大修行底人還落因果也無。對他道不落因果。墮野狐身五百生(見師越格逾常之手。所以捨己從人。出前希後之請)。今請和尚代一轉語。丈云不昧因果(前之撥無。後之拈轉。使他直下免滯空無)。老人言下大悟(果爾英俊不負其旨)○(主意拈轉話頭。旨明機見而作)總結(隨緣得旨)。
　　一尺水。一丈波(虗詐不實)。五百生前不奈何(因妄感報)。不落不昧商量也。依前撞入葛藤窩(曾有二僧講曰。不落何墮。不昧何脫。如此葛藤。總未勦絕。意須超羣。未出言思。故曰依前撞入)。阿呵呵。會也麼(天童出自胸襟。當央直示。問你諸人。這笑是不落是不昧。若向這裏會得。免去二邊奔競)。若是你洒洒落落(若是你不逐二邊自然酒落)。不妨我哆哆和和(此是嬰兒學語之貌。不落不昧總皆自在。先之雙奪二俱不存。後之雙縱二俱任意)。神歌社舞自成曲。拍手其間唱哩囉(若然如此。這邊那邊無可不可。自然隨緣無擇)。
　　南泉一日兩堂爭猫。泉提起猫云。道得即不斬(全機垂釣)。眾無對(不妨截斷)。泉斬猫為兩段(凡聖不存)。南泉舉問趙州(疏通前旨)。州脫鞋戴出(親呈大用)。泉云子在救得猫兒(出身賞德)○(主意垂釣。旨明大用)總結(父子唱和)。
　　兩堂雲水盡分拏(胡爭亂講)。王老師能騐正邪(王老提猫辨其凡聖)。利刀斬斷俱忘像。千古令人愛作家(全提正令。今古咸尊)。此道未喪。知音可嘉(既遇知音。便顯作家)。鑿山透海兮唯遵大禹(前之眾僧閉塞此道。今之王老重復開通。如其大禹獨顯神用)。鍊石補天兮獨賢女媧(見其先失。今之大補如乎女媧方得圓滿)。趙州老。有生涯。草鞋頭戴較些些(這些妙處須是不多。獨顯趙州具有手眼)。異中來也還明鑑。只個真金不混沙(金之異沙。州之異眾)。
　　臺山路上有一婆子。凡有僧問臺山路向什麼處去(問本尋常)。婆云驀直去(當央直指)。僧纔行(知偏失正)。婆云。好個阿師。又恁麼去(點失當央)。僧舉似趙州(有疑故舉)。州云待與勘過(須聞其事。未見其的)。州云臺山路向什麼處去(探竿在手)。婆云驀直去(對面親指)。州便行(就計陷計)。婆云好個阿師又恁麼去(只言點他。不知自失)。州上堂。我與汝勘破婆子了也(一呈一釣)○(主意方便為人。旨明以見陷見)總結(心倖)。
　　年老成精不謬傳(婆子善能為人。賞他成精不謬)。趙州古佛嗣南泉(南泉的子。天下明師)。刳龜喪命因圖象(點婆子被趙州換却眼睛。如龜之刳腸)。良駟追風累纏牽(點趙州被婆子之抽牽。如穆王追風之馬不免受繮)。勘破了(點州休誇)。老婆禪(點婆休逞)。說向人前不直錢(二人不必誇俊。總被天童看破)。
　　雲門大師云。光不透脫有兩般病(標題)。一切處不明。面前有物。是一(靈光混物。光物不辨。故曰不明)。透得一切法空。隱隱地似有個物相似。亦是光不透脫(靈光出有又混於無。似有覺知不能了無。故曰隱隱)。又法身亦有兩般病(標題)。得到法身。為法執不忘。己見猶存。墮在法身邊。是一(出過前之有無。忽悟法身。執之不捨。所以己見唯存)。直饒透得。放過即不可(法身撒手不住大功。脫落無依又住無功)。子細點檢將來。有甚氣息。亦是病(若住無功。無功亦病。更須檢點。忽然看破。一場笑具)○(主意拈情破執。旨明不落堦級)總結(老婆心切)。
　　森羅萬象許崢嶸。透脫無方礙眼睛(直下明宗。乾坤總是欲要了脫。反被境礙)。掃彼門庭誰有力。隱人胸次自成情(誰能掃除萬物方得真空。只是隱人自生空見)。船橫野渡涵秋碧(纜船死水永無那移。得到法身執法不捨)。棹入蘆花照雪明(撥轉船頭又入蘆花。不住法身又坐明白)。串錦老漁懷舊市。飄飄一葉浪頭行(錦破一色。漁破死水。市破孤峰。此明轉位就功。入廛垂手)。
　　地藏問修山主甚處來(就事藏〔峰〕)。修云南方來(直供)。藏云南方近日佛法如何(藏鋒)。修云商量浩浩地(直供)。藏云爭如我這裏種田賻飯喫(若然如此。不如種田)。修云爭奈三界何(只討飯喫。三界何出)藏云你喚什麼作三界(見他外奔。就鼻一拽)○(主意探竿在手。旨明句裏呈機)總結(權衡在手)。
　　宗說般般盡強為。流傳耳口便支離(出口入耳之流。說甚宗通說通)。種田賻飯家常事。不是飽參人不知(若是滿懷風月。方見平實一道)。參飽明知無所求。子房終不貴封候(封侯者外紹也。子房不貴大功不宰。所以知不在他)。忘機歸去同魚鳥(忘機絕慮不住偏方。同魚同鳥不坐正位。便見平懷常實之道)。濯足滄浪烟水秋(然後却乃觀其時變隨緣赴感。如乎漁父詞曰。清則濯纓。濁則濯足。地藏之才。猶如斯之用也)。
　　臨濟將示滅。囑三聖云。吾遷化後不得滅却吾正法眼藏(一則日用中不得忘失。二要接續也)。聖云爭敢滅却和尚正法眼藏(既為佛子豈不奉重)。濟云忽有人問汝作麼生對(恐有未的。故又騐過)聖便喝(當央直呈)。濟云誰知吾正法眼藏向這瞎驢邊滅却(見其勦絕所以大賞)○(主意探竿在手。旨明全提大用)總結(老婆心切)。
　　信衣半夜付盧能。攪攪黃梅七百僧(黃梅七百未有明旨。暗傳六祖大小分爭)。臨濟一枝正法眼。瞎驢滅却得人憎(三聖之俊。恨不有如)。心心相印。祖祖傳燈(以心印心今古不絕)。夷平海岳。變化鯤鯨(絕高低。轉聖凡。三聖一喝無不夷平變化)。只個名言難比擬。大都手段解翻騰(正眼一絕。如何有比。愿其十方聖流。悉如三聖之用)。
　　廓侍者問德山。從上諸聖向什麼處去(騐主)。山云作麼作麼(全身擔荷。照用同時)。廓云勑點飛龍馬。跛鼈出頭來(只言奉勑點過之馬。元來却是一個跛鼈)。山便休去(跛鼈飛龍兩手回還。不妨德山一毫不受)。來日山浴出。廓過茶(當央直示)。山撫廓背一下(正令一截)。廓云這老漢今日方始瞥地(今方穩當)。山又休去(看他還得穩當也無。此名德山兩處陷虎)○(主意探竿影草。旨明機鋒互換)總結(心倖)。
　　覿面來時作者知(當央直問非英不達)。可中石火電光遲(答處迅速非見可及)。輸機謀主有深意(兩次之休大有作略)。欺敵兵家無遠思(只知量作不妨遭陷)。發必中(撫背如發箭。瞥地如受箭)。更瞞誰(眾見難瞞)。腦後見腮兮人難觸犯(侍者之機人難當堵)。眉低着眼兮[仁-二+渠]得便宜(仔細觀看無出其師)。
　　溈山問仰山甚處來(就事藏鋒)。仰云田中來(就事呈機)。山云田中多少人(恐落今時)。仰插下鍬义手而立(大用親呈)。山云南山大有人刈茆(恐落孤危當頭一點)。仰拈鍬便行(截斷兩頭。逈然不立)○(主意養子之緣。旨明不落二邊)總結(老婆心切)。
　　老覺情多念子孫(恐落動靜故令得力)。而今慚愧起家門(已知羞恥不落羣方)。是須記取南山語。鏤骨銘肌共報恩(此策後人將南山語記在心上。如鏤於骨使無忘也)。
　　麻谷持錫到章敬。遶床三帀。振錫一下。卓然而立(呈機校勘)。敬云是是(照用同時)。師着語云錯(恐陷其是。故乃拈之)。谷又到南泉。遶床三帀。振錫一下。卓然而立。泉云不是不是(照用同時)。師着語云錯(恐陷不是。故乃拈之)。谷云。章敬道是。和尚為甚道不是(逐句雙疑)。泉云。章敬是。是汝不是。此是風力所轉。終成敗壞(過在於汝。非干師事。情逐於境。豈不喪真)○(主意辨騐。旨明拈情)總結(權衡在手)。
　　是與不是。好看裷繢(二師之言總是套索)。似抑似揚。難兄難弟(章敬放而有收。南泉奪而有縱。似有差殊。本無彼此)。縱也彼既臨時。奪也我何特地(皆在臨時。明無安排)。金錫一振太孤標(覿面相呈更無回互)。繩床三帀閑遊戲(東西往返葢是尋常)。叢林擾擾是非生。想像髑髏前見鬼(天下之人只在是非之上奔競。豈不眼前見鬼)。
　　法眼問修山主。毫釐有差天地懸隔。汝作麼生會(向上之機以為探拔)。修云毫釐有差天地懸隔(須乃順言呈自情見。言須一般意有正偏)。眼云恁麼又爭得(點他情見若恁何奇)。修云。某只如此。和尚如何(屈己從人)。眼云毫釐有差天地懸隔(以見出見。當央直截)。修便禮拜(方見自過已謝錯認)○(主意探竿。旨明拈情)總結(權衡在手)。
　　秤頭蠅坐便欹傾(一毫之差如蠅在秤)。萬世權衡照不平(進之必過。退之不及。直要具中。方為恰好。今古權衡只為不平)。斤兩錙銖見端的(斤兩為建化。絲髮分明未出今時)。終歸輸我定盤星(定盤為實際。故曰輸我)。
　　僧問趙州。狗子還有佛性也無(借事請益)。州云有(當央直指)。僧云。既有。為甚撞入這皮袋(逐句反問)。州云為他知而故犯(就見一點)。又僧問。狗子還有佛性也無(逐事生疑)。州云無(當央直指)。僧云。一切眾生皆有佛性。狗子因甚却無(逐語迷情)。州云為伊有業識在(就見一點)○(主意直下明宗。旨明言思無路)總結(權衡在手)。
　　狗子佛性有。狗子佛性無(拈上公案)。直鈎元釣負命魚(直無委曲。情絕方領)。逐氣尋香雲水客。嘈嘈雜雜作分疎(迷真逐妄如狗咽骨)。平展演。大鋪舒。莫怪儂家不慎初(廣大平實。當央捧出。故曰不慎)。指點瑕疵還奪璧。秦王不識藺相如(兩次捧出兩次點罰。又如相如獻璧於秦。末後還奪)。
　　僧問雲門。不起一念還有過也無(呈功決擇)。門云須彌山(當央直指)○(主意拈轉話頭。旨明無有意路)總結(轉位就功)。
　　不起一念須彌山(拈案)。韶陽法施意非慳。肯來兩手相分付(直下領旨便是分付)。擬去千尋不可攀(纔生異見。不勞相見)。滄海濶。白雲閒(海濶雲閒。一昧平實)。莫將毫髮着其間(雲門先破孤危。天童今破平實)。假雞聲韻難瞞我。未肯糢糊放過關(孤危平實皆非本分。今已說破。再犯不容)。
　　地藏問法眼。上座何往(就事行事)。眼云迤邐行脚(大事不明豈肯死住)。藏云行脚事作麼生(就見一拶)。眼云不知(直供)。藏云不知最親切(這個不知更無別有)。眼乃豁然大悟(方悟向上)○(主意就見用見。旨明急處一提)總結(老婆心切)。
　　而今參飽似當時(于今大悟之時。似舊卜度如何)。脫盡廉纖到不知(絕毫絕釐方悟不知)。任短任長休剪綴。隨高隨下自平持(一切諸法本來現成。不須穿鑿自然恰好)。家門豐儉臨時用(應用皆在臨時。何必預先安排)。田地優游信步移(家風穩密無不自然)。三十年前行脚事。分明辜負一雙眉(方知從前一切錯用)。
　　雲巖掃地。道吾云太區區生(點動失動)。巖云須知有不區區者(在動無動)。吾云恁麼則有第二月(點靜失靜)。巖提起掃箒云這個是第幾月(在靜無靜)。吾便休去(見他據令所以回互)。玄沙云正是第二月(怪不行令。)雲門云奴見婢慇懃(亦怪放過)○(主意探竿在手。旨明不落二邊)總結(作家相見)。
　　借來聊爾了門頭。得用隨宜即便休(雲巖提處坐斷兩頭。道吾知奇所乃不犯)。象骨巖前弄蛇手。兒時做處老知羞(三人在象骨巖。豈不是奴兒婢子之見。今不知羞又來誇設)。
　　巖頭到德山。跨門便問是凡是聖(藏鋒辨主)。山便喝(正令一截)。頭禮拜(一謝二點)。洞山聞云。若不是奯公。大難承當(不是奯公必行其令)。頭云。洞山老漢不識好惡。我當時一手擡一手搦(只知我放。不知我收。不妨供出)○(主意探竿在手。旨明正令全提)總結(心倖)。
　　挫來機總權柄(三人折挫皆有權柄)。事有必行之威(山喝)。國有不犯之令(頭拜)。賓尚奉而主驕(洞山奉之。巖頭驕恣)。君忌諫而臣佞(君忌德山。不容臣佞。岩頭多語)底意巖頭問德山。一擡一搦看心倖(總結三人一並令看)。
　　魯祖凡見僧來便面壁(當央直示)。南泉聞云。我尋常向他道。空劫已前承當。佛未出世時會取(隔身傍通)。尚不得一個半個。他恁麼。驢年去(責他孤峻)○(主意直示。旨明向上)總結(作家唱和)。
　　淡中有味(淡是本味。用明本體)。妙超情謂(出過言思。)綿綿若存兮象先(空劫絕形故曰綿綿)。兀兀如愚兮道貴(今時絕情故曰兀兀)。玉琢文以喪淳(南泉無名立名。如玉無文琢文。)珠在淵而自媚(魯祖無言十分深密。珠之在淵無人能見)。十分爽氣兮清磨暑秋(具足幽清古今不改)。一片閑雲兮遠分天水(本忘上下却被雲分)。
　　雪峰示眾云。南山有條鱉鼻蛇。汝等諸人切須好看(禪者之病多困孤危。今之雪老故示平實)。長慶云。今日堂中大有人喪身失命(點其眾僧。莫道究用連本已失)。僧舉似玄沙。沙云須是稜兄始得。然須如是。我即不與麼(搦人顯己)。僧云和尚作麼生(就見追見)。沙云用南山作麼(以見一拈)。雲門以拄杖攛向雪峰面前作怕勢(理事雙彰照用同時)○(主意拈轉話頭。旨明全提大用)總結(父子唱和)。
　　玄沙太剛(拈却南山)。長慶少勇(隨風倒柁)。南山鱉鼻死無用(本是死物有何用處)。風雲際會頭角生(諸師聚會手眼各顯。)果見韶陽下手弄。下手弄。激電光中看變動(大用隨宜韶陽果別)。在我也能呼能遣。在彼也有擒有縱(呼遣擒縱彼我無拘)。底事如今付阿誰。冷口傷人不知痛(天童先使月鈎雲餌。今乃當頭點罰)。
　　鹽官一日喚侍者。與我過犀牛扇子來(言中有響)。者云扇子破也(具供)。官云。扇子既。破還我犀牛兒來(法空追人)。者無對(忙然失所)。資福畵一圓相。於中書一牛字(大用全彰)○(主意就事明宗。旨明句裏呈機)總結(作家唱和)。
　　扇子破。索犀牛(句活無滯)。棬攣中字有來由(大用當央。豈同小小)。誰知桂轂千年魄(天童甚巧。引其全虧之月不露圭角。用明不住偏方)妙作通明一點秋(引其全圓之月飽體獨明。可門不坐正位。資福天童屈盡其妙)。
　　仰山指雪獅子云。還有過此色者麼(一色者純一無雜。雪色至白還有過否)。雲門云當時便與推倒(恐住一色)。雪竇云只解推倒不解扶起(恐住無色)○(主意鈎垂四海。旨明不住二邊)總結(作家唱和)。
　　一倒(雲門)一起(雪竇)。雪庭獅子(仰山)。慎於犯而懷仁。勇於為而見義(指雪忌白故令不犯。三人懷仁勇為見義)。清光照眼似迷家(一色映眼迷其本位)。明白轉身還墮位(不住一色又住正中)。衲僧家。了無寄。同死同生。何彼何此(不居尊位平和一律)。暖信破梅兮春到寒枝。凉飈脫葉兮秋澄潦水(天童慈悲恐成三段。使其圓融互顯。故言暖信破梅處凉飈脫葉。秋澄潦水處春到寒枝)。
　　法眼一手指簾(當央直示)。二僧同去捲簾(昧己逐緣)。眼云一得一失(當央一點)○(主意直下明宗。旨明大用全提)總結(空示無承)。
　　松直棘曲。鶴長鳧短(松棘鶴鳧因有天地。心境凡聖因有佛祖)。羲皇世人。俱忘治亂(未有天地本無曲直長短。未有佛祖本無迷悟得失)。其安也潛龍在淵。其逸也翔鳥脫絆(法眼天童道純德熟。處之如龍在淵。出之似鳥飛空)。無何祖禰西來。裏許得失相半(得失者今時之取捨。無何者劫外之絕相。欲了今時之妄。須明劫外之真)。蓬隨風而轉空(若看其簾如蓬逐風。)船截流而到岸(倘達其指如船到岸)。個中伶俐衲僧。看取清凉手段(告報諸方俱着眼看)。
　　僧問護國。鶴立枯松時如何(借事呈解)。國云地下底一場懡[怡-台+羅](點執拈情)。僧云滴水滴凍時如何(借事騐主)。國云日出時一場懡[怡-台+羅](點執拈情)。僧云。會昌沙汰。護法善神向甚麼處去(武宗滅僧名為沙汰)。國云三門頭兩個一場懡[怡-台+羅](見外求護所以點罰)○(主意破執。旨明拈情)總結(法窟爪牙)。
　　壯士稜稜鬢未秋。男兒不憤不封侯(未得見性。須如班超取功封侯)。翻思清白傳家客。洗耳溪邊不飲牛(既已見性。須如楊震巢父許由清白不飲)。
　　風穴郢州衙內上堂云。祖師心印狀似鐵牛之機(搖撼不動亦無縫罅)。去即印住(不令逐境)。住即印破(不令立玄)。只如不去不住。印即是不印即是(不住二邊。正當恁麼又作麼生。)盧陂長老出問。某有鐵牛之機。請師不搭印(識句拈情)。穴云慣釣鯨鯢沉巨浸。却嗟蛙步[馬*展]泥沙(慣釣巨鯢豈怕青蛙)。陂佇思(失情)。穴喝云長老何不進語(你道不搭。因何無路)。陂疑議(進退無門)。穴打一拂子云。還記得話頭麼(提前逼後。)陂擬開口(左右絕路)。穴又打(當央直截)。牧主云。佛法與王法一般(傍觀者哂)。穴云見個甚麼(審他見處)。主云當斷不斷反招其亂(合行不行。合止不止)。穴下座(非只盧陂。亦有風穴。故就拂迹)○(主意大用全提。旨意攙旗奪皷)總結(權衡在手)。
　　鐵牛之機。印住印破(拈前公案)。透出毗盧頂上行(透出頂上。住即印破)。却來化佛舌頭坐(坐斷舌頭。去即印住。)風穴當衡(權衡在手)。盧陂負墮(不免受降)。棒頭喝下。電光石火(正令全提聖凡不容)。歷歷分明珠在盤(活脫如珠捉挐不住)。眨起眉毛還蹉過(直饒眼似流星。依舊當面蹉過)。
　　僧問大隋。劫火洞然大千俱壞。未審這個壞不壞。隋云壞。僧云恁麼則隨他去。隋云隨他去。僧問龍濟。劫火洞然大千俱壞。未審這個壞不壞。濟云不壞(呈機一截)。僧云為什麼不壞(逐句生疑)。濟云為同大千(於世無二。拈前發後)○(主意不住二邊。旨明句裏呈機)總結(作家拈提)。
　　壞不壞。隨他去也大千界(雙標問答。一例同行)。句裏了無鈎鎻機(言言直指。何有崎嶇)。脚頭多被葛藤礙(若逐言句。盡成鈎鎻)。會不會(雙審前機)。分明底事丁寧殺(現成之事何須苦苦)。知心拈出勿商量。輸我當行相買賣(若是知心。如買賣當行。何用商量)。
　　雲門垂語云。古佛與露柱相交是第幾機(佛喻性。柱喻形。性形相交且道是誰)。自代云。南山起雲。北山下雨(當央直指)○(主意垂釣。旨明絕待)總結(不存玄解)。
　　一道神光。初不覆藏(此段靈光在空不混其空。在有不混其有。何藏之也)。超見緣也。是而無是(外超其見。何有是非)。出情量也。當而無當(內出其情。何有取捨)。岩花之粉兮蜂房成蜜。野草之滋兮麝臍作香(偏中得正。何境不心。花自成蜜。草自成香)。隨類三尺一丈六。明明觸處露堂堂(正中得偏。何心不境。三尺丈六。隨類何分)。
　　仰山問僧甚處人(就事探拔)。僧云幽州人(就事呈見)。山云汝還思彼中麼(以見騐見。了無空缺)。僧云常思(豈可有忘)。山云。能思是心。所思是境。彼中山河大地樓臺殿閣人畜等物。反思思底心還有許多般麼(情乃還心。物乃還境。心非是境。汝觀此心還有境否)。某甲到這裏總不見有(外境不見。內心又存)。山云。信位即是。人位未是(信即法泯存人。人即本來尊貴)。僧云莫別有指示否(除此之外可更有否)。山云。別有別無即不中。據汝見處只得一玄(道非有無故曰不中。只得一玄有體無用)。得坐披衣向後自有(去功至位故曰得坐。去位入[厂@(邱-丘+(田/坴))]故曰披衣。不住二邊方知我說)○(主意拈情。旨明絕待)總結(〔□〕落堦級)。
　　無外而容(一切即一。何境不心)。無礙而冲(一即一切。何心不境)。門墻岸岸。關鎻重重(心境兩分。內外成隔)。酒常酣而臥客。飯雖飽而頹農(貪食必傷。戀法必陷)。突出虗空兮風摶妙翅。踏翻滄海兮雷送遊龍(脫出功位。龍離大海。鳥出高巢。豈不縱橫)。
　　三聖問雪峰。透網金鱗未審以何為食(借事呈解。出過凡聖以何為道)。峰云待汝出網來即向汝道(就見一陷。反追來趣)。聖云一千五百人善知識。話頭也不識(法窟爪牙。當央一點)。峰云老僧住持事繁(不辯賢愚。退已一陷)○(主意回換。旨明心倖)總結(作家相見)。
　　浪級初昇。雲雷相送(三聖浪裏翻身。雪峰雲中激電)。騰躍稜稜看大用(令人着眼)。燒尾分明度禹門。華鱗未肯淹虀瓮(既透禹門必弘大用。不受籠罩故曰未肯)。老成人。不驚眾。慣臨大敵初無恐(慣便作家只當尋常)。泛泛端如五兩輕。堆堆何啻千鈞重(輕如五兩恰似尋常。重若千鈞十分利害)。高名四海復誰同(三聖之後。四海絕類)。介立八風吹不動(雪峰之奇八風安動)。
　　風穴垂語云。若立一塵家國興盛(纖塵不立。一性圓明)。不立一塵家國喪亡(機盡情忘。杳無依倚)。師拈拄杖云。還有同生同死底衲僧麼(未有得者我與你立)○(主意垂釣。旨明無住)總結(大功不宰)。
　　皤然渭水起垂綸(建立大功。如何子牙扶持周國)。何似首陽清餓人(休息本位。如乎夷齊餓死首陽)只在一塵分變態。高名勛業兩難泯(興如子牙立周。喪如夷齊去國。變態雙存。故曰難泯)。
　　洛浦參夾山。山云。雞棲鳳巢。非同其類(雞占山坡。鳳飛高漢。形似行別。故曰非類。濟下只得轉功就位。不能轉位就功。故有如此之拈)。浦云。自遠趨風。乞師一接(見示爪牙。不免軟計)。山云。目前無闍黎。此間無老僧(接則主賓對待。名為今時。不接主賓絕待。獨明向上。一截二拈。三乃紅綿套索)。浦便喝(洞下則要回互。濟下只明當央。所以不同)。山云。住住。且莫草草怱怱(戒其倉卒不斟來言)。須知雲月是同。溪山各異(雲月溪山皆同一空。因何雲暗月明溪流山止。臨濟曹洞本是一宗。濟下全提正令。洞下機貴回互。古云涅槃心易曉。差別智難明是也)。截斷天下人舌頭即不無。爭教無舌人解語(此言只解把住。不解放行之過)。浦無對(知過方伏)。山便打(全提正令)○(主意拈轉話頭。旨明轉位就功)總結(權衡在手)。
　　搖頭擺尾赤稍鱗。徹底無依解轉身(一喝之活。如魚在水)。截斷舌頭饒有術。拽回鼻孔妙通神(直饒轉功就位。更要轉位就功)。夜明簾外兮風月如晝。枯木巖前兮花卉長春(夜明枯木皆是正位。風月花卉總是偏方。兩段雙示。故令撒手)。無舌人。無舌人(前拈孤危。後拈平實。直下坐斷。方見向上)。正令全提一句親(若會上句方是正令全提)。獨步寰中明了了。任從天下樂忺忻(果到此地。非但寰中獨具。任行天下縱橫)。
　　馬祖不安。院主問和尚。近日尊候如何(仁義之問)。祖云日面佛。月面佛(養子之心)○(主意直下明宗。旨明無有意路)總結(問以人情。答以直指)。
　　日面月面。星流電卷(直下無私。不容擬議)。鏡對象而無私(公正無拘)。珠在盤而自轉(活脫無礙)。君不見。鉗鎚前百鍊之金(金之百鍊。在乎作家)。刀尺下一機之絹(絹之一機。在乎二巧)。
　　溈山問仰山。忽有一人問一切眾生但有業識茫茫無本可據。子作麼生騐(養子之心)。仰云。若有僧來即召云某甲(便示己見)。僧回首。乃云是什麼。待伊疑議。向他道非唯識業茫茫亦乃無本可據(擒縱殺活。呈師可證)。山云。善哉善哉(符心印可)○(主意探竿在手。旨明法窟爪牙)總結(老婆心切)。
　　一喚回頭識我否。依稀蘿月又成鈎(一喚回頭你還識否。稍有疑議如乎認月為鈎。豈不顛倒也)。千金之子纔流落。漠漠窮途有許愁(真如之理本來現成。纔失無門。千金之子本來尊貴。纔然流落。如阮藉窮途而哭回)。
　　臨濟示眾云。有一無位真人。常在面門出入。初心未證據者看看(真人只在面門。未明急須着眼)。僧問如何是無位真人(聞示故追)。濟下禪床擒住(大用親提)。僧疑議(空示不領)。濟托開云無位真人是甚乾屎橛(恐生情見。故爾拂迹)○(主意垂釣為人。旨明大用全提)總結(權衡在手)。
　　迷悟相返。妙傳而簡(逐事曰迷。契理曰悟。迷悟直下。妙傳而簡)。春拆百花兮一吹。力回九牛兮一挽(百花一吹便開。九牛一挽倒回。空示大用。嘆不領旨)。無奈泥沙撥不開。分明塞斷甘泉眼(泉眼不開。泥沙之塞。道眼不開。情見所閉)。忽然突出四橫流。復云險(天童出脫。此僧忽然大悟。誰敢當鋒曰險)。
　　僧問趙州。學人乍入叢林。乞師指示(自稱大悟。徹細未决借事呈解)。州云喫了粥也未(悟了也未)。僧云喫粥了(已悟了也)。州云洗鉢去(令他除悟)○(主意借事明宗。旨明句裏呈機)總結(入就藏鋒)。
　　粥罷令教洗鉢盂。豁然心地自相符(聞此清訓。忽了前悟)。而今參飽叢林客。且道其間有悟無(天童審你諸方。果是有悟無悟)。
　　雲門問乾峰請師答話(探竿在手)。峰云到老僧也未(影草隨身)。門云恁麼則某甲在遲(輸己陷人)。峰云恁麼那恁麼那(一點二拈)。門云。將謂侯白。更有侯黑(自稱為絕。不妨更勝)○(主意探竿影草。旨明鋒機回互)總結(作家相見)。
　　弦筈相[口*(銜-金+缶)](雲門之見鋒不可觸)。網珠相對(乾峰之用一多無礙)。發百中而箭箭不虗(如箭不空)。攝眾景而光光無礙(似珠交映)。得言句之總持(舉一知諸)。住遊戲之三昧(隨緣自在)。妙其間也。宛轉偏圓(理事互用)。必如是也。縱橫自在(出入無拘)。
　　洛浦臨終示眾云。今有一事問你諸人。這個若是。即頭上安頭(誰敢立是)。若道不是。斬頭覓活(誰敢立非)。首座云。青山常舉足(有山則行不立非也)。白日不挑燈(日不加燈不立是也)。浦云是什麼時節作這個說話(點他逐句)。彥從云。去此二途請師不問(拈師之見)。浦云未在更道(撥前追後)。從云某甲道不盡(向上非言)。浦云我不管你道盡道不盡(不許技捂)。從云某甲無侍者。祗對和尚(至微絕待。安有祗陪)。浦休去(回互當頭)。至晚喚從上座。今日祗對甚有來由。合體得先師道目前無法意在目前(目前無法。心境雙收。意在目前。心境雙放)。他不是目前法。非耳目所到(本無心境。見之不到)。且道那句是賓那句是主(本無賓主。以賓主騐)。若揀得出。分付鉢袋子(合旨付宗)。從云不會(直供)。浦喝(正令當行)云。苦哉苦哉(嘆不遇人)。僧云和尚尊意如何(見不相投故乃請益)。浦云慈舟不棹清波上。劍峽徒勞放木鵝(嘆滯死水故曰不棹。不遇知音故曰徒勞)○(主意探竿。旨明垂釣)總結(婆心空切)。
　　餌雲鈎月釣清津。年老心孤未得鱗(空垂其釣不獲錦鱗)。一曲離騷歸去後。汨羅江上獨醒人(抱妙不活故不分付。如屈原[怡-台+(廿/?)]分至死而不草草)。
　　僧問忠國師。如何是本身盧舍那(請益)。師云與我過淨瓶來(句裏呈機)。僧將淨瓶到(兀兀不知)。師云却安舊處(忒殺婆心)。僧復問如何是本身盧舍那。師云古佛過去久矣(點他蹉過)○(主意急處一提。旨明句裏呈機)總結(空示無知)。
　　鳥之行空。魚之在水。江湖相忘。雲大得志(鳥得志於空而不知空。魚得志於水而不知水。人之日承佛力而不知佛)。擬心一絲。對面千里(一絲之差。千里之隔)。知恩報恩。人間幾幾(背親向疎不知承順)。
　　羅山問巖頭。起滅不停時如何(呈妄求除)。頭咄(大用全提)云。是誰起滅(一點一提)○(主意當央一指。旨明大用全提)總結(老婆心切)。
　　斫斷老葛藤。打破狐窩窟(一喝如刀如鎚。僧疑如藤如窟)。豹披霧而變文。龍乘雷而喚骨(一喝如霧如雷。其僧如豹如龍。承此大機。變文換骨之比)。咄(截前示後)。起滅紛紛是何物(垂釣審奇)。
　　僧問興陽剖和尚。娑竭出海乾坤震。覿面相呈事如何(借事明妙)。陽云。妙翅鳥王當宇宙。個中誰是出頭人(其鳥食龍所以據令)。僧云忽遇出頭時又作麼生(不解回互。抗拒反追)。陽云似鶻提鳩(傍註上令)君不覺。御樓前騐始知真(如乎不信。似趙勝懸美人頭於樓前始信)。僧云恁麼則叉手當胸退身三步(須解回互亦不作家)。陽云。須彌座下烏龜子。莫待重教點額回(一點二拈)○(主意據令。旨明爪牙)總結(權衡在手)。
　　絲綸降。號令分。寰中天子。塞外將軍(天子絲綸。將軍號令。兩段俱分。君臣定位)。不待雷驚出蟄(點他強勉)。那知風遏行雲(妙翅當頭不能回互)。機底連綿兮自有金針玉線(若論今時。君臣之道分開結合。又如經緯交羅。織成一錦之文)印前恢廓兮元無鳥篆蟲文(若論劫外。本無賓主。如玉未印。何有文章)。
　　圓覺經云。居一切時不起妄念(於妄無妄。故曰不起)。於諸妄心亦不息滅(於心無心。故曰不息)。住妄想境。不加了知(於境無境。故曰不了)。於無了知。不辯真實(於真無真。故曰不辯)○(主意當體無分。旨明剎塵不二)總結(一理渾然)。
　　巍巍堂堂。磊磊落落(大人之相。法法無覊)。閙處刺頭(境之於妄。混入無分)。穩處下脚(心之於真。圓融無別)。脚下線斷我自由(四法無分。乾坤一律)。鼻端泥盡君休斵(四法情盡。佛生莫論)。莫動著(恐有未悟。不許動着。倘肯直下。四法無餘)。千年故紙中合藥(若然會得。經旨須舊。法令唯新。故曰中合)。
　　德山上堂云。及盡去也。直得三世諸佛口挂壁上(聖凡一絕。言思無路)。猶有一人。呵呵大笑。若識此人。參學事畢(且道笑他做個什麼。把定死蛇頭。何年得活脫。若解翻身。大千無不自在)○(主意拈情破執。旨明大功不宰)總結(不落二邊)。
　　收。把斷襟喉(凡聖情盡。性相見滅)。風磨雲拭。水冷天秋(前存大功恐滯此地。壞劫之風吹盡世間。恐滯無功。更將風磨雲拭。方到水冷天秋)。錦鱗莫謂無滋味。釣盡滄浪月一鈎(到此之時。方無佛法世法。忽然看破。不妨一場懡[怡-台+羅])。
　　僧問趙州。如何是祖師西來意。州云庭前栢樹子(當央直指)○(主意直指。旨明絕待)總結(直下明宗)。
　　岸眉橫雪(眉白老也)。河目含秋(眼碧明也)。海口鼓浪(能成能壞)。航舌駕流(任徃任來)。撥亂之手(令人生情)。太平之籌(便人知歸)。老趙州。老趙州。攪攪叢林卒未休(能迷能悟。至今不了)。徒費工夫也造車合轍(諸方穿鑿。故曰徒勞)。本無伎倆也塞壑填溝(如此行持。到他分上只中填溝)。
　　維摩詰問文殊師利。何等是菩薩入不二法門(探竿)。殊云。如我意者。於一切法無言無說(言語不通)。無示無識(示識不及)離諸問答(問答皆離)。是為入不二法門(以無遣有。一切掃蕩)。於是文殊問維摩。我等各自說已(三十二法各說法已)。仁者當說何等是菩薩入不二法門(返請其佳)。維摩默然(當央直示)○(主向探意。旨明向上)總結(遞相演揚)。
　　曼殊問疾老毗耶(廣嚴城也)。不二門開看作家(三十二士必有英俏)。珉表粹中誰賞鑑(維摩默然如石含玉)。忘前失後莫咨嗟(前後斷續中處自孤)。區區投璞兮楚庭臏士(文殊只言無示無識。不知滿口歌揚。又如卞和獻玉。不知刖足)。燦燦報珠兮隋城斷蛇(只知盡情吐出。不知反恩為讐。如蛇吐珠。反遭劍斬)。休點破。絕疵瑕(維摩直示文殊漏泄。如玉無瑕反成其瑕)。俗氣渾無却較些(須居塵全為俗)。
　　洞山供養雲巖真。舉前邈真話。僧問雲巖。只這是意旨如何(借事請益)。山云我當時幾錯會先師意(直供)。僧云未審雲巖還知有也無(知有是偏。名為奉重。借事决疑)。山云。若不知有爭解恁麼道(因其知有。故乃提持)。若知有爭肯恁麼道(因其不知。故無回互)○(主意宛轉回互。旨明兼帶叶通)總結(敲唱並行)。
　　爭解恁麼道。五更雞唱家林曉(雞唱漏洩玄風。乃明正中之偏)爭肯恁麼道。千年鶴宿雲松老(鶴宿得其位也。乃明偏中之正)。寶鑑澄明騐正偏(鏡有背面。須分偏正)。玉機轉側看兼到(經緯交羅。正偏通貫)。門風大振兮規步綿綿。父子變通兮聲光浩浩(父子規矩大行天下。十方道者無不慕仰)。
　　雪峰住菴。二僧來拜。峰見兩手托門放身出云是什麼(當央直示。恐蹉再提。)僧云是什麼(失見悟問)。峰低頭歸菴(全提向上)。僧到巖頭。頭問什麼處來(就事藏鋒)。僧云嶺南來(具實)。頭云曾到雪峰麼(不見來歷所以再勘)。僧云曾到(同前)。頭云有何言句(細辯來源)。僧舉前話(依舊不達)。他道什麼(審其始終)。僧云他無語低頭歸菴(只知供欵不知着賊)。頭云。噫(嘆峰不遇知音。點僧當面蹉過)。我當初悔不向他道末後句。若向他道。天下人不奈雪老何(隔身傍註)。僧至夏末再舉前話請益(始終未决)。頭云何不早問(賊打不防)。僧云未敢容易(實供)。頭云。雪峰與我同條生。不與我同條死(隔身點罰)。要識末後句。只這是(竭力提持)○(主意當央直示。旨明句裏藏機)總結(不遇知音)。
　　切磋琢磨。變態誵訛(二師謀略。活脫無拘)。葛陂化龍之杖(雪老如杖)。陶家居蟄之梭(其僧如梭)。同條生兮有數。同條死兮無多(生死明暗。且道是誰。不會有數。會得無多)。末後句。只這是(和盤托出)。風舟載月浮秋水(載月同生於天下。何偏不有。浮秋同死於空前。何正不具)。

　　煢絕老人天奇直註天童珏和尚頌古上
　　煢絕老人天奇直註天童覺和尚頌古下

　　　　金臺仁慈沙門性福編集
　　法眼問覺上座。船來陸來(就事藏鋒)。覺云船來(因事而行)。眼云船在甚麼處(見無縫罅。難辯復追)。覺云船在河裏(始終穩密。不露其踪)。覺退。眼問傍僧云。你道適來這僧具眼不具眼(指彼騐此)○(主意探竿在手。旨明平常無生)總結(今時一色)。
　　水不洗水。金不愽金(各當本體。何洗何賻)。昧毛色而得馬(道本在心。非可物求。駿本在力。非可相取)靡絲絃而樂琴(既得琴趣。何用絃聲。若達妙旨。何必口揚)。結繩畫卦有許事。喪盡真淳盤古心(盤古之時未有八卦契書故曰真淳。今之佛法世法交布天下。人心轉乖。道德轉遠。故曰喪盡)。
　　曹山問德上座。佛真法身猶若虗空。應物現形如水中月。作麼生說個應底道理(法身如空。本無其相。應物如水。無形不現。人之皆說。如何應現)。德云如驢覰井(正合其旨)。山云。道則太煞道。只道得八成(合問存見。一點二拈)。德云和尚又如何(我已八成。如何具足)。山云如井覷驢(一截直領)○(主意探竿在手。旨明以見遣見)總結(權衡在手)。
　　驢覷井。井覷驢。智容無外(其僧偏中現正故曰智容)。淨涵有餘(師乃正中現偏故曰淨涵)。肘後誰分印(道本自道。何有相共。印乃自得。何人能分)。家中不蓄書(天生現成何借詩書。)機絲不挂梭頭事。文彩縱橫意自殊(機梭不挂經緯。方顯巧婦文彩。體用不干凡聖。方見本分家風)。
　　黃檗示眾云。汝等諸人盡是噇酒糟漢。與麼行脚何處有今日(迷名滯相如酒所困。如此行持何年得醒)。還知大唐國裏無禪師麼(人境俱奪。意要直領)。僧云。只如諸方匡徒領眾。又作麼生(既無佛法。何用開堂)。檗云。不道無禪。只是無師(既是無師。盡是杜撰)○(主意搜短為長。旨明垂釣為人)總結(權衡在手)。
　　岐分(三賢十聖如失羊人。岐路之中更有岐路)絲染(人性本淨反習其餘。如絲受染豈不喪本)太勞勞(失自從他豈非屈曲)。葉綴花聯敗祖曹(不達本分外受必喪)。妙握司南造化柄(黃檗直指如黃帝指定[山/虫]尤令其直捉)。水雲器具在甄陶(道之未通今乃開通。如禹王之開河。業之未成今之令成。如紅爐之煉器)。屏割繁碎。剪除氄毛(五宗三藏皆是繁氄。今之黃檗盡情剪割)星衡(秤分輕重)藻鑑(鏡辨妍媸)。玉尺(度其長短)金刀(剪其曲直。四事皆言其僧具眼一無錯謬)。黃檗老。察秋毫(此僧善具其眼。黃檗亦不瞞盰。如離朱百步辨秋毫)。坐斷春風不放高(黃檗末後不放這僧出頭。任爾眼目清明亦乃坐斷)。
　　雲巖問道吾。大悲菩薩用許多手眼作麼(疑經之言)。吾云如人夜間背手摸枕子(手上無眼深夜識枕)。巖云我會也(悟理非根。)吾云汝作麼生會(審他見處)。巖云徧身是手眼(渾然一理更無有雜)。吾云。道即太煞道。只道得八成(悟則甚的。又在大功)巖云師兄作麼生(恐有不諦。故求深進)。吾云通身是手眼(就機一拈。以見遣見)○(主意隔身點註。旨明渾然不二)總結(老婆心切)。
　　一竅虗通(一理虗通。十方廓然)。八面玲瓏(剎塵沙界。無不通融)。無象無私春入律(氣乃無形十虗充滿。理乃廓然十界彌綸)。不留不礙月行空(月之行空往返無拘。道之應世放收自如)。清淨寶目功德臂(目之清明無所不見。臂之功能有至皆擕)。徧身何似通身是(悟於徧身有執其功。拈於通身直截至位)。現前手眼顯全機(人人手眼俱全。何論通身遍身)。大用縱橫何忌諱(倘肯直下何有彼此)。
　　雪峰在德山作飯頭。一日飯遲。德山托鉢至法堂(大用為驗)。峰云。這老漢。鐘未鳴。鼓未響。托鉢向什麼處去(就事一拶)。山便歸方丈(截斷眾流。當央直示)。峰舉似巖頭(自見未决。不免相窮)。頭云。大小德山不會末後句(當頭一點)。山聞令侍者喚巖頭問。汝不肯老僧那(鈎錐在手)。巖密啟前意(敘其來情)。山乃休去(陷虎出身)。至明日陞堂。果與尋常不同(收放自由)。巖撫掌笑云。且喜老漢會末後句。他後天下人不奈伊何(大用親呈。一出身。二葢覆)○(主意全提大用。旨明隔身拈弄)總結(父子唱和)。
　　末後句。會也無(天童先徵。你還會麼)。德山父子太含糊(德山盡力不能顯示。巖頭盡力不能歌揚。此言末後句極是難說。故曰太煞含胡)。座中亦有江南客。莫向人前唱鷓鴣(就鄭谷詩。點他父子。不須馳騁。盡被看破)。
　　密師伯與洞山行。見白兔子面前走過(物)。密云。俊哉(誇他無物不具其正)。山云作麼生(審其來由)。密云如白衣拜相(相有其位白衣無職。註上之機偏中得正)山云。老老大大作這個語話(直饒偏中得正。也是外紹故拈)。密云你作麼生(抑己追他)。山云。積代簪纓。暫時落薄(道本現成。昧之如失。聖本尊貴。失之如賤)○(主意拈情。旨明不落)總結(正偏互換)。
　　抗力雪霜(雪不變松。緣不變道)。平步雲霄(因物有悟。如庶得職)。下惠黜國(暫時落薄)。相如過橋(白衣受職)。蕭曹謀略能成漢(偏中立正)。巢許身心欲避堯(平懷常實)。寵辱若驚深自信。真情參跡混漁樵(密老之寵又如相如。洞山之辱又如下惠。有寵有辱總在謀略之中。無寵無辱平懷漁樵之內。天童拈他二家之情不如平懷)。
　　嚴陽尊者問趙州。一物不將來時如何(誇功呈解)。州云放下著(拈他執其無物之情)。嚴云。一物不將來。放下個什麼(疑無無放。故乃復追)。州云恁麼則擔取去(汝若不放。只故擔着)○(主意拈情。旨明點罸)總結(權衡在手)。
　　不妨行細輸先手(僧之粗心開口早失。趙老行細未舉先知)。自覺心粗愧撞頭(如乎下棋早輸先着。再尋出路展轉無門)。局破腰間斧柯爛(倘去大功猶存無功。如乎介甫衣袂隨風又迷其家)洗清凡骨共仙遊(洗清凡骨可共仙遊。去却無功方見趙州)。
　　金剛經云。若為人輕賤。是人先世罪業應墮惡道。以今世人輕賤故(迷己從緣。十界皆為輕賤)。先世罪業則為消滅(忽悟天真何事不畢)○(主意舉權明實。旨明幻盡覺圓)總結(直下明宗)。
　　綴綴功過(只求其功不知其過)。膠膠因果(執因執果膠粘不捨)。鏡外狂奔演若多(迷心逐法又如若多)。杖頭擊著破竈墮。竈墮破。來相賀。却道從前辜負我(受業之苦如神困竈。業消竈墮不妨懡[怡-台+羅])。
　　僧問青林虔禪師。學人徑往時如何(誇功呈解)。林云。死蛇當大路。勸子莫當頭(當頭犯功。死人知見)。僧云當頭時如何(似疑更審)。林云喪子性命(若住於此喪失大命)。僧云不當頭時如何(欲出復追)。林云亦無迴避(別尋不可)。僧云正當恁麼時如何(不取二邊直下如何)。林云失却了也(恐住於無。故點其失)。僧云未審向甚麼處去(不住於無。更向何處)。林云草深無覓處(總是葛藤。不可尋逐)。僧云和尚也須隄防始得(悟非葛藤。方乃據令)。林撫掌云一等是個毒氣(見他據令。就令一點)○(主意回互二邊。旨明借事傍通)總結(老婆心切)。
　　三老暗轉柁。孤舟夜回頭(死水不停。往來何礙)。蘆花兩岸雪(標其一色)。烟水一江秋(指其澄源)。風力扶帆行不棹。笛聲喚月下滄洲(不住一色澄源。上下左右隨宜)。
　　劉鐵磨到溈山。山云老牸牛汝來也(點他動落今時)。磨云來日臺山大會齋。和尚還去麼(隔身反點。靜沉死水)。山放身臥(截斷兩頭)。磨便出(回互不犯)○(主意見機而作。旨明作家相見)總結(心倖)。
　　百戰功成老太平(二人作家。行止無殊)。優柔誰肯苦爭衡(得和且和)。玉鞭金馬閒終日。明月清風富一生(滿懷風月。無不具足)。
　　僧問乾峰。十方婆伽梵。一路涅槃門。未審路頭在什麼處(疑經求决)。峰以杖一畫云在這裏(大用一提)。僧問雲門。門云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼(恐沉死水拈轉其見。法法全彰何定一旨)○(主意互相提接。旨明不住二邊)總結(體用互興)。
　　入手還將死馬醫(直饒峰處入手。亦是百尺竿頭。門乃拈轉其情。令悟剎塵為醫)。反魂香欲起君危。一期拶出通身汗。方信儂家不惜眉(乾峰令絕。雲門令甦。忽然死中得活。便是百脉通和。方知乾峰雲門之慈)。
　　米胡和尚令僧問仰山。今時人還假悟否(須悟此旨。更勘諸方)。山云。悟即不無。爭奈落第二頭何(迷悟凡聖不出今時。一點二拈)。胡深肯之(契證無差)○(主意探竿在手。旨明勘同諸方)總結(大功不宰)。
　　第二頭分悟破迷。快須撒手捨筌罤(迷悟之法皆是方便。得魚捨筌得兔捨罤)。功兮未盡成胼拇(若存大功。如第六指有何用處。)智也難智覺噬臍(向上之妙智覺不及。如口齧臍)兔老氷盤秋露泣。鳥寒玉樹曉風棲(兔老月圓明功之圓。氷盤玉樹二明一色。秋露風棲明及盡今時。總名大功外紹)。持來大仰辨真假。痕玷渾無貴白圭(持此大功而來較勘。如將白玉來辨高低。若無瑕玷方是本分。破權顯實)。
　　趙州問投子。大死底人却活時如何(呈機騐主)。子云不許夜行。投明須到(已見來情故乃拈之)○(主意探竿。旨明拈情)總結(是精識精)。
　　芥城劫石妙窮初(芥城劫石皆四十里。芥石一盡方名一劫。盡是大功。更明未有之先。方見空劫之妙)。活眼寰中照廓虗(此言趙州出功孤危平實。却來諸方辨驗孤危平實)。不許夜行投曉到(孤危平實總是夜行。出過二邊始是大明)。家音未肯付鴻魚(投子家音幸有分付。如文姬蘇武之書傳。趙州得見投子玄用。如得鴻魚方知的細)。
　　子昭首座問法眼和尚。開堂承嗣何人(知而故問)。眼云地藏(直供)。昭云太辜負長慶老師(何背師恩)。眼云某甲不會長慶一轉語(不通其旨豈肯糢糊)。昭云何不問(還以舊情)。眼云萬象之中獨露身。意作麼生(將舊騐舊)。昭豎拂子(以舊呈舊)。眼云此是長慶學得底。首座分上作麼生(撥舊追新)。昭無對(忙然失所)。眼云只如萬象之中獨露身。是撥萬象不撥萬象(撥則真妄兩分。不撥是非混然。故拈兩路看他來徑)。昭云不撥(供他不分。不知逐句)。眼云兩個(點逐其句。亦辨後見)。參隨左右皆云撥萬象(一例逐句)。眼云萬象之中獨露身[妳-女+口](收前發後。當央直示)○(主意直截根源。旨明大用全提)總結(搜短為長)。
　　離念見佛。破塵出經(未得分明須撥萬象)。現成家法。誰立門庭(已得分明了然不撥)。月逐舟行江練淨。春隨草上燒痕青(月之是一無水不現。春之是一無草不彰。此頌萬象獨露一身)。撥不撥。聽叮嚀(囑之切忌逐其兩頭)。三徑就荒歸便得。舊時松菊尚芳馨(首座閉塞道路。法眼與他開通。但肯回心舊情如故。似乎蔣詡仲求仲從之交遊)。
　　僧問首山如何是佛。山云新婦騎驢阿家牽(當央直指)○(主意直下明宗。旨明無有意路)總結(信手拈來)。
　　新婦騎驢阿家牽(拈案)。體段風流得自然(言他答得自然。更無些子造作)。堪笑效顰隣舍女。向人添醜不成妍(耳口之徒也要從容中道。爭奈臨時取捨無路。如乎醜女去學美人之哭。只知笑人不知增醜)。
　　僧問九峰如何是頭(頭即今時)。峰云開眼不覺曉(偏不見偏)。僧云如何是尾(末後一着)。峰云不坐萬年床(正不住正)。僧云有頭無尾是如何(一向今時)。峰云終是不貴(奴兒婢子)。僧云有尾無頭是如何(一向劫外)。峰云雖飽無力(自尊自貴)。僧云頭尾相稱是如何(體用俱備)。峰云。兒孫得力。室內不知(高低普應故曰得力。本來尊貴故曰不知)○(主意體用互興。旨明五位各顯)總結(周遍含容)。
　　規圓(體之飽也)矩方(用之全也)。用行(不居正位隨緣赴感)含藏(不住偏方謙[(白-日+田)/廾]自處)。鈍置棲蘆之鳥(執功墮位戀小失大)。進退觸藩之羊(執法迷宗喪本逐末)。喫人家飯(徒誇句下精通)。臥自家床(枉守言前薦得)。雲騰致雨(須不守正出則乍興)。露結為霜(須不戀偏入則乍廢)。玉線相投透針鼻(金針玉線只明貫通。免其披離)。錦絲不斷吐梭腸(玉機金梭打成一片。免其碎雜)。石女機停兮夜色向午(機停向午不住偏方)。木人路轉兮月影移央(路轉移央不居正位。欲得相應。停機處路轉。移央處向午。使其正偏交互出入縱橫。八面應赴無拘。十方歸行自在)。
　　華嚴經云。我今普見一切眾生。具有如來智慧德相。(本來面目十界不二。福智有殊受用各別)但以妄想(因妄有業。因業有報)執著(着相執相各隨所見)而不證得(一逐外境本相自迷。五十五位列列差殊。三十二相件件分離。世出世間妄執不了)○(主意凡聖一源。旨明真妄各異)總結(迷己逐緣)。
　　天葢地載。成團作塊(會得上句一切渾然)。周法界而無邊(於大無大何邊之有)。柝鄰虗而無內(於小無小何內之有)。及盡玄微。誰分向背(既無大小內外。何分你我向背)。佛祖來償口業債(三藏五宗佛祖無端。故曰口債)。問取南方王老師。人人只喫一莖菜(天童先言。一切具有又恐不證。故取王老杉山之示。須要親到此地方可)。
　　僧問夾山。撥塵見佛時如何(脫妄明真。特來呈解)。山云直須揮劍。若不揮劍。漁父棲巢(巢之在樹。樹去無依。恐住竿頭。故喻拈之)。僧問石霜。撥塵見佛時如何。霜云。渠無國土。何處逢渠(佛本非他。何有其見。心本無所。何有其逢)。僧回舉似夾山。山乃上堂舉了云。門庭施設不如老僧。入理深談猶較石霜百步(出身葢覆)○(主意大功不宰。旨明不落堦級)總結(向上)。
　　拂牛劍氣(夾山如武王伐紂)洗兵威(石霜如雨洗武王兵)。定(石霜安寧)亂(夾山造作)歸功更是誰(天童雙收二老之見。問你諸人更是其誰)。一旦氛埃清四海。垂衣皇化自無為(須依夾山揮劍及盡今時。然後方見石霜垂衣皇化)。
　　南泉示眾云。三世諸佛不知有(本來尊貴)。黧奴白牯却知有(在偏忘偏。渴飲饑飡)○(主意大忘人世。旨明如愚若啞)總結(在凡不減在聖不增)。
　　跛跛(足瘸非行)挈挈(手瘸非運)。[藍*毛][藍*毛]毿毿(毛長絕威)。百不可取。一無所堪(葢世無用)。默默自知心地穩。騰騰誰謂肚皮憨。普周沙界渾成飯。鼻孔纍垂信飽參(既到平實廓周無二。只知飡飲更無別念)。
　　進山主問修山主云。明知生不生性。為什麼為生之所留(生即是情。不生是性。情性兩明。因何昧性從情)。修云。笋畢竟成竹。如今作篾使還得麼(笋力未充待時方用。道力未充養久方純)。進云汝向後自悟去在(見他沉情大失本分)。修云。某只如此。上座如何(不准反追)。進云這個是監院房。那個是典座房(當央直指)。修禮拜(知過故謝)○(主意探竿。旨明直指)總結(權衡在手)。
　　豁落忘依。高閑不羈(於法無情。在世無礙)。家邦平貼到人稀。些些力量分堦級(須然乎帖幾人能到。本乎一理妄分情性)。蕩蕩身心絕是非(法法無餘何有彼此)。是非絕。介立大方無軌轍(此絕亦絕。大方絕待)。
　　翠岩示眾云。一夏已來為兄弟說話。看翠岩眉毛在麼(探竿在手)。保福云作賊人心虗(就身打劫)。長慶云生也([齒*可]粗齧細)。雲門云關(一點一拈)○(主意垂釣。旨明藏鋒)總結(作家唱和)。
　　作賊心。過人膽(善有機謀。翠岩奪最)。歷歷縱橫對機感(三子之才縱橫無礙)。保福雲門也垂鼻欺唇(二人皆有衲僧鼻孔)。翠岩長慶也修眉過眼(二人皆有衲僧眼目)。杜禪和。有何限。剛道意句一齊剗(一夏妄生穿鑿。于今一切掃却)。埋沒自己也飲氣吞聲。帶累先宗也面墻擔板(若作此見。非唯埋沒自己。亦乃帶累先宗)。
　　仰山問中邑。如何是佛性義(辨主)。邑云。我與你說個譬喻。如室有六窻。中安一獼猴。外有人喚狌狌。獼猴即應。如是六窓俱喚俱應(窻表六根。猴表六識。見山之幼故如此示)。仰云。只如獼猴睡時又作麼生(見其[迡-匕+雨]逗一點一拶)。邑下禪床把手云狌狌我與你相見(大用全提)○(主意探竿。旨明大用)總結(作家相見)。
　　凍眠雪屋歲摧頹。窈窕蘿門夜不開(中邑把住不放。如乎大雪封門至夜不開。故曰凍眠)。寒稿園林看變態(中邑顯其大用。如死發活)。春風吹起律筒灰(不妨仰山春風吹起)。
　　僧問曹山。靈衣不挂時如何(得道不忘如喪考妣。今乃知非不執法見。故曰不挂。)山云曹山今日孝滿(法執已盡如乎孝滿)。僧云孝滿後如何(更追後用)。山云曹山好顛酒(法執既盡無不風流)○(主意以見遣見。旨明大功不宰)總結(不落階級)。
　　清白門庭四絕隣。長年關掃不容塵(及盡今時把定不放)。光明轉處傾殘月(不執幽寂萬物全彰)。爻象分時却建寅(日至寅天之將明。月建寅時之逢春。二象爻分日明春暖。此明絕後再甦十方無礙)。新孝滿便逢春(孝滿禮之無拘。逢春氣之融通。)醉步狂歌任墮巾。散髮夷猶誰管係。太平無事酒顛人(君臣道合。理事俱忘。一律平符。了無忌諱)。
　　僧問法眼。承教有言。從無住本立一切法。如何是無住本(本非諸法。能生諸法)。眼云。形興未質。名起未名(形興名起。從體法用。未質未名。攝用歸體)○(主意直註。旨明兼帶)總結(體用交互)。
　　沒踪跡。斷消息(明無住本)。白雲無根。清風何色(雲之絕迹。風之絕色。天童之巧比興相通)。散乾葢而非心。持坤輿而有力(雲之能澤萬物生焉。風之能持萬物育焉。借明立法)。洞千古之淵源。造萬象之模則(體用雙呈通貫前後)。剎塵道會也處處普賢(會之一切即一。剎塵只在普賢)樓閣門開也頭頭彌勒(開之一即一切。樓閣全彰彌勒)。
　　瑞巖問巖頭。如何是本常理(尋常本理)。頭云動也(一點二提)。巖云動時如何(失見返追)。頭云不見本常理(就中一指)。岩佇思(迷宗失路)。頭云。肯即未脫根塵(肯即是情。所言難脫)。不肯永沉生死(既背妙明。生死安出)○(主意急處一提。旨明句裏呈機)總結(老婆心切)。
　　圓珠不穴。大璞不琢(本常之理如珠如璞)。道人所貴無稜角(世法佛法如角崢嶸)。拈却肯路根塵空(肯即是能。根塵是所。能之一絕。所自無安)脫體無依活卓卓(十八界空一真孤顯)。
　　首山示眾云。第一句薦得與佛祖為師(一是無極之本。何有凡聖之名)。第二句薦得與人天為師(二是對待之機。主賓交參之用)。第三句薦得自救不了(出口入耳有何用處)。僧云和尚是第幾句薦得(□□□□)。山云月落三更穿市過(當央直指)○(主意垂釣。旨明絕待)總結(破權顯實)。
　　佛祖髑髏穿一串。宮漏沉沉密傳箭(向上之人出過佛祖。可傳心印如乎宮漏密定時候)。人天機要發千鈞。雲陣煇煇急飛電(第二門中示其大機。如乎電光不容貶眼)。個中人。看轉變。遇賤則貴貴則賤(賤則今時。貴則劫外。見機而作宛轉隨宜)。得珠罔象兮至道綿綿(答處綿綿如乎罔象)。游刃亡羊兮赤心片片(盡心吐出如牛剖腹)。
　　僧問仰山。和尚還識字否(探竿在手)。山云隨分(影草隨身)。僧乃右旋一匝云是什麼字(大用為驗)。山於地上書一十字(大用相酬)。僧左旋一匝云是什麼字。山改十字為卍字。僧畫一圓相以兩手托如修羅掌日月勢。云是什麼字。山畫一圓相圍却卍字。僧作樓至勢。山云。如是如是。善自護持(賓主之機總明大用)○(主意當央直示。旨明大用全提)總結(作家相見)。
　　道環之虗靡盈(這僧道滿環虗。杳然無相可比)。空印之字未形(仰山如印印空。文彩十分難辨)。妙運天輪地軸(天左轉。地右轉。明僧左右兩匝)。密羅武緯文經(文為經。武為緯。交織成錦。明山十字卍字了無空缺)。放開揑聚(山之收放)。獨立周行(僧之施為)。機發玄樞兮青天激電。眼含紫光兮白日見星(二人之妙具乎不測。如空閃電。眼目清明。直教陪中看出)。
　　僧問雲門。如何是超佛越祖之談(請益)。門云餬餅(當央直指)○(主意拈轉話頭。旨明無有意路)總結(直下明宗)。
　　餬餅云超佛祖談(問處壁立萬仞。答處當央直指)。句中無味若為參(句絕言思)。衲僧一日如知飽。方見雲門面不慚(若會餬餅方見佛祖無超。非見雲門不羞。亦不辜負自己)。
　　長沙令僧問會和尚。未見南泉時如何(故去探拔)。會良久(當央直示)。僧云見後如何(徹底相窮)。會云不可別有(把定死蛇更無動轉)。僧回舉似長沙。沙云。百尺竿頭坐底人。雖然得入未為真(法身為極故喻竿頭。執法成功失自尊貴)。百尺竿頭須進步。十方沙界是全身(不執法身十界任緣)。僧云百尺竿頭如何進步(聞訓故追)。沙云。朗州山。澧州水(當央直指)。僧云不會(直供)。沙云四海五湖王化裏(註上之機一切渾然)○(主意探竿在手。旨明大功不宰)總結(不落二邊)。
　　玉人夢破一聲雞。轉盻生涯色色齊(玉人者一色也。即涅槃心。忽爾甦回。萬別千差無不全身)。有信風雷催出蟄(如虫在穴。信乎春雷無有不出)。無言桃李自成蹊(無情草木尚爾春甦。何況靈賢而不反覺)。及時節。力耕犁。誰怕春疇沒脛泥(時窮三際處遍十方。事事物物無不當然)。
　　龍牙問翠微。如何是祖師西來意(請益)。微云與我過禪板來(句裏呈機)。牙取禪板與微(半醉半醒不知蹉過)。微接得便打(大用全提)。牙云。打即任打。要且無祖師西來意(空受痛棒不領大旨。強作主宰反言無意)。又問臨濟。如何是祖師西來意。濟云與我過蒲團來。牙取蒲團與濟。濟接得蒲團便打。牙云。打即任打。要且無祖師西來意(行德同前)○(主意明宗。旨明大用)總結(正令全提)。
　　蒲團禪板對龍牙(二師之用)。何事當機不作家(一不領旨。二不能用)。未意成褫明目下(成就結果盡在目下。貪向外求故失當央)。恐將流落在天涯(現在不領又怕喪失)。虗空那挂劍(點他妄作)。星漢却浮槎(逢之不識。識之不逢。如乎張騫悞見牛斗)。不萌草解藏香象(不存一法能含大用)。無底藍能著活蛇(不受一塵故曰無底。能顯全機故曰活蛇)。今日江湖何障礙。通方津渡有船車(見出羣機在世無礙。如乎江河自有船渡)。
　　玄沙到蒲田縣。百戲迎之(敬之甚重)。次日問小塘長老。昨日許多喧閙向甚麼處去(動中有失故乃探拔)。小塘提起袈裟角(當央直示)。沙云料掉沒交涉(靜中有失。故點故拈)○(主意探竿在手。旨明不落二邊)總結(拈情)。
　　夜壑藏舟(小塘之住)。澄源著棹(玄沙令起)。龍魚未知水為命(動不覺動)。折筯不妨聊一攪(一攪令知)。玄沙師。小塘老。函葢箭鋒。探竿影草(二師之用甚有作略)。潛縮也老龜巢蓮(小塘把住中放行。無跡處不藏)。游戲也華鱗弄藻(玄沙放行中把住。藏身處無跡)。
　　雲門云。聞聲悟道。見色明心(聲色和道。從緣悟旨)。觀音菩薩將錢來買餬餅。放下却是饅頭(先示其功明體。後示無功明用)○(主意不落二邊。旨明垂釣為人)總結(拈情)。
　　出門躍馬掃攙搶(攙搶者乃妖星也。外絕六塵)。萬國烟塵自肅清(六塵脫落。六根自淨)。十二處忘閑影響(根塵脫落。六識自忘)。三千界放淨光明(十八界空。神光塞宇)。
　　溈山問道吾甚處來(平常一探)。吾云看病來(就事一呈)。山云有幾人病(就事一拶)。吾云有病者不病者(不可一例)。山云不病者莫是智頭陀麼(就許陷他)。吾云。病與不病總不于他事。速道(正偏雙奪就見一拶)。山云道得也與他沒交涉(以計截計)○(主意探竿在手。旨明以見遣見)總結(作家相見)。
　　妙藥何曾過口。神醫莫能捉手(藥不能治。手不能胗。病非世病)。若存也[仁-二+渠]本非無(心之若存。不可言無)。至虗也[仁-二+渠]本非有(心之至虛。不可言有)。不滅而生。不亡而壽(滅之不滅故曰長生。生之不生故曰長壽)。全超威音之前(未有先有)。獨步劫空之後(已壞不壞)。成平也天葢地擎(在靜無靜)。運轉也烏飛兔走(在動無動)。
　　俱胝和尚凡有所問只豎一指(當央直示)○(主意覿親呈。旨明大用現前)總結(一切即一)。
　　俱胝老子指頭禪。三十年來用不殘(一生為人。更無更改)。信有道人方外術(須是一指盡凡盡聖)。了無欲物眼前看(盡今盡古絕毫絕釐)。所得甚簡(得之甚少)。施設彌寬(用之甚浩)。大千剎海飲毫端(十界之廣無出一指)。鱗龍無限落誰手。珍重任公把釣竿(四海龍魚盡在俱胝天童之手)。師復豎起一指云看(且道是釣竿是示現)。
　　肅宗帝問忠國師。百年後所須何物(仁義之問)。師云與老僧作個無縫塔(有縫今時。無縫實際)。帝曰請師塔樣(就機一拶)。師良久(全身直示)。會麼(恐失復追)。帝曰不會(實供)。師云。吾有付法弟子躭源却諳此事。請詔問之(一囑二薦)。師遷化後。帝詔躭源問此意如何。源云。湘之南。譚之北(雖不存意。暗拈二邊)。中有黃金充一國(盡力傍通)。無影樹下合同船。琉璃殿上無知識(對上良久。不墮偏方不居正位)○(主意當央直示。旨明不落階級)總結(一呈一註)。
　　孤逈逈。圓陀陀(孤絕其倫。圓無縫罅)。眼力盡處高峩峩(非見可及)。月落潭空夜色重(心境雙絕)。雲收山瘦秋容多(無遮獨露)。八卦位正。五行氣和(十方無忌。隨緣任用)。身先在裏見來麼(人皆在內你還見否)。南陽父子兮恰似知有(父子之美不犯當頭)。西竺佛祖兮無如奈何(本無巴鼻豈敢強言)。
　　臨濟問黃檗。如何是佛法的的大意(請益)。檗便打(全提大用)。如是三度(為法忘軀)。乃辭檗見大愚。愚問甚麼處來(探竿)。濟云黃檗來(直供)。愚云黃檗有何言句(指彼騐此)。濟云。某三問佛法的的大意。三度喫棒。不知有過無過(逐句迷)。愚云黃檗恁麼老婆為你得徹困在(盡心盡力無能分解。婆心尚困)。更來問有過無過(責他背德)。濟於言下大悟(因此之提忽悟師指)○(主意直示。旨明大用)總結(作家共示)。
　　九包之雛。千里之駒(大有神俊力之不充)。真風度籥(三度之棒如風入籥)。靈機發樞(忽悟大智如機發樞)。劈面來時飛電急(掌擘拳愚神機不測)。迷雲破處太陽孤(一念頓絕十分炳煥)。捋虎鬚。見也無(纔然得悟便具全機)。個是雄雄大丈夫(策其後昆成皆如濟)。
　　疎山到溈山便問。承師有言。有句無句如藤倚樹。忽然樹倒藤枯句歸何處(樹比其心。藤比其法。心樹已絕。法藤何立)。山呵呵大笑(大用直示)。疎云。某四千里賣布單來。和尚何得相弄(一日打鋪一遭。豈是我賣被葢千里來訪。何以為戲)。溈喚侍者(隔身大用)。取錢還這上座(既失當央不免點罰)。囑云向後有獨眼龍為子點破去在(勿則且止。後有獨眼於子指明)。後到明昭舉前話(今决前情)。昭云。溈山可謂頭正尾正。只是不遇知音(分明問答無差。不遇良材空嘆)。疎復問樹倒藤枯句歸何處(逐句反追)。昭云更使溈山笑轉新(一點二拈以直指見)。疎方有悟云。溈山元來笑裏有刀(承此悟彼。方知辜負)○(主意當央直示。旨明大用全提)總結(見機而用)。
　　藤枯樹倒問溈山。大笑呵呵豈等閒(問處絕相。答處絕情)。笑裏有刀窺得破。言思無路絕機關(會得此笑。凡聖路窮)。
　　楞嚴經云。吾不見時。何不見吾不見之處(我不見物。何不見我不見物處)。若見不見。自然非彼不見之相(見我不見物處。此見非對物有。見非物有。離物存見)。若不見吾不見之地。自然非物。云何非汝(見我不見之地自然無見。見尚無跡。不汝而誰)○(主意直明向上。旨明雙離物見)總結(人境俱奪)。
　　滄海瀝乾(絕之本無)。太虗充滿(甦之本有)。衲僧鼻孔長(只可自知)。古佛舌頭短(非言可及)。珠絲度九曲(屈曲於人貫通。如穿珠之絲蟻。)玉機纔一轉(只明向上之玄。如有經而無緯)。直下相逢誰識[仁-二+渠]。始信斯人不合伴(若肯直下承當。方知本無一物)。
　　洞山价禪師解夏上堂云。初秋夏末。兄弟或東或西。直須向萬里無寸草處去(不涉今時高超十界。即藏身處無踪跡)。良久(大眾不得粗心。利害全在此中)云。祗如萬里無寸草處。又作麼生(不住真空。異中來徃。即無踪跡處不藏身)。顧視左右(應須着眼不可辜負)云。欲知此事。直須枯木上生花方與他合(枯則十界情絕。生則十界情甦。註上之用。敲唱並行)。石霜云出門便是草(動落今時)。明安云直得不出門亦是草漫漫(靜沉死水)○(主意拈情。旨明絕待)總結(作家唱和)。
　　草漫漫。門裏門外君自看(太陽點靜。石霜點動。天童雙舉令人自看)。荊棘林中下脚易(今時易下脚易轉身)。夜明簾外轉身難(劫外難轉身難下脚)。看看幾何般(三人三樣各着眼〔着〕)。且隨老木同寒瘠(未到休心。如木經寒)。將逐春風入燒瘢(已到須甦。如花綻春)。
　　仰山夢往彌勒所居第二座(夙昔之緣)。尊者白云。今日當第二座說法(遞相究竟)。山起白椎云(大用警眾)。摩訶衍法。離四句。絕百非。謹白(盡心直註)○(主意拈情。旨明直截)總結(不落堦級)。
　　夢中擁衲參耆舊。列聖森森坐其右(拈上公案)。當仁不讓楗椎鳴(拈椎白眾)。說法無畏師子吼(離句絕非如師全威)。心安如海(無有傾動)。膽量如斗(如姜維膽)。鮫目淚流(淚出悲痛如鮫成珠。)蚌膓珠剖(盡心吐出如蚌之剖)。譫語誰知泄我機(夢泄玄微)。龐眉應笑揚家醜(笑他[迡-匕+雨]逗)。離四句。絕百非。馬師父子病休醫(天童恐落頑空。令看勞倦頭痛)。
　　陸亘大夫語南泉云。肇法師道。天地同根。萬物一體。也甚奇恠(只見句奇。不知自昧)。泉指花云。大夫。時人見此一株花。如夢相似(當央直截點他錯認)○(主意拈轉話頭。旨明直下明宗)總結(法窟爪牙)。
　　照徹離微造化根(離微之根南泉看破)。紛紛出沒見其門(如坐於門出人皆見)。游神劫外問何有(劫外絕相。何有天地萬物之問)。著眼身前知妙存(身前無識。唯一本分)。虎嘯蕭蕭岩吹作。龍吟冉冉洞雲昏(先悟劫外身前之妙。然後却來今時路上。如龍吟霧起。似虎嘯風生。豈可執一失諸)。南泉點破時人夢。要識堂堂補處尊(天童打草驚蛇。不可開眼作夢。直須領旨。切莫辜負)。
　　雲門垂語云。乾坤之內。宇宙之間(明其依報)。中有一寶。秘在形山(寶隱在身)。拈燈籠來佛殿裏。將三門來燈籠上(恐乃情解。今故直指)○(主意明宗。旨明拈情)總結(破權顯實)。
　　收卷餘懷厭事華(寶藏之繁華。雲門之逕捷。故曰收卷)。歸來何處是生涯(天童恐無下落。審問何處為歸)。爛柯樵子疑無路(直饒絲毫不掛。也是樵子迷家)。掛樹壺公妙有家(倘肯直下承當。方見雲門之妙。如長房直入壺中。方見壺公也)。夜水金波浮桂影(金波桂影月之異名。用表其明)。秋風雪陣擁蘆花(雪陣蘆花二者皆白)。寒魚著底不吞餌。興盡清歌却轉槎(雲門拈處十分明白。幾人能曉。不遇知音。如其釣者空棹舟回)。
　　魯祖問南泉。摩尼珠。人不識。如來藏裏親收得(引教請益)。如何是藏。泉云王老師與汝往來者是(就問一提。)祖云不往來者(未通再决)。泉云亦是藏(指之無空)。祖云如何是珠(疑而再决)。泉召云師祖(急處一提)。祖應喏(順情之回)。泉云。去。汝不會我語(一拈二點)○(主意急處一提。旨明句裏呈機)總結(老婆心切)。
　　別是非。明得喪(此言諸方生情妄認機境之誡)。應之心。指諸掌(人人有珠。人人自昧。王老就手方便一指)。往來不往來。只這俱是藏(雙拈問答左右逢原)。輪王賞之有功(無上之珠不妄與人)。黃帝得之罔象(在於無心不可強取)。轉樞機。能伎倆(此言先放後收。智用甚活)。明眼衲僧莫鹵莾(天童戒後不可粗心)。
　　洞山不安。僧問和尚病還有不病者麼(性相各顯。誰病不病)。山云有(真妄不混。故言之有)。僧云不病者還看和尚否(須言不病還有看否)。山云老僧看他有分(在病忘病。故曰有分)。僧云和尚看他是如何(細辯根源)。山云則不見病(孤光獨照。諸有不混)○(主意探竿在手。旨明靈光不混)總結(性相無礙)。
　　卸却臭皮袋。拈轉赤肉團。當頭鼻孔正。直下髑髏乾(肉身如乎不掛。法身自然周正)。老醫不見從來癖(洞山能治天下人病。今日病中皎然自在)。少子相看向近難(這僧有言無實。點他非見可及)。野水瘦時秋潦退(水澄無泥。心淨絕情)。白雲斷處舊山寒(雲去山露。相脫性彰)。須勦絕。莫瞞盰(我乃盡情分剖。你便一刀兩段)。轉盡無功伊就位。孤標不與汝同盤(恐住其功。今就其位。若就本位。方知尊貴)。
　　臨濟問院主甚處來(就事藏鋒)。主云州中糶黃米來(只知具實而供。不知動落今時)。濟云糶得盡麼(見他不覺故又去拶)。主云糶得盡(依然不懂)。濟以拄杖一畫云還糶得這箇麼(米則故然。這个如何)。主方喝(只知大用現前。不知靜沉死水)。濟便打(截斷動靜)。次典座至。濟舉前話(指彼辯此)。座云院主不會和尚意(只見他非。不見己過)。濟云你又作麼生(要見其的)。座便禮拜(一模脫出)。濟亦打(前後一截)○(主意探竿在手。旨明大用全提)總結(權衡在手)。
　　臨濟全機格調高(全提正令截斷動靜)。棒頭有眼辯秋毫(眼前清明比於離婁)。掃除狐兔家風峻(截斷二僧動靜之見)。變化魚龍電火燒(變化諸方如魚成龍)。活人劒。殺人刀。倚天照雪利吹毛(利劒當央能殺能活)。一等令行滋味別(須同諸方不落階級)。十分痛處是誰遭(問你諸人喫棒是誰)。
　　石霜遷化。眾請堂中首座接續住持(大眾只見人材不見道業)。九峰不肯乃云。待某問過。若會先師意。如先師侍奉(只論道業不論人材)。問首座云。先師道。休去歇去(一物不為)。一念萬年去(永遠無更)。寒灰(更無執相)枯木去(不生花葉)。古廟香爐去(了無交涉)。一條白練去(絕無垢染)。且道明什麼邊事(皆是斷德法身之極。將此為驗)。座云。明一色邊事(非為執其大功。亦乃迷名滯相)。峰云恁麼則未會先師意在(如此沉機辜負先師故曰未會)。座云。你不肯我那。裝香來(自不知過所以不伏)。座乃燒香云。我若不會先師意。香烟起處脫去不得。言訖便坐脫(直饒坐脫立亡。也是把定死蛇)。峰乃撫背云。坐脫立亡則不無。先師意未會在(若認大功。誠昧天真)○(主意探竿在手。旨明執法墮功)總結(沉空滯寂)。
　　石霜一宗。親傳九峰(九峰親悟先師之妙)。香烟脫去。正脉難通(有體無用。過在執法)。月巢鶴作千年夢。雪屋人迷一色功(自誇明白。執功不捨)。坐斷十方猶點額(及盡今時抱妙不捨。如魚遭點死與句下)。密移一步看飛龍(倘然撒手如龍飛空)。
　　同光帝謂興化云。寡人收得中原一寶。只是無人酬價(因取大梁得勝。故乃借事呈奇)。化云借陛下寶看(以計驗計)。帝以兩手捧幞頭(大用親呈)。化云君王之寶誰敢酬價(一奉天府。二截方隅。佛事人情一時周足)○(主意探竿在手。經明大用全提)總結(作家相見)。
　　君王底意語知音(二人相契)。天下傾誠葵藿心(興化奉主如葵捧日)。掇出中原無價寶。不同趙璧與燕金(賞其絕類)。中原之寶呈興化。一段光明難定價(不落凡聖誠難言說)。帝業堪為萬世師。金輪景耀四天下(君主當時。師垂萬古。四輪之中金輪第一)。
　　僧問洞山。三身中那身不墮諸數(法身高超十界非比)。山云吾常於此切(盡情指示)○(主意就見呈見。旨明句裏呈機)總結(一念無私)。
　　不入世。未循緣(不落凡聖)。劫壺空處有家傳(執功住位)。白蘋風細秋江暮。古岸船歸一帶烟(不守圓極之功。自然歸家穩坐)。
　　僧問雲門。如何是塵塵三昧(請益)。門云。鉢裏飯。桶裏水(函葢相應)○(主意直下明宗。旨明無有意路)總結(信手拈來)。
　　鉢裏飯。桶裏水。開口見膽求知己(其僧開口。雲門見膽。兩手分付。誰是知音)。擬思便落二三機。對面忽成千萬里(疑議思量。千山萬水)。韶陽師。較些子(當央直指。更無回互)。斷金之義兮誰與相共(雲門把手相行。其利分金何比)。匪石之心兮獨能如此(石之可移。席之可卷。雲門之見。不可輕動)。
　　僧問瑯琊覺和尚。清淨本然。云何忽生山河大地(富樓那問佛之詞。僧將驗主)。覺云。清淨本然。云何忽生山河大地(以見拈見。以句點句)○(主意就事破事。旨明當央直截)總結(劈筈奪窩)。
　　見有(僧之情也)不有(覺之拈也)。翻手覆手(不動來機。以機拈機。如不去手。只就一反)。瑯琊山裏人。不落瞿曇後(瑯琊天童皆出佛祖之外。今日利生隨緣以楔出楔)。

　　煢絕老人天奇直註天童珏和尚頌古下(終)