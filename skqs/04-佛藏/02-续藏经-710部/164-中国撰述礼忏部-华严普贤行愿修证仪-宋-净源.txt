續藏經   華嚴普賢行願修證儀
　宋 淨源集

　　 

　　華嚴普賢行願脩證儀

　　　　宋傳華嚴教觀沙門晉水　淨源　集

　　通敘緣起第一
　　勸脩利益第二
　　揀擇根器第三

　　堪任入道場禮懺人。略有三類。一起行入證。二滅業成信。三薰種結緣。

　　呵棄欲盖第四

　　欲有五禾。謂色聲香味觸。此五常能誑惑凡夫。令生愛著。失于道志。故欲禮懺修禪觀者。必須呵責。令心永不繫念。
　　盖有五禾。一貪欲。二瞋恚。三睡眠。四掉悔。五疑。此五起時。盖覆心慧。故須永棄。勿存之于心也。

　　決志進脩第五
　　嚴淨道場第六

　　嚴壇場。淨衣服。滌身心。

　　啟請聖賢第七

　　行者初入道場。稱念普賢菩薩。旋遶一匝。至法座前。敷尼師壇。正身合掌佇立。應先慈念一切眾生。誓具濟拔。次起殷重心。恭請三寶。手執香爐。燒眾名香。主者舉云。
　　一切恭敬
　　一心敬禮。花藏世界。帝網剎中。徧法界常住三寶(一拜竟。即胡跪。右膝着地。燒香散花。一心正念。口稱諸佛菩薩名字。一一啟請。不得輕慢散亂)。　　一心奉請。十身初滿。正覺始成。不離閻浮。而昇天上。徧周法界。無盡身雲。大毗盧遮那佛(三請一禮下皆倣此)。　　一心奉請。炳然應現。極樂世界。普收圓因。花中授記。阿彌陀佛。　　一心奉請。花嚴經中。十方雲集。發辭讚定。普現其前。同名法慧。功德林內。一切諸佛。　　一心奉請。花藏世界。帝網剎中。微塵諸佛。　　一心奉請。汪洋冲融。廣大悉偹。根本法輪。大方廣佛花嚴經。大不思議。圓融法寶。　　一心奉請。釋迦所說眷屬經等。十方佛剎微塵數經。一切法門脩多羅藏。　　一心奉請。花嚴經中。第一菩提道場。初成正覺。依正二報。佛果會主。普賢菩薩。同時雲集。徧周法界。諸大菩薩摩訶薩。　　一心奉請。花嚴經中。第二普光明殿。十信問答會主。文殊師利菩薩。覺首菩薩。財首菩薩。寶首菩薩。德首菩薩。目首菩薩。精進首菩薩。法首菩薩。智首菩薩。賢首菩薩。同時雲集。徧周法界。諸大菩薩摩訶薩。　　一心奉請。花嚴經中。第三忉利天宮。十住會主。法慧菩薩。一切慧菩薩。勝慧菩薩。功德慧菩薩。精進慧菩薩。善慧菩薩。智慧菩薩。真實慧菩薩。無上慧菩薩。堅固慧菩薩。同時雲集。徧周法界。諸大菩薩摩訶薩。　　一心奉請。花嚴經中。第四夜摩天宮。十行會主。功德林菩薩。慧林菩薩。勝林菩薩。無畏林菩薩。慚愧林菩薩。精進林菩薩。力林菩薩。行林菩薩。覺林菩薩。知林菩薩。同時雲集。徧周法界。諸大菩薩摩訶薩。　　一心奉請。花嚴經中。第五兜率天宮。十迴向會主。金剛幢菩薩。堅固幢菩薩。勇猛幢菩薩。光明幢菩薩智幢菩薩。寶幢菩薩。精進幢菩薩。離垢幢菩薩。星宿幢菩薩。法幢菩薩。同時雲集。徧周法界。諸大菩薩摩訶薩。　　一心奉請。花嚴經中。第六他化自在天宮。十地問答會主。解脫月菩薩。金剛藏菩薩等。同時雲集。徧周法界。諸大菩薩摩訶薩。　　一心奉請。花嚴經中。第七重會普光明殿。因圓果滿會主。普賢菩薩。普眼菩薩。心王菩薩。青蓮花藏菩薩。寶手菩薩。如來性起妙德菩薩。同時雲集。徧周法界。諸大菩薩摩訶薩。　　一心奉請。花嚴經中。第八三會普光明殿。託法進修成行問答會主。普慧菩薩。普賢菩薩。同時雲集。徧周法界。諸大菩薩摩訶薩。　　一心奉請。花嚴經中。第九逝多林中。證入法界會主。如來之前。文殊普賢二大菩薩。末會之主。十信法門妙首菩薩大善知識。十住法門德雲尊者等十善知識。十行法門善見比丘等十善知識。十迴向法門青蓮華長者等十善知識。十地法門婆珊婆演底主夜神等十善知識。等覺法門摩耶聖者等十一人諸善知識。攝德成因法門彌勒菩薩大善知識。智照無二法門妙德菩薩大善知識。顯因廣大法門普賢菩薩大善知識。微塵數菩薩摩訶薩。　　一心奉請。圓通無礙。周徧十方。居補陀山。大悲普濟。觀自在菩薩摩訶薩。　　一心奉請。安住毗盧莊嚴樓閣。補處慈尊。彌勒菩薩摩訶薩。　　一心奉請。華嚴會上。發菩提心。南求諸[又/又]。一生成辦。無上圓機。善財菩薩摩訶薩。　　一心奉請。菩提樹內。師子座中。眉間出現。佛剎塵數。華嚴海會。華藏界中。重重重重。無盡無盡。十方三世。一切菩薩摩訶薩。　　一心奉請。逝多林園。末會之中。舍利弗等五百聲聞。六千比丘。十方佛剎。一切聲聞緣覺賢聖僧。　　一心奉請。華嚴經中。執金剛神。身眾神。足行神。道場神。主城主地。主山主林。主藥主稼。主河主海。主水主火。主風主空。主方主夜。主晝等神。天龍八部。釋梵天王。無量諸天。及日月天子。一切聖眾(此段但請。不應禮拜。白衣無妨如是次第請竟。即口自宣言)。
　　惟願毗盧遮那世尊。阿彌陀佛。十方雲集諸佛。
　　華藏世界。微塵諸佛。大慈大悲。受我奉請。來到道場。證明懺悔。
　　大方廣佛華嚴經。圓融無礙法門。惟願文文契意。句句冥心。顯現道場。證明懺悔。
　　普賢菩薩。文殊師利菩薩。法慧菩薩等。盡華嚴經中一切諸大菩薩摩訶薩。大慈大悲。受我奉請。來到道場。證明懺悔。
　　舍利弗等五百聲聞。六千比丘。悉皆慈悲。受我奉請。來到道場。證明懺悔。
　　天龍八部。執金剛神。主虗空神。乃至諸世界中主執神等。悉生哀憫。受我奉請。來到道場。證明懺悔。
　　是諸聖眾。願悉證明。我于今日。欲為十方一切六道眾生。修行一乘無上菩提。破一切障道重罪。願得海印三昧。身徧法界。於几十日。一心精進。如經所說修行。願一切諸佛菩薩。普賢天師。本願力故。受我懺悔。令我所行決定。破諸罪障。法門現前。如經所說(行者當自以智力。陳說請佛之意。然後稱讚供養。旋遶誦經。三自歸依。右旋而出。俟日初分。方可正修十行。正修之法仍同前稱普賢菩薩。於一切恭敬處起。但除啟請耳)。

　　正修十行第八
　　一者禮敬諸佛

　　(所有利益。能斷除七慢九慢十慢等障。獲得尊貴自在之身。圓滿八萬四千相好莊嚴)。
　　一心敬禮。十身初滿。正覺始成。不離閻浮。而昇天上。徧周法界。無盡身雲。大毗盧遮那佛(三禮)。　　一心敬禮。炳然應現。極樂世界。普收圓因。華中授記。阿彌陀佛。　　一心敬禮。華嚴經中。十方雲集。發辭讚定。普現其前。往古劫海剎塵數佛。　　一心敬禮。華藏世界。帝網剎中。微塵諸佛。　　一心敬禮。汪洋冲融。廣大悉備。根本法輪。大方廣佛華嚴經。大不思議。圓融法寶(三禮)。　　一心敬禮。釋迦所說眷屬經等。十方佛剎微塵數經。一切法門修多羅藏。　　一心敬禮。菩提道場。佛果會主。華嚴上首。普賢菩薩。同時雲集徧。周法界。諸大菩薩摩訶薩(三禮)。　　一心敬禮。普光明殿。十信問答會主。華嚴上首。文殊師利菩薩。賢首菩薩等。同時雲集。徧周法界。諸大菩薩摩訶薩。　　一心敬禮。忉利天宮。十住會主。法慧菩薩。同時雲集。徧周法界。諸大菩薩摩訶薩。　　一心敬禮。夜摩天宮。十行會主。功德林菩薩。同時雲集。徧周法界。諸大菩薩摩訶薩。　　一心敬禮。兜率天宮。十迴向會主。金剛幢菩薩。同時雲集。徧周法界。諸大菩薩摩訶薩。　　一心敬禮。他化自在天宮。十地問答會主。解脫月菩薩。金剛藏菩薩等。同時雲集。徧周法界。諸大菩薩摩訶薩。　　一心敬禮。重會普光明殿。等妙覺位會主。普賢菩薩。普眼菩薩。心王菩薩。青蓮華藏菩薩。寶手菩薩。如來性起妙德菩薩。同時雲集。徧周法界。諸大菩薩摩訶薩。　　一心敬禮。三會普光明殿。頓彰大行會主。普賢菩薩。普慧菩薩等。同時雲集。徧周法界。諸大菩薩摩訶薩。　　一心敬禮。逝多林園。如來本會。同時雲集。徧周法界。諸大菩薩摩訶薩。　　一心敬禮。華嚴經中。七處九會。互彰主伴。圓明妙智。諸佛祖師。文殊師利菩薩。及五十五位諸善知識。微塵數菩薩摩訶薩。　　一心敬禮。圓通無礙。周徧十方。居補陀山。大悲普濟。觀自在菩薩摩訶薩。　　一心敬禮。安住毗盧莊嚴樓閣。補處慈尊。彌勒菩薩摩訶薩。　　一心敬禮。華嚴會上。發菩提心。南求諸[又/又]。一生成辦。無上圓機。善財菩薩摩訶薩。　　一心敬禮。菩提樹內。師子座中。眉間出現。佛剎塵數。華嚴海會。華藏界中。重重重重。無盡無盡。十方三世。一切菩薩摩訶薩。　　一心敬禮。逝多林園。末會之中。舍利弗等五百聲聞。六千比丘。十方佛剎。一切聲聞緣覺賢聖僧。　　一心奉為。華嚴經中。執金剛神。身眾神。足行神。道場神。主城主地。主山主林。主藥主稼。主河主海。主水主火。主風主空。主方主夜。主晝等神。天龍八部。釋梵天王。無量諸天。及日月天子。一切聖眾。頂禮常住三寶。
　　(默誦普禮真言三遍。應想普遍禮敬一切賢聖等)。
　　唵。薩[口*栗]末。怛達遏怛遏怛。巴[口*捺]末[口*捺]。難葛浪彌
　　(此道場儀中集呪印者。即是密法。末世行者。心多散亂。不假密呪助護。觀行難以成就。誦呪竟唱云)。
　　我比丘(某甲)至心禮敬諸佛。
　　所有十方世界中　　三世一切人師子　　我以清淨身語意　　一切徧禮盡無餘
　　禮敬諸佛已。歸命禮普賢菩薩。及一切三寶(一拜三叩。下皆倣此)。

　　二者稱讚如來

　　(斷除口四重障。獲得四無礙辯。舌相遍覆。具足十種圓音禮三寶已。胡跪合掌。面向法座。燒香散花。觀想三寶。微妙功德。瞻仰不捨。作梵讚云)。
　　毗盧遮那佛　　願力周沙界　　一切國土中　　恒轉無上輪　　一毛現神變　　一切佛同說　　經于無量劫　　不得其邊際(直言讚云)
　　普賢身相如虗空　　依真而住非國土　　隨諸眾生心所欲　　示現普身等一切　　菩薩功德無有邊　　一切妙行皆具足　　假使無量無邊佛　　於無量劫說不盡
　　(稱讚已竟主者舉云)。
　　我比丘(某甲)至心稱讚如來。
　　各以一切音聲海　　普出無盡妙言辭　　盡於未來一切劫　　讚佛甚深功德海
　　稱讚如來已。歸命禮普賢菩薩。及一切三寶(一拜三叩起立白云)。
　　(引磬)我比丘(某甲)於(某日某夜)分。禮讚功德。所獲善根。回向法界眾生海。願皆永離纏盖。成種智道。

　　三者廣修供養

　　(除慳貪障。諸聖喜悅。主者舉云)。
　　是諸眾等。各各胡跪。嚴持香花。如法供養。盡蓮花藏世界。帝網剎中。圓融無礙三寶(至此停唱。以手擎花。應起觀行。依經默想云。所有盡法界。虛空界。十方三世一切佛剎極微塵中。一一各有一切世界極微塵數佛。一一佛所。種種菩薩。海會圍繞。我以普賢行願力故。起深信解。現前知見。悉以上妙諸供養具而為供養。所謂花雲鬘雲。天音樂雲。天傘盖雲。天衣服雲。天種種香。塗香燒香末香。如是等雲。一一量如須彌山王。然種種燈。蘊燈油燈。諸香油燈。一一燈炷如須彌山。一一燈油。如大海水。以如是等諸供養具。常為供養。想已散花唱云)。
　　願此香花雲。徧滿蓮花藏世界。帝網剎土中。以普賢願力故。悉成法供養。供養盡虗空。徧法界。十方三世一切佛剎極微塵中。微塵數佛。一一佛所。難思海會。悉有上妙種種香雲。香油香燈。花鬘瓔珞。傘盖技樂。幢幢寶盖。衣服飲食。廣大供養。常作佛事。普熏眾生。發菩提心(次結廣大不空摩尼印。以二手金剛合掌。二頭指慼如寶形。並竪二大指。誦不空摩尼供養陀羅尼。主者舉云)。
　　唵。啞麼遏。布[口*(椔-田+夕)]麻彌。巴能麻。末則呤。怛達遏怛。眉浪雞叮。薩慢怛不囉薩囉吽
　　(默誦三遍。應想虛空法界。悉有天妙香花等。種種諸雲海等。遍滿虛空。以至誠心。供養三寶。想竟云)。
　　我比丘(某甲)至心廣修供養。
　　以諸最勝妙花鬘　　技樂塗香及傘盖　　如是最勝莊嚴具　　我以供養諸如來　　最勝衣服最勝香　　末香燒香與燈燭　　一一皆如妙高聚　　我悉供養諸如來
　　廣修供養已。歸命禮普賢菩薩。及一切三寶。(一拜)

　　四者懺悔業障

　　(斷除四障十障。成就世出世間一切功德。獲得妙好依報正報)。
　　(供養已竟。於法座前。正身胡跪。右膝着地。燒香散花。存想三寶。峻塞虛空。普賢菩薩。無量莊嚴。眷屬圍繞。為懺悔主　次復想云。我與眾生。無始所作一切罪障。惟願三寶哀愍拔濟。頓袪愚業。翻作淨因。身心齊空。罪福無主。了見真性。等佛法身。三業罪愆。成三解脫。六根重障。翻作六通。想已舉云)。
　　普為四恩三有(平)。及法界眾生(平)。悉願斷(高)除諸障。歸命懺(高)悔。
　　(唱已起禮一拜。復胡跪合掌。運逆順十心。默想清凉偈云)。
(　　自從無始起無明　　亦值惡友增我情　　無隨喜心善永滅　　縱身語意惡漸生　　心心徧布觸處染　　念念相續日夜營　　不欲人知藏過失　　不畏惡道任縱橫　　無慚無愧魔羅網　　撥因撥果闡提坑　　如是順流背本已　　生死苦海浩然盈　　幸識如來長者子　　今欲逆流捨貧里　　正信因果破闡提　　慚愧人天破無耻　　恐怖惡道怖不畏　　發露罪業破覆[土*此]　　斷相續心破常念　　發菩提心破徧起　　修功補過破縱恣　　守護正法破無喜　　念十方佛破惡友　　觀罪性空破結使)
　　(惟願十方諸佛毗盧世尊。普賢菩薩慈悲攝受。想已誦云)。
　　至心懺悔。比丘(某甲)。歸命十方。無盡三寶。願起哀憐。為作明證。我與法界。一切眾生。自從過去。無始劫中。由貪瞋痴。發身口意。作諸惡業。眼為色惑。愛染玄黃。紅綠朱紫。珍玩寶飾。種種身分。長短黑白。恣態之相。耳貪好聲。宮商絃管。伎樂歌唱。音聲語言。啼咲之相。鼻藉名香。蘊麝幽蘭。鬱金蘇合。舌貪好味。鮮羔甘肥。眾生血肉。資養四大。常增苦本。身樂華綺。錦繡繒紈。一切細滑。七珍麗服。意多亂想。觸向乖違。我此六根。愚痴所覆。造罪無窮。障佛法因。開闡提路。違背聖意。隨逐惡緣。棄捨菩提。躭玩生死。於出離法。無一念心。諸苦毒因。長夜積集。污染無學。及親非親。於出家人。捶罵呵責。惡法交游。污穢塔寺。毀犯齋戒。縱蕩身心。嫉諸善人。逆害師長。貪瞋猛盛。不避恩冤。癡毒瞞心。寧知進退。枉殺無辜。濫害賢善。貪意不息。詭謀千種。凡心雖滿。詐偽百端。種種侵欺。以虗為實。耽荒酒色。不擇冤親。虗誑妄語。為害偏多。誣罔六親。不孝父母。起諸邪見。毀謗聖賢。輕凌三寶。有愛有痴。無慚無愧。六根三業。備造諸非。乃至重輕。一切罪障。無量無邊。若此惡業。有體相者。盡虗空界。不能容受。我等自惟微善。報在人倫。幸遇如來大花嚴經。圓滿因輪。依此法門。修懺悔法。我今悉以清淨三業。徧于法界。極微塵剎。一切諸佛菩薩眾前。誠心懺悔。後不復造。恒住淨戒一切功德。惟願本尊毗盧遮那。行願懺主普賢菩薩文殊。師利菩薩。花嚴海會無盡三寶。哀愍護念。慧日垂光。消我身心。業惑霜露。慈風普振。摧重障山。法水長流。洗我心垢。翻三毒心。成三秘藏。普與眾生。咸登真界。同彼善財。一生身中。成就普賢。十大願王。禮敬諸佛。稱讚如來。廣修供養。懺悔業障。隨喜功德。請轉法輪。請佛住世。常隨佛學。恒順眾生。普皆回向。虗空法界。無盡眾生。願令眾生。常得安樂。無諸病苦。欲行惡法。皆悉不成。所修善業。皆速成就。關閉一切。諸惡趣門。開示人天。涅盤正路。若諸眾生。因其積集諸惡業故。所感一切極重苦果。我皆代受。令彼眾生。悉得解脫。究竟成就。無上菩提。能於煩惱。大苦海中。拔濟眾生。令其出離。皆得往生阿彌陀佛。極樂世界。
　　(發露罪已。次結懺悔滅罪印。二羽金剛縛。六度外相人。進力屈二節。禪智押二度。誦懺悔密言)。
　　唵。薩哩末(二合)。巴巴眉悉普怛。[口*捺]曷[口*捺]末日囉也莎曷
　　(默誦一遍。應想一一佛前。悉有我身求哀懺悔。想竟舉云)。
　　我比丘(某甲)至心懺悔業障。
　　我昔所造諸惡業　　皆由無始貪瞋痴　　從身語意之所生　　一切我今皆懺悔
　　懺悔業障已。歸命禮普賢菩薩。及一切三寶。(一拜)

　　五者隨喜功德

　　(斷除不樂他榮嫉妬等障。獲得不可稱量之福。起平等善。得大眷屬。一切功德皆悉圓滿)。
　　我比丘(某甲)至心隨喜功德。
　　十方一切諸眾生　　二乘有學及無學　　一切如來與菩薩　　所有功德皆隨喜
　　隨喜功德已。歸命禮普賢菩薩。及一切三寶。(一拜)

　　六者請轉法輪

　　(斷除違法謗法等障。起慈善根。獲得多聞聽慧不共功德。聲聞自度但懺而已。菩薩愍他。必須勸請諸佛。普雨法雨。自他沾洽)。
　　我比丘(某甲)至心請轉法輪。
　　十方所有世間燈　　最初成就菩提者　　我今一切皆勸請　　轉於無上妙法輪
　　請轉法輪已。歸命禮普賢菩薩。及一切三寶。(一拜)

　　七者請佛住世

　　(斷除僧佛謗佛害佛。及憎嫉菩薩善知識。不樂住世之障。得金剛不壞身)。
　　我比丘(某甲)至心諸佛住世。
　　諸佛若欲示涅槃　　我悉至誠而勸請　　惟願久住剎塵劫　　利樂一切諸眾生
　　請佛住世已。歸命禮普賢菩薩。及一切三寶。(一拜)

　　八者常隨佛學

　　(斷除違佛及諸善知識。不能積集功德。無志修習。自他俱利等障。獲得佛及菩薩無盡功德)。
　　我比丘(某甲)至心常隨佛學。
　　我隨一切如來學　　修習普賢圓滿行　　供養過去諸如來　　及與現在十方佛　　未來一切天人師　　一切意樂皆圓滿　　我願普隨三世學　　速得成就大菩提
　　常隨佛學已。歸命禮普賢菩薩。及一切三寶。(一拜)

　　九者恒順眾生

　　(斷除眾生種種性。或怨或現。或順或逆。不能隨順佛不喜悅。違佛等障。獲得廣大善知識為眷屬)。
　　我比丘(某甲)至心恒順眾生。
　　我常隨順諸眾生　　盡于未來一切劫　　恒修普賢廣大願　　圓滿無上大菩提
　　恒順眾生已。歸命禮普賢菩薩。及一切三寶。(一拜)

　　十者普皆回向

　　(斷不發菩提心障。得十度圓滿。獲十身果)。
　　所有禮讚供養福　　請佛住世轉法輪　　隨喜懺悔諸善根　　回向眾生及佛道　　我此普賢殊勝行　　無邊勝福皆回向　　普願沉溺諸眾生　　速往無量光佛剎
　　普皆回向已。歸命普賢菩薩。及一切三寶。(一拜)

　　旋遶誦經第九

　　(回向已。正身威儀定立少頃。當想三寶至賢。畟塞虛空。各坐法座。然後燒眾名香。見身一一旋遶法座。安詳徐步。口稱云)。
　　南無十方佛　　南無十方法　　南無十方僧(何汎。遶起。橫舉手爐齊眉)　　南無毗盧遮那佛　　南無阿彌陀佛　　南無花藏世界微塵諸佛　　南無大方廣佛花嚴經　　南無普賢菩薩　　南無文殊師利菩薩　　南無觀自在菩薩　　南無彌勒菩薩　　南無善財菩薩　　南無華嚴海會諸大菩薩摩訶薩(三遍後問訊)
　　(夫旋遶者戀慕三寶微妙功德也。如是三帀。乃至七七百帀。亦無定數。稱諸佛菩薩名字竟。主者舉云。大方廣佛花嚴經入不思議解脫境界普賢行願品云云。誦經既舉。復稱前三寶名號一遍。然後至法座前。一心正念。喝三歸依)。
　　自歸依佛　當願眾生　體解大道　發無上心　　自歸依法　當願眾生　深入經藏　智慧如海　　自歸依僧　當願眾生　統理大眾　一切無閡　　和南聖眾
　　(三歸已竟。仍心普賢菩薩。右旋而出。至觀堂列班。誦四生九有等四句)。

　　端坐思惟第十

　　(依圓教修行。略分為二。初悟毗盧法界。謂華嚴經。所說一真無礙法界。或名一心。於中本具三世間。四法界。一切染淨諸法。未有一法出此法界。此是一切凡夫經人根本之真心也。汎言有二。一同教真心。二別教真心。於□教中復二。一終教真心。即楞嚴云。當知虛空。生汝心內。猶如片雲點太清裏。況諸世界在虛空耶。又云空生大覺中。如海一漚發。有漏微塵國。皆依空所生。又云。真心徧圓。含褁十方。反觀父母所生之身。如彼十方虛空之內。吹一微塵。若存若亡。又云。一切世間諸所有物。皆即菩提妙明真心。一切眾生。從無始來。迷却此心。妄認四大為身。緣慮為心。譬如百千箇澄清大海不認。但認一浮漚耳。二頓教真心謂彌滿清淨。中不容他。一切妄想。本來是無。絕待真心。本來清淨。華嚴云。法性本空寂。無取亦無見。性空即是佛。不可得思量。起信論云。一切諸法從本已來離言說等相。畢究平等。無有變易。不可破壞。唯是一心。故名真如。謂前終教。隨眾生迷。說有色身山河大地世間諸法。令眾生翻妄歸真。了達色身山河大地等。全是一味妙明真心。今頓教中。本無色身山河大地。本是一味絕待真心。故清凉云。總不說法相。唯辨真性。達磨云。我法以心傳心。不立文字。即傳此心也。曹溪云。明鏡本清淨。何假拂塵埃。亦是此心也。二別教一心者。謂一真無礙大法界心。含三世間。具四法界。全此全彼。而無障礙。于此一真大法。界內。若凡若聖。若理若事。隨舉一法。全是大法界心。乃至唯舉一塵。亦皆全是大法界心。經云。華藏世界有塵。一一塵中見法界。又此一塵。既是大法界心。於此一塵大法界內。復舉一塵。亦皆全是大法界心。若橫若竪。重重舉之。重重法界。故清凉大師。于十地品疏。說帝網無盡一心也。一切眾生。從無始來。迷妄不知無盡法界。是自身心。於中本具帝網無盡色心功德。即與毗盧遮那身心齊等。却將自家無障礙佛之身心。顛倒執為雜染眾生。譬如金輪聖王。統四天下。身智具足。富樂無比。忽然昏睡。夢為蟻子。於夢位中。但認己為蟻子。不覺本是輪王。是故欲求成就究竟佛果。切須悟此毗盧法界。若未悟此法界。縱經多劫脩習萬行。徒自勞苦不得名為真實菩薩也)。
　　(二修普賢行海。既得了悟無障礙法界于本心。是中本具十蓮華藏微塵數相好。帝網無盡神通功德。與十方諸佛。更無差別。柰無始來局執妄情。習以成性。卒難頓盡。致令自家神通功德。不能自在受用。故須稱自家阰盧法界。修本有普賢行海。令無盡功用。疾得現前。故經云。脩此法者。少作功力。疾得菩提。今就觀行。略示二門。一帝網無盡觀。于中復開五門。一禮敬門。謂想盡虛空。徧法界。塵塵剎剎。帝網無盡三寶前。各有帝網無盡自身。每一一身。各禮帝網無盡三寶。一一三寶前。各有帝網無盡身禮。更想此一門。盡未來際。無有休息。念念相續。無有間斷。身語意業。無有疲厭)。
　　(二供養門。謂想盡虛空。徧法界。塵塵剎剎。帝網無盡三寶前。各有帝網無盡自身。每一一身。各出帝網無盡供具。所謂香。華。灯燭衣服。飲食。幢幡。傘盖。瓔珞雲等。所出供具。各供養帝網無盡三寶。每一一三寶前。各有帝網無盡身供養。念念相續。無有間斷。身語意業。無有疲厭)。
　　(三懺悔門。謂想盡虛空徧法界。塵塵剎剎。帝網無盡三寶前。各有帝網無盡身。每一一身。盡皆至誠懺悔。帝網無盡罪障。所謂自從無始迄至今身。所造五逆十惡等罪。煩惱所知等障。此一一罪障。各有帝網無盡身懺悔。念念相續。無有間斷。身語意業。無有疲厭四發願門謂想盡虛空徧法界。塵塵剎剎。帝網無盡三寶前。各有帝網無盡身。每一一身。各發帝網無盡願。所謂眾生無邊誓願度。無邊煩惱誓願斷。無邊佛法誓願學。無邊福智誓願集。無上菩提誓願成。並自心所樂善願。盡總發之。其一一願復有帝網無盡身發。念念相續。無有間斷。身語意業。無有疲厭)。
　　(五持誦門。謂想盡虛空。徧法界。塵塵剎剎。帝網無盡三寶前。各有帝網無盡身。每一一身。各持帝網無盡教法諸佛。菩薩名號。每一一教法諸佛菩薩名號。有帝網無盡身持。念念相續。無有間斷。身語意業。無有疲厭　上之五門。或在坐中作此觀想。或於禮拜供養等時。各入本觀。暫時斂念。功德無盡。清涼云。不入此觀。徒自疲勞)。
　　(二無障礙法界觀。謂常想一切染淨諸法。舉體全是無障礙法界之心。此能觀智。亦想全是法界之心。經云。知一切法。即心自性。成就慧身。不由他悟。又清凉云。若知觸物皆心。方了心性。今此無障礙法界中。本具三世間。四法界。一切染淨諸法。而此法界全此全彼。互無障礙。則知根根塵塵。全是無障礙法界。若于四威儀中。常觀根塵。皆是重重無盡法界。即習普賢境界也。此觀是一切三昧觀門之根本。若常脩習。則一切三昧自然現前)。
　　(又脩心行者。或有諸善惡夢境。或逢種種魔障。或現種種違順之相。或聞種種善惡之聲。或諸[番*去]虫蟻身上行走。或身心不安。或多思多慮。或入觀時。所現之相。不與本觀相應等。皆須觀之。如夢如幻。全體非實。又觀皆是自心現起。故起信論云。當念惟心。境界則滅。終不為惱)。

　　華嚴普賢行願修證儀(終)