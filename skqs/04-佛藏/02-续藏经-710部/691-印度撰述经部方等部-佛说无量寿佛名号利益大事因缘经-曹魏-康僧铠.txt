续藏经   佛说无量寿佛名号利益大事因缘经
　曹魏 康僧铠译
　　 

　　佛说无量寿佛名号利益大事因缘经

　　　　曹魏天竺三藏康僧铠译
　　我闻如是一时佛在王舍城耆阇崛山中与大比丘众千二百五十人俱诸漏已尽神通明达诸众圣其名曰尊者阿难尊者目犍连尊者舍利弗尊者大牛王尊者摩诃迦叶尊者摩诃伽耶迦叶尊者大周那尊者名闻迦叶尊者大净心志等皆如斯等以为上首又普贤菩萨文殊师利菩萨信净慧菩萨善解脱菩萨等诸大正士满足无量愿行安住不可思议功德之法智慧圣明如是等之诸菩萨众不可称计即时来会。
　　尔时世尊告阿难曰乃往过去久远无量无央数劫有一大比丘名曰法藏值遇无数百千佛满足无量大愿超过诸佛所行之法彼法藏比丘今已成正觉现在西方清净安乐刹号曰不可思议光无量寿如来其佛本愿力故以不可思议威神力遍满十方世界以大音声宣布名号功德是故十方世界一切有情闻信其名号功德即时入正定位生清净安乐佛国是故有情之类纵令在人中以宿报故或聋盲喑哑愚痴狂恶以其佛光明名号因缘皆得解脱或在三途勤苦之中受苦无间以其佛光明名号因缘皆蒙解脱闻其光明名号若信受若称名即时除无量无数劫生死之罪是故阿难称彼佛号若一声若十声乃至百千声于念念中在无数化无量寿佛常护其人又有二菩萨一名观世音一名大势至是二菩萨自为上首俱诸大菩萨众常来护其人寿终之后生彼无量寿清净安乐国是故阿难设有猛火充满三千大千世界必当过至闻信彼佛名号是人号火中生白莲华是名不可思议名号利益一大事因缘其佛本愿力故十方诸佛皆俱赞誉彼佛名号功德又称赞念佛有情之类是故汝等皆当信受彼佛名号。
　　世尊告阿难曰如来所以兴出于世间说彼佛不可思议真实功德光明名号利益大事因缘是故我说难值难见难得难闻若有众生有闻此法者皆应信顺如法修行。
　　世尊告阿难曰彼法藏比丘为度十方世界一切有情虽起超世愿修无量大行是本久远实成本有法身常住无量寿佛以不可思议威神力故遍满十方世界为教化安立无数有情住于无上真实之道或为刹利国王转轮王或为长者居家尊性豪贵或为六欲梵天王等或为地狱饿鬼畜生修罗身常以四威仪化作一切阿难彼久远实成法身常住无量寿佛者岂异人耶今日世尊我身是也愍念汝等一切有情无明大夜闇故从彼安养无为界示现此恶时恶世界中迦耶王舍等说彼佛名号不可思议功德因缘是谓难值难见难得难闻是故若有有情闻此经者皆应信受如法修行。
　　世尊告阿难曰纵令一切有情烦恼恶业深障重报彼佛光明名号神力无所障[得-彳]是故彼佛号无[得-彳]无对清净智慧欢喜等智慧无[得-彳]故威神力亦无[得-彳]神力无[得-彳]故大慈悲亦无[得-彳]是故浊恶世一切有情若以有[得-彳]小智有疑于佛无[得-彳]智不可思议智不可称量智大乘胜智无等伦最上智疑惑不信以疑惑故无数多劫中堕曾婆罗狱或入频陀罗狱受苦无穷无有出期是故若有有情正信佛智者即时入正定位不退转阿耨多罗三藐三菩提是名不可思议功德名号利益大事因缘佛说此经应时普大地六种震动天雨妙花自然空中有微妙大音声赞叹彼不可思议光无量寿清净佛号及今日世尊说大事利益因缘世尊说此经时无量有情发无上正真道意诸天人民得阿那含果诸大菩萨以四弘誓庄严功德于将来世应成正觉佛说此经已诸大菩萨众阿难等诸大声闻弟子众闻佛所说欢喜礼佛而去。

　　佛说无量寿佛名号利益大事因缘经