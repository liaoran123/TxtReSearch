續藏經   證道歌頌
　宋 法泉繼頌

 南明泉頌永嘉證道謌序

　　我聞。如來善護念諸菩薩以心。善付囑諸菩薩以法。心之所示。言所不能該。法之所傳。意所不能盡。即言即意。皆諸妄想。離言意者。亦復如是。不即不離。種種平等。不墮於無。不麗於有。言意兩忘。而心法得矣。夫法本無為。對境而立。心非有相。隨物而現。故前際不來。後際不去。其於今也。如轉輪。如流水。不流不轉。而亦不住。不住則無在也。無在而無不在。是真常住者也。而昧者不知。乃以色見如來。以音聲求如來。豈不謬哉。永嘉禪師證道歌。其深於道矣。然道無所事於證也。而永嘉方且嘵嘵。而與世俗辯者。彼豈累於言意為哉。惟如來不厭世間。而入涅槃。不去文字。而住解脫。不斷煩惱。而流出一切真如菩提。永嘉蓋得諸此而已。南明禪師泉公。昔居千頃。復頌證道歌。成三百二十篇。嗚呼。發如來大智慧海。使人皆得望其涯涘。而泝其流。不絕諸念。不著諸相。不外諸因緣。普以吾覺。悅可眾心。何其盛哉。觀其頌。而吾無能惜其狂言。故為之序云。
　　時熈寧十年丁巳七月　括蒼　吳庸天用　序

　　 

　　永嘉真覺禪師證道歌

　　　　千頃山沙門　法泉　繼頌
　　證道歌。
　　歌此曲。涅槃會上曾親囑。金色頭陀笑不休。數朵青山對茅屋。
　　君不見。
　　是何顏。擬議思量隔亂山。從此曹磎門外句。依前流落向人間。
　　絕學無為閑道人。
　　雲蹤鶴態何依托。春深幽鳥不歸來。嵓畔羣花自開落。
　　不除妄想不求真。
　　真妄都如鏡裏塵。打破虗空光影斷。此時方見本來人。
　　無明實性即佛性。
　　兩處由來強立名。四海晏清時雨足。不勞野老賀升平。
　　幻化空身即法身。
　　若了法身無內外。疥狗泥豬却共知。三世如來曾不會。
　　法身覺了無一物。
　　瑩若晴空絕點霞。因憶靈山當日事。攜筇春徑踏殘花。
　　本源自性天真佛。
　　目若青蓮齒似珂。未識慈尊須急去。迴頭鷂子過新羅。
　　五陰浮雲空去來。
　　英英似有還非實。西風一陣埽無蹤。萬里山河共晴日。
　　三毒水泡虗出沒。
　　起滅無蹤不可窮。勿謂水泡名相異。千波萬浪盡朝宗。
　　證實相。
　　絕離微。不在東邊不在西。最好江南三二月。折花風暖鷓鴣啼。
　　無人法。
　　只此人。見說今年直是貧。舉目已無依倚處。金剛門外尚含瞋。
　　剎那滅却阿鼻業。
　　休言善惡不同途。須知罪性猶霜雪。慧日才昇一點無。
　　若將妄語誑眾生。
　　自己何緣能出離。此心終日類孤舟。只欲含靈免淪墜。
　　自招拔舌塵沙劫。
　　莫大之恩豈易酧。對此翻憐遠遊子。光陰喪盡不迴頭。
　　頓覺了。
　　即忘筌。依舊眉毛在眼邊。向上機關何足道。飢來喫食困來眠。
　　如來禪。
　　須密悟。寂靜無為超四句。團扇雖將擬月輪。俊鷹不打籬邊兔。
　　六度萬行體中圓。
　　真體無勞辨同別。萬水蟾光任去留。皎皎天心唯一月。
　　夢裏明明有六趣。
　　苦樂相交不暫停。欲出輪迴生死海。須從北斗望南星。
　　覺後空空無大千。
　　始信從前自拘縛。如今要識本來空。門外青山倚寥廓。
　　無罪福。
　　妄真捐。皎月當秋莫喻圓。仗劍文殊猶不見。豈容生死到伊邊。
　　無損益。
　　更何疑。佛祖從來自不知。南北東西無間斷。鳥窠空把布毛吹。
　　寂滅性中莫問覓。
　　坐斷千峯過者難。莫訝空堂無客到。從來不許外人看。
　　比來塵鏡未曾磨。
　　心垢為緣漸昏黑。神膏點出一堂寒。始信靈光非外傳。
　　今日分明須剖析。
　　爭肯區區徇世情。決散浮雲孤月上。大千沙界一時明。
　　誰無念。
　　念皆真。若了真真未出塵。到岸捨舟常式事。何須更問渡頭人。
　　誰無生。
　　生是妄。妄起無根即實相。一夜曹溪水逆流。平人無生限隨波浪。
　　若實無生無不生。
　　生生豈與無生異。無不生時一物無。欲識無生萬法是。
　　喚取機關木人問。
　　此理從來不屬知。若謂無知是真道。秋風臺殿黍離離。
　　求佛施功早晚成。
　　無證無修功自久。看取虗空滿目前。豈容捉搦隨人手。
　　放四大。
　　獨坐獨行無罣礙。破席閑拖向日眠。何心更覓超三界。
　　莫把捉。
　　翦翦規規成大錯。欲將心意學修行。大虗豈解生頭角。
　　寂滅性中隨飲啄。
　　無思無慮混時流。曾餐一粒家田米。直至如今飽未休。
　　諸行無常一切空。
　　緣起緣終性本同。欲捨緣生求實義。猶如問北却行東。
　　即是如來大圓覺。
　　更無一物可雌黃。倚簷山色連雲翠。出檻花枝帶露香。
　　決定說。
　　莫狐疑。直下承當已是遲。香嚴當日成何事。擊竹徒言上上機。
　　表真乘。
　　不虗偽。攝盡塵沙無量義。堅密長如百鍊金。剛鎚猛燄徒相試。
　　有人不肯任情徵。
　　意句交馳千萬狀。園裏花枝任短長。青帝春風還一樣。
　　直截根源佛所印。
　　電轉風行頃刻間。火急歸來莫迴顧。須臾寒日下西山。
　　摘葉尋枝我不能。
　　數去飜來何所得。可憐遊子逐芳菲。不覺紅塵蠧顏色。
　　摩尼珠。
　　本無瑕纇絕精麤。月白風清去年夜。一帆飛過洞庭湖。
　　人不識。
　　無量劫來至今日。放下皮囊子細看。不須向外空尋覓。
　　如來藏裏親収得。
　　要識如來藏也麼。酸酒冷茶三五醆。長江風急浪花多。
　　六般神用空不空。
　　在聖在凡無異質。不二門開任往還。何須更問維摩詰。
　　一顆圓光色非色。
　　那律能觀不易觀。正體從來誰得見。風高天地雪霜寒。
　　淨五眼。
　　異還同。萬別千差畢竟空。誰知塵劫無窮事。如視菴摩在掌中。
　　得五力。
　　是真修。去去長依聖道流。直趣菩提心匪席。有何魔外敢擡頭。
　　唯證乃知難可測。
　　一點孤明若大陽。盲者不知光所在。低頭冷坐暗思量。
　　鏡裏看形見不難。
　　顏容雖似還非實。欲識當年舊主人。剔起眉毛在今日。
　　水中捉月爭拈得。
　　真月何甞在水中。但得癡猨狂解息。江河淮濟一時通。
　　常獨行。
　　過得潼關罷問程。一徑森森人不到。黃金殿上綠苔生。
　　常獨步。
　　從前更勿別門戶。何言寒山愛遠遊。如今忘却來時路。
　　達者同遊涅槃路。
　　看來皎皎勿遮攔。古今履踐何曾息。遊子休言下脚難。
　　調古神清風自高。
　　若涉絲毫未相許。妙峯頂上忽逢時。不與白雲為伴侶。
　　貌顇骨剛人不顧。
　　取相凡夫豈易猜。子貢不知蔾藿味。空馳駟馬入門來。
　　窮釋子。
　　續真風。三世如來格調同。莫訝通身無所有。伊家活計本來空。
　　口稱貧。
　　心煥爾。城市山林無所止。著箇孃生破布衫。幾經劫火長如此。
　　實是身貧道不貧。
　　囊無一物度青春。報爾世人休取相。一番拈起一番新。
　　貧即身常披縷褐。
　　相逢不用笑繿縿。有時抖擻閑提起。勝得空披錦綉衫。
　　道即心藏無價珍。
　　世出世間難可比。五蘊山前著眼看。點著不來千萬里。
　　無價珍。
　　寶之寶。搜徧龍宮無處討。直饒舶主善機宜。開口論量定相惱。
　　用無盡。
　　豈能過。今古源源若逝波。悲願所薰方至此。毗耶香飯未為多。
　　利物應形終悋。
　　還似龍王降雨初。舉意風雲天下遍。有何花木不沾濡。
　　三身四智體中圓。
　　此體從來無有二。若於自性絕追求。萬種名言非實義。
　　八解六通心地印。
　　泥水空三用莫齊。獨有鐵牛曾搭處。竹林東畔石橋西。
　　上士一決一切了。
　　勢若崩山不小留。豈似刻舟求劍者。舟移猶自守船頭。
　　中下多聞多不信。
　　只為離家歲月長。勸爾從今息求索。自有珍財滿故鄉。
　　但自懷中解垢衣。
　　此衣從來亦無價。如今線綻體全彰。更莫區區尋縫罅。
　　誰能向外誇精進。
　　取捨心生染汙人。桃源洞裏花開處。不待東風自有春。
　　從他謗。
　　意安寧。一切言語但風聲。木人花鳥曾相遇。彼若無情自不驚。
　　任他非。
　　非亦是。非是何曾達了義。了義將何為指陳。春深花落莓苔地。
　　把火燒天徒自疲。
　　蒼蒼豈解生煩惱。若將自己合虗空。即是如來真實道。
　　我聞恰似飲甘露。
　　一滴能令萬病消。高臥山堂寂無事。任他今日又明朝。
　　消融頓入不思議。
　　如今不必更消融。直下分明猛提取。數竿脩竹一堂風。
　　觀惡言。
　　若了無言理不偏。幾度江風連日起。未聞沈却釣魚船。
　　是功德。
　　慧劍親揮煩惱賊。煙塵埽盡却歸來。一色一香皆淨國。
　　此即成吾善知識。
　　忍心如幻攪無痕。達多親授靈山記。銘骨如何報此恩。
　　不因訕謗起怨親。
　　爭識曹溪路上人。曾渡流沙天未曉。至今滿面是埃塵。
　　何表無生慈忍力。
　　無生自證忍還忘。年來老大歸何處。剎剎塵塵是故鄉。
　　宗亦通。
　　真秘訣。摩竭當年曾為說。文殊撞倒老維摩。至今有理難分雪。
　　說亦通。
　　義無量。應感隨機為宣暢。若得因言達本根。止啼黃葉知虗妄。
　　定慧圓明不滯空。
　　上下悠悠無覓處。有時自與白雲來。昨夜還隨明月去。
　　非但我今獨達了。
　　是我何甞落見知。有我直應還未達。若言無我更愚癡。
　　恒沙諸佛體皆同。
　　此體從來無間斷。欲知此體為君宣。漁人笑立蘆花岸。
　　師子吼。
　　響而圓。振徹幽微力自全。有情昏暗蒙開曉。長似春雷發半天。
　　無畏說。
　　不迂斜。凡聖都如病眼花。荊棘林中啟行路。相將共到法王家。
　　百獸聞之皆腦裂。
　　還如魔眾聞真說。愁怖歸來失舊容。不知本自無生滅。
　　香象奔波失却威。
　　二乘證性還如此。不知煩惱即菩提。自取泥洹厭生死。
　　天龍寂聽生忻悅。
　　含生從此盡依歸。幽嵓寂寂不迴首。却向人間著弊衣。
　　游江海。
　　窮極淵源興猶在。自有金缾勝寶珠。龍王不用空憂怪。
　　涉山川。
　　楖栗曾分野路煙。今日誰知當日事。有時閑倚草堂前。
　　尋師訪道為參禪。
　　何事玄沙不出嶺。嗟爾今人若自欺。撞破頟頭猶未省。
　　自從認得曹溪路。
　　鉢袋針筒日日開。若見當年奔逐者。為傳盧老待君來。
　　了知生死不相干。
　　若了死生無去住。跋提當日有遺風。雙舉金趺向鶴樹。
　　行亦禪。
　　不落中間與二邊。熊耳老師曾漏洩。獨携隻履到西天。
　　坐亦禪。
　　非舉非沈豈兀然。遊子不知春已去。誤聽黃鸝作杜鵑。
　　語默動靜體安然。
　　萬境來侵渾不動。著却當年破草鞋。護身符子全無用。
　　縱遇鋒刀常坦坦。
　　蘊空已證即亡身。臨危莫訝無憂怖。祖父同家是此人。
　　假饒毒藥也閑閑。
　　曾得金人護生訣。只聞凍水怯春風。未見濁泥汙明月。
　　我師得見然燈佛。
　　布髮泥塗志不移。今日如來還出現。休言無復似當時。
　　多劫曾為忍辱仙。
　　性等虗空離瞋意。寶刀無刃謾持來。幾為歌王悲不已。
　　幾迴生。
　　長夜冥冥信脚行。改頭換面無窮日。忘却當年舊姓名。
　　幾迴死。
　　積骨如山猶未已。山前野老若相逢。蛙步不移歸故里。
　　生死悠悠無定止。
　　貪癡如酒醉難醒。冥然不記還家路。飄去沈來似水萍。
　　自從頓悟了無生。
　　性種熏成斷憎愛。是名是相絕纖毫。海闊山高人不會。
　　於諸榮辱何憂喜。
　　如石逢春不變春。試問庭前桃李樹。花開花落為誰人。
　　入深山。
　　自樂朝昏養病顏。時人欲識嵓中意。幽禽時與斷雲還。
　　住蘭若。
　　遠離塵囂真靜者。請看終日縱心猨。何似深居調意馬。
　　岑崟幽邃長松下。
　　一念凝然萬慮灰。塵中一徑連峯頂。誰解偷閒向此來。
　　優遊靜坐野僧家。
　　困即閒眠渴即茶。暑往寒來何所有。一條雲衲是生涯。
　　閴寂安居實蕭洒。
　　密密行藏不露蹤。千眼頓開無覓處。等閑門下却相逢。
　　覺即了。
　　日午三更半夜曉。桃花才謝杏花開。始信從來無欠少。
　　不施功。
　　欲識無功恰似風。無瞋無喜無心意。吹沙鼓霧滿晴空。
　　一切有為法不同。
　　好滌心源求出離。露滴漚沈瞬息間。浮生萬物皆如是。
　　住相布施生天福。
　　玉殿花臺任意過。休言拂石能堅久。若比無生是剎那。
　　猶如仰箭射虗空。
　　是箭無由空裏奠。須求實相趣菩提。免向三途換頭面。
　　勢力盡。
　　漸傾欹。猶若天人見五衰。憔悴始憂囹辟苦。不似歡園正樂時。
　　箭還墜。
　　極方休。識浪飄飄若散漚。還隨習業重牽去。到此何甞得自由。
　　招得來生不如意。
　　為因不正果還頗。行檀須使三輪淨。罪福雖靈柰爾何。
　　爭似無為實相門。
　　欲知實相實無相。春至幽禽盡日啼。月出漁舟連夜放。
　　一超直入如來地。
　　頓證何須滿月容。還似龍門魚化日。一聲雷後覓無蹤。
　　但得本。
　　終朝更不勞脣吻。一飽膨[月*享]萬事休。任他人笑無思忖。
　　莫愁末。
　　世界無窮都一撮。折脚鐺兒不借人。煑粥煎茶自提掇。
　　如淨琉璃含寶月。
　　體用相交璨爾明。有眼不能窺彷彿。無心方見本圓成。
　　我今解此如意珠。
　　迸出寒光千萬仞。四生六類恣須求。世界有窮此無盡。
　　自利利他終不竭。
　　悲水心花半夜開。金殿玉堂留不住。披毛戴角又重來。
　　江月照。
　　衲子家風最為要。夜靜同誰話此心。亂山時有孤猨呌。
　　松風吹。
　　拂面蕭蕭無盡時。根下茯苓神入妙。往來樵子幾人知。
　　永夜清霄何所為。
　　行時行又坐時坐。馬生雙角瓫生根。終不為君輕說破。
　　佛性戒珠心地印。
　　普天帀地勿遺餘。茫茫蠢蠢皆同有。誰道唯傳碧眼胡。
　　霧露雲霞體上衣。
　　衣體從來無別號。休言一物不持來。大地山河皆我造。
　　降龍鉢。
　　體堅牢。展盡空通莫可迯。大千沙界曾盛去。不怕拏雲萬丈高。
　　解虎錫。
　　響遙空。分鬥曾飛入亂峯。不識怨親同一體。謾誇王屋有遺蹤。
　　兩鈷金鐶鳴歷歷。
　　只此圓通為指南。若見觀音真住處。方知不在寶陀嵓。
　　不是標形虗事持。
　　欲使因聞自迴向。忽於聽處覓無蹤。更看迦葉古時樣。
　　如來寶杖親蹤跡。
　　能與生靈斷網羅。兩鈷六鐶雖善表。不識全提未足多。
　　不求真。
　　求真便是有疎親。試將金屑安雙眼。雖貴如何不礙人。
　　不斷妄。
　　妄與真源同一相。曾看江上弄潮人。未聞愛水嫌波浪。
　　了知二法空無相。
　　真妄忘來妄是真。若謂是真還是妄。若忘真妄更愁人。
　　無相無空無不空。
　　無去無來無所止。松下清風埽盡苔。茅菴依舊白雲裏。
　　即是如來真實相。
　　明月蘆花色莫齊。普眼當時無覓處。夜來和雨宿寒溪。
　　心鏡明。
　　耀遐邇。杲日昇空難可比。一片寒光湛不流。大千沙界從茲起。
　　鑒無礙。
　　絕毫釐。萬牀千形共不知。寂寂光中人去後。鼻似眉毛是阿誰。
　　廓然瑩徹周沙界。
　　相見全非舊日顏。莫謂從來無覓處。有時擺尾上南山。
　　萬象森羅影現中。
　　法法非虗亦非實。是名是相本無生。眾毛師子一毛畢。
　　一顆圓光非內外。
　　近無形狀遠無垠。兒童不識空名邈。却道團團似月輪。
　　豁達空。
　　魔所誘。只言萬物都無有。去路猶賒日已西。可憐獨似喪家狗。
　　撥因果。
　　更堪傷。迷失夷途暗且狂。苦楚他時親受處。始知善惡業難忘。
　　漭漭蕩蕩招殃禍。
　　惡不加悛善不修。無悟無迷開口是。泥犂未到卒難休。
　　弃有著空病亦然。
　　背空取有還如是。鉢袋持來夜未央。老盧只見錐頭利。
　　猶如避溺而投火。
　　水火雖殊害豈差。若入荒田隨手得。不勞移步便還家。
　　捨妄心。
　　將心除妄妄還深。了妄即真真不有。一條麻線兩條針。
　　取真理。
　　片甲纖鱗未為美。木女穿雲笑不休。大洋海底紅塵起。
　　取捨之心成巧偽。
　　真妄須知性不殊。半滅半生修至道。還如登木望芙蕖。
　　學人不了用修行。
　　了得修行豈虗妄。若將瓮響作鐘聲。不獨無實兼自誑。
　　深成認賊將為子。
　　愛妄纏心不自知。待到年窮君自看。荒源家業更由誰。
　　損法財。
　　功自弃。往返三途何所恃。省覺由來在剎那。不必辛勤坐獲利。
　　滅功德。
　　更何猜。五為門戶一為媒。從前寶所無關鑰。自是時人不肯來。
　　莫不由斯心意識。
　　從來共住若冤讐。如今已與同家業。無限珍財更不偷。
　　是以禪門了却心。
　　兀兀騰騰度朝夕。佛祖相看驀路同。大暑迎凉寒向日。
　　頓入無生知見力。
　　無生知見若為論。有時望月過深夜。幾為求齋到遠村。
　　大丈夫。
　　威且愛。草偃風行無窒礙。不止賢愚作羽儀。險惡途中人所賴。
　　秉慧劍。
　　雪霜寒。寰海何人敢正看。剔起眉毛便歸去。髑髏峯後草漫漫。
　　般若鋒兮金剛燄。
　　堅猛能燒亂相林。一埽更無毫髮許。傍人獨笑老婆心。
　　非但能摧外道心。
　　戴盆鍱腹何窮數。靈山據坐略搖鞭。良馬追風自迴去。
　　早曾落却天魔膽。
　　邪正相交勢可知。自是汝曹憎愛重。非于佛子不慈悲。
　　震法雷。
　　一擊轟然徧九垓。莫謂從來無影象。含靈曾為眼齊開。
　　擊法鼓。
　　西天此土親規矩。癡人睡重自無聞。不是觀音心未普。
　　布慈雲兮洒甘露。
　　人間天上絕纖塵。濛濛一味無差別。洗出萌芽萬種新。
　　龍象蹴踏潤無邊。
　　自在從橫勿羇絆。眾生未盡證菩提。終不輕離煩惱岸。
　　三乘五性皆醒悟。
　　舒即參差卷即同。鷰雀鸞凰飛各異。到頭終不離虗空。
　　雪山肥膩更無雜。
　　時雨時風不露根。莫謂綿綿無一事。曾傳消息到王孫。
　　純出醍醐我常納。
　　若非寶器貯應難。舉世何人知此味。寒山撫掌笑豐干。
　　一性圓通一切性。
　　是性悠悠一即多。若了一多非一異。一異無來會得麼。
　　一法徧含一切法。
　　一法為主眾為賓。無主無賓即賓主。芥納須彌不礙人。
　　一月普現一切水。
　　非邇非遐體自常。南北東西分影去。亭亭天外有餘光。
　　一切水月一月攝。
　　月不分形水不孤。時人未透清波路。只道寒光滿太虗。
　　諸佛法身入我性。
　　無我無人謾聖凡。幽徑落花紅似火。繞門流水碧如藍。
　　我性還共如來合。
　　合處非他非自己。須彌頂上鐵船沈。穿耳胡僧暗彈指。
　　一地具足一切地。
　　行位差別只此身。歷盡僧祇三大劫。今年還似去年貧。
　　非色非心非行業。
　　戲論言詞總不如。唯有華山潘處士。途中吟望倒騎驢。
　　彈指圓成八萬門。
　　八萬法門唯一處。若迷一處謾馳求。一處若明無本據。
　　剎那滅却三祇劫。
　　一念無生一亦非。大地盡同銀色界。有何岐路不同歸。
　　一切數句非數句。
　　性相分拏萬種名。閉戶只言天未曉。不知門外日頭生。
　　與吾靈覺何交涉。
　　千聖真機不易親。明州布袋多狂怪。閙中常把示行人。
　　不可毀。
　　天兵魔后徒威美。慈光照處各歸投。清鏡觀來自慚恥。
　　不可讚。
　　虗空未省曾離閒。善吉嵓中草不生。憍尸謾把天花散。
　　體若虗空勿涯岸。
　　秘藏微言莫可詮。十聖三賢不知處。有時閑掛寺門前。
　　不離當處常湛然。
　　非是眾生非是佛。驀然撞倒須彌山。始信從來無一物。
　　覓即知君不可見。
　　不見須從此路歸。病鳥只栖蘆葉下。俊鷹才舉博天飛。
　　取不得。
　　雲生電轉寰區黑。臨濟途中空手迴。被人剛喚白拈賊。
　　捨不得。
　　四方上下皆充塞。鶖子何知欲棄捐。空惹天花徧衣裓。
　　不可得中只麼得。
　　無葉無根到處生。昨日開簾隨雨過。今朝當路礙人行。
　　默時說。
　　暗中明。明暗忘來若砥平。不二法門終演處。毗耶城內似雷聲。
　　說時默。
　　絕夤緣。縮□舌頭始解宣。四十九年無一字。龍宮海藏若為傳。
　　大施門開無擁塞。
　　不厭流泉不愛山。面對塵灰頭似雪。步行騎馬過潼關。
　　有人問我解何宗。
　　不惜眉毛略為通。東嶺雲生西嶺白。前山花發後山紅。
　　報道摩訶般若力。
　　古□今佛真秘密。謝三本是釣魚人。□得溪求脚不□。
　　或是或非人不識。
　　不識伊家更是誰。換面改頭如幻化。□□□□等閒□。
　　逆行順行天莫測。
　　更無儀範作規箴。黃輿豈可窮邊際。徒把折錐候淺深。
　　吾早曾經多劫修。
　　因修乃證無生力。癡人求道不修行。還似蒸沙望充食。
　　不是等閒相誑惑。
　　從來真偽豈相干。虎皮羊質知多少。要識真金火裏看。
　　建法幢。
　　靈山榜樣更無雙。髽角女兒戴席帽。手攜筇杖過寒江。
　　立宗旨。
　　左凹右凸誰相委。海門船子過楊州。八臂那吒姦似鬼。
　　明明佛敕曹溪是。
　　□□□處是曹溪。日日日從東畔出。朝朝雞向五更啼。
　　第一迦葉首傳燈。
　　糞埽為衣自知足。只因起舞泄天機。直至而今遭□□。
　　二十八代西天記。
　　不戀幽嵓共入塵。杖子一枝無節目。殷勤分付夜行人。
　　入此土。
　　信機緣。五葉花開豈偶然。無聖廓然人不會。九年孤坐鼻撩天。
　　菩提達磨為初祖。
　　謾道西來欲付衣。却羨梁王真慷慨。寒江趁過不容歸。
　　六代傳衣天下聞。
　　表法聊將記宗旨。當時放下勿誵訛。何事人來提不起。
　　後人得道何窮數。
　　不是唯從嶺外來。須信春陽及萬物。高低花木一時開。
　　真不立。
　　白駒未似流波急。當日文王却識珍。卞和堪笑空垂泣。
　　妄本空。
　　遊子思鄉歲已窮。舉足是家歸便得。何勞流恨向西風。
　　有無俱遣不空空。
　　若欲存空還是礙。山人去後老猨啼。茅屋空來白雲在。
　　二十空門元不著。
　　真妄悠悠病已除。一經[宗-八]雲人不到。千嵓萬壑繞吾盧。
　　一性如來體自同。
　　同中無路任西東。井底蝦蟇吹鼓角。門前露柱笑燈籠。
　　心是根。
　　暗聳斜蟠已露痕。直下可憐人不見。空將枝葉付兒孫。
　　法是塵。
　　一點才生即喪真。勿謂名中無實義。紛紛全露本來身。
　　兩種猶如鏡上痕。
　　障覆靈明類心垢。山河大地勿絲毫。誰掛高臺辨妍醜。
　　痕垢盡除光始現。
　　孤明獨露大千寒。無塵未許傳衣鉢。弄影須知不易觀。
　　心法雙忘性即真。
　　真性非無亦非有。少林幾度暗思量。維摩未敢輕開口。
　　嗟末法。
　　背真風。觸物昏迷若騃童。空立三車火宅外。何時同到四衢中。
　　惡時世。
　　近三灾。煩惱眾生喚不迴。刀兵飢饉千般苦。盡是人心造出來。
　　眾生薄福難調制。
　　險詖奔騰若踔猨。岸樹欲崩魚小水。悲哉不悟昔人言。
　　去聖遠兮邪見深。
　　我慢纏綿昧真佛。導師悲濟幾辛勤。愛河暫出還沈沒。
　　魔強法弱多怨害。
　　善惡雖殊佛性同。好向此時明自己。百年光影轉頭空。
　　聞說如來頓教門。
　　半笑半瞋情不悅。一朝歸去見慈親。方知自昔同家業。
　　恨不滅除令瓦碎。
　　真空無相謾參辰。蚍蜉可笑不量力。欲鼓微風撼大樁。
　　作在心。
　　何大錯。如將金彈逐飛雀。無明郎主恣貪瞋。用盡家財渾不覺。
　　殃在身。
　　難脫離。到此徒分愚與智。痛楚酸寒百萬般。父子雖親不容替。
　　不須怨訴更尤人。
　　自智不明乃昏塞。菩提煩惱舊無根。只在回心一頃刻。
　　欲得不招無間業。
　　若論無間酷難當。不唯謗法獨沈此。六賊危人更可防。
　　莫謗如來正法輪。
　　匱法因緣苦難究。縱經空劫寄他方。此界成時復來受。
　　栴檀林。
　　極目蕭蕭一徑深。遊子幾聞香撲鼻。等閒失却本來心。
　　無雜樹。
　　葉葉枝枝同雨露。執熱行人喚不歸。四時空把青陰布。
　　鬱密森沈師子住。
　　舉目長騰百丈威。遺迹不交林外見。更容何物此中歸。
　　境靜林閒獨自遊。
　　不住不行亦不倚。[毯-炎+瑟][毯-炎+瑟]金毛才拂時。無限清風隨步。
　　走獸飛禽皆遠去。
　　四顧寥寥一境空。豈是從來無侶伴。為他毛色不相同。
　　師子兒。
　　奮振全威也太奇。入窟藏身獨得妙。從來不許象王知。
　　眾隨後。
　　牙爪難藏威已就。空山遊戲有多端。飜身一擲無新舊。
　　三歲便能大哮吼。
　　種性無差勢力全。坐斷東西無過路。巍巍長在碧嵓前。
　　若是野干逐法王。
　　林下山邊謾來去。狐假虎威徒自欺。才逢本色還驚懼。
　　百年妖怪虗開口。
　　滅智灰身若暫閑。爭似毗藍園樹下。才生四顧絕追攀。
　　圓頓教。
　　全龍出海休籠罩。霹靂才轟雨似傾。無限人天夢中覺。
　　勿人情。
　　若著人情道不成。南陽國老區區甚。只蹋毗盧頂上行。
　　有疑不決直須爭。
　　真是真非離煩惱。終朝古路喚人行。無柰迷徒戀荒草。
　　不是山僧逞人我。
　　為法忘軀正此時。不向邪兵揮智刃。髻珠無纇有誰知。
　　修行恐落斷常坑。
　　若落此坑難出離。今朝打鼓為三軍。動著干戈還不是。
　　非不非。
　　看取靈苗未發時。大鵬舉翼摩霄漢。肯學寒蟬戀死枝。
　　是不是。
　　西家置得東家地。中心樹子若屬君。不用波波尋四至。
　　差之毫釐失千里。
　　非是相交昧己靈。石火一揮天外去。癡人猶望月邊星。
　　是即龍女頓成佛。
　　修行不待歷三祇。今人可嘆多迷妄。日到南方自不知。
　　非即善星生陷墜。
　　因果都忘昧正知。輪王種族無高下。死生何事不同岐。
　　吾早年來積學問。
　　寸陰長恨急難留。源源恰似寒溪水。不到滄溟肯便休。
　　亦曾討疏尋經論。
　　念世期為破暗燈。憤悱欲窮沙數義。豈知無說是真乘。
　　分別名相不知休。
　　猶如隔雲望天日。相盡名亡真示君。新羅附子金州漆。
　　入海算沙徒自困。
　　只為惺惺轉不堪。唯有文殊知此數。前三三與後三三。
　　却被如來苦訶責。
　　馳求外物幾時停。衣珠無價雖然在。爭柰昏昏醉未醒。
　　數他珍寶有何益。
　　自己家財却棄捐。兩手擎來如得用。不須辛苦走山川。
　　從前蹭蹬覺虗行。
　　直到天南及天北。幾迴淥水青山邊。撞著祖師還不識。
　　多年枉作風塵客。
　　去日衣衫半不存。咫尺故園歸未得。慈親空倚日斜門。
　　種性邪。
　　更偶邪師病轉加。開明若遇真知識。縱令枯木亦生花。
　　錯知解。
　　知為障兮解為礙。了悟空花本不生。繁然動作無憎愛。
　　不達如來圓頓制。
　　只將空有競頭爭。葉公好畫還如此。才見真龍却自驚。
　　二乘精進勿道心。
　　自證偏空求出離。三途諸子日焚燒。不肯迴心用悲智。
　　外道聰明無智慧。
　　取捨居懷肯暫忘。楊朱只恨多岐路。不知脚下是家鄉。
　　亦愚癡。
　　起坐都如木偶兒。自有生涯傳祖父。草鞋踏盡不曾知。
　　亦小騃。
　　觸目無常任憎愛。時將沙土學圍城。嗟爾那知寰宇大。
　　空拳指上生實解。
　　癡小狂迷類暗夫。若了此心無所得。春風秋月自蕭疎。
　　執指為月枉施功。
　　不唯失月還迷指。忽然見月指還忘。森羅萬象寒光裏。
　　根境法中虗揑怪。
　　影事交羅昧正修。可笑幻師逢幻物。自看疑怖不知休。
　　不見一法即如來。
　　春至羣花冐雨開。是色是心人不會。撞鐘擊鼓上高臺。
　　方得名為觀自在。
　　能觀如月未忘明。欲知法法元覉絆。大地山河是眼睛。
　　了即業障本來空。
　　法法無根妄分別。心生即是法生時。心若無生法自滅。
　　未了還須償宿債。
　　金鏘馬麥更何疑。誰言祖佛無迯處。日捨全身尚未知。
　　飢逢王饍不能餐。
　　高下心生自離間。呼來與食尚如斯。嗟哉餓死人何限。
　　病遇醫王爭得瘥。
　　頓除藥病未忘筌。何如塗毒一聲鼓。臥聽行聞盡悄然。
　　在欲行禪知見力。
　　居塵終日自無塵。安心不必論華野。踏著眉毛是處真。
　　火裏生蓮終不壞。
　　花似須彌葉似空。普散清香三界內。不憂容易落西風。
　　勇施犯重悟無生。
　　善惡從來勿差互。五陰雲開月滿天。不須更問還家路。
　　早時成佛于今在。
　　相好端嚴百萬般。金口宣揚如不會。七斤衫下試尋看。
　　師子吼。
　　三十三人盡驚走。畫瓶打破却歸來。青山流水還依舊。
　　無畏說。
　　直與迷徒去釘楔。溪邊野老勿攢眉。夏有炎暉冬有雪。
　　深嗟懵憧頑皮靻。
　　故國非遙不肯過。還似浮萍根蔕斷。悠悠生死信風波。
　　只知犯重障菩提。
　　罪性如波結氷起。癡人渴死不低頭。豈識凝氷全是水。
　　不見如來開秘訣。
　　秘訣何人敢舉揚。穿耳胡僧應大笑。明明雪上更加霜。
　　有二比丘犯婬殺。
　　恥列金田上士名。惶怖不知心所自。欲依淨戒救餘生。
　　波離螢光增罪結。
　　較量輕重柝毫釐。可憐[憨*鳥][憨*鳥]心雖急。脚下魚行柰不知。
　　維摩大士頓除疑。
　　三處無心略輕據。番人捉得騏麟兒。放入祇園無覓處。
　　猶如赫日消霜雪。
　　雪霜消盡見青春。誰向靈雲開眼處。認得桃花舊主人。
　　不思議。
　　謾度量。善惡無從性本常。香嚴童子虗開口。舉足何曾識道塲。
　　解脫力。
　　若高風。無影無形觸處通。萬里浮雲消散盡。一輪明月在寒空。
　　妙用恒沙也無極。
　　昔有深緣得暫逢。飜想未淘真化日。幾迴流浪若飄蓬。
　　四事供養敢辭勞。
　　譬如餧驢及餧馬。槽頭拾得鉢中盛。四海何人敢酬價。
　　萬兩黃金亦消得。
　　此心荷戴卒難論。直饒施寶如沙數。未及曹溪一點恩。
　　粉骨碎身未足酬。
　　謾說乾坤及雨露。古今誰是報恩人。若有絲頭即辜負。
　　一句了然超百億。
　　若論一句我無能。如斯舉唱明宗旨。笑殺西來碧眼僧。
　　法中王。
　　只者是。十體三身不相似。自有靈光照古今。何必胸前題卍字。
　　最高勝。
　　若為宣。靈山少室盡虗傅。無言童子能宣說。來來棄你草鞋錢。
　　恒沙如來同共證。
　　更無別法可傳持。海天明月初生處。嵓樹啼猨正歇時。
　　我今解此如意珠。
　　瑩徹光明無背面。如今拋在眾人前。擬議思量還不見。
　　信受之者皆相應。
　　笑入千峯不轉頭。飯後山茶三兩醆。塵沙佛祖盡悠悠。
　　了了見。
　　更何□。□物惟新又一年。去去未歸何□□。□□深鎖斷雲邊。
　　無一物。
　　□□□。□□□□劫火燒。越王任有傾吳口。范蠡孤舟不易招。
　　亦無人。
　　唯有虗空是舊隣。幻滅幻生皆不有。更從何處覓疎親。
　　亦無佛。
　　昔人空下驪龍窟。相好徒言百劫修。紅鑪燄裏難停物。
　　大千沙界海中漚。
　　起滅無蹤誰是主。雪峯曾與眾人看。萬里無雲日卓午。
　　一切賢聖如電拂。
　　□□□狀亦無名。天空日月人歸口。幾握吹毛□不平。
　　假使鐵輪頂上旋。
　　任運隨緣無所作。火蕩風搖萬物空。未見青天解摧落。
　　定慧圓明終不失。
　　能敵塵勞體自常。今古更無增減處。昔人聊把喻金剛。
　　日可冷。
　　真金豈解重為鑛。魔工煽鞴不能施。萬古徒勞心耿耿。
　　月可熱。
　　此體如空非斷滅。人間妄見有虧盈。天外孤光無閒歇。
　　眾魔不能壞真說。
　　真說長如栢在庭。幾見雪霜凋萬木。盤空聳檻更青青。
　　象駕崢嶸漫進途。
　　真體如空無所礙。雲盡扶桑日已生。爝火不停欲何待。
　　誰見螗蜋能拒轍。
　　須臾粉碎意猶獰。嗟爾不及蟬依木。飲露嘶風過一生。
　　大象不遊於兔徑。
　　彈偏拆小豈徒然。無中有路如能入。金鎖玄關盡棄捐。
　　大悟不拘於小節。
　　相取心修達者嗤。舉止若無西子態。効顰取醜更堪悲。
　　莫將管見謗蒼蒼。
　　漏管雖窮天豈小。心智開明妄見空。始知法界無邊表。
　　未了吾今為君決。
　　此意明明不易傳。誰肯歸來古嵓下。任他滄海變桑田。



　　夫法不可見聞覺知。而見聞覺知亦不外於法。迷之則凡。了之則聖。故古之得道者。非即非離。不縛不脫。應機顯用。言或不能免。而其自在。則雖終日言。而未甞言。昔永嘉之見六祖。振錫而立。目擊而道存矣。小駐一宿。因為之證道歌。道本無證。證之以歌。雖不免於有言。而卒無所累者也。則後世由其歌而悟入。悟入者不知其幾何也。又從而為之註釋者。亦不知其幾何也。然真得永嘉之趣者。蓋難其人矣。泉公禪師。穎出其類。千頃領徒之暇。於其歌句句之間。分為之頌。大抵隨色而言空。即定而言慧。不見一相。而充滿法界。不離一塵。而圓具佛性。其詞洒落。其旨宏遠。昭昭然。發永嘉之心。於數百年曠絕之後。予竊幸叩師之緒餘。而因以開明。故覽師之頌。慕其清風。而不能自已。命之鏤板。用廣其傳。庶使礙者通。冥者明。而一超頓以悟。乃師之賜也。
　　熈寧九年七月十日　括蒼　祝況　後序