續藏經   古尊宿語要目錄
　日本 道忠編
　　 

　　福州鼓山寺古尊宿語要全部目錄

卷一
　　南泉願(藏古卷十二)　　投子同(藏古卷三十六)　　睦州蹤(藏古卷六)　　趙州諗(藏古卷十三及卷十四)

卷二
　　南院顒(藏古卷七)　　首山念(藏古卷八)　　葉縣省(藏古卷廿三)　　神鼎諲(藏古卷廿四)　　三交嵩(藏古卷十)　　石門聰(藏古卷八)

卷三
　　法華舉(藏古卷廿六)　　大愚芝(藏古卷廿五)　　雲峰悅(藏古卷四十)　　楊岐會(藏古卷十九)　　道吾真(藏古卷十九)

卷四
　　大隋真(藏古卷三十五)　　子湖蹤(藏古卷十二)　　國師晏(藏古卷三十七)　　洞山初(藏古卷三十八)　　智門祚(藏古卷三十九)

　　右總二十家　如雲臥紀談物初賸語。並云。賾藏主所蒐二十二家(止此)。然則此本少二(總序亦云二十二家)。
　　古刊(每半面十二行。每行廿字或廿一二三四字不齊)第一卷(總九十二丈)第二卷(總九十丈)第三卷(總九十四丈)第四卷(總九十一丈)總三百六十七張。
　　雲臥紀談上(十一丈)曰。福州鼓山。於紹興之初。刊行古尊宿語錄。二十有二。洪之翠巖芝禪師者。其一焉。
　　物祖謄語十三(十九丈)。重刊古尊宿語錄序曰。有賾藏主者。旁蒐廣採。僅得南泉而下二十二家示眾機語。厥後又得雲門真淨佛眼三家。總曰古尊宿語。非止乎此也。據其所搜採而言爾。
　　賾藏主刊行古尊宿語錄二十二家。有補於宗門多矣。惜不略敘其始末。為闕典。就中惟大隋趙州有行狀。　樞使懶窩大居士沈公。來殿是邦。權衡此道。一見謂住鼓山(德最)曰。雖傳燈廣燈續燈僧寶傳具載。而衲子未暇檢閱。卒讀則惘然不知宜。撮其大槩。標於卷首(德最)。謹略具其始終出處。有不載者。則闕焉。學者一覽。便見是亦一助也。淳熈戊戌臘月望日。

　　福州鼓山寺古尊宿語要全部目錄

卷一
　　南泉願　　投子同　　睦州蹤　　趙州諗

卷二
　　南院顒　　首山念　　葉縣省　　神鼎諲　　三交嵩　　石門聰

卷三
　　法華舉　　大愚芝　　雲峰悅　　楊岐會　　道吾真

卷四
　　大隋真　　子湖蹤　　國師晏　　洞山初　　智門祚

　　已上四策。共二十家。係賾藏主刊。在藏司印行。
　　天字共一十四家　　地字共一十六家　　日字共一十一家(內揚岐一家重出)　　月字共一十五家　　星字共一十五家　　辰字共一十家
　　已上六策。總八十家。係嘉熈戊戌歲續刊。在　蒙堂印行。逐策各有目錄。具載尊宿名字。伏幸眾悉。

 重刻趙州祖師語錄序

　　聞夫破家散宅於十八上。而善舞太阿。縱賓奪主於賢聖前。而逢場作戲。一物不將來。便教放下著。不起一念時。向道須彌山。每拈一莖草。而喚作丈六金身。口惟一個齒。而盡知世間滋味。鎮州蘿蔔。諸方謾云即是師承。青州布衫。學者休向言中取的。一個老實頭。殺活臨機。頓超他動棒用喝。三寸綿軟舌。縱橫自在。何甞用怪語奇言。其猶水上按葫蘆。垂手東捺西捺。室中懸寶鏡。任教凡來聖來。拈提向上宗乘。念佛則潄口三日。善解拖泥帶水。隨而問隨答有無。南泉真子。馬祖的孫。其惟此老一人而已矣。其垂跡也。滕蚐入口。而糠食自安。轉現報也。明珠出海。而二王供養。如此則寧非先佛示現利生者哉。惜其語錄不能盡傳。學者僅獲一帙。真如甞鼎一臠飲海一滴者矣。柰舊刻歲久。字跡糢糊。吾徒明聲。發心重刻。詔示後來。真報祖師之恩。深愜老朽之意。因佳其志。[耳*卬]綴數言。其會機大用。非予劣智能解。造淵洞微。自有通方作者。
　　傳曹洞正宗第二十七代雲門顯聖寺住持散木圓澄撰

　　南院和尚

　　亦云寶應。名慧顒。鄉貫姓氏受業不載。得法於興化獎和尚。臨濟第三世。後唐莊宗明宗時人。

　　首山和尚

　　名省念。萊州人。姓狄氏。南禪院受業。得法於風穴昭和尚。壽六十八。臨濟第五世。　本朝太宗淳化中示寂。

　　葉縣和尚

　　名歸省。冀州人。姓賈氏。易州保壽院受業。得法於首山念和尚。臨濟第六世。　本朝太宗真宗時人。

　　神鼎和尚

　　名洪諲。襄州人。姓氏受業不載。得法於首山念和尚。年八十餘。臨濟第六世。與葉縣同時。

　　承天和尚

　　名智嵩。亦云三交嵩。亦云唐明嵩。亦云銕佛嵩。三交即承天也。鄉貫姓氏受業不載。得法於首山念和尚。臨濟第六世。與葉縣同時。

　　石門和尚

　　亦住谷隱。號慈照。名蘊聰。南海人。姓張氏。受業不載。得法於首山念和尚。壽六十八。臨濟第六世。　本朝仁宗天聖中示寂。

　　法華和尚

　　名齊舉(一本名全舉)。鄉貫姓氏受業不載。得法於汾陽昭和尚。年七十餘。臨濟第七世。　本朝真宗仁宗時人。

　　大愚和尚

　　名守芝。太原人。姓王氏。潞州承天寺受業。得法於汾陽昭和尚。臨濟第七世。　仁宗嘉祐中示寂。

　　雲峰和尚

　　名文悅。南昌人。姓徐氏。龍興寺受業。得法於大愚芝和尚。壽六十六。臘五十九。臨濟第八世。嘉祐中示寂。

　　雲峰悅禪師語錄序

　　　　無為　楊傑　撰
　　祖師門下。正令全提。坐斷十方。壁立千仞。摩竭掩室。已涉塵勞。淨名杜辭。自彰瑕謫。別傳一句。盜賊破家。不失本宗。狐狸戀窟。西山谷口。南嶽峰前。有大沙門。曾行是令。叢林學者。輻湊景從。報緣將終。辭眾坐逝。舍利充溢。激射寶龕。末後度人。不可勝數。後三十年。黃梅齊曉山主。求無為子序其錄云。禪師諱文悅。鍾陵人也。

　　楊岐和尚

　　名文會。袁州人。姓冷氏。筠州九峰院受業。得法於石霜圓和尚。臨濟第八世。　仁宗慶曆中。住雲盖。

　　道吾和尚

　　名悟真。鄉貫姓氏受業不載。得法於石霜圓和尚。臨濟第八世。　仁宗時人。

　　大隋和尚

　　已有行狀　馬祖第四世。

　　衢州子湖山定業禪院第一代神力禪師語錄序

　　　　第三代住持傳法賜紫　慧覺　譔
　　昔神力禪師。諱利蹤。有奇行。藹然叢林。自唐迨今。僅于三百載。所居法席。廢來久矣。所示徒語言。亦無聞於世。其所傳者。惟犬話耳。余自元豐三年來。主是席。遂探討其語。未之得也。一旦往大雲寘師院。乃獲一小策。開覽翫味。見其言直其理深。若醍醐之一滴。能散其六斛之驢乳。真南泉之的嗣也。文字訛舛固多。余遂逐一看詳。改正鏤板。傳于世。不獨顯當時之盛事。貴有益於來者。時元豐六年癸亥歲五月十有二日序。

　　讚神力禪師

　　　　住持傳法賜紫(慧覺)譔
　　欽哉神力。真善知識。不住有無。寧拘順逆。入門看犬。思量痛惜。上山見路。不妨徑直。三截取人。一言最的。左右轉時。湍流峻激。東西往來。庭趨愕立。清風千古振叢林。萬里無雲轟霹靂。

　　洞山和尚

　　名守初。鳳翔人。姓傅氏。渭州崆峒山受業。得法於雲門偃和尚。壽八十一。臘六十五。　本朝太宗淳化中示寂。

　　智門和尚

　　名光祚。鄉貫姓氏受業不載。得法於香林遠和尚。雲門第三世。　真宗時人。