續藏經   月林師觀禪師語錄
　(侍者)法寶．法璹．慶會．法清．有宗．惟珪．道果．慧開．德秀 編



　　月林禪師。既沒於武康烏回山。其徒德秀宗月。裒語錄一編。屬余為序。余曰。此老。於無分別中。強生分別。又欲追而記之。何耶。二子曰。夫道不屬有言。不屬無言。有言無言。皆落邊見。學者誠知所謂終日言而未嘗言者。則此錄之作。於解黏去縛。不曰亡補。不然。醍醐上味。翻成毒藥。爭怪得老師。余杜門僻處。思方外莫逆。如月林者。不可多得。二子又能知師之意如此。聊為書之。以慰其勤。以紓余之思。禪師名師觀。道號月林。續楊岐正傳為七世。嘉定戊寅上元日。三山陳貴謙益文書。

　　 

　　月林觀和尚語錄
　　月林和尚住平江府蠡口聖因禪院語錄

　　　　侍者　法寶　編
　　師於嘉泰元年七月十四日入院。指三門云。佛語心為宗。無門為法門。箇裡全身入。別是一乾坤。
　　指佛殿云。若見諸相非相。即見如來。山河大地。森羅萬象。盡皆是相。作麼生說箇非相底道理。時難只得同香火。莫聽傍人說是非。
　　據方丈云。坐斷要津。全提正令。佛祖到來。也須乞命。
　　承天同菴和尚度衣。師提起云。大庾嶺頭提不起。同菴親手付將來。等閑搭在肩頭上。凡聖齊教眼豁開。
　　拈帖云。靈山付囑。有大因緣。擲地金聲。分明舉似。
　　指法座云。法法不隱藏。今古露堂堂。更進這一步。明明為舉揚。
　　陞座。拈香云。此一瓣香。恭為今上皇帝。祝延聖壽萬歲萬歲萬萬歲。次拈香。奉為判府顯謨大監。闔郡官僚。資崇台筭。又拈香云。此一瓣香。還知落處麼。更不囊藏。爇向爐中。奉為前住隨州大洪山老衲大和尚。用酬法乳之恩。一任薰天炙地。遂斂衣就座。乃云。毫端寶剎。慧劒光輝。出格道流。便請相見。僧問。承師道。若見諸相非相。即見如來。還端的也無。師云。不端的。僧云。為什麼不端的。師云。為你信不及。僧云。擘破面門醜拙露。元來胡子沒髭鬚。師云。照顧話頭。僧云。只如法眼禪師道。若見諸相非相。即不見如來。未審如何。師云。言中有響。僧云。一念不生全體現。六根纔動被雲遮。師云。當頭道著。僧云。三聖道。我逢人則出。出則不為人。意作麼生。師云。錯。僧云。興化道。我逢人則不出。出則便為人。又作麼生。師云。錯。僧云。興化槍旗倒卓。三聖肝膽齊傾。師云。引不著。僧云。只如今日新聖因和尚。作麼生為人。師云。一棒一條痕。僧云。効古束腰三條篾。接物唯憑一指頭。師云。錯下名言。僧禮拜。師噓一聲。
　　師乃云。諸法空為座。處此為說法。法法不隱藏。清風生六合。一著高一著。一步闊一步。黃面老瞿曇。西來箇達磨。盡向者裏納一場敗闕。敢問大眾。那裏是他納敗闕處。毗婆尸佛早留心。直至而今不得妙。
　　復舉。世尊一日陞座。大眾集定。文殊白槌云。世尊說法竟。世尊便下座。大眾還知古聖落處麼。動絃別曲。葉落知秋。風生大野。水向東流。
　　當晚小參云。聖因古蘭若。湖邊絕瀟洒。知他幾百年。已屬斯人也。以至東弗于逮。西瞿耶尼。南瞻部洲。北鬱單越。置于掌握之中。擲大千於方外。又作麼生。拍膝云。風光都買盡。不費一文錢。
　　復舉。誌公令人傳語思大和尚。何不下山教化眾生。一向目視雲漢作什麼。思大云。三世諸佛。被我一口吞盡。何處更有眾生可度。師云。要識思大麼。貧恨一身多。
　　上堂。日可冷。月可熱。眾魔不能壞真說。且道如何是真說。十語九中。不如一默。
　　上堂。古鏡闊一丈。虗空闊一丈。竪起拂子云。這箇在虗空內。虗空外。參。
　　上堂。結夏又十日。箇事作麼生。無風荷葉動。決定有魚行。
　　上堂。日日是好日。時時是好時。為什麼。人人向脚跟下蹉過。只為分明極。翻令所得遲。
　　廣度和尚至上堂。真正舉揚。法堂前草深一丈。有如是作略。有如是牓樣。箇是阿誰。廣度和尚。以拂子擊禪床。下座。
　　上堂。舉僧問趙州。狗子還有佛性也無。州云。無。師云。斷人性命。不勞餘刃。四海一家。風恬浪靜。
　　慈懿皇后大祥陞座。此世不移動。彼世不改變。惟一堅密身。一切塵中現。
　　上堂。今朝十月一。開爐是此日。趙州賓主話。聖因為拈出。拈也拈了也。說也說了也。畢竟如何。歸堂向火去。
　　承天禮和尚遺書至上堂。去去實不去。來來實不來。去來如夢幻。虗空絕點埃。正恁麼時。同庵和尚在甚處。竪起拂子云。佛祖位中留不住。夜來依舊宿蘆花。
　　上堂。五日上堂。朝朝入室。三八念誦。叢林規式。喝一喝云。美食不中飽人喫。
　　上堂。本無迷悟人。只要今日了。了了了了了。面南看北斗。咄。
　　上堂。熱即取凉。寒即向火。飢即喫飯。困即打睡。莫將無事會。無事困人心。

　　住平江府承天能仁禪寺語錄

　　　　侍者　法璹編
　　上堂。世尊三昧。迦葉不知。迦葉三昧。阿難不知。阿難三昧。商那和修不知。從上諸聖三昧。互相不知。敢問諸人。且道不知箇什麼。若是俊流。便知落處。其或未然。莫將閑學解。埋沒祖師心。
　　上堂。舉賓頭盧尊者。因阿育王問。承聞尊者親見佛來。是不。尊者以手策起眉毛。良久云。會麼。王云。不會。尊者云。阿耨達池龍王。曾請佛齋。吾是時亦預其數。師云。今日大檀越。入山供養羅漢。山僧因齋慶讚。下箇注脚。以手策起眉毛。千聖從來不識。一會靈山儼然。說甚今朝昨日。
　　上堂。我有一轉語。歷劫常如此。迥絕無人處。聚頭相共舉。既是無人。阿誰共舉。高聲云。漆桶。
　　歲旦上堂。天得一以清。地得一以寧。君王得一天下治。衲僧得一眼橫鼻直。皇恩佛恩。一時報畢。
　　上堂。滿眼覰不見。滿耳聽不聞。空劫已前事。分明舉似君。須記取。逢人莫錯舉。
　　佛涅槃上堂。諸佛於此轉大法輪。諸佛於此而般涅槃。正恁麼時。甚處見釋迦老子。良久云。三門頭合掌。佛殿裏燒香。
　　上堂。十方諸國土。無剎不現身。舉頭天外看。誰是箇中人。
　　四月八上堂。目顧四方。指天指地。獨弄單提。無是不是。普請惡水驀頭澆。不忘靈山親受記。
　　上堂。解語非干舌。能言不是聲。剎剎塵塵爾。何處著渾身。拈拄杖云。看看。拄杖子與諸人相見了也。卓一下。下座。
　　謝典座上堂云。叢林法社共成褫。雪老當年用此機。頸上手巾腰下杓。至今千古有風規。
　　老衲和尚忌辰拈香云。咄這尊慈。口甜心苦。帶累我儂。破家蕩戶。者僧話墮處。直下明明舉。一炷栴檀充宇宙。誰道黃金如糞土。
　　上堂。臘八是今朝。如來成道日。夜半見明星。從此生荊棘。荊棘生。人間天上錯流傳。
　　除夜小參。年去年來年年事。日來日往日日新。木人撫掌呵呵笑。一段風光畫不成。見便見莫沈昑。樓上已吹新歲角。堂前猶點舊年燈。
　　復舉。僧問古德。年窮歲盡時如何。德云。東村王老夜燒錢。師云。年窮歲盡有何言。東村王老夜燒錢。野鬼閑神俱屏跡。無依無欲是金仙。
　　上堂。此眾無枝葉。唯有諸貞實。我法妙難思。五千人退席。竪起拂子云。看看。劒刃上事非等閑。擲拂子。下座。
　　赴萬壽請上堂。驀然平地一聲雷。驚得蟭螟眼豁開。是聖是凡俱不立。何妨隨處舞三臺。

　　住平江府萬壽報恩光孝禪寺語錄

　　　　侍者　慶會　編
　　上堂。橫按拄杖云。既為達磨種草。須是識得者箇。若也識得者箇。十二時中許汝諸人有箇受用處。三世諸佛也恁麼。歷代祖師也恁麼。天下老和尚也恁麼獨有萬壽却不恁麼。何故。老僧笑指猿啼處。更有靈蹤在上方。擲拄杖。下座。
　　上堂。無法可說。是名說法。搕[打-丁+(天/韭)]堆頭。重添搕[打-丁+(天/韭)]。盡底掀飜。歸家穩坐。且道到家後如何。良久云。切忌鉢盂安杷。
　　上堂。一二三四五。五四三二一。無量妙義門。皆從此經出。且道。此經從何而出。卓拄杖一下。下座。
　　上堂。舉乾峰示眾云。法身有三種病二種光。須是一種　透得始解穩坐。雲門出眾云。庵內人為甚不知庵外事。峰呵呵大笑。門云。此猶是學人疑處。峰云。子是什麼心行。門云。也要和尚相委。峰云。直須與麼始解歸家穩坐。門喏喏歸眾。師云。乾峯眼空四海。大似傍若無人。雲門是精識精。不覺舌頭拕地。正恁麼時。向甚處見二大老。一點水墨兩處成龍。
　　上堂。趙州無佛性。豐干太饒舌。南泉一枝草。雲門乾屎橛。萬壽又作麼生。滿口是舌。都不能說。
　　上堂。光陰何太疾。如白駒過隙。惟有衲僧家。日日是好日。畢竟衲僧有甚長處。良久云。千虗不博一實。
　　上堂。去年梅今年柳。馨香顏色常依舊。不屬陰陽別是春。靈根本是吾家有。
　　上堂。彌勒真彌勒。分身千百億。時時示時人。時人俱不識。且道。不識底作何面目。以拂子打一圓相。下座。
　　四月八上堂。目顧四方。法中之王。將何報德。一杓香湯。
　　上堂。唇上碧斑賓豹博。舌頭當的帝都丁。鴛鴦繡出從君看。不把金針度與人。擲拂子。下座。
　　上堂。舉盤山道。心月孤圓。光吞萬象。光非照境。境亦非存。光境俱亡。復是何物。擲拂子云。直下來也。急著眼看。
　　上堂。暑退凉生。風高露冷。葉落歸根。藏頭露影。趙州喫茶。雲門胡餅。如何是道。明眼落井。參。

　　住臨安府崇孝顯親禪寺語錄

　　　　侍者　法清　編
　　上堂云。去年貧未是貧。買帽相頭。今年貧始是貧。據款結案。去年貧無卓錐之地。千口猶嫌少。今年貧錐也無。一身猶恨多。正當恁麼時。又作麼生。誰人知此意。令我憶南泉。
　　上堂。惺惺寂寂是。寂寂惺惺非。弃却甜桃樹。沿山摘醋梨。如是句中能會得。從教人競覓玄微。
　　上堂。六月炎炎如火聚。就中自有清凉處。犀牛扇子謾相隨。頭角崢嶸誰敢覰。覰著如何鷂子過新羅。
　　上堂。時不待人。月不破五。那一著子。未敢相許。
　　上堂。舉臺山有一婆子。凡有僧問臺山路甚處去。婆云。驀直去。僧纔行三五步。婆云。好箇師僧又恁麼去。趙州聞云。待老僧為你勘過。州往如前問。婆亦如前對。州歸為眾曰。臺山婆子。我已為勘破了也。師云。驀直驀直。青天白日。勘破了也。一文不直。

　　開山湖州報因佑慈禪寺語錄

　　　　侍者　有宗　編
　　入院指三門云。開池不待月。池成月自來。寒山逢拾得。拊掌笑咍咍。
　　陞座。祝香罷。師方斂衣就座。僧便出眾云。選佛場開。有疑即問。師云。遲三刻。僧禮拜起云。便請答話。師云。蹉過了也。僧云。據虎頭收虎尾。第一句下明宗旨。師云。裂破。僧喝一喝。師亦喝。僧云。是第幾句。師云。將為具眼。僧云。天得一以清。地得一以寧。君王得一天下治。在坐開府相公得一為國安民。和尚得一又作麼生。師云。橫按鏌鎁行正令。僧云。記得王右軍捨□為寺。天下歸宗。今日相公新建梵宇。請和尚開山。是同是別。師云。春蘭秋菊。各自馨香。僧云。有意氣時添意氣。不風流處也風流。師云。文不加點。僧云。向下文長。付在來日。師云。願觀盛作。
　　師乃云。德合乾坤。名齊日月。最尊最貴。惟一惟精。如來證此稱無上慧。至人得之號無上尊。直得天垂玉露。地湧金蓮。赫赫當陽十方坐斷一句作麼生道。四海浪平龍睡穩。九天雲靜鶴飛高(謝詞不錄)。
　　復舉。世尊因地。布髮掩泥。献花供養然燈。然燈指布髮處云。此地宜建梵剎。時賢于長者。拈一莖草。插於指處云。建梵剎竟。師云。插一莖草。鼎新梵剎。然燈賢于。已是忉怛。且道。只今事作麼生。等閑坐斷金車峰。百川倒流鬧聒聒。
　　結夏上堂。如來結制日。諸緣俱頓息。九十日長期。衲僧口掛壁。咄。正是黑牛臥死水。
　　上堂。舉楊岐示眾云。身心清淨。諸境清淨。諸境清淨。身心清淨。還知楊岐老人落處麼。就船買得魚偏美。踏雪酤來酒倍香。
　　上堂。薰風自南來。殿閣生微凉。要知端的意。拄杖為敷揚。擲拄杖。下座。
　　上堂。上元佳節是今日。匝地普天星斗出。好向機先著眼看。莫教蹉過然燈佛。
　　上堂。舉僧問馬祖。如何是佛。祖云。即心是佛。師云。若也直下見得。三世諸佛。盡向箇裏發現。其或未然。更聽古人一偈。無形無影透人懷。二月桃花被拆開。就樹撮將黃葉去。入山推出白雲來。
　　上堂。伎倆有盡。我默無窮。達磨不識。眼瞎耳聾。

　　住平江府靈巖山崇報禪寺語錄

　　　　侍者　惟珪　編
　　上堂。開眼見明。合眼見暗。開眼合眼。知而故犯。一毫頭上現乾坤。堪笑雲門咦顧鑑。
　　上堂。僧問。日可冷月可熱。眾魔不能壞真說。未審如何是真說。師云。一棒一條痕。一摑一掌血。僧云。只如保寧勇和尚道。潮出種稻重收穀。村路逢人半是僧。還諦當麼。師云。只道得八成。僧云。恁麼則今日和尚。出他古人一頭地去。師云。莫埋沒人好。僧云。承聞和尚先曾有言。十語九中。不如一默。還當得真說也無。師云。老僧無此語。僧云。領。師云。切忌向那裡垛根。僧云。德山入門便棒。臨濟入門便喝。二大老恁麼為人。相去多少。師云。總是隔靴抓痒。僧云。未審如何是和尚親切為人處。師云。禮拜著。僧便禮拜。師云。捧上不成龍。師乃云。一棒一條痕。一摑一掌血。自古至今。人幾箇親薦得。直饒薦得。只得一橛。為甚如此。若是棟梁材。豈假栽種得。
　　上堂。舉南泉示眾云。我自小牧一頭水牯牛。擬向溪東放。未免食他國王水草。擬向溪西放。未免食他國王水草。不如隨分納些些。總不見得。師云。南泉水牯自天然。隨分些些任變遷。長嘯一聲天地窄。了無佛法與人傳。喝一喝。下座。
　　上堂。秋風冷。秋桂香。秋露白。秋葉黃。秋蛩吟。聲短長。此時景。有餘光。便恁麼去。正好喫棒。須知遠烟浪。別有好商量。
　　上堂。今朝七月一。解夏半月日。摩挲拄杖子。笠頭勤拂拭。狗子無佛性。一文也不直。何故。黃金自有黃金價。豈可和沙賣與人。
　　上堂。大事未明。如喪老妣。大事既明。如喪老妣。大事未明。如喪老妣。即且置。大事既明。為什麼亦如喪考妣。明眼衲僧。一舉便知。其或未然。清平渡水。
　　上堂。時節若至。其理自彰。一番新雨過。禾稻弄微黃。
　　上堂。拈花微笑。接響承虗。斷臂安心。埋沒自己。以至拈椎竪拂。擎杈輥毬。總是乞兒伎倆。若是箇漢。豈肯受這般茶飯。須知人人脚跟下一著。如十日並照。更來這裏。討甚碗子。拈拄杖下座。一時趕散。便歸方丈。
　　上堂。雲門有一曲。臘月二十五。拍拍是令。全身裏許。阿呵呵。萬像森羅齊作舞。喝一喝云。是何言語。
　　上堂。梵志翻著襪。是人皆道錯。寧可刺你眼。不可癮我脚。莫莫。醍醐上味。飜成毒藥。
　　上堂。便恁麼去。千了百當。不恁麼去。百了千當。畢竟事作麼生。衲帔蒙頭萬事休。此時山僧都不會。
　　二月十五日上堂。一切法不生。一切法不滅。若能如是解。諸佛常現前。箇裏薦得。便見黃面老子法身常住而不滅也。設或未然。下座詣大殿。炷香作禮。忽然磕著額頭。[祝/土]著鼻孔。始信道不欺於爾。
　　上堂。收麥纔了插秧來。終日忙忙安在哉。直下更無回避所。優鉢羅花當處開。
　　上堂。前念是凡。後念是聖。脫體無依。因邪打正。便與麼時如何。須彌頂上擊金鐘。七佛如來合掌聽。
　　上堂。舉洞山示眾云。初秋夏末。兄弟東去西去。直須去萬里無寸草處去。師云。洞山恁麼告報。已是入泥入水了也。若也未知下落。靈巖更為重說偈言。萬里無寸草。衲僧何處討。蘸雪喫冬瓜。誰知滋味好。
　　上堂。撾動禾山鼓。吹起少林笛。當機覿面提。覿面當機疾。咄。一任風吹日炙。
　　至節上堂。晷運推移。日南長至。自古自今。同天同地。靈山一會尚儼然。雷音堂中談不二。便下座。
　　退院上堂。孤雲野鶴。何天不飛。這一句子。同道方知。

　　住臨安府西湖澄翠庵語錄

　　　　侍者　道果　編
　　指門云。礙處非墻壁。通處沒虗空。雙關俱透徹。別是一家風。
　　陞座。三人為叢林。四人為大眾。拈起拄杖子。者箇有殺有活有擒有縱。等閑信手拈來用。直教凡聖盡潛蹤。卓一下云。百發百中。
　　上堂。葛公住此山。此山湛如藍。只今何處去。猶自口喃喃。
　　上堂。月已破五。年又過半。拄杖拈來。如何判斷。百年三萬六千日。也是秦時[車*度]轢鑽。
　　上堂。此世不移動。彼世不改變。當處發生。隨處滅盡。阿呵呵。見不見。秋風一陣來。落葉兩三片。
　　上堂。問訊燒香。閑行靜坐。與麼分明。是箇什麼。
　　上堂。一日不作。一日不食。木平搬土。石霜泥壁。洪山斷足。仰山作息。澄翠門下。朝朝入室。如上所供。並皆詣實。
　　上堂。一法若有。毗盧墮在凡夫。萬法若無。普賢失其境界。正當與麼時如何。猛虎當路坐。
　　上堂。臘盡春至。頭頭顯示。雪裏梅花。馨香撲鼻。喝一喝云。認著依前還不是。
　　上堂。眾集定。良久云。露。便下座。
　　上堂。一九與二九。相逢不出手。因甚不出手。免見揚家醜。
　　上堂。山奇水秀洞中天。與麼分明知幾年。左右逢原無限意。幾人於此徹根源。

　　住湖州烏回山密嚴禪寺語錄

　　　　侍者　惠開　編
　　上堂。法法本來法。無法無非法。拈起拄杖云。這箇是烏回拄杖子。那箇是本來法。擲拄杖下座。
　　施主設粥開浴請上堂。昨日入院。今朝設粥。齋罷喫茶。參前澡浴。箇是靈山親付囑。以拂子擊禪床。下座。
　　除夜小參云。朝朝相似。日日一般。年窮歲盡。盡底掀飜。且道。掀飜後如何。依舊孟春猶寒。喝一喝。下座。
　　上堂。人笑鵓鳩拙。鵓鳩自不拙。兩莖柴子上。一生打得徹　打刀須是并州鐵。
　　上堂。身心一如。身外無餘。為什麼火熱水冷。喝云。一任安名立字。
　　上堂。今朝四月一。結夏又在即。若是到家人。日日是好日。
　　上堂。鶴立松梢月。魚行水底天。風光都買盡。不費一文錢。須知此語無窮日。只恐滄溟有盡年。
　　上堂。今日十。昨日九。日來日往。阿誰知有。未了之人聽一言。只這而今誰動口。
　　十三日參前入室罷就座。再鳴鼓普說。眾集定。師拈起拄杖云。有拄杖與拄杖。無拄杖奪拄杖。眾中莫有會底。出來道看。眾無對。擲下拄杖云。高著眼。師於是端坐。至更盡。遂顧左右曰。釋迦老子也如是。吾亦如是。侍僧請留偈。師即書云。來時無蹤。去時無跡。七十五年。青天霹靂。書罷。放筆而逝。

　　頌古

　　　　侍者　德秀　編

　　世尊初生下時。周行七步。目顧四方。一手指天。一手指地云。天上天下唯我獨尊

　　指天指地。無處回避。瞿曇瞿曇。討甚巴鼻。

　　即心是佛

　　青天霹靂。何處尋覓。一人傳虗。萬人傳實。

　　僧問古德。嶮惡道中。以何為津梁。德云。以何為津梁

　　以此為津梁。赤體露堂堂。風光都買盡。當處是家鄉。

　　雲門話墮

　　青出於藍。而青於藍。坐籌帷幄。鍛聖鎔凡。

　　南泉云。我三十年前住庵時。有箇刢利道者。至今尋覓不見

　　刢利道人何處去。至今尋覓杳無蹤。有時冷地思量著。不覺全身在碧峯。

　　平常心是道

　　張打油李打油。不打渾身只打頭。今朝有酒今朝醉。明日愁來明日愁。

　　德山托鉢

　　傀儡棚頭。全火祗候。明眼人前。一場漏逗。

　　趙州夾火示眾云。我喚作火。汝不得喚作火

　　趙州喚作火。全身入荒草。我今不是渠。渠今正是我。

　　德山初到龍潭。問久嚮龍潭。及乎到來。潭又不見。龍又不現。潭云。子親到龍潭

　　出乎爾者返乎爾。箇裡那容說道理。蹈雪沽來酒倍香。就船買得魚偏美。

　　僧問玄沙。學人乍入叢林。乞師指示。沙云。還聞偃溪水聲麼。僧云聞。沙云。從這裏入

　　乾坤獨立。從者裏入。風吹不著。雨打不濕。

　　僧問報慈。情生智隔。想變體殊。情未生時如何。慈云隔

　　報慈一隔。描邈不得。大用現前。不存軌則。

　　僧問智門。如何是衲衣下事。門云。臘月火燒山

　　臘月火燒山。毫髮不相瞞。佛手遮不得。人心似等閑。

　　雲門乾屎橛

　　虗空迸裂。當處超越。堪笑雲門。多這一橛。

　　世尊陞座。文殊白槌云。諦觀法王法。法王法如是。世尊便下座

　　見成活許莫周遮。椎下分疎事轉差。若是咬人獅子子。何須牙上更安牙。

　　風幡話

　　不是風兮不是幡。入泥入水與人看。莫把是非來辨我。浮生穿鑿不相干。

　　罽賓國王斬師子尊者因緣

　　佛法王法。更無兩樣。直下一刀。未為諦當。

　　洞山麻三斤

　　唇上碧斑賓豹博。舌頭當的帝都丁。頻呼小玉元無事。只要檀郎認得聲。

　　讚佛祖
　　三教

　　一即三三即一。者一箇讚不及。天人羣生類。皆承此恩力。

　　須菩提

　　老老大大。岩中宴坐。帝釋雨花。見箇什麼。

　　千手眼觀音

　　通身是遍身是。觀世音無盡意。願以此功德。普及於一切。

　　達磨祖師

　　手提金錫。銀山鐵壁。對朕者誰。還云不識。透過玄關。青天白日。

　　百丈和尚

　　獨坐大雄峯。宗通說亦通。咄者老漆桶。不落有無中。

　　黃檗和尚

　　一棒一條痕。一摑一掌血。殺人能活人。不傳之妙訣。

　　臨濟和尚

　　一喝當陽。寸絲不挂。撓括叢林。至今話杷。

　　雪峰真覺祖師

　　三到投子。九上洞山。鰲山成道。已是自瞞。阿呵呵。惹得虗名走世間。

　　禪人寫師頂相求讚

　　或處禪林。或居樹下。或在僧房。或白衣舍。法惠寫出如是觀。單明張拙秀才話。

　　同

　　禪不參道不學。箇樣村僧唱喏也。錯錯。一段風光無處著。

　　自讚

　　者村叟能傑斗。踞胡床一不守。臨機拶著火星飛。驚起須彌顛倒走。

　　信菴居士。畫　月菴。老衲。月林。頂相　求讚

　　佛祖權衡。人天眼目。瞻之仰之。鼎分三足。休言六耳不同謀。斷絃須是鸞膠續。

　　小佛事
　　入塔

　　圓侍者。諾。三呼三應話頭圓。只這些兒不受傳。剔起眉毛何處去。太湖依舊水連天。

　　起龕

　　唯一堅密身。一切塵中現。把住放行。萬化千變。堅禪人。急須薦。西風一陣來。落葉兩三片。
　　生死俱不道。明明已說破。透脫兩重關。活計天來大。周大德。還知麼。有佛處不得住。無佛處急走過。

　　入塔

　　若人識得心。大地無寸土。脫體絕承當。何處有生死。心上座。須記取。無形本寂寥。能為萬象主。

　　為滿上座下火

　　滿目是風光。臘月二十五。瞥爾便知歸。唱起無生曲。且道。無生曲作麼生唱。以火把指龕。[囗@力]。照顧火燭。

　　為誾上座下火

　　地水火風。夢幻泡影。三十三年。一彈指頃。誾上座。宜猛省。烈焰光中轉得身。乘時坐斷毗盧頂。

　　偈頌
　　化佛五臟。先被人偷了

　　古佛行藏識者稀。為人一著太孤危。驀然撞著白拈賊。倒腹傾腸付與伊。

　　題中峯方丈

　　森森松竹聳中峰。八面玲瓏眼界空。盡向石根尋馬跡。誰人親見道林翁。

　　木魚

　　敲空作響人皆聽。聽聽之時非是聲。海藏龍宮留不住。却來箇裡現全身。

　　祖芳求僧

　　要得聯芳繼祖燈。直須發憤傚盧能。三更月下傳衣鉢。驚動黃梅七百僧。

　　幹簾席

　　捲起簾來見天下。千古叢林作話[慄-木+(革*月)]。承天今日再提撕。一段風光無縫罅。

　　和蔣御帶薦閤中三偈

　　威音那畔絕安排。箇裡何曾有去來。如是住而無所住。摩醯眼向頂門開。
　　唯憑者箇薦嚴妻。借路經過般若池。撒手那邊無避處。大洋海裡火星飛。
　　威風凜凜實難棲。正是靈山受記時。老倒月林無別說。非心非佛總非非。

　　辭李大諫再住萬壽

　　年來老倒覺癡頑。振作叢林豈等閑。珍重賢侯休更問。且容懶散臥雲間。

　　靈巖金鉢堂。化長明燈

　　龍潭吹滅帋燭。真箇人天眼目。舉似龐公點頭。祖祖燈燈相續。

　　上伯井亭

　　曹源一滴水。散作人間瑞。茫茫宇宙中。幾箇知慚愧。

　　童子求頌

　　山童山童。叉手當胸。高低普應。常在其中。

　　惺惺石

　　惺惺石上坐頻呼。絕後依前又再甦。自古自今無變異。直教覰著眼睛枯。

　　月林觀和尚語錄(終)


　　為人師友。人天眼目。與一切人不同。凡事更宜子細。不可草草。一言半句。落在人耳。作萬古罵門。寺門大小事務。盡付司局。不可屑屑地。放教肚皮如海闊。世間無物不包容。專一行方丈職事。晝夜不捨。與兄弟朝參暮請。單明此事。凡百省緣。諦審先宗。是何標格。老僧四十年前。在潭州龍牙山。見信無言和尚。逐日入室。與兄弟說話。入室罷。不下田使牛。便入園種菜。放作隨人工瓦椀竹筯。生平一紙衣布袴而已。豈非文章之士張安國。迺天下狀元。尊敬之為師。今之長老。此風掃地。令人塞心。子宜自勉。雖然。又要左右辨事得人。道心廣大。凡事聽徒主法人區處。始得內方外圓。不可杜撰取笑傍觀。須知此語無窮極。只恐滄溟有盡年。嘉定丙子十月中澣。澄翠庵月林老僧師觀。書付天平方丈孤峯長老。

 體道銘

　　上士參玄人。光陰莫虗棄。渡江須用船。為人須有志。名相各不同。非一亦非二。佛法苦無多。於中無別伎。動著關棙子。非師自然智。徹底老婆心。觸人無忌諱。剎境一毫端。到此無迴避。唱起德山歌。道者合如是。佛祖出頭來。吞聲須飲氣。作略這些兒。古今無變異。混沌未分時。早有箇田契。人人本具足。不肯回頭視。箇箇達本鄉。切忌著名位。過去諸如來。不離而今咦。現在諸菩薩。轉次而受記。智者暗點頭。心空親及第。愚人不信受。拋家自逃逝。哀哉猛省來。現成真活計。箇裏用無窮。宗門第一義。左古逢其源。亦不離行市。銅頭鐵額兒。腦門須著地。願以此功德。普及於一切。

 祭文

　　維嘉定十年。歲次丁丑。四月丁未朔。十六日壬戌。朝奉大夫主管建寧府武夷山冲佑觀陳貴謙。謹以齋蔬香茗之奠。致祭于新圓寂月林大禪師。鳴呼。學佛之道。以偏為病。行不究理。理或遺行。既落斷常。云何究竟。堂堂月林。獨得其全。高提心印。佛祖單傳。六度齊修。果滿因圓。毆辱怒罵。消融太空。包笠翛然。任性西東。我始識師。闔廬之城。契濶歲年。再見益親。今我來遊。值師示疾。雷音晝吼。蛻質夜寂。深知至人。本無來去。而我何為。未忘惻楚。迦陵絕鳴。眾鳥飛舞。豈惟緇流。莫破聾瞽。吾道非耶。失此良助。尚有後緣。重為師舉。寶實的子。素所印許。當結法社。龍山之塢。師逝不遠。與之共住。齋饌陳前。尚證我語。　尚饗。

 月林觀禪師塔銘

　　　　朝散大夫知太平州軍州兼管內觀農營田事陳貴謙撰
　　　　朝奉郎尚書禮部員外郎陳　誼書
　　　　朝請大夫真寶文閣兩浙路計度轉運副使趙伸夫篆
　　師名師觀。道號月林。福州候官黃氏子。八歲牧牛。鞭叱間忽若有省。遂屏葷血不茹。十四歲。入雪峯山投忠道者出家。尋至荊南二聖寺。朝夕研究趙州狗子話。因洗盞次。口自成頌。從此慧解橫發。師心知其非。不作聖證。閉門苦參。二十四。祝髮受戒。具禮住山戒準為師。時證老衲住澧州光孝。道法盛行。師徑造其室。衲云。若能轉物。即同如來。面前香臺。作麼生轉。師云。築著磕著。衲叱云。去。會衲退席。師往來雲蓋溈仰者四秊。復歸雪峯鼓山。時可菴然。尤溪印。俱在閩中。師歷扣與之爭鋒。然自以為未足。聞老衲移住饒之薦福。即徒步從之。看雲門話墮話者又十年。一日遶蓮池而行。自舉云。那裏是有僧話墮處。豁然大悟。遂造方丈自通。衲問。誵訛在什麼處。師云。豈不是張拙秀才語。衲云。禮拜。即以法衣付之。自此盡得向上機用。前無堅壘矣。衲遷四祖。移大洪。師皆與俱。又甞至廬陵。見常不輕。舉不是心不是佛話。師叉手。常率眾留師居第一座。久之東遊雪竇山。足菴鑑舉以立僧。遊育王山。佛照光問師。悟底人還有自己也無。師云。適來舉似禪師了。照云。漆桶。師即喝。照知師為老衲法子。問那裏是者僧話墮處。師云。文不加點。照益奇之。一時禪林法窟。爭欲得師為上首。常不輕住瑞巖。塗毒策住雙徑。皆以偈延師分座。師皆諾之。塗毒又贈偈云。喪盡平生家珍。偶到徑山峯頂。塗毒微笑一聲。唯渠點頭自領。繼又為遯庵演。無證修分座說法。於蘇常間。緇素歸重。不容晦藏。嘉泰初。年踰五十矣。吳門聖因寺虗席。諸山合辭請師出世。宴坐凡四年。遷住承天。再遷萬壽。吳人久服師道行。施者傾囷。學者問法。戶外之屨常滿。如是者又幾十年。老勌應酬。退處西湖。為終焉計。李開府[孝/友]剏寺於上柏曰報因。具衣冠造師。固請為之開山。其後復住平江靈巖。又其後也武康烏回寺僧。偕鄉人數百環拜而請師。復勉從之。所住即為大叢林。垂慈接物。隨其根器。示以方便。至室中則機鋒峻峭。不可湊泊。晝夜危坐。念慮□徹。六坐道場。僅以巾鉢自隨。微有不合。倐然去之。未甞回顧。人多不知其所往。芒鞋徒步。至老不變。始或疑其出於矯拂。隨起深信。因自調伏者。良不少也。後住烏回。時已示疾。日猶再鼓入室。且曰。桂花開時吾行矣。俾其徒預結夏制。已而桂果盛開。晨興集眾普說。趺坐深定。至夜一鼓。顧左右曰。釋迦老子如是。吾亦如是。侍僧請留偈。書已擲筆而行。嘉定丁丑四月十有三日也。閱世七十五。坐五十一夏。闍維煙霧結如臺蓋。舍利無數。皆成五色。其徒即寺之西壟。塔以藏其骨。弟子妙湛。繼踵住山。實崇奉之。造余門而請曰。先師託交遊甚久。且甞遺之以詩。又題其語錄矣。今願得銘。銘曰。
　　楊岐七世　　冷然家風　　現水中月　　似空非空　　六坐道場　　單提祖令　　如大火聚　　鎔凡煆聖　　惟烏回山　　是為師塔　　青山流泉　　常說妙法　　毋曰是塔　　足以見師　　夜半有衣　　尚克嗣之
　　嗣法小師(德秀)　重刊

 敬贊　月林觀禪師

　　示現人間忍辱仙。單提獨弄祖師禪。生涯一鉢無安處。惟有聲名萬古傳。
　　傳得西林夜半衣。解將鐵笛逆風吹。重重話墮全擔荷。青出於藍只自知。
　　與師曾結宿生因。一笑吳門二十春。再見已忘標月指。無言可贊法王身。
　　嘉定丁丑浴佛日　　三山陳貴謙益文



　　月林禪師。藂林老作。聲譽四馳。七董名山。緇素欽敬。應機垂語。信手方圓。繩墨無抅。脫略窠臼。誠開口不在舌頭上。若向言中取則。紙上追求。要見月林。遠之遠矣。旹嘉定十年丁丑。十月望日。住平江承天。鐵鞭元韶跋。