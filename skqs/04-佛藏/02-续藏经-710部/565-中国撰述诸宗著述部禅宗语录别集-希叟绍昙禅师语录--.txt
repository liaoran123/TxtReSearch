續藏經   希叟紹曇禪師語錄
　(侍者)自悟．了舜．妙恩．普和．慧洇．希革．彌紹．道信．宗壽．道亨 編



　　佛祖大願力。直欲盡大地。罔不正覺。諸老弘提此令。以津筏叔運最切。傳至圓照。一大震焯文武火。所鍛鍊昱霅半天下。
　　希叟禪師曇公。錚然金釘子。[癸-天+虫]炳炳叢林間。皆曰。是力能撐拓吾宗門者。暨四主名剎。力振頹俗。增耀家法。鉅公碩儒。悉起敬信。雲緇傾服。化行日以東。闍維舍利流珠。得片骸。尚知寶惜。則椎拂所舉。其願見者。宜眾矣。是錄既鋟梓。江湖以余甞親近師于瑞巖。俾於篇端托不朽。余惟。師之願力。亘劫不泯。會有卒然開悟于展卷間者。若因余言所不能述。以求師之所不容言。是在。覽者高著眼。歲在屠維單閼。嘉平日。前進士。趙孟何。謹序。

　　 

　　希叟和尚語錄
　　目次

　　序　　慶元府佛隴□□禪寺語錄　　平江府法華禪寺語錄　　慶元府雪竇資聖禪寺語錄　　慶元府瑞巖山開善崇慶禪寺語錄　　法語　　佛祖贊　　偈頌　　小佛事　　跋　　附錄

　　希叟和尚住慶元府佛隴□□禪寺語錄

　　　　侍者　自悟　等編
　　師於淳祐九年。正月初八日。入院。捧　勑示眾云。衲僧家。尋常鼻孔遼天。因什麼。被這箇穿却。不見道。至化難逃。
　　陞座祝　聖罷。次拈香云。此一瓣香。奉為見住徑山佛鑑禪師大和尚。用酬法乳。
　　就座。有僧出禮拜問云。隴頭瑞氣盤空闊。古佛今朝又放光。學人上來。請師祝　聖。答云。太白峰前松萬本。歲寒難比　聖人心。問云。開堂祝　聖。蒙師指。向上宗乘又若何。答云。簷頭滴滴。分明歷歷。問云。昔日定上座。參臨濟問。如何是祖師西來意。濟下禪床擒住云。道道。未審有指示無指示。答云。利劒斬虗空。萬象鳴嚗嚗。問云。定擬議。是會不會。答云。閉目食蝸牛。一場酸澁苦。問云。只如傍僧云。定上座。何不禮拜。還有成褫意也無。答云。與賊過梯。問云。這僧便禮拜。因甚却悟去。答云。萬里崖州。僧云。作家宗師。天然猶在。遂禮拜歸眾。
　　提綱。向上一路滑。壁立萬仞嶮。石火電光猶是鈍。德山臨濟。用嶮崖機。搆不徹。南泉趙州。具透關眼。覰不見。搆得徹覰得見。萬里崖州未為遠。更說甚即心即佛。劃地為牢。非心非佛。刻舟求劒。畢竟如何。(以拂子擊禪床云)聲前句後新羅箭　復舉。保壽開堂。三聖推出一僧。保壽便打。三聖云。恁麼為人。非但瞎却這僧眼。瞎却鎮州一城人眼去在。保壽擲拄杖。歸方丈。(師云)保壽是則是。惜乎小膽。待三聖恁麼道。和聲打出。庶見宗通眼活。當時既已放過。即今底聻。(遂橫按主丈。顧左右云)誰敢小參。西子湖邊泛渺茫。一堤寒綠看垂楊。誰知業債難逃避。開眼堂堂入鑊湯。到這裏如何即得。擬欲爛煨黃獨。不顧紫泥。未免蹈古人脚跡。擬欲關空鎻夢。塞路斷橋。又恐坐在葛藤窠裏。不如隨分納些些。俯順時宜去。(竪主丈云)竪窮三際。(橫按云)橫亘十方。(卓丈云)碧眼黃頭會不得。(靠杖云)野梅風定暗浮香復舉。南泉山下。有一菴主。僧問。近日南泉出世。何不去禮拜。主云。莫道南泉出世。任是千佛出世。亦不去禮拜。南泉聞得。令趙州去勘。州到便禮。主不顧。州從西過東。從東過西。主並不顧。州云。草賊大敗。遂拽下簾子便行。歸舉似南泉。泉云。我從來疑著這漢。(頌云)奴顏婢膝走人間。羞見羊裘七里灘。文叔雖為天子貴。子陵只作故人看。
　　元宵。謝新舊兩班上堂。人家競賞元宵。佛隴百無一有。管宴雖愧空疎。賓主不分新舊。隴頭月助放光明。谷口松編排節奏。春風舞袖樂昇平。不知身在然燈後(拍禪床一下)上堂。春日晴。燒痕青。錦雲片片。花霧溟溟。(舉拂云)無位真人。面門出入。喝一喝。賊精賊精。
　　上堂。山舍春深。生涯日貧。桃花爛熳。不見靈雲。何故。家無白澤圖。
　　入京歸上堂。赤脚走紅塵。全身入荒草。費了幾精神。不若居山好。一塢閑雲。千峰啼鳥。聲色純真。是非不到。堪悲堪笑寒山子。十年歸不得。忘却來時道。
　　上堂。松粉飄香。麥鬚弄黃。今朝春告別。無處覔行藏。燕子知不遷義。深談實相。對語雕梁。見汝諸人不會。[口*(銜-金+缶)]泥營故壘。飛過莫家塘。
　　結夏小參。(拈主丈云)二千年前。摩竭提國。(卓下云)親行此令。車不橫推。理無曲斷。二千年後。靜深堂上。(卓下云)小店新開。阿魏無真。水銀無假。當場辨的。應用無虧。垂一機坐斷天下人舌頭。使一星毒入天下人骨髓。以此禁足。朝遊檀特。暮宿羅浮。以此護生。地絕昆虫。水無鱗介。然雖如是。(靠丈云)且靠一邊。何故。善賈之家。不停死貨。
　　復舉。文殊普賢。起佛見法見。(師云)家衰窮相現。被世尊以神力。攝向二鐵圍山。(師云)樂則同歡。(拈云)黃面瞿曇。只顧他非。不知己過。當時盡令而行。也是鐵圍山裏漢。何故。若不同床睡。焉知被底穿。
　　徑山佛鑑禪師遺書至。拈香。父不慈。子惡毒。熱血相噴。痛拳相[祝/土]。不共戴天讎。推入阿鼻獄。此冤此恨與誰論。海月山雲亦斷魂。
　　上堂。(橫按主丈云)德山令行。曲直難辨。喝一喝。臨濟用底。真偽不分。佛隴小長老。不解蹈古人脚跡。隨分東拏西撮。以當門風。(擲下主丈云)拄杖從教化活龍。
　　上堂。平如鏡面。嶮似懸崖。不容擬議。豈屬安排。閃電光中行活路。大悲院裏赴村齋。
　　上堂。六月買松風。人間恐無價。佛隴拔貧作富。盡情収買。與諸人祛除熱惱去也。(良久云)還覺寒毛卓竪麼。
　　請監収上堂。(舉拂子云)這一粒甚處生。陰陽未判。芽孽先萠。開花也一川雪霽。結實也萬頃雲橫。収拾歸來香滿鉢。飯餘散步自閑行。且道承誰恩力。(顧左右云)聻。
　　解制小參。秋初夏末。東去西去。明眼衲僧。撞著露柱。直得狸奴白牯。動地放光。碧眼黃頭。隱身無路。雖然如是。猶涉程途。更須知有到家句。(拍膝云)三千里外。逢人不得錯舉。
　　復舉。文殊是七佛之師。因甚出女子定不得。下界罔明菩薩。為什麼出得。(頌云)仙苑名花取次粧。鼕鼕羯皷謾催芳。春風不費纖毫力。拂掠枝頭便有香。
　　上堂。地僻雲深。秋高境寂。堂戶凄凉。無人面壁。雖然。淨地上誰肯狼藉。
　　上堂。秋葉飄零。秋蟲夜鳴。色不是色。聲不是聲。達磨九年會不得。急擕隻履問歸程。
　　上堂。撞煙樓。不知羞。闢蟭螟眼。輥百花毬。四七二三阿轆轆。不思萬里有崖州。
　　上堂。(拈主丈云)拄杖子。半生倔強。不受人瞞。等閑拋擲。青山不敢青。白雲不敢白。逗到今日。無繩自縛。一點氣用不著。未免隨氀[叟*毛]。秋行枯葉徑。春步落花村。且恁麼過。雖然如是。土曠人稀(靠主丈。下座)上堂。頭上漫漫。脚下漫漫。拈掇不得。地闊天寬。何故。老僧住持事繁。
　　上堂。橫該竪抹。古路封苔。聖凡情盡。馬腹驢胎。不用閉門防俗客。愛閑能有幾人來。
　　上堂。山木陰陰。寒花淺深。巢雲鶴怨。掛月猿吟。王維妙手畫不得。神光徒自覔安心。
　　冬節小參。舉應菴和尚。冬夜示眾云。一十三州七十僧。驢腮馬頷得人憎。諸方若具羅籠手。今日無因到淨名。徑山佛鑑和尚。拈云。應菴大師祖。是則是。太煞舌長。徑山即不然。數百禪和數十州。襤襂破衲面皺搜。諸方有道不肯學。甘共山僧拽木頭。(師拈云)徑山先師。是則是。太煞舌短。佛隴又且不然。三十餘僧眼似眉。白雲深處聚頭嬉。燒枯柴火煨山芋。拽木羅籠總不知。
　　上堂。一塢耕樵。門扄綠蘿。富驕時少。貧樂時多。婦搖機軋軋。兒弄口喎喎。澗水松聲交節奏。(拍禪床云)何似東山瓦皷歌。
　　謝南谷雪崖菴主上堂。山鬟風急墜松釵。冷竈凝煙午未齋。黃獨煨香不能熟。老僧忍凍拾枯柴。見成活業。出格安排。懶瓚窮不徹。糞火一生埋。
　　歲夜小參。舉雲居崇和尚。除夜示眾云。歲除無物可相延。四壁深圍一屋煙。幾度撥開還自擁。柴頭盡處是明年。(拈云)點胸尊者。可謂薰天富貴。佛隴家貧難辦素食。勉強拏撮看。歲除生怕管筵空。品味無多只要豐。掇轉虗空為按板薄[利-禾+((白-日+田)/廾)]明月切清風。
　　上堂。(拈主丈云)春日打春牛。一擊百雜碎。黃梅石女暗驚胎。生下無名物一塊。問四聖四聖不知。問六凡六凡不會。(擲下主丈云)風前散作萬家春。賤似黃金貴似塵。
　　歲旦上堂。惟一堅密身。一切塵中現。老婆腰繫紫紗裙。嬌兒手把紅羅扇。南嶴東村。張坊李店。拜賀新年。春風滿面歡悰。不覺語聲高。驚落梅花。一片兩片三四片。
　　上堂。增金以黃。謗沉無香。達磨不會。歷魏遊梁。更有不識好惡底。齊腰立雪。寄食窮鄉。(拍膝云)巴峽聞猿空斷腸。
　　上堂。秘魔擎叉。俱胝竪指。邪法難扶。如何得是。山僧冷地思量。不覺吞聲飲氣。何故。攻乎異端。斯害也矣。
　　上堂。舉外道問佛。不問有言。不問無言。世尊良久。外道云。世尊大慈大悲。開我迷雲。令我得入。阿難遂問世尊。外道見何道理。便言得入。世尊云。如世良馬。見鞭影而行。(師拈云)息黥補劓。拂跡成痕。黃面老人。寧免諸方唇吻。只如不動鋒鋩。不施藥線。活必死於膏肓。還有人辨得底麼。若也辨得。良馬窺鞭。已遲八刻。若也未辨。東土阿師。不如西天外道。(又頌云)萬里澄江雪霽時。玉壺一色冷含輝。漁翁認得煙村路。柳線穿魚帶月歸。

　　平江府法華禪寺語錄

　　　　侍者　了舜　妙恩　等編
　　師於景定庚申。六月初九日入院。拈府帖。示眾云。只這箇。如帝網絲。交光相羅。上下相映。山僧尋常。藏身處沒蹤由。今日因甚難逃影跡。通身是口難分析。
　　陞座祝　聖罷。就座。(問答不錄)提綱。鈯斧埋藏歲月深。巖居日與白雲隣。業風無奈重飄皷。又作擔柴賣筊人。事到於斯。難為回避。只得草鞋緊峭。楖栗橫擔。踏翻玲瓏二十餘里松濤。來看洞庭七十二峰蘿月。嗚咿樵唱。款乃漁歌。皷舞昇平。樂無為化。正恁麼時。如何。野老不知堯舜力。鼕鼕打皷祭江神。
　　復舉。裴相國一日捧一尊佛。於黃蘗面前。請師安名。黃蘗召相公。相公應諾。黃蘗云。已安名訖。(師拈云)裴相國。容儀挺特。百福嚴身。脫體現成。不加染污。老黃蘗。強將五彩黼黻太虗。明眼人前。不滿一笑。何故。佗家自是黃金骨。何必旃檀入細雕。
　　小參。一物不為。鳳縈金網。萬機寢削。龍怖碧潭。便恁麼去。少室門風。離離荒草。放開線道。俯順時宜。借東山皷樂趂呵場熱發一笑去也。(以主丈橫按。作打皷勢)堋八刺札。新翻曲調。逸格鄉談。意隨流水遠。聲遏莫雲寒。(靠主丈云)月移花影上欄干復舉。教中道。森羅及萬像。一法之所印。(師拈云)黃面瞿曇。當時於一乘席上。將三百六十骨節。八萬四千毛竅。盡情撒向諸人面前。直至時今収拾不上。新法華。雖無較長短淺深之手。要斷二千年前。未了公案。(以拂子劃云)森羅萬像。甚處得來。(又擊禪床)一法向甚處著。(擲下拂子)太湖三萬六千頃。月在波心說向誰。
　　上堂。一不做。二不休。得人一馬。還人一牛。豈不見。臨濟三遭白棒。大愚肋下。三拳痛[祝/土]。不共戴天讎。休休。說著令人滿面羞。
　　上堂。不可以智知。金剛手把八稜槌。不可以識識。鎮州出箇大蘿蔔。不可以語言造。山禽聚集啼清曉。不可以寂默通。赤眼烏龜吞大虫。只遮四重關。古今多少人透不得。法華與汝諸人。八字打開了也。還有掉臂過關者麼。(自云)有。(乃展手云)還我公驗來上堂。(拈主丈)覿面當機。東湧西沒。平地上嶮崖。惺惺中淈[泳-永+盾]。不是心。不是佛。不是物。(擲下主丈)貶向無生國。
　　上堂。三伏炎炎。汗流如雨。法華把扇扇風。手尚無力。何暇拈槌竪拂。與諸人說黃道黑。雖然。切忌恁麼會去。
　　解夏小參。嶮崖機。頂門眼。全身透過。正陷鐵圍。信手撥開。重添金屑。若是獨脫漢。翻轉鐵面皮。口吞三世佛。說甚圓覺伽藍。馬廐牛欄。平等性智。洋溝死水。臘人氷。鵝護雪。壁根垃圾。掣開禁網。不受羅籠。橫擔楖栗舞秋風。大地踏翻無寸土。雖然。法華門下。當甚奴兒婢子(擊床一下)復舉。僧問馬大師。離四句絕百非。請師直指西來意。馬師云。我今日勞倦。不能為汝說。問取智藏去。僧問智藏。藏云。我今日頭痛。不能為汝說。問取海兄去。僧問海。海云。我到這裏却不會。僧回舉似馬大師。師云。藏頭白海頭黑(拈云)馬師父子。毛病最多。無人撿點。即得纔被人點著。便見風勞暑濕。一時發現。只如藏頭白海頭黑。是風勞暑濕耶。非風勞暑濕耶。(頌云)出匣神鋒瑩[辟*鳥]鵜。將軍珍襲已多時。相承不是屠龍手。只作三文補履錐。
　　上堂。八月秋。何處熱。出門荒草離披。四壁寒蛬凄切。衲僧家。眼裏著得須彌山。耳裏著得四大海。聲色純真。只得一橛。且道如何是盖色騎聲句。(良久云)人倚畫樓江月冷。玉簫三弄碧雲秋。
　　開爐上堂。靈山元氣。少林火種。埋沒寒灰。幾絕滅矣。法華素無浩養含輝之作。幸遇開爐節。試與挑撥看。(以拂子。作撥火勢)暢殺你儂。快殺我儂達磨祖師忌拈香。教外別傳。全無巴鼻。接二祖錯指本來心。破六宗打落當門齒。罪犯彌天。容身無地。法華小比丘。既不能斬草除根。因甚燒香作禮。不見道。禮之用和為貴。
　　上堂。有一物。黑似漆。常在面門出入。騎聲盖色。妙密中嶮崖。倒用逆施。嶮崖中妙密。三世諸佛。遠之愈親。白牯狸奴。得之轉失。法華不惜眉毛。(拈拄杖云)為汝當陽拈出。夭夭矯矯。[粼*ㄑ][粼*ㄑ]皴皴。將謂南山鱉鼻。却是天台楖栗(擲丈。下座)盖僧堂上堂。妙斵鼻頭墁。巧運風斤手。千聖頭邊盖覆來。密密綿綿無滲漏。不辭合土和灰。成就牛欄馬廐。只圖一箇不知恩。噇飯噇眠。易宵為晝。翻笑脇尊者。脇不至席。不唧[口*留]。又笑稜道者。坐破七蒲團。驢前馬後。至今湖海揚家醜。
　　臘八上堂。棄金輪王位。尊貴不尊貴。凍餓深雪中。冷地裏短氣。見明星。沒巴鼻。更言大地一切眾生成正覺。吽吽。棒折也未。
　　上堂。高不高膚寸。低不低太華。深不深蹄涔。淺不淺溟渤。法華。高低深淺。瞞諸人一點不得。諸人高低深淺。亦瞞法華一點不得。(以拂子畫云)盡情畫斷。更莫論量。綴鉢飯抄雲子白。睛甌茶泛雪花香。
　　佛鑑禪師忌拈香。玉几凌霄。橫趨密室。如風吹水自成紋。擲劒揮空無朕跡。子細思量。令人氣急。何故。白木既無香。秤槌寧有汁。
　　上堂。三月春云暮。韶華似酒濃。鶯啼楊柳雨。蝶弄海棠風。若作境會。過山尋蟻跡。不作境會。度水覔魚蹤。畢竟如何。故國歸路遠。日暮泣途窮。
　　上堂。雪峯輥毬。睦州擔板。展盡神通。搆得一半。那一半。(良久云)戴嵩牛臥綠楊陰。韓幹馬嘶芳草岸浴佛上堂。水洗硬石頭。浪打枯楊樹。淨智莊嚴功德聚。雖然。脫體無塵。未是透法身句。如何是透法身句。只有湖水無行路。
　　上堂。舉稅闍梨問曹山。清稅孤貧。乞師拯濟。山喚稅闍梨。稅應喏。山云。清原白家三盞酒。喫了猶道未沾唇。(拈云)稅闍梨寸鐵在手。撥亂乾坤。若不是曹山。洎合牽羊納璧。雖然。畢竟那裏是佗喫酒處(頌云)紅錦纏頭舞醉身。笙歌聲沸鳳樓春。百花叢裏扶歸去。誰道兒郎徹骨貧。

　　慶元府雪竇資聖禪寺語錄

　　　　侍者　普和　惠洇　希革　編
　　師於景定五年四月初八日入院。指三門云。千聖靈樞。妙在轉處。爍盡玄微。更進一步。喝一喝。莫來攔我毬門路。
　　陞座祝　聖罷。就座。舉當山明覺祖師示眾云。眾中莫有閙市出頭底麼。(良久)不如策杖歸山去。長嘯一聲煙霧深。(師云)明覺老人。文經武緯。韜略雙全。有八方受敵之謀。千里折衝之策。因什麼。歸華山馬。放桃林牛。新乳峯恁麼褒貶。莫有與祖師作主底麼。(良久)武陵溪路非秦境。爭看桃花入洞天。
　　小參。相逢不拈出。舉意便知有。早是斫額望鄉關。白雲千萬里。山僧四十年前。在此六藏眾底。語不動唇。行不動塵。佛眼覰不見。四十年後。濫尸此席。通身泥水。滿面塵埃。無著慚惶處。事不獲已。隨分將牛溲馬渤。狼毒砒霜。阿魏水銀。燈心皂角。開箇小小雜貨鋪子去也。眾中莫有當場買賣底麼。(舉拂子云)無星秤子輕拈出。輕若鴻毛重若山。
　　復舉。德山示眾云。今夜不答話。問話者三十棒。時有僧出禮拜。山便打。僧云。某甲話也未問。山云。爾是甚處人。僧云新羅人。山云。未跨舡舷。好與三十棒。(頌云)萬戟森嚴細柳營。信威獨許漢將軍。誰知袖隱屠龍手。却把蒿枝箭策勳。
　　謝新舊兩班上堂。山無烟雲。幽景不能發越。樹無枝葉。春風豈識敷榮。乳竇乖崖飛雪。枯木糝花。向背捲舒。燦然奪目。美則美矣。要識山中境則易。要見境中人則難。如何是境中人。(以手擘開面云)驢不成馬不是。
　　結夏小參。緊布袋頭。森羅及萬像一時收。高掛拄杖子。火冷雲深無覓處。契此翁用盡神通。拖不行把不去。未免飲氣吞聲。向大寂光中。禁足護生。貼然而住。住住。大地變荒榛。晴天飛雹雨。德山臨濟。回避無門。雲門趙州。隱身無路。又說甚平等性智。金褁爛泥團。身心安居。水浸黃楊樹。開粥共夏。餿飯祭閑神。圓覺伽藍。蒿籬關猛虎。有來由無本據。總是熟睡饒譫語。契此翁喏兜率內院即得。乳竇峰前。斫額望汝。(拍禪床一下)牢記取復舉。雪峰一日為玄沙云。備頭陀何不遍參去。(師云)掘窖深埋。沙云。達磨不來東土。二祖不往西天。(師云)鰕跳不出斗。峰肯之。(師云)蜜裏有砒。(師復云)眾中總謂。玄沙備頭陀。如龍馬駒。不受控勒。殊不知。被雪峰芒繩縛定。無出身之路。
　　結夏上堂。百二十日夏。今朝始發頭。飯抄雲子白。羹煑菜香浮。未問寒山子。先看水牯牛。山前千頃地。信脚踏翻休。
　　上堂。狗舐油鐺。鼠咬甑[竺-二+早]。用盡機思。喫沒滋味。是以三世諸佛亦如是。歷代祖師亦如是。天下老和尚亦如是。乳竇峯聻。(良久)苞蜜傷心。火桂損肺上堂。一雨潤枯焦。掃盡流金暑。薰風殿閣凉。諸佛出身處。堪笑勤川無義語。引得花木瓜。變成爛苦瓠。走徧衡梅賣與誰。一十三人聲怨皷。(拍膝云)驢年夢見東山暗號子。
　　明覺祖師忌拈香。洞庭七十二峰。飛雪一千餘丈。晨昏說法琅琅。誰謂盧公已往。元不往。(舉香云)在這裏。(插香云)優曇火裏開。嗅著無香氣上堂。舉溈山臥次。(師云)長蛇偃月勢難分。仰山上問訊。(師云)赤脚上刀梯。溈山轉面覰後。(師云)綿裹蒺藜。仰云。某甲是和尚弟子。何用形跡。(師云)撩鈎搭索。溈山作起勢。(師云)利動君子。仰山便出。(師云)黃蘗作驢鞦。溈山喚回云。我適來得一夢。汝試原看。(師云)滿口嚼氷霜。仰山將一盆水并手巾。度與溈山。(師云)賊須賊捉。溈山遂洗面。(師云)將錯就錯。香嚴至。溈云。我適來與寂子。作一上神通。不同小小。(師云)不獨謾人亦自謾。嚴云。某甲下面一一知得。(師云)賊口難憑。溈云試道看。(師云)重重納敗。嚴點一椀茶。與溈山。(師云)前箭猶輕後箭深。溈云。二子神通。過如鶖子。(師云)誣人之罪。以罪加之。(師復云)細影密鋪金鎻碎。清聲微動玉玲瓏。不無溈仰父子。點撿將來。總是開眼做夢。雖然如是。洛陽花下路。迷却幾多人。
　　解夏小參。小小青山。叢叢翠竹。野景無多。怡然縱目。明覺老人。向獨脫無依處。閑坐解踈慵。為靜勝所縛。(拈主丈云)。拄杖子。一夏同轍不同途。見山不是山。居竹不見竹。業識忙忙卒未休。忙中解唱陽春曲。(卓主丈云)款乃一聲山水綠。雖然如是。還我九十日飯錢來。
　　復舉。雲門垂語云。秋初夏末。責情三十棒。眾無語。自代云。某甲如是。(師拈云)雲門大師。口吞三世佛。千里折遐衝。因甚牽羊納璧。乳峰。秋初夏末。責情三十棒。一棒棒有分付處。(卓拄杖云)賞不避仇讎散夏上堂。正因二字得聞。鼠糞污一釜羹。乳峰初無箇事。飽噇飯了。閑行松門。雨霽苔徑。雲橫隄防。平地上著脚是深坈。
　　上堂。一宿覺。三擔土。脚未跨門。丰骨已露。等閑舉一步。危徑結寒花。信彩示一機。斷崖飛瀑布。雖然要跨乳峰門即易。要入乳峰室即難。何故。鴻飛冥冥。弋人何慕。
　　上堂。舉馬大師示眾。汝等諸人。各信自心是佛。(師云)馬大師壓良為賤。當時若使稍稍知有衲僧巴鼻。八十四人。灼然別有生涯。不致阿轆轆地。何故。俊鷹不瞬愁胡眼。爭打籬根死雀兒。
　　上堂。社燕催歸。賓鴻欲返。雪點白蘋洲。錦鋪紅蓼岸。蝦蟆入汝鼻孔裏毒蛇穿汝眼睛中。即不問。且道占波國與新羅國闘額。是第幾機。喝一喝。切忌妄通消息。
　　上堂。舉鳥窠和尚。因侍者相辭。窠云。甚處去。侍云。往諸方學佛法去。窠云。若是佛法。我這裡亦有。侍云。如何是此間和尚佛法。窠拈布毛一吹。侍者有省。(師拈云)鳥窠吹布毛。侍者因而悟去。冷眼看來。總是鈍鳥不離窠。若望鵾化鵬飛。侍者須往諸方。學佛法始得。
　　開爐上堂。(拈起拂子云)死柴頭無烟火。(吹一吹)信口一吹。面門爍破。可憐龍門遠知客禮首座。火爐頭熱血相噴。分爭你我。(擊禪床云)笑倒嵩山破竈墮上堂。上下三指。彼此七馬。眼見如盲。口說如啞。(拈拄杖云)拄杖子忍俊不禁。等閑捉敗。(靠拄杖云)休休。盡法恐無民。旦放天寒赦。
　　達磨祖師忌拈香。不紹金輪尊貴位。被人打落當門齒。難嚲梁王掘地埋。脫身留得空棺履。死款供成。臨文不諱。乳竇今朝報不平。臭烟蓬勃薰他鼻。任是老頑也須噴啑。
　　上堂。從上若佛若祖。峻機雄辯。狹路通衢。列派分宗。圖王霸業。殊不知。三傳作而春秋廢。九師興而易道亡。乳峰這裏。憨憨癡癡。百醜千拙。飢來喫飯。困來打眠。不知寒暑之往來。不知生死之交謝。但見皇風成一片。不知何處是封疆。
　　上堂。舉二僧見風吹剎旛。一僧云。風動。一僧云旛動。爭論未已。六祖見廼云。非風旛動。仁者心動。(拈云)這擔柴漢。黃梅席上。竊得衣盂。半夜三更。驚忙奔走。及見風旛。便言心動也。是作賊人心虗。雖然只如風旛未動。何處求心。還知麼。(頌云)烟雨溟濛望眼迷。蘭舟小泊畫橋西。兒童不識春流漲。却恠湖邊柳樹低。
　　冬節小參。捏聚大千。指甲上塵塵法界。踢出古佛。脚尖頭步步寒花。臨濟兒孫不受鑑覺。玲瓏八面自回合。峭峻一方誰敢窺。盤珠板丸。了無留影。說甚陰極陽生。道消道長。赫赤布裩。隨時換替。豈容皓老書佛名。團欒果子。信手撮拏。未許洞山知滋味。剗除玄路。截斷葛藤。飯餘散步出松關。遠看青山近飛瀑。雖然。不是一番寒徹骨。爭得梅花撲鼻香。
　　復舉。百丈問溈山云。併却咽喉唇吻。道將一句來。溈山云。却請和尚道。丈又問道吾。吾云。和尚也須併却。丈又問雲巖。巖云。和尚有也未(拈云)丁公七箭鎻喉法。善用者不露鋒鋩。百丈老人。雖解發箭。不能中的。返被羣驍攢箭射殺。雖然如是。李將軍有嘉聲在不得封侯也是閑。
　　上堂。天寒人寒。滴水滴凍。赤脚走冰稜。力負千鈞重。堪笑霜趺擁葉人。(拍膝云)漆桶漆桶永明壽禪師忌拈香。埜客吟殘。中巖月落。坐斷白雲。死不再活。只將宗鏡鑑惟心。法眼重重添翳膜。翳無藥。光爍爍。要識永明妙旨(插香云)更添香著上堂。發得一機活。出得一言當。萬里無片雲。青天合喫棒。不待春風著意吹。暗香已在梅花上(擊禪床下座)上堂。舉馬大師。同百丈游山次。見野鴨子飛過。師云是什麼。丈云。野鴨子。師云什麼處去也。丈云飛過去。師遂扭丈鼻頭。丈忍痛失聲。師云。你道飛過去。因什麼在這裏。丈悟去。後歸在寮中。或時笑或時哭。云云。(拈云)川僧素無頭腦。步步引人入草。忽驚野鴨群飛。便把鼻頭捏扭。哭不成哭。笑不成笑。只因家富小兒嬌。七世門風都壞了。旦道還可扶持也無。(遂將侍者鼻頭扭云)更添一箇開山通禪師忌拈香。未見岑大虫。狐膽先驚破。密室不通風。家私狼藉了。更說新開乳竇山。(插香云)無端刻糞作旃檀。
　　上堂。威音前咸淳後。(拈拄杖)一箇黑[粼*ㄑ]皴。(卓一下)機發牢關透。全身游戲生死園林。信脚踏翻聖凡窠臼。笑釋迦客夢未醒。恥彌勒藩籬未剖。(左邊卓一下)客夢醒。(右邊卓一下)藩籬剖。(擲下云)貶入無何有上堂。陌上語聲喧。賀歲人來去。鞦韆擘曉烟。綠盖翻春霧。佛法無多。兩手分付。更問如何與若何。咸淳丙寅正月五。
　　百丈和尚忌拈香。一喝三日聾。大寂門風喪。深掘陷人坑。密布漫天網。笑一上哭一上。做盡死模活樣。乳峰子細思量。(乃插香云)沉本無香。何須起謗上堂。花禁冷葉紅。草敵虗嵐翠。清淨盧舍那。全身荊棘裏。總饒伊眼裏著得須彌山。耳裏盛得四海水。裂斷千差。到休歇地。乳峰俯順人情。向耳邊低聲道。玄沙道底。
　　上堂。喚作如如。早是變了也。那堪世尊拈花。百鳥[口*(銜-金+缶)]花。南泉一枝花。靈雲見桃花。石上栽花。總是虗花。且莫眼花。(啞)野老不知亡國恨。隔江猶唱後庭花佛鑑禪師忌拈香。玉几山前。凌霄峰下。熱血嗔拳。做人話杷。犀牛扇颺向佗方。捋虎鬚攔胸便打。一炷兜婁怨結成。(插香云)貴買賤賣上堂。桑疇雨過羅紈膩。麥隴風來餅餌香。揭示西來端的意。好商量處錯商量(拍禪床一下)上堂。寂子撼茶樹。人貧智短。老婆偷筍去。馬瘦毛長。乳峰瞥轉一機。不露鎗旗。睡魔退舍。深藏頭角。玉板書勳。舌頭無骨人。始解知真味。雖然如是。且道原溈山夢。贈趙州掌。是體是用。(舉起手云)這篾籃子。十五錢買得。
　　上堂。舉世尊拈花。(師云)清平世界皷烟塵。迦葉微笑。(師云)助桀為虐。世尊云。吾有正法眼藏。涅槃妙心。分付摩訶迦葉。(師云)餿飯祭閑神。(師復頌)塞北安南幾戰爭。老來卜築傍烟村。却將舊斬樓蘭劒。換得黃牛教子孫。
　　上堂。幕掛春烟。簟鋪秋水。高枕橫眠。鼻雷聒耳。爍石流金總不知。何須殿閣薰風至。又誰管。九十日種粟燒畬。說什麼十三番。悟明自己。灼然是箇無慚愧。(拍床云)閻羅王倒退三千里上堂。旱地犇雷。青天撒雨。六戶不扄。龍無龍句。田地穩密底。死汗迸流。妙用縱橫底。寒毛卓竪。萬別千差透密機。(拈拄杖云)撼動憨眠拄杖子。拄杖子喏。老老大大。百念灰寒。因甚被人唆使。只向道。四皓出商山。漢業歸明主(靠杖。下座)謝雨請監収上堂。一雨潤焦枯。大地承恩澤。黃鋪畎畆雲。青鎻郊原色。刈禾鎌子疾如風。收放全歸掌握中。且道。金鷄一粒粟。又且如何拈掇。切不得道。供養什方羅漢僧。何故。噎殺人。
　　上堂。一徑直。二周遮。眉毛眼睫。地角天涯。雲門胡餅趙州茶。惠崇蘆鴈趙昌花。會則星河秋一鴈。不會砧杵夜千家。

　　慶元府瑞巖山開善禪寺語錄

　　　　侍者　彌紹　道信　宗壽　道亨　編
　　師於咸淳五年。三月初三日入院。拈府帖。示眾云。虬龍一滴涎。鳳凰五色髓。撲撲噴清香。穿却衲僧鼻。通身是徧身是。吾無隱乎爾。
　　府疏。判虗空筆。摛錦繡文。光騰萬丈。入石三分。惡跡既被點破。只得飲氣吞聲。(度疏云)自有傍人道不平。
　　陞座祝　聖罷。就座。遂舉。韓文公問大顛。弟子公務事繁。佛法省要處。乞師一言。大顛良久云。會麼。公云。不會。三平侍者云。相公。先以定動。後以智拔。公有省。(拈云)韓文公。儒林丹鳳。學海蒼龍。飛心冲天。行必澤物。因甚出大顛網羅不得。(頌云)讀破燈窗萬卷書。經綸勛業付洪儒。古今鼎鼐調羹手。幼學誰人不順朱。
　　趙大卿入山上堂。萬壑喬松。九枝靈草。瑞氣久鍾。清聲遠播。材大今為宗廟梁。國香世產芝房寶。別露風規。尋僧論道。十二峰高勢莫齊。到頂方知天下小。
　　上堂。(拈拄杖云)活鱍鱍。硬紏紏。明眼人覰不透。剛被春山杜宇知。點血啼清晝。(擲下杖云)臨風[跳-兆+孛]跳撼坤維。(喝云)驢前馬後上堂。三月青春彈指過。九旬朱夏又從頭。茶抽雀舌郎忙摘。麥弄鰕鬚逐旋收。熾然說法。聲撼林丘。(拈拄杖云)忠國師來也。見汝諸人不識。(擲下拄杖云)倒騎佛殿。徑入蟭螟眼裏去也。
　　浴佛上堂。十二峰前塊石頭。雨洗風磨淨無染。苔衣剝落耿光寒。因甚諸人覰不見。覰得見。丈六金身。時時出現。
　　結夏小參。以大圓覺。為我伽藍。牛頭向北。馬頭向南。身心安居。平等性智。背負須彌。無息肩地。釋迦老子。不善用心。掘窖埋人。無一箇出頭得。只得短氣。瑞巖一眾。善惡不思。機智俱泯。青松白石。飽飯憨眠。成龍昇天。成蛇竄草。一絲毫羈絆佗不得。何故。鳳雛自有冲霄志。肯學鷦鷯戀一枝。
　　復舉。僧問雲門。如何是清淨法身。門云。花藥欄。僧云。便恁麼去時如何。門云。金毛獅子。雪竇頌云。花藥欄。莫瞞頇。星在秤兮不在盤。便恁麼。太無端。金毛獅子大家看。(拈云)進人若將加諸膝。退人若將墜諸淵。雲門放去較憨。雪竇収來較嶮。諸人還有恁麼時節麼。若有。切不得坐在這裏。(頌云)玉欄花藥闘春工。雨濕臙脂臉暈紅。絲管紛紛來賞翫。可憐吹落五更風。
　　上堂。結夏已十日了也。寒山子作麼生。村詩吟落韻。竹管貯殘羹。結夏已十日了也。水牯牛作麼生。愛從荒草去。不向坦途行。精神徙頓。頭角崢嶸。(卓拄杖一下云)好把一坑埋[療-(日/小)+土]却。千峰雲靜月華明上堂。舉達磨大師道。吾本來茲土。(師云)作麼生。傳法救迷情。(師云)笑破他人口。一花開五葉。(師云)司空見慣。結果自然成。(師云)可知道。(復拈云)達磨老臊胡。可謂秦無人。一年一度。纖洪長短。開花結果自定。何須特地枝上生枝作麼。(乃顧左右云)者裡還有祖師麼(拽拄杖。下座)端午上堂。紫芝峰下。小小山居。家風淡薄。堂供蕭疎。茭粽葉包蒸米飯。埜山茶點石菖蒲。天中令節。不用書符。百恠千妖自掃除。張道士李師巫。望崖爭却步。遺下藥胡蘆。
　　上堂。舉臨濟參黃檗。三度問佛法大意。三度被打六十拄杖。濟辭去。檗指令見大愚去。濟遂見大愚。舉前話。不知過在什麼處。愚云。黃檗恁麼老婆心切。濟乃大悟。遂於大愚肋下。[祝/土]三拳。愚乃托開云。汝師黃檗。非干我事。(拈云)黃檗棒頭無活眼。大愚舌上有龍泉。直饒臨濟得路翻身。鷂子已過新羅國。
　　上堂。放下著。莫妄想。無孔鐵槌。半斤八兩。面門拋擲。土曠人稀。堪笑趙州無業。一味鳳林吒之。(擊床下座)散夏小參。舉藥山夜參。示眾云。我有一句子。待特牛生兒。即向你道。(師云)鐵索鎻長江。豈知魚變化。時有僧出云。特牛生兒了也。只是和尚不道。(師云)倒用司農印。山喚侍者點燈來。(師云)閉目食蝸牛。僧便抽身入眾。(師云)虎斑終不似人斑(頌云)鈎餌深拋五十年。鯨鰲吞海誤吞鈎。急翻身逐洪波去。暗織滄溟一片愁。
　　上堂。截鶴續鳧。夷嶽盈壑。肇法師折許多氣力作什麼。古今天地。古今日月。山是山水是水。僧是僧俗是俗。竊不得動著。何故。彼自無瘡。勿傷之也。
　　上堂。舉藥山坐次。石頭問云。作什麼。山云一物不為。頭云。恁麼則閑坐也。山云閑坐則為了也。頭云。既是不為。不為箇什麼。藥云千聖亦不識。(頌云)一塊松根石。頑然自古來。更無人覰著。歲歲長莓苔。
　　上堂。舉肅宗帝。問忠國師。百年後所須何物。師云。與老僧。造箇無縫塔。帝曰。請師塔樣。國師良久云。會麼。帝曰不會。師曰。吾有弟子耽源。請召問之。詔問耽源。源曰。湘之南潭之北。中有黃金充一國。無影樹下合同舡。琉璃上殿無知識。(拈云)國師無縫塔。不勞斤斧。幸自圓成。及乎被人請樣。便見七穿八穴。耽源任是巧奪工輸。未免方木逗圓竅。
　　上堂。雲居聞板聲。見神見鬼。瑞巖聞板聲。普請瞌睡。夢中喚醒主人翁。鼻孔元來在眼底。雖然如是。也須親手摸著一回始得。且道摸著後如何。飯熟聞香。天寒出涕。
　　石窗和尚忌拈香。公燈不照私。渡水不濕脚。連累老北堂。此錯非常錯。功回位轉。偏正中來。鳳宿龍巢金殿曉。香車應不碾宸苔。
　　開爐莊上歸上堂。莊上喫油糍。鬼精魂罷休拈弄。鴈影沉寒水。窮伎倆何用施呈。雖云博飯栽田。何似歸堂向火。靜悄悄。暖烘烘。不勞共話無賓主。衲被蒙頭萬境空。喝一喝。死水何曾有活龍。
　　上堂。舉定山與夾山同行。定山云。生死中無佛則無生死。夾山云。生死中有佛則不迷生死。互相不肯。同上大梅。夾山問。未審那箇親那箇踈。梅云。一親一踈。夾山又問。未審那箇親。梅云。親者不問。問者不親。夾山住後云。我當時在大梅。失却一隻眼。(師拈云)有佛無佛。一親一踈。(以拂子畫云)盡情裂破了也。且道還出得生死也無。喝一喝。清平世界。切忌訛言。
　　臘八上堂。棄萬乘金輪。栖六年雪嶺。相從外道遊。不離那伽定。無奈凶星照命宮。積世箕裘都喪盡。雖云自業所招。(乃喚云)瞿曇老人。且喜因邪打正上堂。舉臨濟云。我在先師處。三度喫六十拄杖。如蒿枝拂相似。而今更思一頓。誰為下手。有僧出云。某甲下手。濟拈拄杖度與僧。僧擬接。濟便打。(師拈云)臨濟施陷虎之機。惜乎這僧。只知逞俊。不解翻身。遂至落他深穽。當時待佗道。而今更思一頓。誰為下手。只向佗道。活棒不打死漢。直饒臨濟全機。未免退身無路。
　　正旦上堂。蔓草繫羅裙。山雲籠蓆帽。皷舞賀元正。石女呵呵笑。喚作新年頭佛法。賺度人不少。不喚作新年頭佛法。賺度人不少。(擊禪床。下座)元宵并謝憩藏主相訪上堂。索寞芝峰。賞元宵節。佳賓到來。如何鋪設。能挑海底燈。細剪山頭月。(橫按拄杖。打拍云)東山瓦皷歌。(卓拄杖云)堋八刺札不是知音向誰說。
　　百丈和尚忌拈香。骨瘦如柴。機深似井。劃地為牢。酷行商令。兒孫無地雪深冤。燒炷兜婁苦告天。
　　上堂。鉢飯糝桃花。釜羹烹野菜。喫了日烘烘。嚗背茅簷下。佛法身心爛似泥。千聖眼覰無縫罅。吽吽。伎死禪和。喚起來打。
　　上堂。舉舍利弗問須菩提。夢中說法。與覺時是仝是別。須菩提云。此義深遠。吾不能說。此會有彌勒大士。汝可往問。舍利弗往問彌勒。答云。誰名彌勒。誰是彌勒者。(頌云)風前不見花中葉。雨後難尋葉底花。蜂蝶紛紛過墻去。只疑春色在隣家。
　　上堂。舉雲門問僧。甚處來。僧云江西來。門云。一隊老漢。寐語住也未。僧無對。(師云)鸕鶿語鶴上堂。舉世尊。一日與阿難行次。見一塔。世尊便禮拜。難云。此是誰人塔。世尊云。過去諸佛塔。難云。是誰弟子。世尊云。是吾弟子。(師拈云)過去諸佛。是世尊弟子則故是。且道世尊是誰弟子。若也知得。楊柳春風行樂處。若也未知。芭蕉夜雨斷腸時。
　　歲夜小參。瑞巖徹骨窮。最苦冤憎會。厨無糝聚蠅。將何物分歲。擬烹露地牛。催納筯角反為憂。擬取鳳凰髓。傷損太平祥瑞氣。擬吞栗棘蓬。塞斷咽喉氣不通。擬包鐵酸饀。欠紫絲頭難措辦。不如據見定。隨家豐儉。泉[奭*斗]聖井。盤簇靈芝。鱠縷綠雲。餅翻剪月。飯後更煎茶一盞。且無冤債與佗償。驀有箇漢出來道。長老深明因果。滴水冰生。因甚將常住物。作自己人情。只向他道。舉世人貪食周粟。相逢難話首陽薇。
　　復舉。世尊一日陞座。文殊白槌云。諦觀法王法。法王法如是。世尊便下座。(頌云)雪徑封寒蝶未知。暗香誰遣好風吹。野橋漏泄春光處。正是橫斜一兩枝。
　　上堂。是是。荊棘叢林。黃金田地。非非。伊蘭旃蔔。甘露蒺藜。是不是。非不非。鶴徤將雛去。猿閑抱子歸。
　　上堂。向上機。頂門眼。碗脫丘。漏燈盞。從上諸祖。已錯拈提。瑞巖今朝分明剖判。會麼。夜後打眠。齋時喫飰。

　　法語
　　重慶府元公。東山印藏經。歸蜀

　　錦江經論場。雖西竺聖師。奪外道赤幡。瀉懸河辯。未易彷彿。因是。周金剛奮不平氣。肩擔疏鈔。誓掃南方魔子。未跨龍潭。過現未來心。一點百雜碎。吹滅紙燭。止啼之金。變為灰燼。
　　老東山窮自知之理。發蓬蒿箭。鎻斷岷峨吳楚老宿喉襟。會聖庵前。聞如來密語。生平礙膺。掃無蹤跡。摵碎南泉摩尼珠。貫花之文。削無形影。
　　蜀罹兵火之厄。一大藏教。片文隻字。悉秘龍宮。使後進決志流通者。漠漠長河。舍舟奚濟。元公慨然興嘆。萬里南來。一肩擔荷。庶復見漢官威儀。踐玄奘芳塵。殊途仝歸。初無東西異轍之分矣。中流一壺。遇若千金。於教門豈小補哉。更能窮自知之要。飲水防咽。則古今東山。一夢兩覺。朅來玉乳峰前。夜雨青燈。細論委曲。其志可嘉。
　　分携需語。為途中道伴。敬攄山偈。以贈云。
　　五千黃葉止兒啼。不異渝江碧落碑。古篆分明無贗本。具看經眼亦難窺。

　　示東川希革侍者。往江陵省親

　　在昔東川多英傑。圓通却萬乘之詔。以大覺行。其尊法有體。卍庵脫身戈甲。嬰妙喜鋒。珊瑚枕上兩行淚。一轉語。報佛祖恩。足矣。要知斯文重寄。非眼生三角。力負萬鈞。鮮能擔荷。所以道。離心意識參。出聖凡路覺。已是畫影圖形。搜尋六賊。欲覔真贓。卒難入手。須向威音王已前。生佛未具。一揑百雜碎。方有入作分。若慕臨濟[病-丙+斯]兒。脫間漏架。跳籬驀墻。肋下築拳。連腮贈掌。斫額望鄉關。白雲千萬里。革侍者髫齓出家。尋師訪道。奮志効圓通萬庵之作。每恨不逢樵子徑。未識葛洪家。朅來玉乳峰前。背法堂著草鞋。上門上戶眼如鈴。有麼有麼。機如電。不消山僧輕輕噴啑。寒毛卓竪。緊捉烏藤。革轍二門。必期打透。頻呼小玉。認即非聲。扯破犀牛。見即非色。稍知蹊逕。痛欲加鞭。秋風襲衣。遽有江陵省親之舉。臨行需語。為途中道伴。因謂學道如初。成佛有餘。驊騮墮地。抱千里之志。不可半途而息。大鵬展翅。乘九萬之風。豈戀槍榆之樂。當思一等喫花瑞菜。春陽煦嫗。霜雪憑陵。信口吐出。如優曇薝蔔。撲鼻馨香。原其所自。無非離心意。出聖凡。項上生鐵三百斤。打硬做成。任是古佛。也合低頭。甘聽處分。到者裏。森羅萬像。介甲昆蟲。總是生身父母。春水滿澤。夏雲奇峰。秋月揚輝。冬松孔秀。時時順色。日日承顏。冷面相看。少曾間隔。豈不思大義渡。放慕顧一著子。日月星辰。為之撲落。放一線道。緊繫草鞋。若到江陵。有問千丈巖前事。切不得道。奉化縣到山四十里。興盡早回。革轍向上。大有事在。亦要汝東針西劄。予當忍死而俟。

　　日本溫英二禪人。持建長蘭溪和尚書。與平元帥求語

　　士大夫。處身富貴。不被富貴所籠罩。又能擘破面皮。銘心此道。非夙具般若種智。何以臻此。所患不能[拚-ㄙ+ㄊ]死。做真實工夫。多見思量計較。將心待悟。擬心休歇。喜人密證。欲人稱贊。纔起此念。便是生死根本。況此事。一超直入如來地。不歷地位階差。豈以輕心慢心。螢火之見。可擬議哉。須是撞箇無面目漢。痛與打併。使胷次無元字脚。道佛一字。漱口三年。方有少分相應。若打祖師門下過。喫痛棒有分。豈不見。李都尉。參石門得道。乃云。參禪須是鐵漢。著手心頭便判。直趣無上菩提。一切是非莫管。此是士大夫。參禪樣子。往往以思量計較為窟宅。聞恁麼說話。便道。莫落空否。譬如過海波濤怒作。舟未翻先。自驚懼忙。跳下水去。此深可憐愍。閣下灼然。欲究明此段大事。直須將從前思量計較。求證悟。待休歇底心。盡情颺下。百不知百不會。致君澤民。游刃兒戲。驀地喚醒。如睡夢覺。如蓮華開。掀髯一笑。豈不快哉。然後以斯道覺斯民。引大地人。下成佛種。庶不負靈山付囑。亦不枉來南閻浮提打一遭。佛法東流入海。因承大願力。隱菩薩相。示宰官身。為內外護。至祝至祝。

　　佛祖贊
　　世尊乞食歸。放拄杖。以手拄頤坐眠

　　雪嶺曾經苦。勤行七佛儀。持鉢不得食。詐道不聞饑。六環錫重。無力扶持。颺下拄頤眠一覺。夢中消息許誰知。

　　出山相

　　六年雪凍不死。見明星便說悟。走出山來一窖無。被人喚作赤鬚胡。

　　寶公

　　折杖頭。閑骨董。惑梁王。少賣弄。鷹巢不至生鸞鳳。

　　布袋

　　破布囊。無一窖。靠著便憨眠。全不知天曉。若言彌勒分身。你且莫來謼我。

　　寒山題詩

　　國清竊得殘羹飯。也學人前弄竹篙。欲寫斷崖無活句。心如秋月待如何。

　　拾得磨墨

　　面皮頑惡髮鬔鬆。磨墨元來也不中。冷看佗人書淡字。不知污得布裙濃。

　　朝陽穿破衲

　　斷線無蹊。折針缺鼻。提得完全。金烏西墜。

　　對月了殘經

　　五教三乘。之遶葛藤。一言道盡。玉兔東昇。

　　猪頭和尚

　　手把猪頭不自噇。面前背後鬼分贓。重重敗闕無人識。贏得塗糊老定光。

　　嵩嶽珪禪師移樹圖

　　埜樹無根作麼移。盖頭茅免八風吹。直饒深入那伽定。弄鬼精魂誰不知。

　　智者大師遷葬圖

　　當年杜撰講天台。活被平人掘窖埋。若是黃金鑄靈骨。臭屍不到鬼扛擡。

　　船子(手把釣車)

　　千鈞重寄一絲輪。三寸離鈎抑逼人。莫道踏翻船便了。夾山未必是金麟。

　　謝三郎(戴笠披簑。半身赤肉)

　　雨笠煙蓑體露風。只傳漁業當心宗。當時過得飛猿嶺。不到通身是爛膿。

　　癡絕和尚

　　淳乎淳。沒機心。撮莖草作翳睛藥。煆黃丹成遶指金。發汾陽怒罵。傷人語惡。中曹源蠱毒。刻骨冤深。掃狐兔露蒼鷹牙爪。咬猪狗添老虎精神。是師真非師真僧繇描不得。閣筆幾沉吟。

　　佛鑑禪師

　　奸豩頑蠻。更加白拗。文武火煨石要香。麻皮頭纏人必倒。五處開場弄活機。是龍昇天蛇竄草。千不合萬不合。鳳口山前。乞指路頭。被老破庵凌辱不少。至今忘却來時道。

　　大川和尚

　　面皮刮得霜。脊梁生鐵鑄。活弄惡機關。真本奉化子。據南山白額落却威。鎻冷泉清波無透路。最無端是不近人情。把斷貫索。倒懸佛祖。四海禪流惡見渠任妙手僧繇。畫得全真。且無著處。

　　別山和尚

　　嚴冷面皮。軟頑腸肚。對同參唱菩薩蠻。與行家說無義語。縱蒼鷹搏物機。闢獅子翻身路。醫衲僧病。下天王補心圓。移覩史宮。換長庚大火聚。雖潛行密用處。鶻眼迷蹤。點撿將來。也是果州飰布。

　　偈頌
　　送林荊州歸蓬萊

　　蓬萊山翁抱僊骨。穩跨長鯨遊八極。玉壺深貯海山雲。十載窮幽歸未得。年來骨蛻壺倒空。長鯨又化為蒼龍。了無一物可依倚。卷舒出沒雲無蹤。而今返斾蓬萊去。直欲追尋赤松子。與渠擊碎大還丹。為渠塞斷長生路。示之肘後符。佛魔斂袵龍蛇趨。授之不傳訣。珊瑚枝枝撑著月。阿呵呵。胷次風流知幾何。我分巖扄飽黃獨。佳音聽取到煙蘿。

　　賀頑極和尚住越州光孝

　　越王城北唐朝寺。千間老屋摧風雨。塔影凌空落鑑湖。劫初鈴子丁東語。久無本色住山人。愁殺檀門許元度。剝否窮時復泰來。選差鐵面頑翁住。倒携無柄苕菷樁。積世狐蹤盡掃去。就翻鰻井逗曹源。浩浩湯湯流溢江湖無著處。豈不勝越人歌來何暮。平生無襦今五袴。

　　聽烏檻角有感送衍上人歸鄉

　　黃牛背上烏檻角。聲聲吹作村田樂。低入重淵高入雲。擬別宮啇都是錯。斷煙明滅柘崗西。這嗚咿喚那鳴咿。天地豁空群動息。野花驚秀不萌枝。古今酬唱知何限。記得完全忘一半。木人巧弄沒絃琴。石女細呈氈柏板。年來節奏總輸君。聽徹無聲自返聞。一曲還鄉人錯聽。聚頭喚作梅花引。

　　舜侍者以拙自處。請語為警

　　大地人求巧。子獨全其拙。喫飰倒把匙。刺眼翻著韈。只知困守株。不愁飛辯月。天真未解分。混沌一團鐵。抱璞尋鑪鎚。巧手難施設。朅來就拙玲瓏陰。氈拍板合無絃琴。摘楊黃花嗑然笑。樵童牧竪皆知音。豈不見稜道者。破七蒲團無縫罅。鬼窟翻身呼大差。卷起簾來見天下。又不見隆藏主。此是吾家睡虎子。氣肅西風牙爪露。千林掃跡無狐兔。須知巧自拙中出。巧拙到頭無處覔。無尋覔處知端的。急來與汝麤拳喫。

　　日本國光禪人。旋鄉求語

　　大唐國日本國。臨風放出遼天鶻。不隔重溟見得親。依然却被重溟隔。光禪拚不顧渾身。咬定牙關力訪尋。白浪堆頭航一葦。普通年遠只如今。焚香扣我西來旨。三十烏藤敲出髓。非佛非物亦非心。擬議白雲千萬里。結成不共戴天冤。怒氣蒸雲走出門。這回必要討分曉。歸問阿爺隆長老。

　　日本慈源禪人。歸國請偈

　　牧間今年六十八。湖上掩關期養拙。萬緣不掛一絲頭。對客懶饒三寸舌。問吾道。秧田潑綠農誇好。問吾禪。烟林噪晚聲未聞。無端外國人瞞我。插片木頭討甚麼。喫盞麤茶送出門。海山啼斷催歸鳥。

　　日本玄志禪人請語

　　上人幼負凌雲志。十五為僧今廿二。鯨波不怕嶮如崖。遠涉要明西祖意。老松陰下扣烟扉。未透慈溪劈箭機。滿口鄉談學唐語。帝都丁喚那斯祁。麤拳便欲攔胷[祝/土]。又恐傍觀分背觸。快歸省問老傳衣。古磵寒泉休瞪目。

　　示日本景用禪人

　　日本國與大唐國。一片皇風無間隔。如將棗葉置針鋒。破草鞋跟天地窄。上人滿腹[祝/土]疑團。夷夏區分扣牧間。老懶不能分說得。隔林春鳥語綿蠻。當機為汝分明舉。不涉離微急薦取。佛祖玄關錯踏翻。金烏飛上珊瑚樹。

　　示寶頭陀之徑山打鐘

　　勞生夢寐分途轍。深省一聲何處發。客繫楓林半夜舟。僧敲烟寺黃昏月。爭似凌霄峰頂頭。怒鯨吼徹千林秋。飽噇眠漢不知曉。有眼如盲還聽否。我儂會得無聞性。說與頭陀終不信。不信試歸撞擊看。風遞落花山意寒。

　　煨芋

　　山房不識春風面。地爐宿火煨紅軟。寒涕垂頤午夢醒。飢腸殷殷晴雷轉。霜猿剝喙啟巖扉。漏泄天香入翠微。霧幕烟籠収不得。等閑勾引白雲歸。破藤床上生涯足。和土和灰擘柔玉。放憨一飽萬緣空。口唱山歌手捫腹。可中真味與誰論。脯麟膾鳳徒腥羶。向使懶殘知有此。肯把虗名眩天子。

　　挑薺

　　小奚挑薺携籃去。尋遍頹垣與荒圃。根染微黃怯曉霜。葉鋪嫰綠滋春雨。沙瓶鳴井[奭*斗]寒泉。膏泥濯盡誇芳鮮。松風飋飋沸茶鼎。晴窗喚醒幽人眠。細嚼甘香凝齒頰。味與首陽薇不別。茆舍清貧樂未涯。搜吟況有梅梢月。五陵玉筋耽膏腴。豈知菜味天淵殊。茶罷筇枝發清興。山後山前行一轉。

　　賀天童滅翁和尚(八十再生一牙)

　　老饕八十再生牙。爛嚼虗空吐出滓。點綴玲瓏巖下草。枝枝葉葉是曇花。

　　送僧參太白癡絕和尚。并石溪和尚。掛牌

　　前寶公兮後寶公。分身說法在玲瓏。參尋不用論賓主。十二面門元一同。

　　送悟侍者。參育王偃溪和尚

　　茂陰深處擊寒冰。洗得娘生兩耳清。塞斷不聽呼小玉。順風來聽偃溪聲。

　　送雲臥接待庵主

　　雲臥遺風仰正傳。接人全在钁頭邊。臨機不用閑忉怛。自有春山蕨竪拳。

　　賀弁山和尚。自雙林赴金山

　　雙檮定起月三更。倒跨金鰲戲八紘。袖裏門槌惡剌剌。德雲不敢占先行。

　　送鑑禪人。自天童之江心

　　東谷生涯徹骨貧。煩君說與了師兄。一從鳳宿龍巢後。寶殿無人步月明。

　　賀天童心首座。出世仗錫

　　懶織蒲鞋罷養親。入蟭螟眼皷煙塵。只將打發雲門手。更與玲瓏接一人。

　　古樵

　　七佛已前曾賣弄。分明一塊爛枯柴。老盧不解擔當得。火種只今無地埋。

　　雪磯

　　訪戴歸來就繫舟。凍雲凝鎻玉花浮。漁蓑釣罷尋盟去。近岸不知飛白鷗。

　　無聞

　　缺齒胡僧戲劇多。打虗空皷唱巴歌。山河大地連聲笑。爭奈聾人耳朵何。

　　鏡堂

　　非明非暗亦非臺。萬像從教影現來。剛被老盧書破壁。沒塵埃却有塵埃。

　　西窗

　　格樣親傳鼻祖家。短櫩時見夕陽斜。看渠巨闢通方眼。牛過依然露尾巴。

　　古桃

　　僊苑春風幾奏名。三千年實結初成。曾將一點枝頭血。換得靈雲兩眼睛。

　　松州

　　一道陰凉自古來。依稀臨濟手親栽。枝枝葉葉垂清露。點得合城人眼開。

　　石井

　　打硬工夫搆得深。誰知水底有蓬塵。放開一線路頭活。落賺幾多明眼人。

　　古衲

　　半肩寒擁片殘雲。七佛相傳直至今。破碎不堪提掇處。朝陽正好下金針。

　　即翁

　　萬象森羅等印心。了無一物可疎親。大梅坐此成窠窟。到老何曾解轉身。

　　寄石溪和尚。自鴈宕歸

　　鴈峰削玉鎻層陰。彷彿梅陽瘴面春。回首揭天撾毒皷。聲怨何止十三人。

　　題老融羣牛圖

　　三三五五戲平蕪踏裂春風百草枯。莫寫溈山僧某甲。恐人悟作祖師圖。

　　題坐禪蝦蟆(下有白蓮花)

　　一從識得性分明。懶作春池皷吹聲。閑把六門深鎻斷。白蓮香散水風清。

　　小佛事
　　日本覺上人起龕

　　脚頭未跨舡舷。參遍大唐諸祖。明知覺所覺空。未解同生同死。(撫龕云)這裏見得親。別有翻身路。海山點碧無重數。

　　顯上人下火

　　涅槃心。生死義。顯晦無殊。聖凡一致。見得分明用得親。火燒荊棘三千里。

　　古航西堂入骨

　　大梅山中留不住。小朵峰前推不去。而今去住兩無依。直下死中明活句。穿過髑髏。掃除玄路。靈蹤不在猿啼處。

　　麟西堂起龕

　　死住山心。活通方眼。得路便行。了無羈絆。千聖玄關錯踏翻。五色祥麟步天岸。

　　莊懺首鎻龕

　　妙得天台旨。盤珠影不留。死生聊一戲。定慧絕雙修。這裏說甚莊同夢蝶。蝶夢莊周。牢關俱鎻斷。雲散一天秋。

　　清凉東山和尚入骨

　　臨濟清凉樹。東山瓦皷歌。就陰休歇少。接響聽聞多。死生根斷。瓦皷聲消。和骨和腔更換了。何妨輥入葛藤裏。

　　皎浴主起骨

　　翠巘雲収。碧潭月皎。脫體無塵。浴箇什麼。便恁麼平地上死人。不恁麼。髑髏前失照。機先有路直如絃。皎浴主還知麼。出門便是草。

　　璋上人鎻龕

　　生鐵蒺藜。面門拋擲。碎死生關。了無朕跡。賤似珪璋貴似塵。渾崙擘破成狼藉。不狼藉。勾鎻連環。刀挑不出。

　　亮上座鎻棺(暫到)

　　虗空講得經。靈山門外漢。直下死偷心。棺木裏瞠眼。瞥轉一機。星移斗轉。佛祖玄關俱鎻斷。

　　靈鷲為猿下火

　　紅樹栖雲。古藤掛月。捷影一飛。清吟三疊。直下息攀緣。死生心路絕。無復經行異類中。(擲火把云)火聚何妨參勝熱。

　　希叟和尚語錄(終)


　　佛鑑老和尚。以文武火。煆煉後學。其間燎却眉毛。拈得鼻孔者。不知其幾。唯希叟法兄。超絕逸群。首奉旨董名剎。提其綱要。則有向上一路滑。壁立萬仞嶮。殊不知嶮滑二字。於雲門一字關。亦不多讓。至於生機一路。如握霜鋒。誰敢正眼覰著。况已經作者證定。小師居徑。集已成帙。乞著語其後。予雖不敏。義不可辭。又豈敢增金以黃。謗沉無香也。己卯中秋。住雪竇。弟居敬跋。
　　日本國。參學比丘惠曉。布施刊行。

 附錄

　　白雲曉禪師。臨歸國時。布施令刊　先師希叟和尚語一冊。相寄便速。不及多印。
　　守先師友雲塔所　(居涇)　拜呈
　　東福寺諸位法兄禪師。
　　日本國東福大禪寺白雲曉禪師。於先師希叟和尚會中。見徹佛祖根源。相聚既久。知心亦多。聞於丁酉歲臘月二十六日。說偈示寂。遠隔天涯。不勝悲戀。因蒙兄過訪。細知其詳。謹以拙偈二首。一悼一寄。以見真情。伏乞尊覽　守希叟和尚友雲塔所。小師(居徑)拜呈日本國栗棘菴諸位尊屬禪師
　　一片白雲歸海東　　普施法雨化魚龍　　毗嵐驀地忽吹散　　大地難尋渠影蹤
　　佛法初無彼此分　　大唐日本一乾坤　　先師拄杖如山重　　擔荷欣聞有子孫
　　大德三年己亥中夏　　(夏涇)　謹書
　　曾寄白雲。布施刊行先師語錄一冊。并頌。恐不到會蒙兄。再寫此奉寄。