續藏經   瑯琊慧覺禪師語錄（序）
　(參學)用孫序
 滌州琅邪山覺和尚中後四錄

　　　　參學門人　用孫　序
　　夫宗師之出世居方者。抑而為之。提綱振維者。蓋不得已。雖以應其羣心之所來。而大抵之得人者。其在茲乎。故我琅邪禪師之出化也。四海雲奔。無所不至。大音雷發。無所不聞。其負雄經博論者徑徑勝其數。皆匿影吞聲于其左右。凡是提唱者。各有旨歸。蓋以應動觀機。事無虗發。或滯其語句者。則釋其所黏。或執其意解者。則除其所縛。或坐其向上者。則掇之於未然。或止其中下者。則擊之於已兆。或補其所闕。則正眼具全。或刪其所繁。則大意不紊。皆以離情妄。泯智照。然後真心現前。古今獨耀。隨方施設。一味齊收。猶如曦馭當畫。影現無垠。觀者四來。圓以隨對。其可得而盡之乎。門人元聚。久探師室。親承指誨。日有升舉。即而記之。凡百餘則。嗣以纂之。以閒干前後二錄。目之為中錄。於是乎。舉前後則中攝矣。舉中則前後盡矣。非離前後而趣其中。非離中而止其前後。中則無後前。前後則無中。
　　師之大旨。一以貫之。其可得而思之耶。設肆目于其間者。若游滄海玩群龍之闕。俯視珍貝。心目燦然。不暇應接耳。師之生緣受業得法。具載之別錄。不復煩紀。所謂開正法眼藏。直指以示人者。其惟我師。