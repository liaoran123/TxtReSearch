續藏經   丹霞子淳禪師語錄
　(嗣法小師)慶預校勘


 丹霞淳禪師語錄序

　　我宗無語句。亦無一法與人。然於無法之中而立五位三玄之法。於無語之中而作呵佛罵祖之說。雷砰電射。魔外不能窺。海湧雲屯。龍宮不得藏。然未嘗始涉唇吻立文字矣。能具此機宏唱五位君臣之法。橫說豎說如轉圓石於千仞之上。不留其蹤者　丹霞淳禪師是也。茲　師遠裔良機。恐其語錄歲久湮沒。依舊本參考訂正一新。繡梓以永流播。因問序於余。不以不文辭。而謹書之以冠卷首。庶幾後學之輩別須具眼子細看取。切勿向語言文字求解會焉。
　　旹寶永庚寅孟陬下澣　萬山(祖緣)拜手敬題

　　 

　　丹霞子淳禪師語錄
　　丹霞淳禪師語錄目次

卷上
　　序　　大洪山上堂法語　　真贊　　偈頌

卷下增輯
　　上堂法語　　舉古　　頌古
　　隨州大洪山淳禪師語錄

　　　　嗣法小師　慶預　校勘
　　師於政和五年九月二十五日在唐州大乘山慧照菴受隨州大洪請。拈疏云。還會麼。驪珠未剖價難酬。灼爍寒光映碧流。罔象未能知去處。更憑子細說端由。讀疏罷。師陞座示眾云。好諸禪德。蕭索茅菴草亂埋。柴扉日午尚慵開。冥然獨坐枯根上。孰謂殊恩雲外來。遂置金雞報曉重明少室之玄旨。石女謳歌再唱新豐之妙曲。直得千山擁瑞萬卉呈祥。八方道泰時康。一國河清海晏。諸人還會麼。正當霜桂花開夜。又是蟠桃結實時。
　　入院上堂云。危巒蕭灑古禪宮。信步重歸趣無窮。風卷白雲天界淨。一輪紅日正當空。
　　當日知事請小參云。銀臺燃鳳燭。燄照虗堂。寶閣扣金鐘。聲騰空界。於是慧光無間冥通先佛之妙心。雅梵喧轟潛運祖師之密旨。識情未盡舉目皆差。根境頓忘殊途一致。若能如是。始解帶角披毛。雖然恁麼。大洪拄杖猶未肯在。敢問諸人。且道拄杖子別有甚麼長處。良久云。天教生在千峰上。穩密盤根勢未休。
　　上堂云。曉風吹散碧天雲。日上長空景象分。寂照含虗無內外。當明一句若為論。所以道一句子當明不當照。一句子當照不當明。一句子明暗混融。一句子不落明暗。四句中且道那一句為賓那一句為主。若也委悉得去。便乃行脚事畢。苟或未然。萬古碧潭空界月。再三撈摝始應知。
　　冬夜小參。好諸禪德。金鐘雖韻。星月未分。假燈燭為光明。仗聲塵為佛事。於是熒煌交映音韻相和。逈出見聞。遐超聲色。所以道欲識解脫道。諸法不相到。眼耳絕見聞。聲色閙浩浩。諸人若也於斯委悉得去。可謂如龍得水似虎依山。苟或未然。不免他旋轉。大洪今夜不惜眉毛為諸人說破。耳界聞時眼界通。一根旋返六圓融。欲知佛祖虗明地。妙在聲香味觸中。
　　冬節上堂。山上今冬少陰雪。晴和天氣如春月。斯辰又喜一陽生。梅根占得先開發。欲知佛性義。諦觀時節。正當林木凋疎天地寒冽。且道一陽從什麼處生。諸人還會麼。要知陽氣潛興處。直向金剛際下看。其或未然。節辰已過。伏惟起居萬福。
　　臘八上堂。屈指忻逢臘月八。釋迦成道是斯辰。二千年後追先事。重把香湯浴淨身。諸禪德。古有十六開士。因僧浴時隨例入室。忽悟水因。洞明妙觸。盡入圓通境界。大洪今日普請往靈濟殿上灌沐釋迦如來。箇中亦有悟底消息。諸人還會麼。香湯瀲灔兩三杓。便向如來頂上傾。
　　除夜小參。今夜年窮歲盡。來辰改旦迎春。光陰倐忽不饒人。齒髮衰殘又添歲。大眾。光陰遷謝。念念無常。時不待人。命焉得久。人人盡知今日是臘月三十日。還曾準備得今日事麼。諸人莫作等閑。直得切切準備他始得。且道作麼生準備。莫是聚集財物為準備。莫是看閱經教為準備。莫是念禪策子為準備。莫是持機巧心為準備。正當恁麼時。眼光落地手脚忙亂。從前記得一時忘了。到這裡直須脚蹈實地始得。用掠虗不得也。諸人時中快須休歇去。準備他去。把今時事放盡去。向枯木堂中冷坐去。切須死一徧去。却從死裡建立來。一切處謾你不得。一切處轉你不得。一切處得自在去。所以道懸崖撒手自肯承當。絕後再甦相欺不得。若能如是。可謂旋嵐偃嶽而常靜。江河競注而不流。野馬飄皷而不動。日月麗天而不周。其或未然。祇知事逐眼前過。不覺老從頭上來。
　　元旦陞座。正氣回春。東君扇物。向無生中生成萬有。於無住本建立諸緣。情與無情咸承恩力。是以夜明簾外君臣慶賀於茲時。枯木岩前父子歡呼於此日。諸禪德。祇如野老門下又復如何。良久云。還會麼。兒孫俱得力。室內不知春。
　　上堂拈起拂子云。大洪拂子拈起則春光妍媚萬木含芳。放下則寸艸不生普天一色。然雖恁麼。子細觀來猶是時人窠窟。此二途如何履踐。良久云。還會麼。但得春風和暖。自然背陰花開。
　　師於天寧萬壽禪寺上堂祝香云。伏願皇帝陛下。二儀同壽生成萬物而無為。三光共明照燭十方而不間。
　　遂陞座示眾云。三德齊敷結淨緣。十方僧寶世良田。願將此日無為福。上祝　皇圖億萬年。於是瑠璃殿瑩君臣會合而一氣連枝。明月堂深子父相逢而同身共命。相將行處玉堦寒蘚蒙茸。携手歸時碧嶂白雲繚繞。通身及盡不當機。信步回途無異路。所以從無住本立一切法。經行坐臥常在其中。語默動容不離當處。諸人還會麼。十方國土無佗境。四海歡謠奉一人。即將此日舉揚般若大會殊因。謹用上嚴今上皇帝陛下。伏願道齊五帝福邁諸天。位居北極之崇。壽等南山之固。次願知府大夫通判大夫郡縣文武賢僚。德祛民瘼。風傳去獸之威。才入聖眸。夢應非熊之兆。
　　上堂云。好諸禪德。夫為如來之子。宜各以道為務。直須洗滌根塵。遂使三業清淨。於圓明正念而念念無差。方能入道脫離生死。苟或未然。貪著空華衣。失却孃生袴。臘月三十日手忙脚亂去。奉勸諸禪流。得坐自迴顧。
　　結夏上堂云。安居三月。以大圓覺為我伽藍實相住持。禁足九旬。具平等智護生履道饒益有情。然雖恁麼。更須知有一人不安居守制。不履道護生。諸人還識得麼。苟或未然。不免重為宣說。佛祖從來不奈伊。滿頭明月去還歸。雖然六戶無親識。今古何曾更間違。
　　小參示眾云。好諸禪德。法本無住。隨處圓成。道絕言詮。應機建立。於是衲僧家有時向高高山頂立。縱橫不陟古來今。有時向深深海底行。信步全超無伴侶。然雖恁麼。子細觀來猶是究理邊事。且道透脫一句又作麼生。良久云。還會麼。靜極光通本妙圓。嘶風玉馬過重關。迴途不落威音世。妙用全彰化外看。
　　上堂拈拄杖云。大洪有箇無影杖。虎踞龍蟠孰敢向。有時橫按坐虗堂。臨濟德山還膽喪。然雖恁麼。且道得力在什麼處。諸人還會麼。好是月華鋪蘚砌。相將閑遶玉堂行。
　　上堂云。三月安居已半過。虗明心地又如何。有求宛然成機巧。無作方能不較多。爐裡寒灰香旖旎。巖前枯木葉婆娑。白頭人在千峰上。妙唱新豐一曲歌。諸禪德。還聞麼。靈然古韻曾非間。聽者須明未兆前。
　　上堂拈起拂子示眾云。大洪拂子非有名非無名。七佛前前本混成。非有相非無相。淵而無下高無上。若論陰陽未兆時。卷舒俱在光明藏。諸禪德。且作麼生是光明藏。還會麼。浩然無異色。照盡未當今。
　　上堂云。好諸禪德。碧玉界中無變異。虗明地上有離微。妙圓一句如何說。隱顯含融豈間違。到這裡且作麼生是不間違處。還會麼。鐵牛耕破壺天遠。繁興大用不當機。
　　上堂。少林九年垂一語。流布諸方多賺舉。大洪今日老婆心。未免分明細說與。良久云。還會麼。月裡姮娥巧。金鍼穿斷線。半夜繡鴛鴦。能有幾人見。
　　上堂云。金佛不度爐。妙相圓明會也無。泥佛不度水。落落圓音美復美。木佛不度火。蕭蕭古殿無關鎻。是須撒手直歸家。莫向半途空懡[怡-台+羅]。諸禪德。且作麼生是歸家底事。良久云。還會麼。獨坐枯根石頭上。四溟無浪月輪孤。
　　天寧節上堂云。天然貴異骨涉功勳。妙應昌期當陽不露。所以海音堂上擊法皷而演真機。毗盧殿中叩鯨鐘而宣至理。於是堯風大扇。舜日高明。千邦賀誕　聖之辰。萬國祝南山之壽。且道壽年多少。還會麼。明月一輪生海面。玉人披影數金沙。
　　郡山迴山上堂云。七佛前前曠路賒。碧琉璃界鎻蟾華。披衣出戶更猶永。撒手還家日未斜。諸禪德。且道到家一句又作麼生。良久云。還會麼。行盡白雲路。靜聞流水聲。
　　陳謝典座上堂云。杓柄笊籬權在手。放行把住非窠臼。二時齋粥在精專。自利利他功不朽。且作麼生是不朽之功。還會麼。須知盤中飡。粒粒皆辛苦。
　　再留監寺上堂云。圓澄覺海遊戲而獨掌難鳴。沒底蘭舟皷棹而大家著力。致迷津者得岸。滯水者忘憂。然雖恁麼。更須知有一人出門無轍跡。入戶不當堂。千聖興來盡是傳語底人。諸祖降世焉敢正眼顧著。且道是什麼人。還相識麼。昨夜偶隨流水去。今朝又逐白雲歸。
　　上堂云。湛然無變異。虗徹有靈通。妙盡功忘處。咸歸寂照中。乃竪起拂子云。這箇是拂子。且道那箇是寂那箇是照。還會麼。鶴鷺並頭蹈雪睡。月明驚起兩遲疑。
　　上堂云。殘冬凜冽寒。滴水便成團。飜憶少林祖。齊腰立雪難。或謂將心與汝安。覓心不見一毫端。廓然記得來時路。頓覺壺中景象寬。瑠璃光裏一般般。午夜依依月正圓。冣先三子得皮肉。末後一人得髓還。冣先三子即不問。且道那箇是末後一人。還會麼。遠觀同半月。近看却如鉤。若是知音者。思惟暗點頭。
　　為亡僧下火云。大地雪漫漫。臨行一句難。泥牛沉巨浸。玉馬火中寒。諸人若向這裏委悉得去。可謂來如月分眾水。去似雲散千峰。苟或未然。伏惟尚嚮。
　　為亡僧下火云。三緣和合成有。四大離散還空。且道那箇是能上座主人翁。還會麼。來兮無依。去兮何託。紅燄亘空。不曾燒著。
　　為亡僧下火云。出家兒。無休暇。終日忙忙空搆架。臨行一著太區區。眼見耳聞爭不怕。百骸狼藉撒奚為。普請般柴用燒化。且道中間有燒不化者麼。諸禪德。白雲靉靆空去來。渺邈清虗無縫罅。尚嚮。

　　真贊
　　丹霞開山天然禪師

　　丹山月冷。祖室風清。瞻之仰之。千載揚名。古佛不存檀佛像。寒岩曾許鐵牛耕。

　　丹霞第二代無學禪師

　　皎月流輝。影澄寒水。萬有齊彰。太虗廓爾。禪版曾酬上上機。當鋒未薦西來旨。

　　丹霞第三代安禪師

　　龍準高不高。虎頤短不短。半夜崑崙兒。兩手扶銀椀。

　　丹霞第四代勳禪師

　　寒風凜凜。古貌堂堂。俱盧日午。瞻部夜央。聲前一句兮從爾商量。

　　淨因和尚

　　即真非真。是假非假。語路未陳。言滿天下。驪龍海臥彩雲深。黑漆崑崙騎玉馬。

　　般陽老人

　　昔年顏似玉。今日鬢如霜。不挂金襴服。還衣白[疊*毛]裳。彩鳳夜棲無影樹。曉天雲綻露斜陽。

　　禪人寫師真求贊

　　咄這枯槁形容。平生太煞揭斗。電光石火之機。兩舌一還無口。直截根源不肯談。愛引禪徒荒艸走。
　　真非真。偽非偽。圓眼橫眉。醜脣平鼻。圖畫自難同。思量何處是。月籠松頂兮鶴夢初醒。雪覆蘆花兮鷺寒不睡。
　　寫出病形。眉目分明。直饒全似。祇得八成。聞名兮不如見面。見面兮不如聞名。霜天月滿兮難尋老兔。海門潮落兮不覓長鯨。

　　偈頌
　　五位

　　正中偏。寶殿烟籠月色前。井底燃燈天未曉。暗中誰辨往來源。
　　偏中正。嫫母臨[米*壯]羞照鏡。三更玉戶不挑燈。混融非露當年影。
　　正中來。運步紅爐徧九垓。寶月夜光隨處靜。披雲終不露纖埃。
　　偏中至。大用無私何擬議。當鋒那肯落今時。他家自有超倫志。
　　兼中到。及盡有無真個妙。披毛戴角火中行。縱橫不落今時道。

　　又

　　正中偏。寶月光凝海底天。何事漁舟難滿載。流輝爭肯透波瀾。
　　偏中正。水雲深鎖漁家境。一派長江極目清。日照筠竿那露影。
　　正中來。一葉輕舟泛遠灘。錦鱗不觸香鈎餌。何得絲綸更犯羶。
　　偏中至。收絲却返蘆花裡。高欹龜枕恣情眠。長江信任波濤起。
　　兼中到。更闌六宅無音耗。縱橫澤國路優游。樵人舉步應難造。

　　閒居

　　迴途玉馬休相伴。背角泥牛莫下鞭。多謝乾坤垂覆載。閒雲芳艸恣情眠。

　　自宗

　　空劫自己無依守。佛祖從來難啟口。九年面壁太多端。那堪更強分妍醜。

　　釣者

　　海際烟收欲暮天。扁舟輕泛出蘆灣。絲綸夜擲清波裡。曉得金鱗不犯竿。

　　送昇上人馳法嗣書

　　飛花暖日輕相送。烈焰須憑作者通。覿面不勞伸語路。丹山千里事同風。

　　送法弟應首座

　　落葉紛紛萬卉凋。雲衣輕卷下岧嶢。他年花蕚動榮日。靈樹無根暗長苗。

　　送靜上人

　　本自圓成不在言。泥牛耕破劫初田。夜來風月霜威重。天曉崑崙戴雪還。

　　酬寂道人

　　言前無句擬何伸。妙語玄談眼裡塵。一邑毗耶金粟眾。想應翻笑住山人。

　　無縫塔

　　月皎漁舟瑞氣旋。蘆花深處夜濤寒。可憐無限垂絲者。隨例忙忙失釣竿。

　　趙州婆子勘破話

　　木人嶺上歌。石女溪邊舞。明月共同途。無私照今古。

　　和淨因老師漁父詞

　　四海無家何拘礙。垂絲坐對烟雲靄。水急風和舟行快。嚴霜屆。蓮裳籜笠和烟戴。
　　洪鱗每自藏深派。今朝釣得真奇恠。皷棹驚波桑田改。三災壞。恁時方稱生涯在。
　　潦倒漁翁一無解。蒼蒼雪鬢知何載。短棹輕舟泛滄海。拋鈎在。碧波深處全無閡。
　　錦鱗吞餌浮絲擺。樵父兩岸皆憐愛。直透龍門頭角改。誰能怪。為霖方顯靈通大。

　　送昇長老住大乘

　　皎月流輝千嶂冷。泥牛徐步出雲烟。玄徒若問西來意。直指胞胎未具前。

　　送蒲君錫赴任湖南提刑

　　携筇揮汗別文星。匝地清風聳百城。佛祖位中留不住。瑠璃殿上綠苔生。

　　送龐婆

　　剎剎西來意。塵塵古佛心。眉毛為道侶。鼻孔作知音。借問牛頭何處去。銜花幽鳥杳難尋。

　　送汲助教醫博

　　未到毗耶城。不識維摩病。有客兮良醫妙術通神聖。金鍼鍼起髑髏吟。此曲千年誰與並。

　　酬劉書記朝奉二首

　　生涯得力句。盡被維摩說。空劫一壺天。泥牛耕破月。
　　應現宰官人不識。棲心祖域道情腴。不憐金印大如斗。自貴衣中無價珠。

　　送俊化主回鄉丐簟

　　昔年百丈曾輕卷。今日重歸故國求。頓使雲堂三伏裡。哭天忽爾變清秋。

　　酬滿上人

　　勿謂無言為妙。面壁何嘗不道。飜思金色頭陀。却把剎竿推倒。

　　漁父子送齊明二化士

　　凜凜嚴風徹骨寒。扁舟輕泛碧波瀾。金線直。玉鈎端。錦鱗無限踊躍上琅玕。
　　漁父從來性本寬。滿船釣得未為歡。收絲了。望層巒。舉頭方覺天際曉星殘。

　　謝安撫張學士惠茸氈

　　虗室更深冷不眠。翛翛孤坐幾經年。昨宵又覺還耽睡。元是新鋪白玉氈。

　　冬日寄住菴僧

　　落葉積莓苔。柴扉半不開。幽林雲密覆。花鳥恨空來。

　　送王汝弼宣教

　　平生活計都消盡。錐地殊無付子孫。撒手便辭青嶂去。翛然却返白雲村。

　　送化士

　　春雲不世情。滋澤興還普。從龍向海飛。散作人間雨。幽洞無門任卷舒。悠悠莫忘青山父。

　　漁父詞五首

　　鶴髮漁翁歲莫論。桑田幾變爾常存。紅蓼岸。荻花村。水月虗明兩不痕。
　　舉目誰親無可攀。翛然獨對水雲閑。山色裏。浪花間。妙體堂堂不露顏。
　　青虗為釣復為鈎。斷索籃兒沒底舟。隨放蕩。任橫流。玉浪堆中得自由。
　　輕泛蘭舟入海涯。拋鈎擲線莫遲疑。驪龍子。巨鼇兒。不犯清波釣得伊。
　　釣盡江湖曉色分。數聲羗笛韻凌雲。波浩渺。霧氛氳。皷棹回舟望海垠。

　　和無盡居士牧牛頌

　　頭角崢嶸未兆前。亂雲深處任安眠。不隨芳艸遙山去。何用芒童更著鞭。

　　因禪人發明以頌示之

　　水濶雲深古路賒。五湖禪侶共同家。夜來喜得真消息。無影林中杇木花。

　　寄度兄道友

　　寂照含虗未兆身。翛然那與物為隣。任經風月霜威重。枯木花芳不犯春。

　　默曜堂訪預監寺不遇

　　昔年摩竭令。今日孰知恩。句外潛心體。言前密意論。松風清宇宙。桂月曜乾坤。出戶雖無往。爭如靜掩門。

　　靜上人病以偈貽之

　　火風地水合為身。猶若晴空一點塵。借問病從何處起。祇應誰是病中人。

　　退居後以二偈示預環二禪者

　　十年同此振綱維。萬種誵訛悉共知。今日脫然無一事。坐觀明月照瑠璃。
　　水最為清月最圓。月光含水水涵天。混融不落威音世。到此如何語正偏。

　　送環知客歸省親

　　清風明月秋光半。環禪別我云南歸。當堂子母相逢日。妙圓孰敢分離微。咦。撥轉吾家向上機。回頭觸處生光輝。

　　送覺上人

　　異類潛行未兆前。昂藏頭角聳摩天。迴途莫守寒岸草。耕破威音那畔田。

　　謝王宣教見訪

　　柴扉常對白雲開。玉鳳銜花去又回。不學東林遠沽酒。淵明多謝入山來。

　　喜吳雲叟公裕垂訪

　　山路春風桃李香。延陵長者賁岩房。行行廓爾忘途轍。步步翛然合道場。妙淨宗乘松宿鶴。虗明田地月含霜。相逢相見有何事。共語毗盧頂後光。

　　送止維那作丐

　　常思止禪者。返本如嬰兒。一念萬年去。春秋都不知。斫倒寒巖無影樹。迴頭焰裡再抽枝。春老別吾入廛去。緣生會有歸山咦。淨榻相看坐。清風起四維。

　　和正知藏適軒

　　適軒新開非華飾。為愛清凉消暑濕。景象千般何處來。塵埃一點應難入。蒲團禪版靜沉沉。松韻竹風常龔龔。香斷爐寒坐夜深。苔墀月滿無人立。

　　謝蒙城善友惠米

　　客到蒙城有信歸。慇懃惠米助晨炊。老僧鉢滿慵相喚。長者恩深祇自知。粒粒圓成難著會。明明嚼碎更何疑。趙州遺語誠非謬。一飽元來忘百飢。

　　任善友求頌

　　差別道難通。應須識自宗。無根枯樹子。月夜影重重。

　　丹霞誧法弟新建暖堂以頌慶之

　　暖堂新構侵雲表。桂月松風常滿抱。玉燭光中靜應時。言前妙唱般陽道。

　　山居五首

　　林麓結茅廬。翛然稱所居。松風驚破夢。澗氷靜涵虗。春老花猶媚。秋殘葉未踈。良宵無限意。東嶺月生初。
　　祇這一閑田。古今無變遷。泥牛耕不盡。寶月鎮長圓。巖桂和烟翠。溪花含露鮮。甘藏青嶂裡。懶更謁時賢。
　　家近亂山根。日高懶啟門。樵歌雲外唱。胡曲句前論。路僻無人到。庭荒有蘚痕。蕭蕭巖石畔。祇麼老烟村。
　　兀坐鎮長行。孰人知此情。竹風輕有韻。巖溜細無聲。岌岌三山秀。依依片月明。門前枯樹子。孤鶴夢難成。
　　不戀白雲關。家山撒手還。玉爐香旖旎。石磵水潺湲。庭樹烟籠合。牕軒雨灑斑。經行及坐臥。常在寂寥間。

　　寄隨守向大夫三首

　　歲寒本欲老林垌。茲沐恩光入翠層。再整絲綸垂釣手。隨緣溳水且騰騰。
　　道同曾未隔毫端。相別相逢會者難。偶此又蒙清照及。松風桂月襲人寒。
　　無絃琴上有希聲。此遇知音作證明。不犯指端彈一曲。碧瑠璃界月三更。

　　送吳公裕

　　天氣暄妍三月春。青山垂訪白頭人。威儀雍肅披儒雅。語論清泠洗渴塵。道合圓常無異路。心空及第自通津。相逢相別休懷念。千里同風德乃鄰。

　　蠲上人求頌

　　一九逢春信。梅花破雪開。箇中如會得。千里不空來。

　　和張居士

　　默訥虗明履趣深。蟾蜍推月照天心。松風未作寒林靜。一弄無絃琴上音。

　　和張伯威見寄

　　今日重來坐暖霞。故人笑謂老年華。劫空別有壺春在。雲對青山興莫涯。

　　和章陽叔見寄二首

　　休將水乳試鵞王。妙識醇醨別有方。本地不消春氣力。靈枝劫外有餘芳。
　　師曠離婁不我徒。昭然罔象得玄珠。心萠口擬成途轍。底事圓明異有無。

　　酬劉于叔

　　妙句靈然溢目寒。幽微旨趣會還難。相逢更問無絃曲。風入松梢不在彈。

　　隨州大洪山淳禪師語錄


　　洞山之道六傳而至大陽殆將斷絕。投子續之。三傳而至丹霞淳禪師。師出真歇宏智二子以張皇其門風。由是觀之。　師寔吾門之中興也。然而　師語要。世失其所傳。後裔靡不以是為恨矣。屬者偶得十三葉法孫大容清公所謄寫之。　師住大洪語錄一卷。恰如旱天逢甘雨。忻躍之餘。募刊以廣其傳。因裁一偈敬題其後云。
　　掀翻洞水盛宗風　　廣大波瀾灑日東　　六百經霜猶未沒　　重刊棗梓永流通
　　寶永七年季春上浣
　　遠孫小比丘良機盥手百拜書
　　增輯丹霞淳禪師語錄

　　上堂云。乾坤之內宇宙之間。中有一寶秘在形山。肇法師恁麼道。祇解指蹤話跡。且不能拈示於人。丹霞今日擘開宇宙。打破形山。為諸人拈出。具眼者辨取。以拄杖卓一下曰。還見麼。鷺鷥立雪非同色。明月蘆花不似他。
　　上堂。舉德山示眾曰。我宗無語句。實無一法與人。德山恁麼說話。可謂是祇知入草求人。不覺通身泥水。子細觀來。祇具一隻眼。若是丹霞則不然。我宗有語句。金刀剪不開。深深玄妙旨。玉女夜懷胎。
　　上堂。亭亭日午猶虧半。寂寂三更尚未圓。六戶不曾知暖意。往來常在三更前。
　　上堂。寶月流輝。澄潭布影。水無蘸月之意。月無分照之心。水月兩忘方可稱斷。所以道昇天底事直須颺却。十成底事直須去却。擲地金聲不須回顧。若能如是。始解向異類中行。諸人到這裏還相委悉麼。良久曰。常行不舉人間步。披毛戴角混泥塵。
　　真歇參次。師問如何是空劫已前自己。歇擬對。師曰。你閙在。且去。一日登鉢盂峯豁然契悟。徑歸侍立。師掌曰。將謂你知有。歇忻然拜之。翌日上堂。日照孤峯翠。月臨溪水寒。祖師玄妙訣。莫向寸心安。便下座。歇直前曰。今日陞座更謾某甲不得也。師曰。你試舉我今日陞座底看。歇良久。師曰將謂你瞥地。歇便出。
　　宏智參次。師問如何是空劫已前自己。智曰井底蝦蟇吞却月。三更不借夜明簾。師曰未在更道。智擬議。師打一拂子云。又道不借。智於言下大悟。
　　僧問。牛頭未見四祖時如何。師曰金菊乍開蜂競採。曰見後如何。師曰苗枯華謝了無依。

　　舉古

　　舉北院問青峰。洛浦道。入荒田不揀。信手拈來草。何不道作麼生是信手拈來草。峰作拈勢。師別曰。是則是。只是未能喫草。
　　舉甘贄行者接待。有僧曰行者接待不易。贄云譬如餵驢餵馬。明安曰。也知行者常行此路。師別曰。來年與行者買一領直裰。

　　頌古

　　僧問九峯虔云。承聞和尚有言。諸聖間出。祇是傳語人。是否。師曰是。曰。世尊一手指天。一手指地云。天上天下唯吾獨尊。和尚為甚麼却喚作傳語人。師曰。祇為一手指天一手指地。所以喚作傳語人。
　　妙相圓明不可親。奴兒婢子自殷勤。指天指地稱尊大。也是傳言送語人。
　　僧問洞山詮。清淨行者不入涅槃。破戒比丘不入地獄時如何。師云。度盡無遺影。還他越涅槃。
　　相好巍巍大丈夫。一生無智恰如愚。從來佛祖猶難望。地獄天堂豈可拘。
　　青原思禪師初參六祖。問。當何所務即不落階級。祖曰汝曾作什麼來。師曰聖諦亦不為。祖曰落何階級。師曰。聖諦尚不為。何階級之有。祖深器之。
　　卓爾難將正眼窺。迥超今古類難齊。苔封古殿無人侍。月鎻蒼梧鳳不棲。
　　青原因石頭問。和尚出嶺多少時。師曰我卻不知汝早晚離曹溪。曰希遷不從曹溪來。師曰我亦知汝去處也。曰。和尚幸是大人。莫造次。
　　木人來問青霄路。石女年尊似不聞。擕手相將歸故國。暮山岌岌鎖重雲。
　　藥山惟儼禪師一日在石上坐次。石頭問曰汝在這裏作麼。師曰一切不為。曰恁麼即閒坐也。師曰若閒坐即為也。曰。汝道不為。且不為箇什麼。師曰千聖亦不識。頭以偈讚曰。從來共住不知名。任運相將祗麼行。自古上賢猶不識。造次凡流豈可明。
　　玄微及盡本翛然。若謂渠閒萬八千。月印澄江魚不見。釣人何必更拋筌。
　　道吾因石霜問。百年後有人問極則事。向他道甚麼。師喚沙彌。彌應諾。師曰添淨瓶水著。師良久却問霜。適來問甚麼。霜擬再舉。師便歸方丈。霜於此有省。
　　垂手還他作者機。尋常語裏布鎗旗。重詢擬進歸方丈。一句分明更不疑。
　　道吾到五峯峯問。還識藥山老宿麼。師曰不識。曰為甚麼不識。師曰不識不識。
　　白雲深處路難通。擬問踪由已涉功。掛角羚羊無影迹。從容還落正偏中。
　　雲巖同道吾自南泉回藥山。師問藥山曰如何是異類中行。山曰。吾今日困倦。且待別時來。師曰某甲特為此事歸山來。山曰且去。師便出。吾在方丈外聞師不薦。不覺齩得指頭血出。下來問師。師兄去問和尚那。因緣作麼生。師曰不為某甲說。吾便低頭。
　　饑飡嫩草遙山去。渴飲寒泉曲澗回。放蕩不耕空劫地。暮天何用牧歌催。
　　雲巖因僧問。二十年在百丈侍巾缾。為甚麼心燈不續。師曰頭上寶華冠。曰頭上寶華冠意旨如何。師曰大唐天子及冥王。後僧舉問九峯虔禪師。大唐天子及冥王意旨如何。虔曰却憶洞上之言。
　　玉鞭高舉擊金門。引出珊瑚價莫論。逈古輪王全意氣。不彰寶印自然尊。
　　高沙彌住菴。一日雨中來相看藥山。山曰你來也。師曰是。山曰可煞濕。師曰不打這鼓笛。雲巖曰皮也無打甚麼鼓。道吾曰鼓也無打甚麼皮。師曰今日大好一場曲調。
　　偶爾垂言借問伊。知音爭使落今時。胡笳不犯宮商曲。玉笛橫時劫外吹。
　　百巖明哲禪師。洞山與密師伯到參。師問曰闍棃近離什麼處。洞山曰近離湖南。師曰觀察使姓什麼。曰不得姓。師曰名什麼。曰不得名。師曰還治事也無。曰自有廊幕在。師曰豈不出入。山便拂袖去。師明日入僧堂曰。昨日對二闍黎一轉語不稔。今請二闍黎道。若道得。老僧便開粥相伴過夏。速道速道。山曰太尊貴生。師乃開粥共過一夏。
　　燒香人靜杳無聲。苔滿丹墀皓月明。入戶當堂慵正坐。出門尤懶下堦行。
　　船子誠禪師囑夾山云。直須藏身處沒蹤跡。沒蹤跡處莫藏身。吾三十年在藥山祇明斯事。
　　白雲檻外思悠哉。密密金刀剪不開。幽洞不拘金鎖意。縱橫無繫去還來。
　　青峯楚因僧問。大事已成。為甚麼也如喪考妣。師曰。不得春風花不開。及至花開又吹落。
　　家山歸到莫因循。竭力寅昏奉二親。機盡功忘恩義斷。便成不孝闡提人。
　　椑樹省禪師問洞山。甚麼處來。山曰親近來。師曰。若是親近。用動這兩片皮作甚麼。後曹山聞舉乃云。一子親得。
　　從來父子不相離。石女何勞更問伊。昨夜寒岩無影木。白雲深處露橫枝。
　　洞山因僧問。和尚教學人行鳥道。未審如何行鳥道。師曰不逢一人。曰如何行。師曰直須足下無私去。曰。祇如行鳥道。莫便是本來面目否。師曰闍黎因甚顛倒。曰甚麼處是學人顛倒。師曰。若不顛倒。因甚麼卻認奴作郎。曰如何是本來面目。師曰不行鳥道。
　　古路翛然倚太虗。行玄猶是涉崎嶇。不登鳥道雖為妙。點撿將來已觸途。
　　洞山問僧。世間何物最苦。曰地獄最苦。師曰。不然。在此衣線下不明大事是名最苦。
　　鑊湯爐炭幾何般。地獄三途未苦酸。須信新豐親切語。袈裟之下莫顢頇。
　　神山與洞山過獨木橋。洞先過了拈起木橋曰過來。師喚价闍黎。洞乃放下木橋。
　　平地無端鑿陷坑。木橋拈起使人行。沉沉寒水如何渡。月夜金雞報五更。
　　漸源興禪師一日持鍬到石霜。於法堂上從東過西從西過東。霜曰作麼。師曰覓先師靈骨。霜曰。洪波浩渺白浪滔天。覓甚先師靈骨。師曰正好著力。霜曰。這裡針劄不入。著甚麼力。師持鍬肩上便出。
　　本地靈明無一物。幾人認得黃金骨。扶鍬肩上便行時。大辯從來還若訥。
　　夾山因僧問。撥塵見佛時如何。師曰。直須揮劒。若不揮劒。漁父栖巢。僧後問石霜。撥塵見佛時如何。霜曰。渠無國土。甚處逢渠。僧回舉似師。師曰門庭施設不如老僧。入理深談猶較石霜百步。
　　當機一句玉珊珊。內外玲瓏溢目寒。無漏國中曾不住。月華影裡見應難。
　　夾山因僧問。如何是夾山境。師曰。猿抱子歸青嶂後。鳥啣花落碧巖前。
　　蚌含明月珠生腹。龍擁深雲雨洒空。莫向平田翻巨浪。直須點點盡朝東。
　　夾山因僧問。會處却不問。不會處請師一言。師曰。戶挂凋林。影中辨取。
　　威音那畔不能行。撒手還家懶問程。寢殿無人空寂寂。滿窗唯有月虗明。
　　洞山价禪師解夏上堂曰。秋初夏末。兄弟或東或西。直須向萬里無寸草處去。良久曰。祇如萬里無寸草處作麼生去。顧視左右曰。欲知此事。直須如枯木上花開方與他合。石霜曰。出門便是草。明安曰。直得不出門亦是草漫漫地。
　　歸家豈坐碧雲牀。出戶不行青草地。南北東西本自由。渠無向背那廻避。
　　僧問洛浦安禪師。眾手淘金誰是得者。浦云拳中舊寶豈假披沙。僧云恁麼則展手不逢也。浦云莫將鶴唳擬當鶯啼。
　　淘金豈假披沙得。不觸波瀾猶費力。露柱三更忽放光。此時未審何人識。
　　僧問洛浦。如何是祖師西來意。浦云。青嵐覆處出岫藏峯。白月輝時碧潭無影。
　　群花未發梅先拆。萬木凋零栢轉奇。雲淡不彰篩月影。煙輕那露引風枝。
　　僧問洛浦。一毫吞盡巨海。於中更復何言。浦云。家有白澤之圖。必無如是妖怪。
　　巖前雖有雲千頃。戶內殊無半夜燈。極目危巒今古秀。暮天斜照碧層層。
　　蛤溪道者相看。洛浦問曰。自從棃溪相別。今得幾年。溪曰和尚猶記得昔時事。浦曰見說道者總忘却年月也。溪曰和尚住持事繁且容子細。浦曰道者住山事繁。
　　這般消息不尋常。蟾桂枝枝布遠香。昨夜姮娥呈巧妙。眼睛直上綉鴛鴦。
　　洛浦因僧問。供養百千諸佛。不如供養一無心道人。百千諸佛有何過。無心道人有何德。師曰。一片白雲橫谷口。幾多歸鳥盡迷巢。
　　拾得踈慵非覺曉。寒山懶惰不知歸。聲前一句圓音美。物外三山片月輝。
　　僧問洛浦。如何是佛法大意。師曰。雪覆孤峯峯不白。雨滴石笋笋須生。
　　海底龍吟雲雨潤。林中虎嘯谷風清。莫言滿路生荊棘。況是家貧少送迎。
　　洛浦因僧問。學人擬歸鄉時如何。師曰家破人亡子歸何處。曰恁麼則不歸去也。師曰。庭前殘雪日輪消。室內游塵遣誰掃。
　　太平鄉國路空賒。歸興悠悠思莫涯。撒手到家何所有。琉璃寶殿鎖蟾華。
　　洛浦因僧問。祖意教意是同是別。師曰。日月並輪輝。誰家別有路。曰恁麼則顯晦殊途事非一槩。師曰。但自不亡羊。何須泣岐路。
　　月篩松影高低樹。日照池心上下天。赫赫炎空非卓午。團團秋夜不知圓。
　　韶山因僧問。如何是和尚家風。師曰。絕頂無根草。無風葉自搖。
　　妙峯孤頂偏肥膩。天產靈苗不觸地。翠葉無風常自搖。清香那逐春光媚。
　　韶山因僧到參。禮拜起立。師曰大才藏拙戶。僧過一邊立。師曰喪却棟梁材。
　　叉手須知已隔津。更重進步轉漂淪。頑銅若作黃金貨。祇可瞞他無眼人。
　　黃山輪禪師來參夾山。山問曰甚麼處來。師曰閩中來。山曰還識老僧麼。師曰和尚還識學人麼。山曰。不然。子且還老僧草鞋錢。然後老僧還汝廬陵米價。師曰恁麼則不識和尚。未審廬陵米作麼生價。山曰真師子兒善能哮吼。
　　父子相逢眼倍明。靈苗叢裏坦然行。箇中若為金毛子。已是鹽梅觸大羹。
　　上藍超禪師因僧問。如何是上藍本分事。師曰。不從千聖借。豈向萬機求。曰不借不求時如何。師曰不可拈放闍棃手裡得麼。
　　一片靈明本妙圓。箇中非正亦非偏。寶峯瑞草無根蔕。不待春功色自鮮。
　　僧問四禪禪師。古人有請不背。今請和尚入井。還去也無。師云。深深無別源。飲者消諸渴。
　　曹溪源派古之今。意識徒將渡淺深。好是昔人游戲處。雖然入井不曾沉。
　　無著喜禪師往五臺華嚴寺。至金剛窟禮謁。遇老翁牽牛行。邀師入寺。翁曰近自何來。師曰南方。曰南方佛法如何住持。師曰末法比丘少奉戒律。曰多少眾。師曰或三百或五百。師却問此間佛法如何住持。曰龍蛇混雜凡聖同居。師曰多少眾。曰前三三後三三。
　　前後三三不失宗。逈迢千聖數難窮。金剛腦後全軒露。疊疊青山鎖翠空。
　　大光誨禪師因僧問。祇如達磨是祖否。師曰不是祖。曰。既不是祖。又來作甚麼。師曰祇為汝不薦。曰薦後如何。師曰方知不是祖。
　　少林續焰事堪可。臘夜梅開雪後枝。黃蘗昔年曾有語。大唐國裏沒禪師。
　　九峯在石霜作侍者。石霜遷化後。眾欲請首座接續住持。師白眾問首座曰。先師道休去歇去。冷啾啾去。一條白練去。古廟香爐去。一念萬年去。且道明什麼邊事。座曰明一色邊事。師曰與麼則不會先師意在。座曰但裝香來。乃焚香曰。我不會先師意。香烟起處脫去不得者。言訖便坐脫。師拊其背曰。坐脫立亡即不無。先師意未夢見在。
　　帶角披毛異類身。寒灰枯木眼中塵。雖然未會先師意。爭奈臨行一著親。
　　海湖禪師有座主問。和尚甚麼年行道。師曰座主近前來。主近前。師曰祇如憍陳如是甚麼年行道。主茫然。師喝曰這尿床鬼。
　　多是從人學得來。一生空把口胡開。欲窮此片虗明地。七佛前前總不該。
　　天蓋幽禪師有一院名無垢淨光。造浴室。有人問。既是無垢淨光。為甚麼却造浴室。僧無語。後請師代。師曰。三秋明月夜。不是騁團圓。
　　雖然答盡深深意。爭奈投機句未親。欲會本來無垢的。更須入水見長人。
　　九峯因僧問。祖祖相傳復傳何事。師曰。釋迦慳。迦葉富。曰如何是釋迦慳。師曰無物與人。曰如何是迦葉富。師曰國內孟甞君。曰畢竟傳底事作麼生。師曰百歲老人分夜燈。
　　寂光影裏現全身。貴異天然逈出倫。家富兒奴偏得力。夜分燈火照西隣。
　　石柱禪師遊方時到洞山。時虔和尚垂語曰。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。阿那箇是其人。師出眾曰。一人說過佛祖行不得者。祇是無舌不許行。一人行過佛祖。一句說不得者。祇是無足不許說。一人說得行得者。祇是函蓋相稱。一人說不得行不得者。如斷命求活。此是石女兒擔枷帶鎖。洞山曰闍黎分上作麼生。師曰該通分上卓卓寧彰。山曰祇如海上明公秀又作麼生。師曰幻人相逢拊掌呵呵。
　　海底泥牛耕白月。雲中木馬驟清風。胡僧懶捧西乾鉢。半夜乘舟過海東。
　　湧泉欣禪師因唐武宗廢教。在院看牛。時有強德二禪客到。於路次見師騎牛不識。乃云。蹄角甚分明。爭奈騎者不識。師驟牛而去。二禪客相次憩於樹下煎茶。師回。下牛近前問訊與坐喫茶。師乃問二禪客近離甚處。云那邊。師曰那邊事作麼生。禪客提起茶盞。師曰此猶是這邊。那邊事作麼生。二人無對。師曰莫道騎牛者不識好。
　　芳草漫漫豈變秋。牧童白牯恣優游。異中有路人難見。却謂騎牛不識牛。
　　夾山上堂云。明不越戶。穴不栖巢。目不顧他位裏。脚不蹈他位裏。六戶不掩。四衢無蹤。學不停午。意不立玄。千劫眼不借舌頭底。萬劫舌頭不顧。眼中明峻機。不假鋒鋩事。到這裡有甚麼事。闍黎。竿頭絲線從君弄。不犯清波意自殊。
　　月沉碧海龍非隱。霧鎖蒼梧鳳不知。劫外森森無影木。垂陰自有未萌枝。
　　湧泉欣因僧問。如何是相傳底事。師曰。龍吐長生水。魚吞無盡漚。曰請師挑硩。師曰。擂鼓轉船頭。棹穿波底月。
　　依依半月沉寒水。耿耿三星落碧巑。昔日雲巖曾漏泄。金輪王子寶花冠。
　　僧問文殊禪師。僧繇為甚麼邈志公真不得。師曰。非但僧繇。志公亦邈不得。曰志公為甚麼邈不得。師曰彩繪不將來。曰和尚還邈得也無。曰我亦邈不得。曰和尚為甚麼邈不得。師曰。渠不苟我顏色。教我如何邈。
　　身光熾盛相巍巍。妙手如何彩繪伊。休問僧繇吳道士。志公佗日不能知。
　　曹山寂禪師因僧問。世間甚麼物最貴。師曰死猫兒最貴。曰為甚麼死猫兒却貴。師曰無人著價。
　　腥臊紅爛不堪親。觸動輕輕血污身。何事杳無人著價。為伊非是世間珍。
　　曹山辭洞山。山問曰向甚麼處去。師曰不變異處去。山曰不變異處豈有去邪。師曰去亦不變異。
　　家家門掩蟾蜍月。處處鶯啼楊柳風。若謂縱橫無變異。猶如擲劒擬虗空。
　　曹山因僧問。五位對賓時如何。師曰汝即今問那箇位。曰。某甲從偏位中來。請師向正位中接。師曰不接。曰為甚麼不接。師曰恐落偏位中去。師却問僧。祇如不接。是對賓是不對賓。曰早是對賓了也。師曰如是如是。
　　月中玉兔夜懷胎。日裏金烏朝抱卵。黑漆崑崙踏雪行。轉身打破琉璃椀。
　　龍牙遁禪師因僧問。二鼠侵藤時如何。師曰須有隱身處始。得曰如何是隱身處。師曰還見儂家麼。
　　寒月依依上遠峯。平湖萬頃練光封。漁歌驚起沙洲鷺。飛入蘆花不見踪。
　　疎山仁禪師因主事僧為師造壽塔畢白師。師曰將多少錢與匠人。曰一切在和尚。師曰。為將三文錢與匠人。為將兩文錢與匠人。為將一文錢與匠人。若道得。與吾親造塔來。僧無語。後僧舉似大嶺菴閑和尚。嶺曰還有人道得麼。曰未有人道得。嶺曰。汝歸與疎山道。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。累他匠人眉鬚墮落。僧回如教而說。師具威儀望大嶺作禮嘆曰。將謂無人。大嶺有古佛。放光射到此間。雖然如是。也是臘月蓮花。大嶺後聞此語曰。我恁麼道。早是龜毛長三尺。
　　清風吹動釣魚船。鼓起澄波浪拍天。堪笑錦鱗爭戲水。到頭俱被釣絲牽。
　　疎山冬至夜有僧上堂問。如何是冬來意。師曰京中出大黃。
　　京師出大黃。熟處最難忘。道吾常作舞。元是謝三郎。
　　疎山因靈泉問。枯木生花始與他合。是這邊句是那邊句。師曰亦是這邊句。曰如何是那邊句。師曰石牛吐出三春霧。靈雀不栖無影林。
　　滄海無風波浪平。烟收水色虗含月。寒光一帶望何窮。誰辨箇中龍退骨。
　　雲居膺禪師上堂曰。得者不輕微。明者不賤用。識者不咨嗟。解者無厭惡。從天降下則貧寒。從地湧出則富貴。門裡出身易。身裡出門難。動則埋身千丈。不動則當處生苗。一言逈脫。獨拔當時。言語不要多。多則無用處。
　　門頭戶尾事千差。了盡猶來未到家。明月堂前無影木。嚴凝雪夜正開花。
　　青林虔禪師因僧問。學人徑往時如何。師曰。死蛇當大路。勸子莫當頭。曰當頭者如何。師曰喪子命根。曰不當頭時如何。師曰亦無迴避處。曰正當恁麼時如何。師曰失却也。曰未審向甚麼處去。師曰草深無覔處。曰和尚也須隄防始得。師撫掌曰一等是箇毒氣。
　　長江澄澈即蟾華。滿目清光未是家。借問漁舟何處去。夜深依舊宿蘆花。
　　乾峯和尚上堂曰。舉一不得。舉二放過。一著落在第二。雲門出眾曰。昨日有人從天台來。却往徑山去。師曰典座來日不得普請。便下座。
　　聲前一句口如眉。佛祖從來總不知。昨夜崑崙閑說夢。白頭生得黑頭兒。
　　白水仁禪師上堂曰。老僧尋常不欲向聲前句後鼓弄人家男女。何故。聲且不是聲。色且不是色。時有僧問如何是聲不是聲。師曰喚作色得麼。曰如何是色不是色。師曰喚作聲得麼。僧作禮。師曰且道為汝說答汝話。若向這裡會得。許你有箇入路。
　　色自色兮聲自聲。新鶯啼處柳烟輕。門門有路通京國。三島斜橫海月明。
　　白馬儒禪師因僧問。如何是法身向上事。師曰井底蝦蟆吞却月。
　　九重深密視聽難。玉殿瓊樓宿霧攢。爕理盡歸臣相事。輪王不戴寶花冠。
　　天童啟禪師因僧問。如何是應用無虧底眼。師曰恰如瞎一般。
　　盲聾瘖瘂逈天真。眼似眉毛道始鄰。昨夜東君潛布令。黃鶯啼處綠楊春。
　　玄沙備禪師一日遣僧送書上雪峰和尚。峯開緘唯白紙三幅。問僧會麼。曰不會。峯曰。不見道君子千里同風。僧回舉似於師。師曰遮老和尚蹉過也不知。
　　三番白紙問寒暄。千里同風月滿船。奪得高標全用處。盤蛇口內打鞦韆。
　　北院靜禪師因僧問。牛頭未見四祖時如何。師曰。異境靈松。覩者皆羨。曰見後如何。師曰。葉落已枝摧。風來不得韻。
　　寶杖親携挂翠纓。徘徊常遶玉堦行。轉身就父無標的。拈却花冠不得名。
　　曹山霞禪師因僧侍立。師曰可煞熱。曰是。師曰祇如熱向甚麼處迴避。曰鑊湯爐炭裡迴避。師曰鑊湯爐炭裏又作麼生迴避。曰眾苦不能到。
　　崑岡片玉火中潤。碧落孤蟾水底圓。一念翛然無異色。任從滄海變桑田。
　　木平道禪師問洛浦。一漚未發時。如何辨其水脉。浦曰。移舟諳水勢。舉棹別波瀾。師不契乃參蟠龍。亦如前問。龍曰。移舟不別水。舉棹即迷源。師從此悟入。
　　金烏玉兔兩交馳。照破威音未兆時。若謂青霄別有路。木人依舊皴雙眉。
　　谷山緣禪師。僧問如何是祖師西來意。師曰。夜半烏兒頭戴雪。天明啞子抱頭歸。
　　瑞靄祥烟鎖玉樓。妙年王子恣優游。琉瑠殿上騎金馬。明月堂前輥綉毬。
　　白雲藏禪師。僧問如何是深深處。師曰矮子渡深溪。
　　白頭童子智尤長。半夜三更渡渺茫。任運往來無間斷。不消船艇與浮囊。
　　同安察禪師。僧問如何是天人師。師曰。頭上角不全。身上毛不出。
　　秘殿重圍曉尚寒。丹墀苔潤未排班。寶香鳳燭煙雲合。寂寂簾垂不露顏。
　　新羅泊巖禪師。僧問如何是禪。師曰古塚不為家。曰如何是道。師曰徒勞車馬迹。曰如何是教。師曰貝葉收不盡。
　　故國清平久有年。白頭猶自戀生緣。牧童却解忘功業。懶放牛兒不把鞭。(古塚不為家)
　　曹溪古路綠苔生。車馬登臨已涉程。野老痿羸兼跛挈。手携玉杖夜深行。(徒勞車馬迹)
　　四十九年成露布。五千餘軸盡言詮。妙明一句威音外。折角泥牛雪裏眠。(貝葉收不盡)
　　新羅大嶺禪師。僧問如何是一切處清淨。師曰。截瓊枝寸寸是寶。析栴檀片片皆香。
　　乾坤盡是黃金國。萬有全彰淨妙身。玉女背風無巧拙。靈苗花秀不知春。
　　泐潭明禪師。僧問。碓搗磨磨。不得忘却時如何。師曰虎口裡活雀兒。
　　一念蕭蕭不記年。皮膚脫落自完全。長天夜夜清如鏡。萬里無雲孤月圓。
　　同安丕禪師。僧問如何是和尚家風。師曰。金鷄抱子歸霄漢。玉兔懷胎入紫微。曰忽遇客來如何祗待。師曰。金果朝來猿摘去。玉花晚後鳳啣歸。
　　日午烟凝山突兀。夜央天淡月嬋娟。混然寂照寒宵永。明暗圓融未兆前。
　　同安丕因僧問。依經解義三世佛冤。離經一字即同魔說。此理如何。師曰。孤峯逈秀不挂烟蘿。片月行空白雲自異。
　　雲自高飛水自流。海天空闊泳孤舟。夜深不向蘆灣宿。逈出中間與兩頭。
　　雲居簡禪師。僧問孤峯獨宿時如何。師曰。閑著七間僧堂不宿。阿誰教你孤峯獨宿。
　　法爾非修本十成。平常酬答最分明。端然指出長安道。無奈遊人不肯行。
　　新羅雲住禪師因僧問。如何是諸佛師。師曰文殊聳耳。
　　無相光中未兆身。清虗渺邈豈為隣。一輪明月當軒照。玉殿蕭蕭不見人。
　　荷玉慧禪師。僧問如何是西來的的意。師曰不禮拜更待何時。
　　虗堂寂寂夜深寒。携得瑤琴月下彈。不是知音徒側耳。悲風流水豈相干。
　　阿育通禪師。僧問如何是和尚家風。師曰渾身不直五分錢。曰恁麼則太貧寒生。師曰祖代如此。曰如何施設。師曰隨家豐儉。
　　祖代家風沒一文。清貧中更是清貧。著衣喫飯隨豐儉。物物頭頭用最親。
　　護國澄禪師因僧問。如何是本來心。師曰。犀因翫月紋生角。象被雷驚花入牙。
　　三脚靈龜荒徑走。一枝瑞草亂峯埀。崑岡含玉山先潤。凉兔懷胎月未知。
　　護國澄因僧問。如何是本來父母。師曰頭不白者。曰將何奉獻。師曰。殷勤無米飯。堂前不問親。
　　出門徧界無知己。入戶盈眸不見親。虗室夜寒何所有。碧天明月頗為鄰。
　　金峯志禪師。僧問四海晏清時如何。師曰猶是堦下漢。
　　四海烟塵已晏然。當軒明月照人寒。大功不賜將軍賞。寶馬金槍頓懶觀。
　　蜀州西禪禪師。僧問如何是非思量處。師曰誰見虗空夜點頭。
　　一點靈明六不收。照然何用更凝眸。箇中消息人難委。獨有虗空暗點頭。
　　廣德延禪師。僧問如何是透法身句。師曰。無力登山水。茅戶絕知音。
　　體妙探玄盡涉程。爭如野老異中行。功忘日用平懷穩。免事君王寵辱驚。
　　石門蘊禪師。僧問如何是和尚家風。師曰。物外獨騎千里象。萬年松下擊金鐘。
　　夜明簾外月朦朧。騎象飜身擊寶鐘。洪韻上騰三界外。聾夫何事睡猶濃。
　　淨眾禪師。僧問蓮華未出水時如何。師曰菡萏滿池流。曰出水後如何。師曰葉落不知秋。
　　白藕未萌非隱的。紅花出水不當陽。遊人莫用傳消息。自有清風透遠香。
　　同安志禪師。僧問二機不到處如何舉唱。師曰。偏處不逢。玄中不失。
　　這邊那畔總難逢。一句無私不處中。紅日暮沉西嶂外。空留孤影照溪東。
　　廣德義禪師。僧問。古人云。言語道斷非去來今。此理如何。師曰。彌勒涅槃知幾劫。護明猶未降迦維。
　　妙湛圓明第一機。降生成道涅槃時。迦維摩竭雙林樹。認著元來不是伊。
　　廣德義因僧問。久負不逢時如何。師曰。扇開人不遇。陋巷莫能收。
　　妙體堂堂相好全。青霄獨步躡金蓮。千華臺上猶慵坐。弊垢襴衫豈肯穿。
　　石門徹禪師。僧問雲光作牛意旨如何。師曰。陋巷不騎金色馬。回途却著破襴衫。
　　瑞艸藂中懶欲眠。徐行處處逈翛然。披毛戴角人難識。為報芒童不用鞭。
　　廣德周禪師。僧問波浪之中如何得妙。師曰。橈棹不施兼底脫。往來終不借浮囊。
　　一句相酬難取則。輪王不化閻浮國。無邊剎海浪痕平。獨駕泥牛耕月色。
　　太原隱禪師。僧問。數家檀越請。未審赴誰家。師曰。月印千江水。門門盡有僧。
　　妙圓無相劫前人。隨類權分百億身。月夜御樓纔報曉。平明六國盡逢春。
　　梁山觀禪師。僧問如何是空劫已前事。師曰。擊動乾坤鼓。時人聽不聞。
　　虗空為鼓須彌槌。擊者雖多聽者稀。半夜髑髏驚破夢。滿頭明月不思歸。
　　梁山因僧問。祖意教意是同是別。師曰。金烏東上人皆貴。玉兔西沉佛祖迷。
　　靈山會上言雖普。少室峯前句未形。瑞草蒙茸含月秀。寒松蓊鬱出雲青。
　　梁山因僧問。如何是日用事。師曰。碧玉點破瑠璃色。滿目紅塵不見沙。
　　劫火洞然無相宅。金門不覩玉樓家。寶天雲淡銀河冷。浩浩波瀾豈動沙。
　　大陽玄禪師上堂曰。嵯峨萬仞。鳥道難通。劒刃輕氷。誰當履踐。宗乘妙句。語路難陳。不二法門。淨名杜口。所以達磨西來。九年面壁始遇知音。大陽今日也太無端。珍重。
　　不挂唇皮一句奇。少林冷坐最慈悲。須知此道非傳授。立雪神光已強為。
　　大陽僧問如何是和尚家風。師曰。滿缾傾不出。大地沒飢人。
　　荊山美玉何須辨。赤水玄珠不用拈。罔象無心黃帝重。卞和有智楚王嫌。
　　投子青禪師。僧問。師唱誰家曲。宗風嗣阿誰。師曰。威音前一箭。射透兩重山。曰如何是相付底事。師曰。全因淮地月。得照郢陽春。曰恁麼則入水見長人。師曰。祇知荊玉異。那辨楚王心。師隨後以拂子敲禪牀一下。
　　珊瑚枝上玉花開。風遞清香遍九垓。勿謂乾坤成委曲。韶陽親見睦州來。
　　投子示眾云。若論此事。如鸞鳳沖霄不留其跡。羚羊挂角那覔其蹤。金龍不守於寒潭。玉兔豈棲於蟾影。其或賓主若立須威音路外搖頭。問答言陳乃玄路傍提為唱。若能如是。猶在半途。更乃凝眸。不勞相見。
　　水澄月滿道人愁。妙盡無依類莫收。劫外正偏兼帶路。不萌枝上辨春秋。
　　投子因僧問。和尚適來拈香祝壽。且道當今皇帝壽年多少。師曰。月籠丹桂遠。星拱北辰高。
　　六國清平賀聖年。珠簾高卷月明前。金輪那肯當堂坐。不用丹墀擊靜鞭。
　　東京天寧芙蓉楷禪師。僧問。師唱誰家曲。宗風嗣阿誰。師曰。金鳳夜棲無影樹。峰巒纔露海雲遮。
　　等閑應問豈安排。一句全提隱顯該。薄霧依依籠古徑。孤峰終不露崔嵬。
　　芙蓉楷僧問。夜半正明。天曉不露。如何是不露底事。師曰。滿船空載月。漁父宿蘆花。
　　星流水國夜然燈。月印江天明似鏡。隱顯無私位不該。依稀擬動成偏正。
　　芙蓉楷上堂。法身者理妙言玄。頓超終始之患。諸仁者。莫是幻身外別有法身麼。莫即幻身便是法身麼。若也恁麼會去。盡是依他作解。蒙昧兩岐。法眼未得通明。不見僧問夾山。如何是法身。山云法身無相。如何是法眼。山云法眼無瑕。所以道吾云。未有師在。忽有人問老僧。如何是法身。羊便乾處臥。如何是法眼。驢便濕處尿。更有人問作麼生是法身。買帽相頭。作麼生是法眼。坑坎堆阜。若點撿將來。夾山祇是學處不玄。如流俗閨閤裏物不能捨得。致使情關固閉識瑣難開。老僧今日若不當陽顯示。後學何以知歸。勸汝諸人不用求真。唯須息。諸見若盡。昏霧不生。自然智鑑洞明。更無他物。諸人還會麼。良久云。珠中有火君須信。休向天邊問太陽。
　　道合平常絕異端。行人何必歷艱難。從今莫信孫臏卜。龜殼無靈不用鑽。
　　保壽恩禪師上堂。拈拄杖云。得自天台絕比倫。從來無葉又無根。有時扶過斷橋水。幾度伴歸明月村。雖然如是。也不得無過。擊香臺一下便下座。
　　此樹不從天地生。登山涉水承渠力。如今擲向亂峯前。免致叢林為軌則。
　　保壽上堂。三界唯心。萬法唯識。檻外雲生。簷頭雨滴。澗水湛如藍。野花開似織。此時若不究根源。謾向當來問彌勒。還會麼。不勞久立。
　　靈然不涉古來今。三界都盧一點心。檻外桃花春蝶舞。門前楊柳曉鶯吟。

　　增輯丹霞淳禪師語錄(終)