續藏經   吳中石佛相好懺儀
　明 傳燈集


　　 

　　禮吳中石佛起止儀式

　　　　天台山幽溪沙門　傳燈　集
　　一切恭敬
　　一心頂禮十方常住三寶(一拜已。互跪燒香散華)。
　　願此香華雲　　徧滿十方界　　無邊佛土中　　無量香莊嚴　　具足菩薩道　　成就如來香
　　(輟唱想云。我此香華徧十方至同入無生證佛智。想已唱云)。
　　供養已一切恭敬(一拜互跪贊云)。
　　佛面猶如淨滿月　　亦如千日放光明　　目淨修廣若青蓮　　齒白齊密猶珂雪　　佛德無邊如大海　　無限妙寶積其中　　智慧德水鎮常盈　　百千勝定咸充滿　　足下輪相皆嚴飾　　軗輞千輻悉齊平　　手足縵網徧莊嚴　　猶如鵝王相具足　　佛身晃耀等金山　　清淨殊特無端匹　　亦如妙高功德滿　　故我稽首佛山王　　相好如空不可測　　逾於千日放光明　　皆如燄幻不思議　　故我稽首心無著
　　(讚已。重燒香然。彼禮諸相好)。
足下安平如奩底足下千輻輪相手足指長勝餘人手足柔軟勝餘身分手足指合縵網勝餘人足跟具足滿好足趺高好跟相稱一心頂禮過去維衛佛迦葉佛手足滿手足如意手文明直手文長手文不斷手足赤白如蓮華色踝不現爪如赤銅色薄而細滑指長纖圓指文藏覆脉深不現手足軟淨滑澤手足有德相如伊尼延鹿王腨纖好膝骨堅著圓好立手摩膝臍深圓好一心頂禮過去維衛佛迦葉佛臍不出腹不現其腹細孔門相具身縱廣等身堅實如那羅延骨際如鈎鎻身上如師子王身清淨身柔軟身不曲身潤澤身自持不逶迤身滿足身不傾動身持重其身大其身長一心頂禮過去維衛佛迦葉佛身端直肩圓好一一毛孔青色柔軟毛上向毛紅色毛軟淨皮膚薄細滑不受塵水(不停蚊蚋)兩足下兩手兩肩項中(七處滿)兩腋下滿毛孔出香氣頰車如師子唇色如頻婆果四十齒具足齒白齊密而根深四牙最白而大四牙白利舌薄覆面至髮際一心頂禮過去維衛佛迦葉佛舌色赤舌薄廣隨眾生音聲不增不減說法不著隨眾生語言說法發音報眾聲次第有因緣說法咽中津液得味中上味口出無上香一切聲分具足梵音深遠如迦陵頻迦聲隨眾生意和悅與語面不長丈正容白不撓色面具滿足面廣姝好面淨滿如月一心頂禮過去維衛佛迦葉佛鼻高孔不現眼色如金精眼睫如牛王廣長眼平等視眾生不輕眾生眉如初月紺琉璃色眉間白毫如兜羅綿耳輪輻相埵成頭如摩陀那果髮長好髮不好髮旋亂髮色青珠頂肉髻成無見頂相身光面各一丈一心頂禮過去維衛佛迦葉佛四邊光各一丈光照身而行行時足去地四寸而印文現威儀如師子進止如象王行法如鵝王身一時迴如象王容儀備足容儀滿足住處安無能動者威振一切一切樂觀一心頂禮過去維衛佛迦葉佛一切眾生不能盡觀相觀無厭足一切惡心眾生見者和悅八萬四千相好光明
　　(禮已。重燒香。懺悔發願云)。
　　至心懺悔。我弟子(某甲)。與法界一切眾生。現前一念。清淨本然。具無量相好光明。一切神通自在。良由真如妙性。不變隨緣。成六尺蕞爾之身。棄百千澄清大海。聚緣內搖。趣外奔逸。縱身口意。起貪嗔癡。身三口四。而無惡不為。五逆七遮。而無罪不造。竪窮九世。橫遍六根。開八萬四千塵勞之門。備八萬四千煩惱之法。自頂至足。何處有功德藂林。由外及中。無非是罪惡園藪。業因不忒。果報無差。緣薄善而暫往人天。因重愆而終歸惡道。不重佛性。埋沒己靈。妄來妄往。而徒費精神。浪死虗生。而毫無利益。然以罪無自性。其體本空。既不變以隨緣。故隨緣而不變悟之成性。固不涉於階差。起以成脩。要必託乎尊勝。普賢十行。禮敬為先。淨土五門。懺悔為最。恭聞維衛善逝迦葉如來。一性圓成於[旲/(衣-〦+旦)]劫。三身普覆於十方。示滅度非滅度。石像由南海而浮來。非神通現神通。寶鉢自西天而汎至。故知像性即佛。量等虗空。三身宛然。四德無減。歸依者福增無量。懺悔者罪滅河沙。故竭愚誠。向二尊而頂禮。五體投地。接兩足以翹勤。達能禮所禮。其性虗通。感之應之。不可思議。如帝網之千珠。瑤天之萬目。光光交映。彼波互融。對八萬四千相好之尊。設八萬四千至誠之禮。寂滅八萬四千煩惱。成就八萬四千度門。惟願神通顯示。威德冥加。使戒定慧。清淨以無瑕。聞思修。精進而不退。念念無違法性。塵塵皆見寂光。即此凡夫之身。堪作菩提之器。眾生無邊誓願度。煩惱無數誓願斷。法門無量誓願學。佛道無上誓願成。願命終時神不亂。正念直往生安養。面奉彌陀值眾聖。修行十地勝常樂。懺悔發願已。一心歸命頂禮。
　　(起身一拜。重燒香。散華如法。旋繞)。
　　南無十方佛　　南無十方法　　南無十方僧　　南無維衛佛　　南無迦葉佛　　南無諸尊(菩薩摩訶薩)
　　(或三徧或七遍。旋畢。至佛前。三自歸依)。
　　自歸於佛。當願眾生。體解大道。發無上心。　　自歸於法。當願眾生。深入經藏。智慧如海。　　自歸於僧。當願眾生。統理大眾。一切無礙。　　和南聖眾

　　禮吳中石佛起止儀式(終)