續藏經   吳山淨端禪師語錄
　(法孫)師皎重編

 湖州吳山端禪師語錄序

　　　　左朝奉大夫兵部侍郎賜紫金魚袋劉誼譔
　　禪師諱淨端。字明表。族姓丘氏。本貫湖州歸安人也。受業吳山解空院。得法於臨安龍華院齊嶽禪師。一參宗匠。頓悟全機。解不存玄。見量穎脫。三千法席。眾少投機。退隱本山。自號安閑和尚。誼行將赴官南方。因入山禮師。又有偈贈曰。天公不見過。祇為肚皮大。奉勸劉誼翁。為官依此做。言詠玄玅。於里中石壁間。詩頌頗多。皆如寒山拾得之流。諦寔至理。或有可觀。師以無礙辨才。中傳富於有緣法施故序。



　　古佛應世。順行逆行。風顛浪顛。凡四登山。普化寒山拾得之流。只要當人時時省捕。不隨八風所漂。忽然一念相應。即是到家時節。禪師名淨端。字明表。歸安丘氏子。肄業吳山解空講院。始見人弄師子。發明心要。遂詣翠峯月禪師。得遊戲三昧。即以綵帛像其皮而衣之。故以為號。凡四住小糾。皆荒涼不給。人不堪其憂。而師獨得其樂。多與賢士大夫遊戲。為偈頌。有若戲謔。詳味久之。極有深旨。示寂百餘年。微言奧旨。膾炙人口。法孫比丘師皎。得其平日與士大夫詶唱。并襍著述輯一冊。開板流通。以惠後世。其志可嘉。謁余正其訛舛。義不可辭。觀者苟於語言文字外。見師子奮迅。則師皎上人。不虗刊此錄也。
　　時嘉定己巳秋後五日。前住持[彳*(巢-果+(一/自))*亍]場山嗣祖比丘定隆。書於鐵觀音東堂。



　　予客代之清涼山。一夕夢一僧。蒙師子皮。自東而西。斜陽在天。光燭其面。忽然啟齒。口如血盆。牙似霜劒。夢竊自計曰。如彼者我當為之。及讀端師子語錄。驚其脫略窠臼。大用縱橫。不存軌則。果若金毛師子。跳擲露地。百獸聞風。靡不腦裂者也。嗚呼去古既遠。宗門爪牙希遘。率皆如妖狐怪狗。輭暖委靡。凡見可欲。搖尾乞憐。萬態迎合。一充其欲。閻羅老漢。叱咤其前。猶不暇顧。況顧我道哉。至於由機緣而頌古作。由頌古而評唱集。由評唱而所謂祕要者行祕要行。則後之學者。評唱不知。安知頌古。頌古不知。安知機緣。機緣不知。安知自心。自心不知。安知祖意。夫機緣者。活句耳。生殺自在。抑揚莫測。凡聖路窮。是非藥病。苟非其人。道不虗行。唯了悟自心者。即病為藥。即藥為病。即生而殺。即縱而奪。正抑乃揚。正殺乃生。以棒喝為廣長舌。以鐵丁飯木札羹為供養。臨机哮吼。天龍欣悅。狐兔魂銷。若然者。今之以祕要。自謂正傳。慢侮法道。寧不有愧於師乎。　旹萬曆壬辰仲春十三日。達觀[彳*(巢-果+(一/自))*亍]人釋真可。書於五臺山叶斗之陽玅德庵自肯寮。

　　 

　　湖州吳山端禪師語錄卷上

　　　　法孫比丘　師皎　重編

　　長興壽聖禪寺語錄(劉誼翁請師住持疏附)

　　壽聖舊非禪剎。罕見衲僧。吳山久隱作家。還同古佛。亟干太守。願得高人。恭惟。禪師乃夙悟大乘。弗拘小節。縱橫玅用。出處不羈。勘破回頭。撞翻不托。麤言細語。皆是上機。糲食惡衣。唯修密行。慣遨遊於城市。常笑傲於林泉。瀟灑餘清。徜徉雅措。白雲虗室。七軸蓮經。皓月空潭。一聲漁父。況茲所好。豈是不佳。若也為人。何妨行化。眾心皆喜。思作禮於象王。十目具瞻。願歸依於師子。既伸虔請。寧假謙辭。
　　師受請。拈帖云。伏承。太博士承野翁先生。請山僧住持壽聖禪剎。公文已至。辭不獲免。然住持之事。勉旃向前。若教出來。紹嗣宗風。難為擔荷也。況端平生不曾行脚。徧參知識。始欲說經說論。荒廢多年。說道說禪。難為啟口。雖然如是。事無一定。官不容情。私通車馬。
　　陞堂。師云。彌勒真彌勒。分身千百億。時時示時人。時人自不識。眾中還有識者。出來。通個消息。良久云。大眾為甚麼不識。只為太近。眾生久流轉於生死。蓋乃日用而不知。未登真覺。常處夢鄉。古人道。昨夜得個夢。夢見一團空。今朝擬說夢。舉頭又見空。為當空是夢。為復夢是空。料想浮生裏。還同此夢中。此是古人一夢。山僧夜來得一夢。與古人不同。夢見土地向山僧道。來日太博士承野翁先生。與諸人入山。請和尚住持壽聖禪剎。況和尚不曾行脚。焉可住持。山僧向土地道。聽教不在多聞。參禪亦非廣走。若是真師子兒。生下便能大哮吼。土地問。如何是師子兒。豈不見。永嘉云。師子兒眾隨後。三歲便能大哮吼。若是野干逐法王。百年妖怪虗開口。也大奇也大奇。自笑吳山師子兒。數年長臥深林裏。今朝徐步出巖扉。露爪牙展毛威。雙睛晃晃迸光輝。碧眼胡僧猶不識。土地山僧焉得知。夢中被山僧拄杖子打一下。土地忽然不見。大眾。不煩久立。伏惟珍重。
　　上堂。僧問。羚羊未挂角時如何。師云。怕。進云。羚羊已挂角後如何。復云。怕。進云。既是大善知識。為甚麼却怕。師云。老僧未曾見恁麼差異畜生。僧退。師云。今朝二月二。禪翁有何謂。春風觸目百華開。公子王孫日日醺醺醉。唯有殿前陳朝檜。不入時人之意。禪家流。只這是莫思慮。坦然齋後一甌茶。長連牀上伸脚睡。
　　辨才法師至。上堂。舉。龐居士頌云。十方同聚會。個個學無為。此是選佛場。心空及第歸。只是壽聖門下。還有及第也無。山僧若放一線地。個個無非金榜高名。若也把定乾坤。直教釋迦老子歷代祖師出來。也個個只是多年措大。良久云。法師尚不出。復成一偈云。古人經絡一般絲。織出華幔世所稀。莫怪老婆無好手。都緣堂上不逢機。
　　上堂云。久雨天晴好。春風萬象和。白雲本是無心物。南山飛過北山坡。急著眼絕誵訛。弄雲堂上笑呵呵。遙望太湖波浪靜。漁人盡唱太平歌。
　　新歲上堂云。新歲新春雪又濃。森羅萬象盡皆同。相逢莫認這般事。筋斗全拋示祖風。遂打筋斗。下座。

　　西余大覺禪寺語錄

　　上堂云。端禪老端禪老。住持落魄無煩惱。朝參僧眾數十人。夜觀一輪明月皎。勸諸人勤學道。識取衣中無價寶。山光堂上雪初晴。洗出峯巒尤更好。諸人會麼。僧問。如何是西余境。師云。七零八落。進云。如何是境中人。師云。天上無雙月。西余只一僧。進云。人境已蒙師指示。祖意西來事若何。師擲下拄杖。復成一偈。山僧一生愚拙。葛藤無可得說。若問祖意西來。一日兩度展鉢。
　　祈雨上堂云。山澗水流如鑿開。旱年祈雨為民災。不知雲從何處起。只見雨從頭上來(頃刻下雨)。
　　宣州廣教長老至。上堂云。浮雲散盡天凝碧。春色消融山更清。我愛禪翁淡如水。時來相伴度殘齡。
　　師到華亭祇園寺。眾請升座云。本是霅川師子。却來雲間哮吼。佛法無可商量。不如打個筋斗。遂打筋斗。下座。

　　靈山孝感禪院語錄

　　童申公同諸官員。送師入院。拈香畢。師挪手良久。歌漁父一聲。問相公聞麼。此是太平曲。便升座。拈起拂子。目顧四眾云。三台命我住靈峯。四面森羅冉暎中。度日將何報恩德。竹連牀上演宗風。
　　上堂云。面黃頭白作禪翁。住在靈山山嶺東。心靜可觀明月照。身閑懶與世人逢。高低鬱密千千竹。近遠森羅萬萬松。衝底衝兮偃底偃。老枝枝上猛重重。根蟠怪石龍歸洞。聲徹長空虎嘯風。當年曾遇君王用。至今常有白雲封。

　　西余大覺禪寺修造疏

　　西余端老。打錢修造。捨也好不捨也好。更過幾年。篱[土*冊]壁倒。
　　示眾呼云。當山僧堂漏損。寮舍崩摧。經年無施主燒香。累歲少檀那羞設。恐有十方禪侶雲水高人。暫入荒山。難為駐錫。可以溪山為樂。松柏充飢。名利不干懷。飲食不為念。罷參知識。懶訪禪林。聞說教似春風。聽談禪如說夢。共居巖畔。同受寂寥。謹白。

　　入城化緣回

　　元豐七年。中秋上旬。忽因四大相逼。思昔日之願心。換寶殿之大柱。修僧堂之正門。箱無一寸之帛。囊無挑藥之金。不免入城乞化。徧扣豪門。莫非人人歡喜。處處相忻。盡道。承長老親自到。及拈捨五文十文。纔問求千錢百貫。一似抽筋。蓋是我福緣淺薄。莫怨他人。自知蒲繩子短。爭嫌苦井源深。不如早歸巖畔。作個閑人。觀月色之清輝。望孤鶴以為隣。誓弘般若。報佛深恩。奉勸後代兒孫。莫打此般鼓笛。聒噪他人。

　　豐年詞

　　莫怪野老閑言。禪宗近日有多端。第一須會五家宗派。然後熟念傳燈祖源。更談諸家語錄。鈔寫。印版。雕鐫。連曉至夜看讀。也與闍黎一般。更須廣走天下。嬴得兩腿疼酸。入到知識門下。先看古老因緣。長廊下胡喝亂喝。僧堂內聚話諠諠。料想曹谿路上。應無如許多般。更學文章四六。廣覽莊老詩篇。自視風流雅措。且要攀接官員出入。纔登寶座。拈起拄杖。敷宣道我即心即佛。舉著絕玅絕玄。那個得悟至理。到底肚裡顢頇。且是撥無因果。懵懂必落魔邊。終日業識擾擾。有甚出頭之年。馳騁陰陽術數。醫藥鍼灸相便。收拾市[廓-享+墨]行貨。一味只是要錢。更貪恩澤院舍。貴要徒弟駢駢。若也有些莊產。躳親畊墾田園。嗟夫世人無識。道他心力周全。聚徒三十五十。便言福鮮無緣。匡眾三百五百。聲譽遠動朝賢。薦舉錦衣師號。帝澤累累須宣。誰知藥山。眾不滿十。趙州禪椅。初無半邊。德山喫泥喫土。巖頭無醋無鹽。無業三詔不赴。騰騰任運隨緣。若教今日眼見。也道無福無緣。野老如斯檢點。大也陸地行船。我今別無見解。且弄師子隨緣。身毛即非線作。頭尾豈假繩牽。看時千邪走怖。動著百獸茫然。靈山只此伎倆。與人萬古流傳。

　　謝章庭臣同李八入山

　　紹興四年閏四月。山間林下無炎熱。清風明月冷光輝。山澗水流流不絕。雲間白鶴唳長空。巖畔新篁露高節。此時此景正堪眠。忽覺柴門有人撥。山童出問是何人。報道庭臣與李八。向我道。聖人急召樞密首廳。呂大資相將朝帝闕。我向伊二人道。好似我師子。奮迅威猛出巖穴。哮吼一聲見太平。百獸聞知皆腦裂。奉勸公心佐聖明。莫為私讎生毒孽。

　　打睡說

　　世人處身有四儀。惟我最奇。人間萬慮都遣。富貴名利都不能知。翻思釋迦老子。不知人之所宜。却令晝夜修習善法。初夜後夜。亦勿有廢。中夜誦經。以自消息。無以睡眠因緣。令一生空過。無所得也。若教老僧親見。令向靈山頂上。塊石枕頭。大家一時打睡。驀地拽起來時。要他知道睡中有這般滋味。

　　熈寧雪中觀貧

　　熈寧乙卯季冬節。凜凜寒風飄密雪。獸依巖谷鳥依巢。老幼貧人無處歇。苦夜長愁歲月。父母妻兒各離別。頭髮髼鬆似鬼形。肌肉乾枯如墨刷。手足皴皮剝裂。行步艱辛滴鮮血。瓶為鍋鑊艸為衣。策杖尫羸語嗚噎。叫聲頻誰采括。往往無知將水潑。蓋謂前生不早修。致使今生衣食缺。生不生滅不滅。為報聰明與賢哲。負却青苗助役錢。餓死黃泉向誰說。

　　師一日。詣章公府相公。留齋下羊肉饅頭。與師喫了。相公言賺。師云。我向道好喫那個畜生撞著我。遂留一偈云

　　旱年祈得雨。高山好種田。喫菜若成佛。驢馬也生天。

　　住靈山與章相公

　　章敦章敦。請我看墳。我却喫素。你却喫葷。

　　章丞相誕日。師以白犬一隻。上壽

　　山中無羊犬當羊。頭無雙肉尾巴長。非但補勞并益髓。夜間別有好思量。

　　師到平江府。接章相公

　　眼昏耳聵老身孤。林下無人淚似珠。相公許我雲中雨。救取甘泉澗底枯。

　　送平上人隨章相公之潭州

　　子來別我去潭州。要見溈山水牯牛。水牯原來頭角在。當途一見便回休。

　　章相公被召。以母老辭免

　　點鐵成金易。忠孝兩全難。仔細思量著。爭如長興靈山孝感禪院。青松林下無用老僧閑。

　　祭銀青章相公

　　維某年月日。謹以宇宙為器。明月為奠。祭於章公之靈曰。了本真性。上升安養。五福生臻。子孫將相。千足萬足。伏惟。尚饗。

　　悼章相公

　　生兮大海一漚發。死兮大海一漚淪。章公了此辭清世。一夢今經九十春。

　　章相公赴召別師

　　師請入方丈。茶湯罷。師云。且為愛護佛法。相公云。不興不廢愛護佛法也。師令侍者取糖與相公。送路喫糖次。師云。相公甜麼。公云。甜。師云。甜便住。相公一笑遂起。

　　師因入京。謁章相公。夫人不悅。乃留頌

　　天上一聲雷。老僧頭上過。幸自安閑人。何用做這箇。

　　師因章相公請供賺下餛飩

　　腥餛飩素餛飩。滿碗盛來渾崙吞。垃圾打從灘上過。龍宮海藏自分明。

　　退靈山

　　樞密樞密。聰明正直。見我老衰。教我種植。桑柘千株。松柏萬億。思量祖教。苦極苦極。辭歸林下。為報恩德。

　　武康章法禪院行化偈

　　破落長老著破襖。住箇破院無煩惱。借得破轎去人家。破絮肚腸慢慢討。

　　陸朝奉請赴任　(字蒙老)

　　正是炎炎六月天。白雲深處恣高眠。山童忽地來驚我。報言蒙老在溪邊。拏舟遠遠來相訪。問余臨別有何言。不說教不談禪。專聽政聲。如我山前水流歸滄海。清清常湛然。

　　答陸野翁入山偈　(野翁謁師偈附)

　　浪生浮世雖無益。祖道龐公喜為傳。了得宗風無個事。買琴沽酒未還錢。
　　老僧兀兀山中坐。物外良朋來訪我。物外良朋忽下山。我儂依舊山中坐。

　　示虞提刑

　　少年天子少年臣。治國安民德最深。奉勸公心揚政化。此心便是祖師心。

　　同諸公遊[彳*(巢-果+(一/自))*亍]場山

　　水牯年深氣力頹。登山下嶺喘如雷。野華春艸滿山秀。幽鳥聲聲教我回。

　　贈吳少卿入山

　　友人相訪入柴關。雲水寬閑溪澗寒。莫道山家無可待。老松脩竹任君看。

　　別周察院

　　但滅心頭火。前程路坦夷。三冬無雨雪。各自著便宜。

　　宣城呂大資招遊黃蘗山

　　黃蘖昔年裴相召。老僧今日大資留。須知此理非今古。一月分明照萬流。

　　和友人入山韻

　　閑來無事對山屏。古澗寒松暢野情。是處巖華高下色。幾般幽鳥往來聲。

　　呂公求坐禪頌

　　呂公好坐禪。張公好學仙。徐六喻擔板。各自見一邊。

　　舒王請益

　　師在京師。王荊公請講禪。就大相國寺設齋。看經次。荊公入院。焚香畢。問諸方云。佛未出世時。看甚麼經。眾無語。師云。相公周孔未出世時。讀甚麼書。公云。伶俐衲僧。又云。南無觀世音。說出種種法。古今沈沒者。聲聲怨菩薩。

　　一日因蔡察院入山云。和尚道眼雖明。好去見法涌禪師。淘汰古今因緣。師以頌答之云

　　野老平生懵懂。模樣一似漆桶。看來孔竅全無。粥飯也解口動。出言鄙野無文。愚拙不能取奉。自知道眼不明。不會葛藤骨董。忽逢道友良朋。勸我去參法涌。我聞法涌禪師。福德王臣所重。行則隱隱轟轟。坐處千從雲擁。喫著錦衣細食。住處雕梁畫栱。野老仔細思量。也是一場[門@興]閧。

　　遊西湖

　　不愛禪家翁。唯談上上宗。不愛講家流。日日揮清風。却愛西湖上。鳳皇橋下水流東。

　　別丞議赴宣州呂大資請

　　今日宣城去。蟾光照竹扉。途中唯一衲。寒便把來披。

　　別呂大資

　　嶺上梅華猶未絕。岸頭柳眼綠依依。臨歧執手不忍別。爭奈春風送我歸。

　　偈答周察院

　　林下無人老自悲。袈裟權且當蓑衣。駱駝橋上觀明月。不為鱸魚尾更肥。

　　師在京師慧林院見圓照禪師。圓照出迓曰。村裏師子兒。便作師子勢。應聲成偈曰

　　村裏師子村裏弄。眉毛與眼一齊動。開著口肚裏。直儱侗。不愛人取奉。假饒弄到帝王宮。也是一場乾打閧。

　　又頌上圓照禪師

　　仁者樂山。智者樂水。竹月松風。常為伴侶。絕學無為真我師。白雲深處孤峯裏。

　　師入城。太守李丞議相見云。和尚既是清淨法身。何得頭白。師云。老僧有十愁。因茲頭白。遂索筆書云

　　第一愁。常怕黃河水決流。年年疊土如山嶽。歲歲須防布袋頭。
　　第二愁。江湖水漲寔難留。蘇湖盡是低鄉住。須防洪水沒田疇。
　　第三愁。人間穀米少人留。忽然一日飢荒後。餓倒貧人無處求。
　　第四愁。看看翰苑少文儔。國家若要才人用。詩賦通經雙淚流。
　　第五愁。臣僚代代報冤讎。子子孫孫何日了。勸君為國早回頭。
　　第六愁。近來將相寔難求。兒孫受祿黃金貴。纔聞邊用皺眉頭。
　　第七愁。人間廣闊老僧憂。近來改寺為宮觀。臺殿橋梁社稷休。
　　第八愁。國家節用最為憂。忠臣慈孝應難得。小人嬌逸逞風流。
　　第九愁。懶養爹娘要剃頭。刮削民財求度牒。還他宿債眼惆惆。
　　第十愁。林下無人雙淚流。去聖遠兮邪見近。野老因茲白了頭。

　　師觀浮生富貴貧賤。皆屬幻空。而人不悟。遂作十空警世

　　人生難滿百。華無十日紅。有錢不布施。死了一場空。
　　衣食皆前定。隨緣任命終。假饒彊討得。橫死一場空。
　　錢多轉不足。餘剩尚言窮。莫教時運退。懊惱一場空。
　　俗事如麻粟。妄想起重重。多貪心不足。折本一場空。
　　色身不堅固。常憂火宅中。佛經不持念。閑過一場空。
　　他事不干己。聞時似耳聾。自身不會理。閑管一場空。
　　骨肉權相聚。妻兒防命終。無常一旦至。離別一場空。
　　在堂不恭敬。死了彊搥胷。寒食因遊翫。祭奠一場空。
　　富貴多豐足。前緣所種功。今生不修福。後世一場空。
　　勸君家有剩。報答四恩濃。結緣須及早。不捨一場空。

　　答玅庵主　(玅庵主詞附)

　　伏覩。章法禪院。有眼未嘗逢見。數間破漏行廊。一所崩摧古殿。不堪雨雪風霜。盡是玲瓏。椽箯香罏。永絕香煙。經案更無經卷。看來一所孤村。到者須生嗟念。又無雲水高人徒弟。任他穩便門徒施利爭收。應不用心營建。莊產只用資糧。蠶熟各收絲絹。齋蔬尚沒油鹽。飯食難逢乳麵。豺狼日日成羣。施主何曾見面。十方禪客到來。怎不教他厭賤。週迴甚處安身。轉脚一時行徧。可憐端老高僧。住此非他意願。豈圖佛法流傳。可為名利留戀。却緣彊順人情。枯淡暫時吞嚥。不如及早辭歸。此處莫勞營變。山居寂寬猶常。且是門無半片。諸方多少禪林。惟此不堪舉薦。奉咨縣宰檀那。空把祖師勞練。教他幾個村僧。且自獨營獨膳。不須更作十方免見煩州括縣。聊書數句風詞。盡是寔頭相勸。
　　大宋無心野老。不會葛藤禪道。好處不肯住持。破院隨緣養老。忽同庵主入城。撞見武康尋討。野老不肯承當。庵主勸道也好。受疏相伴入山。翻笑我受枯槁。因公送到豐詞。野老隨緣十好就。以十好偈答。
　　第一好。碧嶂重重何處討。龍迴虎轉少人知。圖畵難成非所造。
　　第二好。寂寂松門通大道。柴關不掩絕塵囂。白雲片片時時到。
　　第三好。塵埃一任風來掃。白牛隨步過巖前。一時喫盡路傍艸。
　　第四好。林裡霜猨忽然到。中宵嶺上啼一聲。天邊明月雲開照。
　　第五好。燕雀不來林下噪。時時老鶴憩高松。清唳一聲驚百鳥。
　　第六好。乾柴輭米山田稻。雖無百味及珍羞。粥飯隨緣宜進道。
　　第七好。前溪後溪明月皎。夜深靜坐念浮生。蓮經七卷聲聲了。
　　第八好。前人相見無可道。只願一年彊一年。官中苗稅供輸早。
　　第九好。門前古澗生蘋藻。藥苗旋植四時供。守貧林下無煩惱。
　　第十好。且無蚊蚋來相惱。松風吹籟響長空。真是山僧堪養老。

　　吳山解空院建輪藏榜

　　夫轉輪經藏。廼彌勒大士所建也。觀末世眾生。懶墮懈怠。不能誦經坐禪。如法修行。造此良因。徧周沙界。續佛慧命。無令斷絕。當山比丘常智。竭力干求施主。共結良緣。施主入山捨財。宜志心恭敬。願來世龍華三會。與諸上善人。同會一處。旹崇寧癸未六月日老僧書。

　　師於寺側。建一小庵。乃號歸雲。每書偈詠於壁間云

　　老來林下養閑軀。茆屋清虗蚊蚋無。一徑松風何處起。入松穿竹兩三株。

　　睡起

　　石枕藤牀一榻低。覺來還自日沈西。白雲堆裏飜身轉。一曲漁歌在碧溪。

　　觀松

　　片雲忽起去。老鶴又高飛。惟有巖前老松樹。青青長長歲寒枝。

　　負暄

　　茆屋正當南。天寒好負暄。太陽勝輭火。第一且無煙。

　　戲書二十三字

　　誰知萬象是無常。林下閑閑人自忙。思憶高僧守孤節。慚惶。

　　老病

　　也不能誦經。也不能坐禪。日中噇一頓。困來伸脚眠。時至即行無繫絆。從他東海變桑田。

　　自述

　　自歎老一身。七十餘三歲。田不耕一坵。蠶不養一[卄/廢]。肚裏不曾飢。未寒有衣蓋。幸遇太平時。未可便辭世。

　　又述

　　山僧落魄隱巖居。靜坐端披古聖書。惟愛月明松竹長。不扳朱紫佩金魚。
　　瀟灑巖居畔。結茆唯一庵。清風銷暑氣。寂寞少人貪。
　　幽有鳥聲碎。禪無衲子參。齋餘林下去。華雨落毶毶。
　　睡起懶移步。日落松房陰。寥寥萬籟息。獨聞山鳥音。
　　兀兀如癡坐。方名真出家。孤猨天外去。百鳥不[銜-金+缶]華。
　　夜深山鳥息。唯唳鶴沖天。野老毛骨冷。聞聲不得眠。
　　罏灰湯似水。寂寞少人知。老朽不成睡。天寒夜半時。
　　眼昏難辨字。耳聵不聞聲。夜靜巖邊坐。見月不見星。
　　凡聖不同歸。佛祖不同道。灑灑落落人。應笑拈華艸。

　　山居詩

　　吳山古寺近溪邊。高閣虗堂景象全。林下寂寥罏火盡。未眠猶聽夜行船。
　　七歲居山今七十。山光松竹逼人寒。夜深火滅罏灰冷。紙被擁身白雪團。
　　吳山古寺寒松直。老鶴巢居最上頭。唯愛月明中夜後。一聲清唳滿山愁。
　　松竹青青古澗深。結茆為屋號歸雲。自從參徧官僚後。野老無心見貴人。
　　自笑年衰雪滿頭。任他冬夏與春秋。林間寂寞何為樂。山鳥自鳴泉自流。
　　自覺年高無所為。詩人笑訝小人嗤。眼昏耳聵無心力。是是非非都不知。
　　老嫌俗客來相訪。獨泛孤舟溪上遊。夜宿蘆華賞明月。應無閑事挂心頭。
　　老來無事掩柴扉。林下閑閑何所為。莫道茆庵無一物。窗前片片白雲飛。
　　老朽龍鐘不下山。庵居巖谷坐林間。月華入戶時時照。幽鳥聲聲聞更閑。
　　野老欣欣任自然。齋餘無事翫林泉。門前竟日無人到。夜對喬松月在天。
　　年老醒醒神更清。夜深幽室誦蓮經。兒孫睡覺應嫌我。石版時敲四五聲。
　　老拙懶陪塵俗客。茆堂靜坐復安眠。林間莫道無看待。松竹溪山在目前。
　　無事老來心下樂。得閑坐處念頭輕。一身之外無他物。秋水澄清夜月明。
　　眼昏耳聵是何緣。此事誰能為我宣。林下無人共遊樂。困來獨倚老松眠。
　　無事老來心下樂。山中養性度殘齡。經年四遠無人到。吾門白日是黃昏。
　　巖前松竹兩三株。日炙風吹漸漸枯。葉落縱橫人不掃。清聲猶自響朝晡。
　　人事悠悠懶更攀。茆堂靜坐白雲間。夜觀明月為高燭。一道清光照萬山。
　　因觀楊柳垂青眼。始覺人間春到來。遙望南山雪消盡。寒梅猶有一枝開。
　　水澄山色暎青天。靜坐茆堂未欲眠。好翫巖頭松與月。更聞高柳一聲蟬。
　　耳聾不聽樓頭鼓。眼暗難看夜半燈。一曲漁歌聲盡後。歸雲天外自騰騰。
　　不覺日又過。寂寞庵中坐。野禽飛去不[銜-金+缶]華。唯有白雲來伴我。

　　和神智講師止觀三境
　　性德

　　思量佛祖老婆心。性德從他彊立名。嶺上寒梅帶春雪。九年面壁自勞形。

　　修德

　　黃金誰把水銀和。萬象森羅未是多。恁大也須從地起。更高無奈有天何。

　　化德

　　入海求珠深更深。摩尼眾寶與黃金。今朝為報波斯道。莫把玻璃賣與人。

　　總頌

　　化他修性并總別。思量盡是天邊月。大家話得是場空。各各自掃門頭雪。

　　聽楞嚴七處徵心。八還辨見。以此頌呈本講。本講云。汝當以禪得法

　　七處徵心徵不遂。懵懂阿難不瞥地。直教徵得見無心。也是泥裏洗土塊。
　　八還之教傳來久。自古宗風各分剖。假饒還到不還時。也是鰕跳不出斗。

　　別本講

　　彎彎曲曲似門鉤。一番拈起一番愁。不如做箇禪和子。參到無心即便休。

　　蘇幕遮

　　遇荒年每常見。就中今年洪水皆淹徧。父母分離無可戀。幸望豪民救取。莊家漢最堪傷。何忍見古寺禪林。飜作悲田院。日夜燒香頻禱告。黃天救護開方便。

　　牛歌

　　牛牛牛休休休。更莫牽犂拽耙。任從冬夏春秋。無繩無索。無準無鈎。朝來放向荒坵去。杳杳冥冥休便休。

　　木魚歌

　　本是深山林下木。抝屈藏形寄幽谷。被他巧匠伐將來。苦使鏤刻作眼目。懸向堂前號魚鼓。教我聲聲為眾苦。長連牀上帶刀眠。火棒時時打我肚。一等為魚甚高格。挂紅梁上居峭壁。五湖四海任遨遊。誰怕龍門點破額。

　　十二時歌

　　平旦寅。鵶鳥噪聲頻。眼開猶懶起。牀上更飜身。
　　日出卯。著衣洗面了。啜盡一鉢粥。直到齋時飽。
　　食時辰。猛火不著薪。一升是十合。八兩是半斤。
　　日暎未。湯瓶常滾沸。若無閑客來。便好打瞌睡。
　　晡時申。舉頭無點親。千年桃李核。覓甚舊時人。
　　日入酉。無人到門首。屋裡自優游。誰能外頭走。
　　黃昏戌。穴中老鼠出。拍手趕不去。相叫咬唧唧。
　　人定亥。不是多懈怠。脫鞋上牀眠。無可相抵待。
　　半夜子。睡得恰正美。總得一場夢。說向何人是。
　　鷄鳴丑。殘月照戶牖。樓上曉鷄鳴。天寒星轉斗。
　　禺中巳。口腹無定止。羹菜少鹽醋。常時食些子。
　　日南午。兩手挪抄肚。布褲膝頭穿。更覓何人補。

　　湖州吳山端禪師語錄卷上
　　湖州吳山端禪師語錄卷下

　　　　法孫比丘　師皎　重編

　　漁父詞

　　師或坐觀明月。歌漁父詞。人樂聞其聲。莫不奔驟而至。皆欣然忘歸。
　　斗轉星移天漸曉。驀然聽得鵜鶘叫。山寺鍾聲人浩浩。木魚噪。渡船過岸行官道。
　　輕舟再奔長江討。重添香餌為鈎釣。釣得錦鱗船裏跳。呵呵咲。思量天下漁家好。
　　浪靜西溪澄似練。片帆高挂乘風便。始向波心通一線。羣魚現。當頭誰敢先吞嚥。
　　閃爍錦鱗如閃電。靈光今古應無變。愛是憎非都已遣。回頭轉。一輪明月升蒼弁。

　　讚淨土

　　七寶池中堪下釣。八功德水煙波渺。池底金沙齊布了。羨魚鳥。週迴旋遶為堦道。
　　白鶴孔雀鸚鵡噪。彌陀接引毫光照。不是修行何得到。一般好。西方淨土無煩惱。
　　一隻孤舟巡海岸。盤陀石上垂鈎線。釣得錦鱗鮮又健。堪愛羨。龍王見了將珠換。
　　釣罷歸來蓮苑看。滿堂盡是真羅漢。便爇名香三五片。焚香獻。元來佛不奪眾生願。
　　徒弟稟師修行淨土。師云。你箇小頑兒。那生理會得。因書偈示之。
　　淨底行淨底土。美酒沽來。鱸魚作餔。困則伸脚打睡。起來自歌自舞。吳江橋下碧波中。一輪明月為喪主。

　　說易道

　　夫易之道。幽玄難會。問著時流。指天劃地。二儀未分之前。只言太極太始。混沌一氣。清濁纔分之後。不離乾坤巽艮震离坎兌。出來十字街頭。撞見南山張二。見我拍手呵呵。略與我說易中梗槩。天雷是我爺泄氣。大海是我娘屎囊。問他上代祖宗。却是我離鄉人。子孫不知次第。

　　哭果超法師

　　山僧何故也悲辛。為憶鄰間善友人。萬部蓮經猶未滿。十方緣熟已分身。庭前老樹飄黃葉。雲外蟾光滿素輪。若問我師歸甚處。無邊境內已棲神。

　　為超法師舉火

　　性空真火。性火真空。來從此來。去復其中。法師圓寂。我等難逢。若問歸何處。白雲無定踪。

　　尼僧悟道因緣

　　師抵鄣南。見上方超和尚。有一尼師來參。師云。待來日五更三點入來。師侵早紅粉搽面而坐。尼入見驚而遂悟。超和尚有頌附。
　　堪笑吳山老禿奴。巧粧紅粉接師姑。茫茫宇宙人無數。那個男兒是丈夫。

　　村婆送一百光錢與師。薦丈夫往西方。求頌

　　婆婆惠我一百光。要薦丈夫往西方。此去西方十萬里。百錢纏裹到餘杭(果然托生餘杭)。

　　湖州做袈裟會眾僧奔驟。以頌示之

　　苕溪溪上古禪房。出水荷華月照窗。莫怪衲僧行太速。袈裟引得脚頭忙。

　　聞壇下講主說禪

　　何山長老修長懺。壇下闍黎却說禪。兩處都緣無別事。大家只是要光錢。

　　戒壇示沙彌

　　登壇受具戒。第一莫疑師。摘取果子喫。莫管樹橫枝。

　　因一禪人有省示之

　　揭起天庭骨。露出鬼眼睛。直饒恁麼會。也是假惺惺。

　　道婆送鞋求頌

　　已知道婆能好手。雙履野人焉敢受。著却踏到趙州關。免教赤脚林下走。

　　小山請齋不赴。為果超法師示寂

　　隣僧盡向小山去。唯我獨從溪上來。莫笑山僧無用處。平生於義不於財。

　　去杭州見法湧禪師。不出相見。留頌

　　閑向南山尋老牯。山童報道睡方濃。乘興來兮乘興去。白雲千載生遺風。

　　乘舟西上

　　嗟見世間人。風義不長久。唯有天邊月。處處隨我。

　　登慈雲嶺

　　千古慈雲嶺。往來南北行。江波與湖水。極目兩分明。

　　勸世辭

　　我見世人癡又癡。不記熙寧八載時。如今米賤無慚愧。朝飡魚肉暮肥脂。路上骷髏無限數。人喫人時復是誰。六趣輪迴自流轉。世人各自著便宜。
　　又。
　　野老與君憂。世間三斧頭。貪財并酒色。到老不知休。壞得人性命。乾得人骷髏。忽然四大病。牀上眼惆惆。前頭黑如漆。心行未曾修。勸君早覺悟。莫待雨淋頭。多見人念佛。口甜心裏苦。滿肚是虵兒。瞋心如猛虎。枉把藏經看。念佛是惡口。口善心不淨。念佛無感應。一照四方明。心如天寶鏡。

　　勸學

　　學則成聖。不學是凡。聖貴凡賤。賢在其間。春日暄暄。鳥聲[口*官][口*官]。光陰可惜。爭敢安閒。

　　詠骷髏

　　曠劫不能逃。輪迴多出沒。只為世間情。無緣生慧日。晨昏多不省。運用如膠漆。只這示諸人。非空亦非實。

　　長興周承事相訪

　　吳山長碧水長流。水轉山灣路更幽。多謝龐公遠相訪。旋燒松火薦茶甌。
　　漸覺清和四月天。一聲清磬響山川。心澄氣爽無拘束。留得高人伴夜禪。

　　謝紫梅飽潛[彳*(巢-果+(一/自))*亍]人入山

　　自知無福又無緣。老朽茆堂白晝眠。潛[彳*(巢-果+(一/自))*亍]今朝遠相訪。汝無阿堵我無禪。
　　盡道先生活計貧。高談雄辯此珠珍。信知探得無生理。甘作雲堂林下人。

　　王居士參報本政和尚

　　王居士用心參。曹溪滴水不須躭。碧眼胡僧難得遇。莫圖些子口喃喃。易則易難則難。霅水東流弁嶺灣。消暑樓前會處。清風明月對溪山。

　　張居士相訪

　　清河居士別多年。一笑相逢信有緣。莫訝老僧無別話。平常心是祖師禪。
　　崇寧癸未元宵節。浮雲散盡天邊月。一道清光照霅溪。覿面相呈無可說。

　　德清沈居士相訪

　　因訪瑤師跡。穿雲入小山。忽聞沈居士。雲臨到此間。月照寒松碧。霜凝翠竹斑。却觀堂上影。恨在見生顏。

　　謁報本政和尚

　　祖道久不明。臨濟一枝折。今日忽重榮。暎掩苕溪月。

　　贈輝長老

　　昔日烏龍老。今向南蕩住。坐斷臨濟禪。透出雲門路。咨示雲水客。時來須薦取。莫莾鹵。苦瓜偏甜。甜瓜偏苦。覿面相呈在半途。休說禾山解打鼓。九月九是重陽。五月五是端午。

　　徒弟常度遊方

　　數年林下養雛兒。今日和雲物外飛。高立老松山頂上。清唳一聲天下知。

　　師孫道月參方

　　秋風黃葉落。如月出山扉。照見長空無罣礙。片雲獨鶴好相依。
　　一夥兒孫勿奈何。旋收旋放出煙蘿。平原莫訝生荊棘。直向滄溟起大波。

　　師孫宗弍遊方

　　子今欲向山前去。且向山前問路行。山下若逢驢與馬。小枝須有一枝榮。
　　我家活計勿來由。說與兒孫不肯休。今朝放向師前去。入戶須教便出頭。

　　聞祥景休結茆庵

　　我愛祥景休。超然格趣別。身不與俗交。心可同明月。近聞結茅庵。何不向余說。外須基址堅。內要圓無缺。翦茅為平頭。立竹宜高節。搗練灰炭和。乾來硬似鐵。冬天常自溫。夏月無炎熱。老兒毛骨寒。居此禦風雪。莫要大工夫。弄巧翻成拙。

　　贈祥景休嗣正

　　熙寧季冬節。夜坐更已久。月色射窗戶。松風鳴谷口。忽思祥景休。同門素為友。欲作詩相寄。苦吟不成就。磨盡半錠墨。污却一雙手。瞑目儘尋思。天寒星轉斗。茆庵裡向火。盤桓日上首。不覺天雞鳴。一句也不有。

　　開元寺證闍黎受僧職師與書

　　某頓首。吾門多幸。新受僧正。為居山谷。未及詣賀。此者是能純二師退於僧職。可謂脫却多年炙脂布襖蒙老著得恰好非惟當郡江淛之間。惟公清閑雅好。每見寺中。佛生之日。涅槃之忌。公尚私門不出。隨喜燒香。何期今日為於僧職。區區於車馬之前。役役向堦墀之下。同流成隊。弟子成羣。思量世間難得人也。聊書片幅。以達所懷。諒在同門。必當高照。

　　與天聖月老

　　前日山童。入山來報道。天聖禪師在溪頭。欲入靈山相見野老。乃命人掃開松下抝。鋤却路傍艸。汲山泉炳松燎。碾茶待於禪師。山童又來報道。禪師絕早去了。何緣如此。為冬節日近侍者相催。要目錄早了算來。住持人有許般煩惱。只此黃面老子道。若樂眾者則受眾惱。渾如此道。只在靈山住著破院。便乃篱[土*冊]壁倒。又無十方禪侶。來入室相惱。又不去諸方求討。免將門狀牛屎堆頭。謁見父老。何緣如此。蓋乃無福無緣。無禪無道。

　　智老歸平江

　　你住在城隍中。我住在深山裏。山深少人到。不知你儂起。你又不戀我。我又不戀你。你又無書來與我。我又無書去送你。他年白首忽相逢。始知今日淡如水。

　　呂大資求坐禪頌

　　大資要坐禪。山僧只愛眠。若問祖意西來。茆荒只在面前。

　　題明靜軒

　　性明非月照。情靜不干山。最好此山幽隱處。悠悠溪水下前灣。

　　為玅庵主題布袋和尚

　　老古錐畫得著。拖一脚進一脚。一個布袋。何時放却。

　　懷玅庵主

　　閑思老古錐。一去無消息。寂寞惟有風。巖前松與月。

　　答陸蒙老韻(蒙老赴官晉陵別師詩附)

　　枕上浮生過半百。短髮毶毶霜樣白。西溪溪上舊家山。歲歲故鄉歸似客。船頭漸進古松門。云是吳筠讀書宅。煙雲半嶺見層樓。崢嶸鰲頂蓬宮窄。有人挂衲歸盤陀。棱稜瘦骨真維摩。幾年面壁舌不動。忽然拍手演漁歌。秋來滿船載明月。直鉤不釣閑黿鼉。一雨笠一煙蓑。五湖深處任風波。黃梅渡口水流急。救護心誰如老婆。
　　世上何人年一百。大家須要心明白。山堂寂寂誰為主。富貴榮華一宵客。我愛吾官清更貧。囊無金玉居無宅。溪頭相別去安眠。肚皮如海無寬窄。病僧無力効頭陀。烏兔從他兩自摩。物外良朋來相訪。高吟白雪紫芝歌。笑我臨行指天月。遺骸江海似黿鼉。忘箬笠不披蓑。浮生後浪逐前波。林下一炷罏煙遠。用薦野翁并野婆。

　　示朝散劉誼翁

　　聰明富貴少延年。淡泊虗心壽自延。林下寂寥甘自樂。山間幽鳥自茫然。

　　贈長興王省元四絕句

　　誰測先生意趣難。貧如原憲學宗顏。年年酒債將琴當。歲歲詩狂待月還。
　　縱道暫時辭霅水。惠然相訪到林間。勢來不要求榮貴。好隱吳筠舊隱山。
　　混然一氣派三才。今古誰逃日月催。耳聵不聞山鳥語。心閑惟喜老儒來。
　　呼童林下烹新茗。情別溪頭懶度杯。但把詩書教諸子。主人應不見空回。

　　答丁大夫入山頌　(丁大夫呈師頌附)

　　端顛端顛。高臥雲煙。看箇老牯。三十餘年。近來悄悄。或放或牽。莫教放去。侵却良田。且道鼻孔落在那邊。
　　茆堂寂寂。無火無煙。老牯放去。不記何年。牧童打睡。無繩可牽。貧無寸土。說甚良田。林下休問。那邊這邊。

　　同宜興蔣叔明遊吉祥茶山

　　平生聞說真山境。此日追遊喜有因。滿目高山流水在。舊來靈跡不通神。

　　題吉祥寺茶山

　　吉祥山水與雲連。清韻來聞二十年。知道老僧無熱惱。金沙池內不流泉。

　　同蘇饒文宿吉祥寺

　　孤峰峻嶺翠光寒。山勢奔湖去又蟠。今夜虎頭巖下宿。更無歸夢出林巒。
　　與公昔作長城別。一去塵埃六七年。夜靜書堂尋舊約。定將生計話林泉。

　　贈武居士為僧

　　憶昔丱角年。慈母正恩憐。老父心膽硬。捨我入林泉。相去百餘里。雙淚滴胸前。弱冠酧親志。蓮經誦萬千。合格為僧相。霜壇受五篇。先窮台嶺教。後學祖師禪。今年四十八。長城古寺邊。心閑無所作。萬慮已茫然。忽聞武居士。捨俗取金田。苦了心頭事。可惜百年錢。

　　送陳官人之三衢

　　今日忽相見。俄然又相別。三衢山水清。好賞中秋月。

　　袁解元赴京

　　猨啼東嶺上。楊柳綠依依。一別經年去。終須帶角歸。

　　答宜興單解元韻(單解元入山上師偈附)

　　松老何年老。庵中人獨知。幾回經歲月。還似始生時。
　　老松千尺老松枝。古澗雲深誰不知。忽地一聲雷雨便。為龍須起應天時。

　　題假山石

　　無用無知頑石頭。天生奇巧世人求。算來世上無閑物。假使無情不自由。

　　昭亭山石盎泉

　　行到昭亭山頂上。下觀石盎泉如鏡。羣鷗野鳥不見飛。孤鶴自騰天外影。

　　正老赴召

　　臨濟兒孫大道通。霅溪溪上演宗風。一片白雲留不住。飛向皇城見帝宮。

　　中秋月

　　千溪萬溪水。一樣天邊月。堪笑世間人。盡道中秋別。

　　大雲寺清泉池

　　我來觀清泉。泉清徹見底。耳目本無人。教我如何洗。

　　弔佛川明禪師

　　不見慧明師。惟聞慧明道。曾經幾百年。巖前松檜老。

　　山居

　　莫問野老教我禪。但見山前一溪水。今古悠悠流歸滄海。無盡年多少。英雄壯士。一去無回。惟有青山常湛然。
　　不風流處却風流。占得吳山山頂頭。有人問我途中事。西指鄣南東入州。

　　松月庵

　　莫怪庵中無所畜。一條拄杖生涯足。東嶺蟾光散影時。捲簾獨對天然燭。

　　松風亭

　　松風歷歷清人耳。結搆泥亭跨流水。明月夜坐東嶺照。吹破雲霞無一縷。

　　會曇老

　　漁家生計好。終日泛輕舟。翦竹為竿釣。裁荷作酒甌。只知溪上樂。不識世間愁。昨夜巖隈下。蓑衣忘却收。

　　贈如老

　　說真說假未是真。無真無假是全身。日中喫飯夜間睡。野艸閑華幾度春。

　　送上方亮老

　　何故無心戀霅溪。鄣南風景白雲齊。有人若問宗門事。水自東流日自西。

　　祥符寺溪堂

　　開窻滿目見溪山。霅水東流下嶺灣。夜月深明漁櫂靜。白雲無事到禪關。

　　祥符別友人

　　共賞溪堂上。俄然又相別。爭如後夜間。獨對秋天月。

　　張行者買度牒問羊道求絹

　　野衲兩字上羊十六道。只此一回聒惱。為行者買禮部牒一道。更捨絹三匹。染皁千好萬好。願你子孫。年年起早。

　　元宵

　　昨夜看元宵。一覺睡到曉。紙被煖如春被底呵呵笑。且道山僧笑。箇甚麼。你正忙時我眠倒。

　　示世

　　兒童鬥百艸。處處去尋討。鬥罷各回家。狼籍教誰掃。

　　雲峯和尚相訪

　　三三兩兩話叢叢。師子何曾怕大蟲。任是雪山高萬丈。太陽一照竝無踪。

　　同僧遊金山張公洞

　　白雲忽起到龍遊。仙洞雖深敢不留。今日重歸舊巖畔。行人無不雨淋頭。

　　述懷

　　晦跡歸巖塢。僻居人到稀。穩眠高靜榻。策杖遶荊扉。遠謝名兼利。能忘是與非。松風祛暑薄。山月照螢微。烹茗滿甌雪。掬泉半濕衣。窮通雲意密。終與世人違。追憶蓮峯社。惟思華頂奇。何人肯回首。深造玅玄機。

　　謝人雪中惠麵

　　春雪徧巖谷。山中一物無。雪中承惠麵。更少十斤麩。

　　謝人惠炭

　　山中火柴頭。熏得眼淚出。雪中承惠炭。願君日勝日。

　　贈小王秀才

　　南山一子植於地。他日須成百尺松。若得風雲相際會。騰身漸漸見於龍。

　　茶

　　幽雅烹輸貢。罏煙爇瑞英。幾分雲葉細。長泛雪華輕。蟹眼增新興。清甘滌睡情。枯腸禁三盞。稍覺夢魂清。

　　寄駱道求浴缸

　　端老傳語駱道。我覓浴缸送老。你若捨待歡喜。不用別處尋討。

　　武居士看禪冊

　　野老到君家。見君看禪冊。你自著眼筋。莫被祖師嚇。

　　三教吟

　　儒釋道尊。三教深恩。我等慚恥。殃及兒孫。

　　尚庵主病

　　四虵忽擾亂。篋中弗條線。林下老古錐。去住隨他便。

　　無力打筋斗

　　本無明與昧。明昧只由心。日用雖無計。應須仔細尋。

　　病中示鑑二徒弟

　　吳山山水連天目。山色常青水常綠。山光水色共流通。祖祖燈燈相繼續。

　　示徒弟文慧辭世

　　千足萬足。平生不畜。纔死便埋。莫墮流俗。

　　真贊

　　四十七傳寫畢。露神光現幻質。從來把道說向誰。披蓑自笑維摩詰。咦。
　　樹樹有皮。人人有面。紙上傳來。兩重公案。自古至今。何如此見。好箇畫師。不傳死漢。

　　湖州吳山端禪師語錄卷下
 西余端禪師傳

　　　　高安沙門釋德洪撰
　　端師子者吳興人也。始見弄師子者。發明心要。則以綵帛像其皮。時時著之。因以為號。住西余山。嗣姑蘇翠峯月禪師。西余去湖州密邇。每雪朝著綵衣入城。小兒爭譁逐之。從人乞錢。得即以散饑寒者。錢穆父赴官。淛東見之。約明日飯。端黎明獨往。避雨入道旁人家。幼婦出迎。俄其夫至。詬逐。竟為邏卒所收。穆父吏速客。見之問故。曰煩寄聲錢公本來赴齋。中塗姧情事發請自飯。穆父聞之。驚且笑顧客曰。此僧胸中無一點疑事。又嘗見持死雞疾行者。挽衣問何之。曰雞為狸害。法不可食。將棄水中。端苦求之。道路聚觀。諷曰。當得偈乃可與。端跪作祭文曰。維靈生有鷹鴉之厄。死有湯鑊之災。生時要汝報曉。死後無人收埋。奉為轉化檀越。施肚為汝作棺材。(一本云闍棃無可布施施肚為汝作棺材)言卒携雞去。以施饑者。能誦法華經。湖人爭延之。必得錢五百。乃開帙目誦數句。即持錢地坐去。缺薄者易之而去。好歌漁父詞。月夕必歌之。達旦有狂僧。號回頭和尚。以左道鼓動流俗。士大夫亦安其妄。方對丹陽守呂公肉食。端徑至指曰。正當與麼時。如何是佛。回頭不能遽對。端捶其頭。推倒乃行。又有妖人。號不托掘。秀州城外地有佛像。建塔其上。傾城信敬。端見揕住曰。如何是佛。不托擬議。端趯之而去。章丞相子厚請升座。使俞秀老撰疏。敘其事曰。推倒回頭。趯翻不托。七軸之蓮經未誦。一聲之漁父先聞。端聽僧官宣至此。以手耶揄曰。止。乃坐引聲吟曰。本是瀟湘一釣客。自東自西自南北。大眾雜然稱善。端顧笑曰。我觀法王法。法王法如是。下座。子厚留飯。端瞋說偈曰。章惇章惇。請我看墳。我却喫素。汝却喫葷。子厚為大笑。時呂太尉吉甫亦留丹陽。三人者日過。從吉甫誦禪定功德諸般若中第一曰。惠卿修之十年。子厚獨稱。鍜可忘憂。嵆康得僊。竟作劒解。端說偈曰。章公好學僊。呂公好坐禪。徐六喻檐板。各自見一邊。聞者傳以為笑樂。元祐初。圓照禪師。自京師慧林。退歸姑蘇。見端於甘露曰。汝非端師子乎。曰是。圓照戲之曰。村裏師子耳。端應聲曰。村裏師子村裏弄。眉毛與眼一齊動。開却口肚裏。直籠侗。不愛人取奉。直饒弄到帝王宮。也是一場乾打閧。圓照粹美不悟其譏也。端客無錫欲歸湖。旦行江上。問有湖秀便船乎。篙師曰。我行常潤船也。端欣然曰。亦可。乃附船尾。高郵。秦觀少游聞其高道。請升座於廣慧。端以手自指曰。天上無雙月。人間只一僧。一堂風冷淡。千古意分明。少游首肯之。端高自稱譽。吐語奇怪逸人也。病牙久不愈。謂眾曰。明日遷化去。眾以為戲語。請說偈。端索筆大書曰。端師子太慵懶。未死牙齒先壞爛。二時伴眾赴堂。粥飯都趕不辦。如今得死是便宜。長眠百事皆不管。第一不著看官。第二不著喫粥飯。五更遂化。閱世七十二。東吳祠之。以為散聖。
　　贊曰。予竄海外。三年而還。叢林頓衰。耆年物故。無餘所至。雛道人成阡陌。皆飽食游談無根而已。喟然長想如政黃牛。端師子輩。皆三十年前。少叢林者。然高風逸韻且爾。況其傳法度生者乎。因載兩士平生大槩。使後之俊流。得以覽觀焉。

 端禪師行業記

　　　　起服朝請郎權發遣提點淮南東路刑獄公事借紫金魚袋郡人劉燾撰并書
　　宋故吳山端禪師。諱淨端字明表。俗姓丘氏。吳興歸安人也。丞相舒王道德之學。出言為經。局貫九流。尤味禪悅。常見師偈頌。稱之曰。有本者如是爾。觀文呂太尉留意內典。多所論著。天下緇衲。鮮獲印可。嘗道過吳山。停舟相訪。一語相契。謫居宣城。屢書招延。館之數月。丞相章申公。神鋒高峻。一世龍門。疏請傳法靈山墳寺。奏賜命服。曲留累年。師與諸公談道之際。不可少屈。飄如浮雲去來。唯己未嘗肯以名位。惜詞色也。以三公之尊重師如此。則其道行。不言可信。而其高風遺韻。流通後世。為不誣矣。始住長興壽聖時。有號回頭者。倡於嘉禾。眩惑愚俗。誑妄方熾。數州之人。施予山積。適過邑境。見師於佛殿。師擊其首。回頭罔測。頳面無語。師顧謂之曰。龍頭虵尾爾。遂慚汗而奔於呂公座。嘗遇妖人。眾咸以為神異。師一言折之。即知其妄。不復與語。後伏誅。其高鑑遠識。類皆如此。後至京師。圓照禪師。尚在惠林。師往禮焉。圓照迎謂曰。非端師子耶。師作師子勢。圓照以俚語探之。師隨繼以伽陀。圓照為笑而肯焉。申公時典機政。欲留師都城聞之。不告而返其所駐錫之地。如壽聖西余孝感章法之類。聊復爾耳。不得其意即去。人競挽之。不還顧也。師生而慕佛。六歲棄家。精於習誦。其師保暹數欲度之。非其願也。二十六歲。遂以策試應格。既受具戒。始從淨覺仁岳師。學天台教觀。聽首楞嚴。至七處徵心。八還辨見。以頌自跪。淨覺覽之謂曰。往矣。汝當以禪得法者。後參寶覺齊岳禪師。臨濟宗風。室中默契。即出庭下。飜身自擲。眾駭異之。後觀倡戲。至弄師子。益有警悟。故問答之際。多為奮迅之容。由是稱師端師子云。素不學詩。應聲成偈。天然自韻。咸有可觀。膾炙人口。多能道之。或以比寒山拾得。其逆知未來迎事。與人道意中語。應若合符節。亦莫得而致詰也。還乃居吳山寺。食糧不給。每乘扁舟。將行所詣。舟人告以風逆不可行。師曰。何往而順。舟人指所向。即飄颺乘興而去。足未及岸。岸上人望見爭迎拜。信施[禾*囤]載而歸。楮中無一毫之畜。有施者隨輒散之。至或窮冬解絮扶纊乞寒者。願以破絮自裹。人聞立遣衣易之。或議其乞隣為惠。似近名者。師曰。不然。吾赤露。人或見憐。若彼即凍死矣。其用意多稱是。雖其行若遊戲。自在黨蕩。無所拘關者。而誦玅灋華經。未嘗虗日。持戒嚴潔。未嘗破犯。奉親至孝。養之終身。死葬山側。恤患念貧。傳方賦藥。雖老不倦。自號安閑和尚。芒鞋筇杖。遇溪山勝處。披蓑戴笠。行歌漁父。人遽能寧熱惱者頓獲清涼。拘窘者暫成樂易。凡所至處。興盡欲返。雖積金留之。不少駐足也。名公鉅卿。舟及吳興。必首問師起居狀。自為二陶器曰。死則此埋之。素無病惱。崇寧二年十二月初五日。忽謂寺眾曰。吾緣謝已。今日矣。索湯與浴。留頌辭眾。歌漁父數聲一笑。整衣趺坐而化。即以陶器。瘞於歸雲庵下。實明年正月初七日也。俗壽七十四歲。僧臘四十九年。師本受業於吳山之解空。其徒捨本逐末。犯義毀戒。至靡不為。師遊學出山久。比歸一切屏斥。葷血瓶罌。不以入門。與俗方隔。始延靈照講師。為之肄業。復得方陽居士陸懿野翁先生。先後表裏。營求香積。補苴罅漏。迄今遂為淨眾名剎。度徒弟若孫四十四人。常照宗禮宗鑑。皆以其學。傳法立眾。知名於時。予方髧髦。師一面即相歎異。比竊登科第。朝廷補外投閑備更幽患。每從師遊。必曰。我死為作碑。師入滅云久。隨世推遷。顧以此願未償為恨。宗鑑為疏始末。一夕而文就。且以詞系之。其銘曰。由禪而教。如駢羅萬象。而觸鑑斯照。則烏往而非要。由教而禪。順風恬波。而挽以過船。亦左右而逢源。如端師子。飽學乎經論。而自得乎蹄筌。蓋寶公之神悟。寒山之微言。普化之直裰。而船子之釣竿也。其可形似者。見其人矣。其不可即者。孰知其天乎。
　　覺悟教院住持。傳天台教法孫。真悟大師宗鑑。立石陽羨鈕完同弟寧模刻。

 宋故安閑和尚端師墓誌

　　　　朝請郎新權知江陰軍兼管勸農事賜緋魚袋林旃撰并書
　　　　朝請郎充州東路安撫司參議官賜緋魚袋林樞隷頟
　　吳山解空院端師子七世孫。師皎因住[彳*(巢-果+(一/自))*亍]場隨侃。以其情來告曰。吾祖崇寧二年圓寂。葬金殿之後。疇昔師於是山。大開法席。廣來十方海眾。師與此山俱。名播於天下。既沒。梵唄香燈。不絕如綫。士大夫與吾徒。又來瞻敬之。徘徊上下。歎佛法不振。善陰陽宅相者。以為師之宅兆固吉。其所以弗昌。厥後向背。不應古法耳。相卒聞於縣。請更之道人施皓願出力。築亭於其前。仍祖庵舊榜曰歸雲。香火嚴奉之。先是文慧親承師授。六十年後。開視吾冢。至期。諸徒相顧曰。敢幸因此時。毋墜我祖師之命。乃以庚戌之望二十有一日。鳩工斸土。遠近奔赴。觀者如堵。甎隙不動。陶器儼然。發視其中。了無一物。四眾讙譁。歎為希有。相與悲咸流涕曰。是不可不記也。如來住世。演說四大六塵中外假合如幻。師結兔巾。解兔網。破一切我執。又說六度萬行。為己為人。如鏡像像滅鏡空。破一切法執。端公禪師。蚤年觀師子戲。悟三昧。胡言漢語。正提倒擲。風驅電掃。不可致詰。奇奇怪怪。剎那萬狀。有心縱被欺瞞。有眼盡遭愚弄。幻身既沒。幻法常存。億萬劫灰變滅。生謂之散聖。死謂之尸解。如此忖度。幻法愈熾。臨濟疑著普化。大慧真贊金毛。橫塘疑則不疑。未免贊歎重贊偈曰。鏡中師子分明。是瞬目揚眉死不休。千古無人知此意。一聲漁唱月明秋。

　　三藏法師贊師真

　　淛右端師子。哮吼驚天門。空山時奮迅。定起復嚬呻。驚覺羣生睡。醒然知本真。何必馬駒子。踏殺天下人。

　　徑山大慧禪師贊師真

　　師子皮披得好。寅朝去住隨風掃。名呼章相公。侮慢圓照老。不托和尚。兩拳打番。回頭妖僧。一句罵倒。只看這幾著子。不必問他禪道。個是金毛師子兒。狐狸野干徒叫噪。

　　[彳*(巢-果+(一/自))*亍]場辨真和尚贊師真

　　落魄街頭沒實誠。只知縱性恣無明。五家宗派難收拾。誰識渠儂繼祖燈。
　　安閑和尚語錄。嘉定之先。師皎和尚。施財鏤板。未圓而沒。世祖禮思念先師志心。回施衣鉢。以命工鋟梓。庶廣流通。旹端平三年丙申六月望日。