續藏經   錦江禪燈
　清 通醉輯

　　 

　　錦江禪燈卷第一

　　　　昭覺丈雪　通醉　輯
　　　　紹興幻菴　胡昇猷　訂

　　四祖下第六世(旁出)
　　金陵牛頭山智威法嗣
　　舒州天柱山崇慧禪師

　　彭州陳氏子。唐乾元初。往舒州天柱山創寺。永泰元年賜額。僧問。如何是天柱境。師曰。主簿山高難見日。玉鏡峰前易曉人。問達磨未來此土時。還有佛法也無。師曰。未來且置。即今事作麼生。曰某甲不會。乞師指示。師曰。萬古長空。一朝風月。僧無語。師復曰。闍黎會麼。曰不會。師曰。自己分上作麼生。干他達磨來與未來作麼。他家來大似賣卜漢。見汝不會。為汝錐破卦文。纔生吉凶。盡在汝分上。一切自看。僧曰。如何是解卜底人。師曰。汝纔出門時。便不中也。問如何是天柱家風。師曰。時有白雲來閉戶。更無風月四山流。問亡僧遷化向甚麼處去也。師曰。灊嶽峰高長積翠。舒江明月色光暉。問如何是大通智勝佛。師曰。曠大劫來未曾壅滯。不是大通智勝佛是甚麼。曰為甚麼佛法不現前。師曰。只為汝不會。所以成不現前。汝若會去。亦無佛可成。問如何是道。師曰。白雲覆青嶂。蜂蝶戀庭華。問從上諸聖有何言說。師曰。汝今見吾有何言說。問宗門中事請師舉唱。師曰。石牛長吼真空外。木馬嘶時月隱山。問如何是和尚利人處。師曰。一雨普滋。千山秀色。問如何是天柱山中人。師曰。獨步千峰頂。優游九曲泉。問如何是西來意。師曰。白猿抱子來青嶂。蜂蝶銜華綠藥間。大曆十四年歸寂。塔于山之北。

　　五祖下第四世
　　益州無相法嗣
　　益州保唐寺無住禪師

　　初得法於無相大師。乃居南陽白崖山。專務宴寂。經累歲。學者漸至。勤請不已。自此垂誨。雖廣演言教。而唯以無念為宗。唐相國杜鴻漸。出撫坤維。聞師名。思一瞻禮。遣使到山延請。時節度使崔寧。亦命諸寺僧徒。遠出迎引。至空慧寺。時杜公與戎帥。召三學碩德。俱會寺中。致禮訖。公問曰。弟子聞。和尚說無憶無念莫妄三句法門。是否。師曰然。公曰。此三句是一是三。師曰。無憶名戒。無念名定。莫妄名慧。一心不生。具戒定慧。非一非三也。公曰。後句妄字。莫是從心之忘乎。曰從女者是也。公曰。有據否。師曰。法句經云。若起精進心。是妄非精進。若能心不妄。精進無有涯。公聞疑情盪然。公又問。師還以三句示人否。師曰。初心學人還令息念。澄停識浪。水清影現。悟無念體。寂滅現前。無念亦不立也。于時庭樹鵶鳴。公問。師聞否。師曰聞。鵶去已又問。師聞否。師曰聞。公曰。鵶去無聲。云何言聞。師乃普告大眾曰。佛世難值。正法難聞。各各諦聽。聞無有聞。非關聞性。本來不生。何曾有滅。有聲之時。是聲塵自生。無聲之時。是聲塵自滅。而此聞性不隨聲生。不隨聲滅。悟此聞性。則免聲塵之所轉。當知聞無生滅。聞無去來。公與僚屬大眾稽首又問。何名第一義。第一義者從何次第得入。師曰。第一義無有次第。亦無出入。世諦一切有。第一義即無。諸法無性性。說名第一義。佛言。有法名俗諦。無性第一義。公曰。如師開示。實不可思議。公又曰。弟子性識微淺。昔因公暇。撰得起信論章疏兩卷。可得稱佛法否。師曰。夫造章疏。皆用識心思量分別。有為有作。起心動念。然可造成。據論文云。當知一切法。從本以來。離言說相。離名字相。離心緣相。畢竟平等無有變異。唯有一心。故名真如。今相公著言說相。著名字相。著心緣相。既著種種相。云何是佛法。公起作禮曰。弟子亦曾問諸供奉大德。皆贊弟子不可思議。當知彼等但徇人情。師今從理解說。合心地法。實是真理不可思議。公又問。云何不生。云何不滅。如何得解脫。師曰。見境心不起名不生。不生即不滅。既無生滅。即不被前塵所縛。當處解脫。不生名無念。無念即無滅。無念即無縛。無念即無脫。舉要而言。識心即離念。見性即解脫。離識心見性外。更有法門識無上菩提者。無有是處。公曰。何名識心見性。師曰。一切學道人。隨念流浪。葢為不識真心。真心者。念生亦不順生。念滅亦不依寂。不來不去。不定不亂。不取不捨。不沈不浮。無為無相。活鱍鱍。平常自在。此心體畢竟不可得。無可知覺。觸目皆如。無非見性也。公與大眾作禮稱贊。踊躍而去。師後居保唐寺而終。

　　大鑒下第一世
　　南嶽懷讓禪師

　　金州杜氏子。於唐儀鳳二年四月八日降誕。感白氣應於玄像。在安康之分。太史瞻見。奏聞高宗皇帝。帝乃問。是何祥瑞。太史對曰。國之法器。不染世榮。帝傳勅金州太守韓偕。親往存慰其家。家有三子。唯師最小。炳然殊異。性唯恩讓。父乃安名懷讓。年十歲。唯樂佛書。時有三藏玄靜過舍。告其父母曰。此子若出家。必獲上乘。廣度眾生。至垂拱三年。方十五歲。辭親往荊州玉泉寺。依弘景律師出家。通天二年受戒。後習毗尼藏。一日自歎曰。夫出家者。為無為法。天上人間無有勝者。時同學坦然。知師志氣高邁。勸師謁嵩山安和尚。安啟發之。乃直指詣曹谿。參六祖。祖問。甚麼處來。曰嵩山來。祖曰。甚麼物恁麼來。師無語。遂經八載。忽然有省。乃白祖曰。某甲有個會處。祖曰。作麼生。師曰。說似一物即不中。祖曰。還假修證否。師曰。修證則不無。污染即不得。祖曰。祇此不污染。諸佛之所護念。汝既如是。吾亦如是。西天般若多羅讖汝。足下出一馬駒。踏殺天下人。病在汝心。不須速說。師執侍左右一十五年。先天二年。住衡嶽居般若寺。開元中。有沙門道一。在衡嶽山。常習坐禪。師知是法器。往問曰。大德坐禪圖甚麼。一曰。圖作佛。師乃取一甎。於彼菴前石上磨。一曰。磨作甚麼。師曰。磨作鏡。一曰。磨甎豈得成鏡邪。師曰。磨甎既不成鏡。坐禪豈得作佛。一曰。如何即是。師曰。如牛駕車。車若不行。打車即是。打牛即是。一無對。師又曰。汝學坐禪。為學坐佛。若學坐禪。禪非坐臥。若學坐佛。佛非定相。於無住法不應取捨。汝若坐佛。即是殺佛。若執坐相。非達其理。一聞示誨。如飲醍醐。禮拜問曰。如何用心即合無相三昧。師曰。汝學心地法門。如下種子。我說法要。譬彼天澤。汝緣合故當見其道。又問。道非色相。云何能見。師曰。心地法眼能見乎道。無相三昧亦復然矣。一曰。有成壞否。師曰。若以成壞聚散而見道者。非見道也。聽吾偈曰。心地含諸種。遇澤悉皆萌。三昧華無相。何壞復何成。一蒙開悟。心意超然。侍奉十秋。日益玄奧。入室弟子總有六人。師各印可曰。汝等六人同證吾身。各契其一。一人得吾眉。善威儀。一人得吾眼。善顧盻。一人得吾耳。善聽理。一人得吾鼻。善知氣。一人得吾舌。善談說。一人得吾心。善古今。曰一切法皆從心生。心無所生。法無所住。若達心地。所作無礙。非遇上根。宜慎辭哉。天寶三年八月十一日。圓寂於衡嶽。諡大慧禪師。最勝輪之塔。

　　大鑒下第二世
　　南嶽讓法嗣
　　江西道一禪師

　　漢州[障-音]邡縣馬氏子。本邑羅漢寺出家。容貌奇異。牛行虎視。引舌過鼻。足下有二輪文。幼歲依資州唐和尚落髮。受具於渝州圓律師。唐開元中。習禪定於衡嶽山中。遇讓和尚。同參六人。唯師密受心印。始自建陽佛迹嶺。遷至臨川。次至南康龔公山。大曆中。隷名於鍾陵開元寺。時連帥路嗣恭。聆風景慕。親受宗旨。由是四方學者雲集座下。一日謂眾曰。汝等諸人。各信自心是佛。此心即是佛心。達磨大師從南天竺國。來至中華。傳上乘一心之法。令汝等開悟。又引楞伽經文。以印眾生心地。恐汝顛倒不自信。此一心之法各各有之。故楞伽經以佛語心為宗。無門為法門。夫求法者。應無所求。心外無別佛。佛外無別心。不取善不捨惡。淨穢兩邊俱不依怙。達罪性空。念念不可得。無自性故。故三界唯心。森羅萬象。一法之所印。凡所見色皆是見心。心不自心。因色故有。汝但隨旹言說。即事即理。都無所礙。菩提道果亦復如是。於心所生。即名為色。知色空故。生即不生。若了此意。乃可隨時著衣喫飯。長養聖胎。任運過時。更有何事。汝受吾教。聽吾偈曰。心地隨時說。菩提亦祇寧。事理俱無礙。當生即不生。僧問。和尚為甚麼說即心即佛。師曰。為止小兒啼。曰啼止時如何。師曰。非心非佛。曰除此二種人來。如何指示。師曰。向伊道不是物。曰忽遇其中人來時如何。師曰。且教伊體會大道。問如何是西來意。師曰。即今是甚麼意。龐居士問。不昧本來人。請師高著眼。師直下覰。士曰。一等沒絃琴。唯師彈得妙。師直上覰。士禮拜。師歸方丈。居士隨後曰。適來弄巧成拙。又問。如水無筋骨。能勝萬斛舟。此理如何。師曰。者裏無水亦無舟。說甚麼筋骨。一夕西堂百丈南泉隨侍翫月次。師問。正恁麼時如何。堂曰。正好供養。丈曰。正好修行。泉拂袖便行。師曰。經入藏。禪歸海。唯有普願獨超物外。百丈問。如何是佛法旨趣。師曰。正是汝放身命處。師問百丈。汝以何法示人。丈豎起拂子。師曰。祗者個。為當別有。丈拋下拂子。僧問。如何得合道。師曰。吾早不合道。問如何是西來意。師便打曰。吾若不打汝。諸方笑吾也。有小師耽源行脚回。於師前畫個圓相。就上拜了立。師曰。汝莫欲作佛否。曰某甲不解揑目。師曰。吾不如汝。小師不對。鄧隱峯辭師。師曰。甚麼處去。曰石頭去。師曰。石頭路滑。曰竿木隨身。逢場作戲。便去。纔到石頭。即繞禪牀一匝。振錫一聲。問是何宗旨。石頭曰。蒼天蒼天。峰無語。却回舉似師。師曰。汝更去問。待他有答。汝便噓兩聲。峯又去依前問。石頭乃噓兩聲。峯又無語。回舉似師。師曰。向汝道石頭路滑。有僧於師前作四畫。上一畫長。下三畫短。曰不得道一畫長三畫短。離此四字外。請和尚答。師乃畫地一畫曰。不得道長短。答汝了也。有講僧來問曰。未審禪宗傳持何法。師却問曰。座主傳持何法。主曰。沗講得經論二十餘本。師曰。莫是師子兒否。主曰不敢。師作噓噓聲。主曰。此是法。師曰。是甚麼法。主曰。師子出窟法。師乃默然。主曰。此亦是法。師曰。是甚麼法。主曰。師子在窟法。師曰。不出不入。是甚麼法。主無對。遂辭出門。師召曰座主。主回首。師曰。是甚麼。主亦無對。師曰。者鈍根阿師。洪州廉使問曰。喫酒肉即是。不喫即是。師曰。若喫是中丞祿。不喫是中丞福。師入室弟子一百三十九人。各為一方宗主。轉化無窮。師於真元四年正月中。登建昌石門山。於林中經行。見洞壑平坦。謂侍者曰。吾之朽質。當於來月歸茲地矣。言訖而回。既而示疾。院主問。和尚近日尊候如何。師曰。日面佛月面佛。二月一日。沐浴跏趺入滅。元和中諡大寂禪師。塔曰大莊嚴。

　　荷澤神會法嗣
　　西隱進平禪師

　　京兆吳氏子。出家於永安山明福院。風表端雅。諸經大論皆所研尋。銷文鍊注令人樂聞。末思禪觀。於洛下遇荷澤會師了悟。且曰。甚矣不自外知者所知難乎哉。後至唐州。遂居西隱山。刺史鄭文簡。請入城闡揚宗旨。示滅年八十一。大曆十四年三月。塔於雲頂。

　　大鑒下第三世
　　馬祖一法嗣
　　西山亮座主

　　蜀人也。頗講經論。因參馬祖。祖問。見說座主大講得經論。是否。師曰不敢。祖曰。將甚麼講。師曰。將心講。祖曰。心如工伎兒。意如和伎者。爭解講得。師抗聲曰。心既講不得。虗空莫講得麼。祖曰。却是虗空講得。師不肯便出。將下堦。祖召曰座主。師回首。祖曰。是甚麼。師豁然大悟。便禮拜。祖曰。者鈍根阿師。禮拜作麼。師曰。某甲所講經論。將謂無人及得。今日被大師一問。平生功業一時冰釋。禮謝而退。乃隱于洪州西山。更無消息。

　　則川和尚

　　蜀人也。龐居士相看次。師曰。還記得見石頭時道理否。士曰。猶得阿師重舉在。師曰。情知久參事慢。士曰。阿師老耄。不啻龐公。師曰。二彼同時。又爭幾許。士曰。龐公鮮健。且勝阿師。師曰。不是勝我。祇欠汝個幞頭。士拈下幞頭曰。恰與師相似。師大笑而已。師摘茶次。士曰。法界不容身。師還見我否。師曰。不是老師。洎答公話。士曰。有問有答葢是尋常。師乃摘茶不聽。士曰。莫怪適來容易借問。師亦不顧。士喝曰。者無禮儀老漢。待我一一舉向明眼人。師乃拋却茶籃。便歸方丈。

　　大鑒下第四世
　　歸宗常法嗣
　　漢南高亭和尚

　　有僧自夾山來禮拜。師便打。僧曰。特來禮拜。何得打某甲。僧再禮拜。師又打趂。僧回舉似夾山。山曰。汝會也無。曰不會。山曰。賴汝不會。若會。即夾山口瘂。

　　章敬腪法嗣
　　金州操禪師

　　請米和尚齋。不排坐位。米到展坐具禮拜。師下禪牀。米乃坐師位。師却席地而坐。齋訖。米便去。侍者曰。和尚受一切人欽仰。今日坐位被人奪却。師曰。三日後若來。即受救在。米三日後果來。曰前日遭賊。

　　南泉普願法嗣
　　雲頂日子和尚

　　亞谿來參。師作起勢。谿曰。者老山鬼。猶見某甲在。師曰。罪過罪過。適來失祇對。谿欲進語。師乃叱之。谿曰。大陣前不妨難禦。師曰是是。谿曰。不是不是。趙州云。可憐兩個漢。不識轉身句。

　　大鑒下第五世(旁出)
　　遂州圓法嗣
　　終南山圭峰宗密禪師

　　果州西充何氏子。家本豪盛。髫齓通儒書。冠歲探釋典。唐元和二年。將赴貢舉。偶造圓和尚法席。欣然契會。遂求披剃。當年進具。一日隨眾僧。齋于府吏任灌家。居下位。以次受經。得圓覺十二章。覽未終軸。感悟流涕。歸以所悟之旨告于圓。圓撫之曰。汝當大弘圓頓之教。此諸佛授汝耳。行矣。無自滯于一隅也。師涕泣奉命禮辭而去。因謁荊南忠禪師。忠曰。傳教人也。當宣導於帝都。復見洛陽照禪師。照曰。菩薩人也。誰能識之。尋抵襄漢。因病僧付華嚴疏。即上都澄觀大師之所撰也。師未甞聽習。一覽而講。自欣所遇曰。向者諸師述作。罕窮厥旨。未若此疏辭源流暢。幽[(厂-一)*臣*責]煥然。吾禪遇南宗。教逢圓覺。一言之下心地開通。一軸之中義天朗耀。今復偶茲絕筆。罄竭于懷。暨講終思見疏主。時屬門人泰恭斷臂酬恩。師先齎書上疏主。遙敘師資。往復慶慰。尋泰恭痊損。方隨侍至上都。執弟子之禮。觀曰。毗盧華藏。能隨我遊者。其汝乎。師預觀之室。惟日新其德。而認筌執象之患永亡矣。北遊清凉山。四住鄠縣草堂寺。未幾復入終南圭峰蘭若。大和中。徵入內賜紫衣。帝累問法要。朝士歸慕。唯相國裴公休。深入堂奧。受教為外護。師以禪教學者。互相非毀。遂著禪源諸詮。為錄諸家所述。詮表禪門根源道理文字句偈。集為一藏。以貽後代。其都序略云。禪是天竺之語。具云禪那。此云思惟修。亦云靜慮。皆定慧之通稱也。源者是一切眾生本覺真性。亦名佛性。亦名心地。悟之名慧。修之名定。定慧通名為禪。此性是禪之本源。故云禪源。亦名禪那。理行者。此之本源是禪理。忘情契之是禪行。故云理行。然今所集諸家述作。多譚禪理。少說禪行。故且以禪源題之。今時有人。但目真性為禪者。是不達理行之旨。又不辨華竺之音也。然非離真性別有禪體。但眾生迷真合塵。即名散亂。背塵合真。方名禪定。若直論本性。即非真非妄。無背無合。無定無亂。誰言禪乎。況此真性。非唯是禪門之源。亦是萬法之源。故名法性。亦是眾生迷悟之源。故名如來藏藏識。亦是諸佛萬德之源。故名佛性。亦是菩薩萬行之源。故名心地。萬行不出六波羅蜜。禪者但是六中之一。當其第五。豈可都目真性。為一禪行哉。

　　長慶安法嗣
　　益州大隨法真禪師

　　梓州王氏子。妙齡夙悟。決志尋師。於慧義寺出家。圓具後南遊。初見藥山道吾雲巖洞山。次至嶺外。大溈會下數載。食不至充。臥不求暖。清苦鍊行。操履不羣。溈深器之。一日問曰。闍黎在老僧此間。不曾問一轉話。師曰。教某甲向甚麼處下口。溈曰。何不道如何是佛。師便作手勢掩溈口。溈歎曰。子真得其髓。從此名傳四海。爾後還蜀。寄錫天彭堋口山龍懷寺。於路旁煎茶。普施三年。因往後山。見一古院號大隨。羣峰矗秀。澗水清冷。中有一樹圍四丈餘。南開一門。中空無礙。不假斧斤。自然一菴。顏曰木禪。師乃居之。十餘載影不出山。聲聞于外。四方玄學千里趨風。蜀主欽尚。遣使屢徵。師皆辭以老病。署神照大師。上堂。此性本來清淨。具足萬德。但以染淨二緣。而有差別。故諸聖悟之。一向淨用而成覺道。凡夫迷之。一向染用沒溺輪迴。其體不二。故般若云。無二無二分無別無斷故。僧問。劫火洞然大千俱壞。未審者個壞不壞。師曰壞。曰恁麼則隨他去也。師曰。隨他去。僧不肯。後到投子舉前話。子遂裝香遙禮曰。西川古佛出世。謂其僧曰。汝速回去懺悔。僧回大隨。師已歿。僧再至投子。子亦遷化。問如何是大人相。師曰。肚上不貼榜。問僧。甚處去。曰西山住菴去。師曰。我向東山頭喚汝。汝便來得麼。曰不然。師曰。汝住菴未得。問生死到來時如何。師曰。遇茶喫茶。遇飯喫飯。曰誰受供養。師曰。合取鉢盂。菴側有一龜。僧問。一切眾生皮裹骨。者個眾生為甚骨裹皮。師拈草履覆龜背上。僧無語。問如何是諸佛法要。師舉拂子曰會麼。曰不會。師曰。塵尾拂子。問如何是學人自己。師曰。是我自己。曰為甚麼却是和尚自己。師曰。是汝自己。問如何是大隨一面事。師曰。東西南北。問佛法徧在一切處。教學人向甚麼處駐足。師曰。大海從魚躍。長空任鳥飛。問父子至親。岐路各別時如何。師曰。為有父子。問如何是無縫塔。師曰。高五尺。曰學人不會。師曰。鶻崙甎。問和尚百年後。法付何人。師曰。露柱火爐。曰還受也無。師曰。火爐露柱。問僧。甚處去。曰峩眉禮普賢去。師舉拂子曰。文殊普賢總在者裏。僧作圓相拋向後乃禮拜。師喚侍者。取一貼茶與者僧。眾僧參次。師以口作患風勢曰。還有人醫得吾口麼。眾僧競送藥以至。俗士聞之。亦多送藥。師並不受。七日後師自摑口令正。乃曰。如許多時鼓者兩片皮。至今無人醫得。即端坐而逝。

　　趙州諗法嗣
　　益州西睦和尚

　　上堂。有俗士舉手曰。和尚便是一頭驢。師曰。老僧被汝騎。士無語。去後三日再來白言。某甲三日前著賊。師拈杖趂出。師有時驀喚侍者。者應諾。師曰。更深夜靜。共伊商量。

　　龍潭信法嗣
　　鼎州德山宣鑒禪師

　　簡州周氏子。廿歲出家依年受具。精究律藏。於性相諸經貫通旨趣。常講金剛般若。時謂之周金剛。忽謂同學曰。一毛吞海。海性無虧。纖芥投鋒。鋒利不動。學與無學。唯我知焉。後聞南方禪席頗盛。師氣不平。乃曰。出家兒千劫學佛威儀。萬劫學佛細行。不得成佛。南方魔子敢言。直指人心見性成佛。我當摟其窟穴。滅其種類。以報佛恩。遂擔青龍疏鈔出蜀。至澧陽路上。見一婆子賣餅。因息肩買餅點心。婆指擔曰。者個是甚麼文字。師曰。青龍疏鈔。婆曰。講何經。師曰。金剛經。婆曰。我有一問。你若答得。施與點心。若答不得。且別處去。金剛經道。過去心不可得。現在心不可得。未來心不可得。未審上座點那個心。師無語。遂往龍潭。至法堂曰。久嚮龍潭。及乎到來。潭又不見。龍又不現。潭引身曰。子親到龍潭。師無語。遂棲止焉。一夕侍立次。潭曰。更深何不下去。師珍重便出。却回曰。外面黑。潭點紙燭度與師。師擬接。潭復吹滅。師於此大悟。便禮拜。潭曰。子見個甚麼。師曰。從今向去。更不疑天下老和尚舌頭也。至來日。龍潭陞座謂眾曰。可中有一漢。牙如劍樹。口似血盆。一棒打不回頭。他時向孤峰頂上。立吾道去在。師將疏鈔。堆法堂前。舉火炬曰。窮諸玄辯。若一毫置於太虗。竭世樞機。似一滴投於巨壑。遂焚之。於是禮辭。直抵溈山。挾複子上法堂。從西過東。從東過西。顧視方丈曰。有麼有麼。山坐次殊不顧盻。師曰無無。便出。至門首乃曰。雖然如此。也不得草草。遂具威儀再入相見。纔跨門提起坐具曰。和尚。山擬取拂子。師便喝。拂袖而出。溈山至晚問首座。今日新到在否。座曰。當時背却法堂著草鞋出去也。山曰。此子已後向孤峰頂上。盤結草菴。呵佛罵祖去在。師住澧陽三十年。屬唐武宗廢教。避難於獨浮山之石室。大中初。武陵太守薛廷望。再崇德山精舍。號古德禪院。將訪求哲匠住持。聆師道行。屢請不下山。廷望乃設詭計。遣吏以茶鹽誣之。言犯禁法。取師入州。瞻禮堅請。居之大闡宗風。上堂。若也於己無事。則勿妄求。妄求而得。亦非得也。汝但無事於心。無心於事。則虗而靈。空而妙。若毛端許言之本末者。皆為自欺。何故。毫釐繫念。三塗業因。瞥爾情生。萬劫羈鎖。聖名凡號盡是虗聲。殊相劣形皆為幻色。汝欲求之。得無累乎。及其厭之。又成大患。終而無益。小參示眾曰。今夜不答話。問話者三十棒。時有僧出禮拜。師便打。僧曰。某甲話也未問。和尚因甚麼打某甲。師曰。汝是甚麼處人。曰新羅人。師曰。未跨船舷。好與三十棒。僧參。師問維那。今日幾人新到。曰八人。師曰。喚來一時生按著。龍牙問。學人仗鏌鎁劍。擬取師頭時如何。師引頸近前曰[囗@力]。牙曰。頭落也。師呵呵大笑。牙後到洞山舉前話。山曰。德山道甚麼。牙曰。德山無語。洞曰。莫道無語。且將德山落底頭。呈似老僧看。牙方省便懺謝。有僧舉似師。師曰。洞山老人不識好惡。者漢死來多少時。救得有甚麼用處。僧問。如何是菩提。師打曰出去。莫向者裏屙。問如何是佛。師曰。佛是西天老比丘。雪峰問。從上宗乘。學人還有分也無。師打一棒曰。道甚麼。曰不會。至明日請益。師曰。我宗無語句。實無一法與人。峰因此有省。巖頭聞之曰。德山老人一條脊梁骨。硬似銕。抝不折。然雖如此。於唱教門中。猶較些子。曰道得也三十棒。道不得也三十棒。臨濟聞得。謂洛浦曰。汝去問他。道得為甚麼也三十棒。待伊打。汝接住棒送一送。看伊作麼生。浦如教而問。師便打。浦接住送一送。師便歸方丈。浦回舉似臨濟。濟曰。我從來疑著者漢。雖然如是。你還識德山麼。浦擬議。濟便打。上堂。問即有過。不問猶乖。有僧出禮拜。師便打。僧曰。某甲始禮拜。為甚麼便打。師曰。待汝開口。堪作甚麼。師令侍者喚義存。存上來。師曰。我自喚義存。汝又來作甚麼。存無對。上堂。我先祖見處即不然。者裏無祖無佛。達磨是老臊胡。釋迦老子是乾屎橛。文殊普賢是擔屎漢。等覺妙覺是破執凡夫。菩提涅槃是繫驢橛。十二分教是鬼神簿。拭瘡疣紙。四果三賢初心十地。是守古塚鬼。自救不了。有僧相看。乃近前作相撲勢。師曰。與麼無禮。合喫山僧手裏棒。僧拂袖便行。師曰。饒汝如是。也祇得一半。僧轉身便喝。師打曰。須是我打你始得。曰諸方有明眼人在。師曰。天然有眼。僧擘開眼曰猫。便出。師曰。黃河三千年一度清。師見僧來。乃閉門。其僧敲門。師曰阿誰。曰師子兒。師乃開門。僧禮拜。師騎僧項曰。者畜生甚處去來。雪峰問。南泉斬猫兒意旨如何。師乃打趂。却喚曰會麼。峰曰不會。師曰。我恁麼老婆心也不會。僧問。凡聖相去多少。師便喝。師因疾。僧問。還有不病者也無。師曰有。曰如何是不病者。師曰。阿[口*耶]阿[口*耶]。師復告眾曰。捫空追響。勞汝心神。夢覺覺非。竟有何事。言訖安坐而化。即唐咸通六年十二月三日也。諡見性禪師。

　　錦江禪燈卷第一
　　錦江禪燈卷第二

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第五世

　　藥山儼法嗣
　　秀州華亭船子德誠禪師

　　節操高邈。度量不羣。自印心於藥山。與道吾雲巖為同道交。洎離藥山。乃謂二同志曰。公等應各據一方。建立藥山宗旨。予率性疎野。唯好山水。樂情自遣。無所能也。他後知我所止之處。若遇霛利座主。指一人來。或堪雕琢。將授生平所得。以報先師之恩。遂分擕。至秀州華亭。泛一小舟。隨緣度日。以接四方往來之者。時人莫知其高蹈。因號船子和尚。一日泊船岸邊閑坐。有官人問。如何是和尚日用事。師豎橈子曰。會麼。官人曰不會。師曰。櫂撥清波。金鱗罕遇。師有偈曰。三十年來坐釣臺。鉤頭往往得黃能。金鱗不遇空勞力。收取絲綸歸去來。千尺絲綸直下垂。一波纔動萬波隨。夜靜水寒魚不餌。滿船空載月明歸。三十年來海上遊。水清魚現不吞鉤。釣竿斫盡重栽竹。不計功程得便休。有一魚兮偉莫裁。混融包納信奇哉。能變化吐風雷。下線何曾釣得來。別人祇看採芙蓉。香氣長粘遶指風。兩岸映一船紅。何曾解染得虗空。問我生涯祇是船。子孫各自賭機緣。不由地不由天。除却簑衣無可傳。道吾後到京口。遇夾山上堂。僧問如何是法身。山曰法身無相。曰如何是法眼。山曰法眼無瑕。道吾不覺失笑。山便下座請問道吾。某甲適來祇對者僧話。必有不是。致令上座失笑。望上座不吝慈悲。吾曰。和尚一等是出世。未有師在。山曰。某甲甚處不是。望為說破。吾曰。某甲終不說。請和尚却往華亭船子處去。山曰。此人如何。吾曰。此人上無片瓦。下無卓錐。和尚若去。須易服而往。山乃散眾。束裝直造華亭。船子纔見便問。大德住甚麼寺。山曰。寺即不住。住即不似。師曰。不似似箇甚麼。山曰。不是目前法。師曰。甚處學得來。山曰。非耳目之所到。師曰。一句合頭語。萬劫繫驢橛。師又問。垂絲千尺。意在深潭。離鉤三寸。子何不道。山擬開口。師一橈打落水中。山纔上船。師又曰道道。山擬開口。師又打。山豁然大悟。乃點頭三下。師曰。竿頭絲線從君弄。不犯清波意自殊。山遂問。拋綸擲釣。師意如何。師曰。絲懸淥水。浮定有無之意。山曰。語帶玄而無路。舌頭談而不談。師曰。釣盡江波。金鱗始遇。山乃掩耳。師曰。如是如是。遂囑曰。汝向去直須藏身處沒蹤迹。沒蹤迹處莫藏身。吾三十年在藥山。祇明斯事。汝今已得。他後莫住城隍聚落。但向深山裏钁頭邊。覓取一箇半箇。接續無令斷絕。山乃辭行。頻頻回顧。師遂喚闍黎。山乃回首。師豎起橈子曰。汝將謂別有。乃覆船入水而逝。

　　臨濟玄法嗣
　　金沙和尚

　　僧問。如何是祖師西來意。師曰聽。曰恁麼則大眾側聆。師曰。十萬八千。

　　溈山祐法嗣
　　益州應天和尚

　　僧問。人人盡有佛性。如何是和尚佛性。師曰。汝喚甚麼作佛性。曰恁麼則和尚無佛性也。師乃呌快活快活。

　　大鑒下第六世
　　夾山會法嗣
　　嘉州白水禪師

　　僧問。如何是西來意。師曰。四溟無窟宅。一滴潤乾坤。問曹溪一路合談何事。師曰。澗松千載鶴來聚。月中香桂鳳凰歸。問如何是此經。師曰。拋梭石女遼空響。海底泥牛夜呌頻。

　　香嚴閑法嗣
　　益州南禪無染禪師

　　僧問。無句之句。師還答也無。師曰。從來祇明恁麼事。曰畢竟如何。師曰。且問看。

　　益州長平山和尚

　　僧問。視瞬不及處如何。師曰。我眨眼也沒工夫。僧問。如何是祖師意。師曰。西天來唐土去。

　　益州崇福演教禪師

　　僧問。如何是寬廓之言。師曰。無口道得。問如何是西來意。師曰。今日明日。

　　投子同法嗣
　　西川青城香山澄照禪師

　　僧問。諸佛有難。向火燄裏藏身。未審衲僧有難。向甚麼處藏身。師曰。水精甕裏著波斯。問如何是初生月。師曰。太半人不見。

　　興元府中梁山遵古禪師

　　僧問。空劫無人能問法。即今有問法何安。師曰。大悲菩薩甕裏坐。問如何是祖師西來意。師曰。道士擔漏巵。

　　洞山价法嗣
　　益州北院通禪師

　　初參夾山。問曰。目前無法。意在目前。不是目前法。非耳目之所到。豈不是和尚語。山曰是。師乃掀倒禪牀叉手而立。山起來打一拄杖。師便下去。次參洞山。山上堂曰。坐斷主人公。不落第二見。師出眾曰。須知有一人不合伴。山曰。猶是第二見。師便掀倒禪牀。山曰。老兄作麼生。師曰。待某甲舌頭爛。即向和尚道。後辭洞山擬入嶺。山曰。善為。飛猿嶺峻好看。師良久。山召道闍黎。師應諾。山曰。何不入嶺去。師因有省。更不入嶺。住後上堂。諸上座。有甚麼事。出來論量取。若上上根機。不假如斯若是。中下之流。直須剗削門頭戶底。教索索地。莫教入泥水。第一速須省事。直須無心去。學得千般萬般。祇成知解。與衲僧門下。有甚麼交涉。僧問。直須無心學時如何。師曰。不管繫。問如何是佛。師曰。峭壁本無苔。灑墨圖斑駮。問二龍爭珠。誰是得者。師曰。得者失。曰不得者如何。師曰。還我珠來。問如何是清淨法身。師曰。無點汙。問轉不得時如何。師曰。功不到。問如何是大富貴底人。師曰。如輪王寶藏。曰如何是赤窮底人。師曰。如酒店腰帶。問水灑不著時如何。師曰。乾剝剝地。問一槌便成時如何。師曰。不是偶然。問如何是祖師西來意。師曰。壁上畵枯松。遊蜂競採藥。滅後諡證真禪師。

　　大鑒下第七世
　　雲葢元法嗣
　　彭州天台燈禪師

　　僧問。古佛向甚麼處去也。師曰。中央甲第高。歲歲出霛苗。問古鏡未磨時如何。師曰。不施功。曰磨後如何。師曰。不照燭。問如何是佛。師曰。紅蓮座上不覩天冠。

　　洛浦安法嗣
　　嘉州洞谿戒定禪師

　　初問洛浦。月樹無枝長覆蔭。請師直指玅玄微。浦曰。森羅秀處事不相依。淥水千波孤峯自異。師於是領旨。住後僧問。蛇師為甚麼被蛇吞。師曰。幾度扣門招不出。將身直入裏頭看。有官人問。既是清淨伽藍。為甚打魚鼓。師曰。直須打出青霄外。免見龍門點額人。

　　曹山寂法嗣
　　益州布水巖和尚

　　僧問。如何是西來意。師曰。一回思著一傷心。問寶劍未磨時如何。師曰。用不得。曰磨後如何。師曰。觸不得。

　　蜀川西禪和尚

　　僧問。佛是摩耶降生。未審和尚是誰家子。師曰。水上卓紅旗。問三十六路。阿那一路最玅。師曰。不出第一手。曰忽遇出時如何。師曰。脊著地也不難。

　　白馬儒法嗣
　　興元府青剉山如觀禪師

　　僧問。如何是和尚家風。師曰。無底籃子拾生菜。問如何是青剉境。師曰。三冬華木秀。九夏雪霜飛。

　　岩頭奯法嗣
　　雲頂山玄泉彥禪師

　　僧問。如何是道中人。師曰。日落投孤店。問如何是佛。師曰。張家三箇兒。曰學人不會。師曰。孟仲季也不會。問如何是聲前一句。師曰吽。曰轉後如何。師曰。是甚麼。

　　龍牙遁法嗣
　　西川存禪師

　　僧問。學人解問誵訛句。請師舉起訝人機。師曰。巢父不牽牛。許由不洗耳。問具足底人來。師還接否。師便打。

　　雪峰存法嗣
　　益州普通山普明禪師

　　僧問。如何是佛性。師曰。汝無佛性。曰蠢動含霛皆有佛性。學人為何却無。師曰。為汝向外求。問如何是玄玄之珠。師曰。者箇不是。曰如何是玄玄珠。師曰。失却也。

　　太原孚上座

　　初在揚州光孝寺。講涅槃經。有禪者阻雪。因往聽講。至三日因佛性三德法身。廣談法身玅理。禪者失笑。師講罷。請禪者喫茶。白曰。某甲素志狹劣。依文解義。適蒙見笑。且望見教。禪者曰。實笑座主不識法身。師曰。如此解脫。何處不是。曰請座主更說一遍。師曰。法身之理。猶若太虗。豎窮三際。橫亘十方。彌綸八極。包括二儀。隨緣赴感靡不周徧。曰不道座主說不是。祇是說得法身量邊事。實未識法身在。師曰。既然如是。禪德當為我說。曰座主還信否。師曰。焉敢不信。曰若如是。座主輟講旬日。於室內端然靜慮。收心攝念。善惡諸緣一時放却。師一依所教。從初夜至五更。聞鼓角聲。忽然契悟。便去扣門。禪者曰阿誰。師曰某甲。禪者咄曰。教汝傳持大教。代佛說法。夜來為甚麼醉酒臥街。師曰。禪德。自來講經。將生身父母鼻孔扭揑。從今已去。更不敢如是。禪者曰。且去來日相見。師遂罷講。徧歷諸方。名聞宇內。甞遊淅中。登徑山法會。一日於大佛殿前有僧問。上座曾到五臺否。師曰曾到。曰還見文殊麼。師曰見。曰甚麼處見。師曰。徑山佛殿前見。其僧後適閩川。舉似雪峰。峰曰。何不教伊人嶺來。師聞乃趣裝而邁。初至雪峰。廨院憩錫。因分柑子與僧。長慶問。甚麼處將來。師曰。嶺外將來。曰遠涉不易擔負得來。師曰。柑子柑子。次日上山。雪峰聞乃集眾。師到法堂。上顧視雪峰。便下看知事。明日却上禮拜曰。某甲昨日觸忤和尚。峰曰。知是般事便休。峰一日見師。乃指日示之。師搖手而出。峰曰。汝不肯我那。師曰。和尚搖頭。某甲擺尾。甚麼處是不肯。峰曰。到處也須諱却。一日眾僧晚參。峰在中庭臥。師曰。五州管內。祇有者老和尚較些子。峰便起去。峰甞問師。見說臨濟有三句是否。師曰是。曰作麼生是第一句。師舉目視之。峰曰。此猶是第二句。如何是第一句。師叉手而退。自此雪峰深器之。室中印解。師資道契。更不他遊。而掌浴焉。一日玄沙上問訊雪峰。峰曰。此間有箇老鼠子。今在浴室裏。沙曰。待與和尚勘過。言訖到浴室。遇師打水。沙曰。相看上座。師曰。已相見了。沙曰。甚麼劫中曾相見。師曰。瞌睡作麼。沙却入方丈白雪峰曰。已勘破了。峰曰。作麼生勘伊。沙舉前話。峰曰。汝著賊也。鼓山問師。父母未生時鼻孔在甚麼處。師曰。老兄先道。山曰。如今生也。汝道在甚麼處。師不肯。山却問。作麼生。師曰。將手中扇子來。山與扇子再徵前話。師搖扇不對。山罔測。乃毆師一拳。鼓山赴大王請。雪峰門送。回至法堂。乃曰。一隻聖箭。直射九重城裏去也。師曰。是伊未在。峰曰。渠是徹底人。師曰。若不信。待某甲去勘過。遂趂至中路便問。師兄向甚麼處去。山曰。九重城裏去。師曰。忽遇三軍圍繞時如何。山曰。他家自有通霄路。師曰。恁麼則離宮失殿去也。山曰。何處不稱尊。師拂袖便回。峰問如何。師曰。好隻聖箭。中路折却了也。遂舉前話。峰乃曰。奴渠語在。師曰。者老凍膿。猶有鄉情在。師在庫前立。有僧問。如何是觸目菩提。師踢狗子作聲走。僧無對。師曰。小狗子不消一踢。保福簽瓜次。師至。福曰。道得與汝瓜喫。師曰。把將來。福度與一片。師接得便去。師不出世。諸方目為太原孚上座。後歸維揚。陳尚書留在宅供養。一日謂尚書曰。來日講一遍大涅槃經。報答尚書。書致齋茶畢。師遂陞座良久揮尺一下曰。如是我聞。乃召尚書。書應諾。師曰。一時拂在。便乃脫去。

　　福州鼓山神晏興聖國師

　　大梁李氏子。幼惡葷羶。樂聞鐘梵。年十二造雪嶺。朗然符契。一日參雪峰。峰知其緣熟。忽起搊住曰。是甚麼。師釋然了悟。亦忘其了心。唯舉手搖曳而已。峰曰。子作道理邪。師曰。何道理之有。峰審其懸解。撫而印之。後閩帥常詢法要。創鼓山禪苑。請舉揚宗旨。上堂。良久曰。南泉在日。亦有人舉。要且不識南泉。即今莫有識南泉者麼。試出來對眾驗看。時有僧出。禮拜纔起。師曰。作麼生。僧近前曰。咨和尚。師曰。不才請退。乃曰。經有經師。論有論師。律有律師。各有人傳持。且佛法是建立教。禪道乃止啼之說。他諸聖出興。葢為人心不等。巧開方便。遂有多門。受病不同。處方還異。在有破有。居空叱空。二患既除。中道須遣。鼓山所以道。句不當機。言非展事。承言者喪。滯句者迷。不唱言前。寧談句後。直至釋迦掩室。淨名杜口。大士梁時童子。當日一問二問三問。盡有人了也。諸仁者。合作麼生。時有僧出禮拜。師曰。高聲問。曰學人咨和尚。師喝曰出去。曰己事未明。以何為驗。師抗聲曰。你未聞那。其僧再問。師曰。一點隨流食咸不重。問如何是包盡乾坤底句。師曰。近前來。僧近前。師曰。鈍置殺人。

　　大鑒下第八世
　　青峰楚法嗣
　　西川霛龕禪師

　　僧問。如何是諸佛出身處。師曰。出處非干佛。春來艸自青。問碌碌地時如何。師曰。試進一步看。

　　益州淨眾寺歸信禪師

　　僧問。蓮華未出水時如何。師曰。菡萏滿池流。曰出水後如何。師曰。葉落不知秋。問不假浮囊便登巨海時如何。師曰。紅觜飛超三界外。綠毛也解道煎茶。問如何是自在底人。師曰。劍樹霜林去便行。曰如何是不自在底人。師曰。釋迦在闍黎後。

　　玄泉彥法嗣
　　懷州玄泉二世和尚

　　僧問。辭窮理盡時如何。師曰。不入理豈同盡。問玅有玄珠。如何取得。師曰。不似摩尼絕影豔。碧眼胡人豈能見。曰有口道不得時如何。師曰。三寸不能齊鼓韻。瘂人解唱木人歌。

　　羅山閑法嗣
　　西川定慧禪師

　　初參羅山。山問。甚麼處來。師曰。遠離西蜀。近發開元。却近前問。即今事作麼生。山揖曰。喫茶去。師擬議。山曰。秋氣稍熱去。師出至法堂歎曰。我在西蜀。峩眉山脚下。拾得一隻蓬蒿箭。擬撥亂天下。今日打羅山寨。弓折箭盡也休休。乃下參眾。山來日上堂。師出問。豁開戶牗。當軒者誰。山便喝。師無語。山曰。毛羽未備。且去。師因而摳衣。久承印記。後謁台州勝光。光坐次。師直入身邊叉手而立。光問。甚處來。師曰。猶待答話在。便出。光拈拂子趂至僧堂前見師。乃提起拂子曰。闍黎喚者箇作甚麼。師曰。敢死喘氣。光低頭歸方丈。

　　灌州霛巖和尚

　　僧問。如何是道中寶。師曰。地傾東南。天高西北。曰學人不會。師曰。落照機前異。師頌石鞏接三平曰。解擘當胷箭。因何祇半人。為從途路曉。所以不全身。

　　芭蕉清法嗣
　　彭州承天院辭確禪師

　　僧問。學人有一隻箭。射即是不射即是。師曰。作麼生是闍黎箭。僧便喝。師曰。者箇是草箭子。曰如何是和尚箭。師曰。禁忘須屈指。禱祈便扣牙。問心隨萬境轉。阿那箇是轉萬境底心。師曰。嘉州大像古人擕。問眾罪如霜露。慧日能消除時如何。師曰。亭臺深夜雨。樓閣靜時鐘。曰為甚麼因緣會遇時。果報還自受。師曰。管筆能書。片舌解語。開堂日示眾。正令提綱。猶是揑窠造偽。佛法祇對。特地謾罵上流。問著即參差。答著即交互。大德擬向甚麼處下口。然則如是。事無一向。權柄在手。縱奪臨機。有疑請問。僧問。如何是第一義。師曰。羣峰穿海去。滴水下巖來。問師唱誰家曲。宗風嗣阿誰。師曰。道頭會尾。舉意知心。

　　興元府牛頭山精禪師

　　僧問。如何是古佛心。師曰。東海浮漚。曰如何領會。師曰。秤錘落井。問不居凡聖。是甚麼人。師曰。梁朝傅大士。曰此理如何。師曰。楚國孟甞君。

　　益州覺城院信禪師

　　僧問。如何是出身一路。師曰。三門前。曰如何領會。師曰。緊峭草鞋。

　　雲門偃法嗣
　　益州青城香林院澄遠禪師

　　漢州綿竹人。師初時在眾日。普請鉏草次。有一僧曰。看俗家失火。師曰。那裏火。曰不見那。師曰不見。曰者瞎漢。是時一眾皆言遠上座敗闕。後明教寬聞舉歎曰。須是我遠兄始得。住後僧問。美味醍醐。為甚麼變成毒藥。師曰。導江紙貴。問見色便見心時如何。師曰。適來甚麼處去來。曰心境俱忘時如何。師曰。開眼坐睡。問北斗裏藏身意旨如何。師曰。月似彎弓。少雨多風。問如何是諸佛心。師曰。清則始終清。曰如何領會。師曰。莫受人謾好。問如何是祖師西來意。師曰。踏步者誰。問如何是和尚玅藥。師曰。不離眾味。曰喫者如何。師曰。唼啗看。問如何是室內一盌燈。師曰。三人證龜成鼈。問如何是衲衣下事。師曰。臘月火燒山。問大眾雲集。請師施設。師曰。三不待兩。問如何是學人時中事。師曰恰恰。問如何是玄。師曰。今日來明日去。曰如何是玄中玄。師曰。長連牀上。問如何是香林一脈泉。師曰。念無間斷。曰飲者如何。師曰。隨方斗秤。問如何是衲僧正眼。師曰。不分別。曰照用事如何。師曰。行路人失脚。問萬機俱泯迹。方識本來人時如何。師曰。清機自顯。曰恁麼則不別人。師曰。方見本來人。問魚遊陸地時如何。師曰。發言必有後救。曰却下碧潭時如何。師曰。頭重尾輕。問但有言句盡是賓。如何是主。師曰。長安城裏。曰如何領會。師曰。千家萬戶。問如何是西來的的意。師曰。坐久成勞。曰便回轉時如何。師曰。隋落深坑。問如何是無縫墖。師曰。合掌當胸。曰如何是墖中人。師曰露也。問教法未來時如何。師曰。閻羅天子。曰來後如何。師曰。大宋國裏。問一子出家九族解脫。目連為甚麼母入地獄。師曰確。問如何是平常心。師曰。早朝不審。晚後珍重。上堂。是汝諸人。盡是擔鉢囊向外行脚。還識得性也未。若識得。試出來道看。若識不得。祇是被人熱謾將去。且問汝諸人。是汝參學日久用心。掃地煎茶遊山翫水。汝且訂訂。喚甚麼作自性。諸人且道。始終不變不異。無高無下。無好無醜。不生不滅。究竟歸於何處。諸人還知得下落所在也未。若於者裏知得所在。是諸佛解脫法門。悟道見性。始終不疑不慮。一任橫行。一切人不奈汝何。出言吐氣實有來處。如人買田。須是收得元本契書。若不得他元本契書。終是不穩。遮莫經官判狀。亦是不得。其奈不收得元本契書。終是被人奪却。汝等諸人參禪學道亦復如是。還有人收得元本契書麼。試拈出看。汝且喚甚麼作元本契書。諸人試道看。若是靈利底。纔聞與麼說著。便知去處。若不知去處。向外邊學得千般巧玅記持解會。口似傾河。終不究竟。與汝自己天地差殊。且去衣鉢下體當尋覓看。若有箇見處。上來者裏道看。老僧與汝證明。若覓不得。且依行隊去。將示寂。辭知府宋公璫曰。老僧行脚去。通判曰。者僧風狂。八十歲行脚去那裏。宋曰。大善知識去住自由。師謂眾曰。老僧四十年。方打成一片。言訖而逝。墖于本山。

　　饒州薦福承古禪師

　　操行高潔。稟性虗明。參大光敬玄禪師。乃曰。祇是箇艸裏漢。遂參福嚴雅和尚。又曰。祇是箇脫灑衲僧。由是終日默然。深究先德洪規。一日覽雲門語。忽然發悟。自此韜藏不求名聞。棲止雲居弘覺禪師墖所。四方學者奔湊。因稱古墖主也。景祐四年。范公仲淹出守鄱陽。聞師道德。請居薦福。開闡宗風。僧問。大善知識將何為人。師曰莫。曰恁麼則有問有答去也。師曰莫。問青青翠竹盡是真如。鬱鬱黃花無非般若。如何是般若。師曰。黃泉無老少。曰春來草自青。師曰。聲名不朽。曰若然者。碧眼胡僧也皺眉。師曰。退後三步。僧曰苦。師乃吽吽。問臨濟舉拂。學人舉拳。是同是別。師曰。訛言亂眾。曰恁麼則依令而行也。師曰。天涯海角。問一喝分賓主。照用一時行。此意如何。師曰。乾柴溼茭。僧便喝。師曰。紅燄炎天。上堂。夫出家者。為無為法。無為法中。無利益無功德。近來出家人。貪著福慧。與道全乖。若為福慧。須至明心。若要達道。無汝用心處。所以常勸諸人。莫學佛法。但自休心。利根者畫時解脫。鈍根者或三五年。遠不過十年。若不悟去。老僧與你入拔舌地獄。參。

　　韶州雙峰竟欽禪師

　　益州人也。開堂日。雲門和尚躬臨證明。僧問。如何是佛法大意。師曰。日出方知天下朗。無油那點佛前燈。問如何是雙峰境。師曰。夜聽水流庵後竹。晝看雲起面前山。問如何是和尚為人一句。師曰。因風吹火。上堂。進一步則迷理。退一步則失事。饒你一向兀然去。又同無情。僧問。如何是不同無情去。師曰。動轉施為。曰如何得不迷理失事去。師曰。進一步退一步。僧作禮。師曰。向來有人恁麼會。老僧不肯伊。曰請師直指。師便打出。問如何是正法眼。師曰。山河大地。問如何是法王劍。師曰。鉛刀徒逞。不若龍泉。曰用者如何。師曰。藏鋒猶不許。露刃更何堪。問賓頭盧應供四天下。還得徧也無。師曰。如月入水。問如何是用而不雜。師曰。明月臺前垂玉露。水晶殿裏璨真珠。有行者問。某甲遇賊來時。若殺即違佛教。不殺又違王敕。未審師意如何。師曰。官不容針。私通車馬。廣主甞親問法要。錫慧真廣悟號。將示寂。告門人曰。吾不久去世。汝可就山頂預修墳墖。洎工畢以聞。師曰。後日子時行矣。及期。會雲門爽和尚等七人夜話。侍者報三更也。師索香焚之。合掌而逝。

　　西川青城大面山乘禪師

　　僧問。如何是相輪峰。師曰。直聳煙嵐際。曰向上事如何。師曰。入地三尺五。問如何是佛法大意。師曰。興義門前鼕鼕鼓。曰學人不會。師曰。朝打三千。暮打八百。

　　錦江禪燈卷第二
　　錦江禪燈卷第三

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第八世
　　雲門偃法嗣

　　興元府普通封禪師

　　僧問。今日一會何似靈山。師曰。震動乾坤。問如何是普通境。師曰。庭前有竹三冬秀。戶內無燈午夜明。

　　益州鐵幢覺禪師

　　僧問。十二時中如何履踐。師曰。光剃頭淨洗鉢。問如何是道。師曰踏著。曰如何是道中人。師曰。退後三步。問諸佛出世當為何事。師曰。截耳臥街。

　　眉州福化充禪師

　　僧問。如何是大人相。師曰。山僧者裏不曾容易對闍黎。曰如何得相承去。師曰。白雲雖有影。綠竹且無陰。問天皇也恁麼道。龍潭也恁麼道。未審和尚作麼生道。師曰。汝試道看。曰比來請益。豈無方便。師曰。將謂是海東舶主。元來是北地番人。問如何是佛法大意。師曰。十字路頭華表柱。曰學人不會。乞師再指。師曰。君自行東我向西。

　　眉州黃龍贊禪師

　　僧問。如何是和尚關棙子。師曰。少人踏得著。曰忽踏得著時如何。師曰。汝試進前看。僧便喝。師便打。問僧。近離甚處。曰香林。師曰。在彼多少時。曰六年。師曰。世尊在雪山六年。證無上菩提。汝在香林六年。成得個甚麼。僧無語。師曰。移廚喫飯漢。

　　鹿門真法嗣
　　益州崇真禪師

　　僧問。如何是禪。師曰。澄潭釣玉兔。曰如何是道。師曰。拍手笑清風。問如何是大人相。師曰。泥揑三官土地堂。

　　曹山霞法嗣
　　嘉州東汀和尚

　　僧問。如何是向去底人。師曰。石女紡麻縷。曰如何是却來底人。師曰。扇車關捩斷。問徧界是佛身。教某甲甚麼處立。師曰。孤峯頂上木人叫。紅焰輝中石馬嘶。

　　雲居岳法嗣
　　梓州龍泉和尚

　　僧問。如何是祖師西來意。師曰。不在闍黎分上。問學人欲跳萬丈洪崖時如何。師曰。撲殺。

　　含珠哲法嗣
　　洋州龍穴山和尚

　　僧問。如何是西來意。師曰。騎虎唱巴歌。問既是善知識。為甚麼却與土地燒錢。師曰。彼上人者難為酬對。

　　紫陵一法嗣
　　興元府大浪和尚

　　僧問。既是活河神。為甚麼被水推却。師曰。隨流始得妙。住岸却成迷。

　　大鑒下第九世
　　黃龍機法嗣
　　眉州黃龍繼達禪師

　　僧問。如何是衲。師曰。針去線不回。曰如何是帔。師曰。橫鋪四世界。豎葢一乾坤。曰道滿到來時如何。師曰。要羹與羹。要飯與飯。問黃龍出世。金翅鳥滿空飛時如何。師曰。問汝金翅鳥。還得飽也無。

　　興元府玄都山澄禪師

　　僧問。喜得趨方丈。家風事若何。師曰。西風開曉露。明月正當天。曰如何拯濟。師曰。金鷄樓上一下鼓。問如何是沙門行。師曰。一切不如。

　　嘉州黑水和尚

　　初參黃龍。便問。雪覆蘆花時如何。龍便打。師於此有省。即便禮拜。

　　眉州昌福達禪師

　　僧問。學人來問師則對。不問時師意如何。師曰。謝師兄指示。問本來則不問。如何是今日事。師曰。師兄者問大好。曰學人不會時如何。師曰。謾得即得。問國有寶刀。誰人得見。師曰。師兄遠來不易。曰此刀作何形狀。師曰。要也道。不要也道。曰請師道。師曰。難逢難遇。問石牛水上臥時如何。師曰。異中還有異。妄計不浮沉。曰便恁麼去時如何。師曰。翅天日落。把土成金。

　　大龍洪法嗣
　　興元府普通院從善禪師

　　僧問。法輪再轉時如何。師曰。助上座喜。曰合譚何事。師曰。異人掩耳。曰便恁麼領會時如何。師曰錯。問佩劍叩松關時如何。師曰。莫亂作。曰誰不知有。師曰出。

　　護國遠法嗣
　　懷安軍雲頂德敷禪師

　　初參護國。問曰。直截根源佛所印。摘葉尋枝我不能時如何。國曰。罷攀雲樹三秋果。休弄碧潭孤月輪。師乃頓釋所疑。住後。成都帥請就衙陞座。有樂營將。出禮拜起。回顧下馬臺曰。一口吸盡西江水即不問。請師吞却堦前下馬臺。師展兩手唱曰。細抹將來。營將猛省。

　　石門徹法嗣
　　嘉州承天義懃禪師

　　僧問。如何是承天境。師曰。兩江夾却青盲漢。一帶山藏赤脚蠻。問如何是諦實之言。師曰。措大巾子黑。

　　德山密法嗣
　　興元府中梁山崇禪師

　　僧問。垂絲千尺。意在深潭時如何。師曰。紅鱗掌上躍。

　　益州東禪秀禪師

　　僧問。既是善神。為甚麼却被雷打。師曰。世亂奴欺主。年衰鬼弄人。問如何是一代時教。師曰。多年故紙。

　　乾明居信法嗣
　　[郫-卑+((白-日+田)/廾)]縣西禪埀白禪師

　　僧問。香煙纔起大眾雲臻。祖意西來請師垂示。師云。心光自照。僧云。恁麼則一句於師親領得。永鎮[郫-卑+((白-日+田)/廾)]城萬古傳。師云。是人有分。

　　雙泉寬法嗣
　　襄州延慶宗本禪師

　　僧問。魚未跳龍門時如何。師曰。擺手入長安。曰跳過後如何。師曰。長安雖樂。不可久留。

　　香林遠法嗣
　　灌州羅漢和尚

　　僧問。如何是佛。師曰。牛頭阿旁。曰如何是法。師曰。劍樹刀山。問如何是佛法大意。師曰。井中紅焰。日裏浮漚。曰如何領會。師曰。遙指扶桑日那邊。問如何是本來心。師曰。蹉過了也。

　　灌州青城香林信禪師

　　僧問。覿面相呈時如何。師曰。築著鼻孔。

　　妙勝臻法嗣
　　西川雪峯欽山主

　　上堂。昨日一。今日二。不用思量。快須瞥地。不瞥地。蹉過平生沒巴鼻。咄。

　　大鑒下第十世
　　黃龍達法嗣
　　眉州黃龍禪師

　　僧問。如何是密室。師曰。斫不開。曰如何是密室中人。師曰。非男女相。問國內按劍者是誰。師曰昌福。曰忽遇尊貴時如何。師曰不遺。

　　清凉益法嗣
　　大梅慧明禪師

　　參法眼得心印。初菴於大梅。有禪者來參。師問。近離甚處。曰成都。曰上座離成都到此山。則成都少上座。此間剩上座。剩則心外有法。少則心法不周。說得道理即住。不會即去。僧無對。

　　梁山緣觀法嗣
　　鼎州梁山巖禪師

　　僧問。如何是祖師西來意。師曰。新羅附子。蜀地當歸。

　　石門遠法嗣
　　懷安軍雲頂上鑒禪師

　　僧問。雪點紅爐。請師驗的。師曰。王婆煑[飢-几+追]。曰爭奈即今何。師曰。猶嫌少在。

　　果州清居山昇禪師

　　僧問。師唱誰家曲。宗風嗣阿誰。師曰。金雞啼石戶。得意逐波清。曰未審是誰之子。師曰。謝汝就門罵詈。

　　黑水璟法嗣
　　峩眉黑水義欽禪師

　　上堂。僧出禮拜。師曰。大地百雜碎。便下座。

　　智門祚法嗣
　　明州雪竇重顯禪師

　　遂寧府李氏子。依普安院仁銑上人出家。受具之後橫經講席。究理窮玄。詰問鋒馳。機辯無敵。咸知法器。僉指南遊。首造智門。即伸問曰。不起一念。云何有過。門召師近前。師纔近前。門以拂子驀口打。師擬開口。門又打。師豁然開悟。出住翠峰。後遷雪竇。開堂日。於法座前顧視大眾曰。若論本分相見。不必高陞法座。遂以手畫一畫曰。諸人隨山僧手看。無量諸佛國土一時現前。各各子細觀瞻。其或涯際未知。不免拖泥帶水。便陞座。上首白椎罷。有僧方出。師約住曰。如來正法眼藏委在今日。放行則瓦礫生光。把住則真金失色。權柄在手。殺活臨時。其有作者。共相證據。僧出問。遠離翠峰祖席。已臨雪竇道場。未審是一是二。師曰。馬無千里謾追風。曰恁麼則雲散家家月。師曰。龍頭蛇尾漢。問德山臨濟棒喝已彰。和尚如何為人。師曰。放過一著。僧擬議。師便喝。僧曰。未審祇恁麼。別有在。師曰。射虎不真。徒勞沒羽。問吹大法螺。擊大法鼓。朝宰臨筵。如何即是。師曰。清風來未休。曰恁麼則得遇於師也。師曰。一言已出。駟馬難追。僧禮拜。師曰。放過一著。乃普觀大眾曰。人天普集。合發明個甚麼事。焉可互分賓主。馳騁問答。便當宗乘去。廣大門風。威德自在。輝騰今古。把定乾坤。千聖祇言自知。五乘莫能建立。所以聲前悟旨。猶迷顧鑒之端。言下知宗。尚昧識情之表。諸人要知真實相為麼。但以上無攀仰。下絕己躬。自然常光現前。個個壁立千仞。還辯明得也無。未辯辯取。未明明取。既辯明得。能截生死流。同據佛祖位。妙圓超悟。正在此時。堪報不報之恩。以助無為之化。問如何是佛法大意。師曰。祥雲五色。曰學人不會。師曰。頭上漫漫。問達磨未來時如何。師曰。猿啼古木。曰來後如何。師曰。鶴唳青霄。曰即今事作麼生。師曰。一不成二不是。問和尚未見智門時如何。師曰。爾鼻孔在我手裏。曰見後如何。師曰。穿過髑髏。有僧出禮拜起曰。請師答話。師便棒。僧曰。豈無方便。師曰。罪不重科。復有一僧出禮拜起曰。請師答話。師曰。兩重公案。曰請師不答話。師亦棒。問古人道北斗裏藏身。意旨如何。師曰。千聞不如一見。曰此話大行。師曰。老鼠銜銕。問古人道皎皎地絕一絲頭。祇如山河大地。又且如何。師曰。面赤不如語直。曰學人未曉。師曰。徧問諸方。問如何是學人自己。師曰。乘槎斫額。曰莫祇者便是。師曰。浪死虗生。問如何是緣生義。師曰。金剛鑄銕券。曰學人不會。師曰閙市裏牌。曰恁麼則行到水窮處。坐看雲起時。師曰列下。問四十九年說不盡底。請師說。師曰。爭之不足。曰謝師答話。師曰。銕棒自看。問如何是把定乾坤眼。師曰。拈却鼻孔。曰學人不會。師曰。一喜一悲。僧擬議。師曰苦。問如何是脫珍御服。著弊垢衣。師曰。垂手不垂手。曰乞師方便。師曰。左眼挑筋。右眼抉肉。問龍門爭進舉。那個登科。師曰。重遭點額。曰學人不會。師曰。退水藏鱗。問寂寂忘言。誰是得者。師曰。卸帽穿雲去。曰如何領會。師曰。披簑帶雨歸。曰三十年後此話大行。師曰。一場酸澀。問坐斷毗盧底人。師還接否。師曰。殷勤送別瀟湘岸。曰恁麼則學人罪過。師曰。天寬地窄太愁人。僧禮拜。師曰。苦屈之詞。不妨難吐。問生死到來。如何回避。師曰。定花板上。曰莫便是他安身立命處也無。師曰。符到奉行。上堂。僧問。如何是吹毛劍。師曰苦。曰還許學人用也無。師噓一噓。乃曰。大眾前共相酬唱。也須是個漢始得。若也未有奔流度刃底眼。不勞拈出。所以道。如大火聚。近著即燎却面門。亦如按太阿寶劍。衝前即喪身失命。乃曰。太阿橫按祖堂寒。千里應須息萬端。莫待冷光輕閃爍。復云看看。便下座。上堂。僧問。如何是維摩一默。師曰。寒山訪拾得。曰恁麼則入不二之門。師噓一噓。復曰。維摩大士去何從。千古令人望莫窮。不二法門休更問。夜來明月上孤峯。乃曰。七月七日復相見耳。至期。盥沐攝衣。北首而逝。塔全身於寺之西塢。賜明覺大師。

　　德山遠法嗣
　　興元府大中仁辯禪師

　　僧問。如何是焦崖境。師云。庭前寒柏老。祖意不西來。僧云。如何是境中人。師云。胡僧深碧眼。跣足躡階行。

　　益州菩提桂芳禪師

　　僧問。諸佛出世。梵王前引。帝釋後隨。和尚出世。有何祥瑞。師曰。三春萬象妍。僧云。學人未曉。師曰。溪花紅似錦。岸柳綠如藍。僧云。便恁麼去時如何。師曰。未曾騎竹馬。切忌跨金龍。

　　大鑒下第十一世
　　谷隱聰法嗣
　　彭州永福院延照禪師

　　僧問。如何是彭州境。師曰。人馬合雜。僧以手作拽弓勢。師拈棒。僧擬議。師便打。

　　果州永慶光普禪師

　　初問谷隱。古人道。來日大悲院裏有齋。意旨如何。曰日出隈陽坐。天寒不舉頭。師入室次。隱曰。適來因緣。汝作麼生會。師曰。會則途中受用。不會則世諦流布。曰未在更道。師拂袖便出。住後僧問。如何是佛法大意。師曰。蜀地用鑌銕。

　　葉縣省法嗣
　　[障-音]邡方水禪師

　　示眾云。方水潭中鼈鼻蛇。擬心相向便揄揶。何人拔得蛇頭出。(請續後句)二百年後。大隋元靖長老著語云。方水潭中鼈鼻蛇。圓悟勤著語云。雲門餬餅趙州茶。瞎堂遠云。摩呢噠哩吽[口*發]吒。丈雪醉著語云。咲指庭前一樹花。

　　大陽玄法嗣
　　惠州羅浮山顯如禪師

　　初到大陽。陽問。汝是甚處人。曰益州。陽曰。此去幾里。曰五千里。陽曰。你與麼來。還曾踏著麼。曰不曾踏著。陽曰。汝解騰空那。曰不解騰空。陽曰。爭得到者裏。曰步步不迷方。通身無辨處。陽曰。汝得超方三昧邪。曰聖心不可得。三昧豈彰名。陽曰。如是如是。汝應信此。即本體全彰。理事不二。善自護持。住後僧問。如何是羅浮境。師曰。突兀侵天際。巍峩鎮海涯。曰如何是境中人。師曰。頂上白雲散。足下黑煙生。

　　懷安軍雲頂海鵬禪師

　　僧問。如何是大疑底人。師曰。畢鉢巖中。面面相覰。曰如何是不疑底人。師曰。如是我聞。須彌粉碎。問祖意教意是同是別。師曰。達磨逢梁武。摩騰遇漢明。

　　北塔廣法嗣
　　荊門軍玉泉承皓禪師

　　眉州丹稜王氏子。依大力院出家。登具後遊方。參北塔。發明心要。得自在三昧。製犢鼻裩。書歷代祖師名字。乃曰。唯有文殊普賢較些子。且書於帶上。故叢林目為皓布裩。元豐間。首眾於襄陽谷隱。有鄉僧亦効之。師見而詬曰。汝具何道理。敢以為戲事耶。嘔血無及耳。尋於鹿門如所言而逝。張無盡奉使京西南路。就謁之。致開法於郢州大陽。時谷隱主者。私為之喜。師受請陞座曰。某在谷隱十年。不曾飲谷隱一滴水。嚼谷隱一粒米。汝若不會。來大陽。為汝說破。携拄杖下座。傲然而去。尋遷玉泉。有示眾曰。一夜雨霶烹。打倒蔔萄棚。知事頭首行者人力。拄底拄。撐底撐。撐撐拄拄到天明。依舊可憐生。自贊。粥稀後坐。牀窄先臥。耳聵愛高聲。眼昏宜字大。冬至示眾曰。晷運推移。布裩赫赤。莫怪不洗。無來換替。僧入室次。狗子在室中。師叱一聲。狗便出去。師曰。狗却會。你却不會。師示寂。門人圍繞。師笑曰。吾年八十一。老死舁屍出。兒郎齊著力。一年三百六十日。言畢而逝。

　　雪竇顯法嗣
　　修撰曾會居士

　　幼與明覺同舍。及冠異途。天禧間。公守池州。一日會于景德寺。公遂引中庸大學。參以楞嚴符宗門語句。質明覺。覺曰。者個尚不與教乘合。況中庸大學邪。學士要徑捷理會此事。乃彈指一下曰。但恁麼薦取。公于言下領旨。天聖初。公守四明。以書幣迎師補雪竇。既至。公曰。某近與清長老。商量趙州勘婆子話。未審端的有勘破處也無。覺曰。清長老道個甚麼。公曰。又與麼去也。覺曰。清長老且放過一著。學士還知天下衲僧出者婆子圈繢不得麼。公曰。者裏別有個道處。趙州若不勘破婆子。一生受屈。覺曰。勘破了也。公大笑。

　　延慶榮法嗣
　　廬山圓通居訥祖印禪師

　　梓州蹇氏子。生而英特。讀書過目成誦。十一出家。十七試法華得度。受具後肄業講肆。耆年多下之。會禪者南遊回。力勉其行。于是徧參荊楚間。迄無所得。至襄州洞山。留止十年。因讀華嚴論有省。後遊廬山。道價日起。由歸宗而遷圓通。仁廟聞其名。皇祐初。詔住十方淨因禪院。師稱目疾不能奉詔。有旨令舉自代。遂舉大覺璉應詔。及引對。問佛法大意。稱旨。天下賢師知人也。僧問。祖剎重興時如何。師曰。人在破頭山。曰一朝權在手。師便打。

　　梁山岩法嗣
　　鼎州梁山善冀禪師

　　僧問。撥塵見佛時如何。師曰。莫眼華。問和尚幾時成佛。師曰。且莫壓良為賤。曰為甚麼不肯承當。師曰。好事不如無。師頌魯祖面壁曰。魯祖三昧最省力。纔見僧來便面壁。若是知心達道人。不在揚眉便相悉。

　　大鑒下第十二世
　　琅琊覺法嗣
　　江州歸宗可宣禪師

　　漢州人。壯為僧。即出峽依琅琊。一語忽投。羣疑頓息。琅琊可之。未幾令分座。淨空居士郭功甫。過門問道。與厚。及師領歸宗時。功甫任南昌尉。俄郡守恚師不為禮。窘甚。遂作書寄功甫曰。某世緣尚有六年。奈州主抑逼。當棄餘喘。託生公家。願無見阻。功甫閱書驚喜。且頷之。中夜其妻夢間。見師入其寢。失聲曰。此不是和尚來處。功甫撼而問之。妻詳以告。呼燈取書示之。相笑不已。遂孕。及生乃名宣老。期年記問如昔。至三歲。白雲端禪師抵其家。始見之曰。吾姪來也。雲曰。與和尚相別幾年。宣倒指曰。四年矣。雲曰。甚處相別。曰白蓮莊上。雲曰。以何為驗。曰爹爹媽媽明日請和尚齋。忽聞推車聲。雲問。門外是甚麼聲。宣以手作推車勢。雲曰。過後如何。曰平地兩條渠。果六周無疾而逝。

　　浮山遠法嗣
　　荊門軍玉泉謂芳禪師

　　僧問。從上諸聖。以何法示人。師拈起拄杖。僧曰。學人不會。師曰。兩手分付。僧擬議。師便打。

　　稱心倧法嗣
　　彭州慧日堯禪師

　　僧問。古者道。我有一句。待無舌人解語。却向汝道。未審意旨如何。師曰。無影樹下好商量。僧禮拜。師曰。瓦解冰消。

　　大鑒下第十三世
　　雙峰回法嗣
　　閬州光國文贊禪師

　　僧問。不二之法。請師速道。師曰領。曰恁麼則人人有分也。師曰了。曰錦屏天下少。光國世間稀。師曰退。

　　玉泉謂芳法嗣
　　安州延福智興禪師

　　西川人。出家受具後。即造玉泉芳禪師法席。發明心地。初住漸源。次遷黃梅龍華。晚住延福。師語不談玄。行不修潔。身不稟儀。眾不喜見。逝後靈異不測。報應如響。緇素追仰遺體塐餙。祈禱尤盛。

　　芙蓉楷法嗣
　　鄧州丹霞子淳禪師

　　劍州賈氏子。弱冠為僧。徹證於芙蓉之室。上堂。乾坤之內。宇宙之間。中有一寶。秘在形山。肇法師恁麼道。祇解指蹤話跡。且不能拈示於人。丹霞今日擘開宇宙。打破形山。為諸人拈出。具眼者辨取。以拄杖卓一下曰。還見麼。鷺鷥立雪非同色。明月蘆花不似他。上堂。舉德山示眾曰。我宗無語句。實無一法與人。德山恁麼說話。可謂是祇知入艸求人。不覺通身泥水。子細觀來。祇具一隻眼。若是丹霞則不然。我宗有語句。金刀剪不開。深深玄妙旨。玉女夜懷胎。上堂。亭亭日午猶虧半。寂寂三更尚未圓。六戶不曾知暖意。往來常在月明前。上堂。寶月流輝。澄潭布影。水無蘸月之意。月無分照之心。水月兩忘。方可稱斷。所以道。昇天底事直須颺却。十成底事直須去却。擲地金聲。不須回顧。若能如是。始解向異類中行。諸人到者裏。還相委悉麼。良久曰。常行不舉人間步。披毛戴角混塵泥。僧問。牛頭未見四祖時如何。師曰。金菊乍開蜂競採。曰見後如何。師曰。苗枯花謝了無依。宣和己亥春示寂。塔全身於洪山之南。

　　洪州寶峰闡提惟照禪師

　　簡州李氏子。幼超邁而惡俗。一日授書。至性相近也。習相遠也。遽曰。凡聖本一體。以習故差別。我知之矣。即趯成都。師鹿苑清泰處。年十九剃染登具。泰令聽起信於大慈。師輒歸臥。泰詰之。師曰。既稱正信大乘。豈言說所能了。乃虗心游方。謁芙蓉於大洪。甞夜坐閣道。適風雪震薄。聞警盜者傳呼過之。隨有所得辭去。大觀中。芙蓉嬰難。師自三吳欲趨沂水。僕夫迷道。師舉杖擊之。忽大悟。嘆曰。是地非鰲山也邪。比至沂。芙蓉望而喜曰。紹隆吾宗。必子數輩矣。因留躬耕湖上累年。智證成就。出領招提。遷甘露三祖。宣知壬寅。詔補圓通。棄去。復居泐潭。上堂。古佛道。我初成正覺。親見大地眾生悉皆成正覺。又道。深固幽遠。無人能到。[囗@力]。沒見識漢。好龍頭蛇尾。便下座。上堂。過去諸佛已入涅槃了也。汝等諸人不應追念。未來諸佛未出於世。汝等諸人不要妄想。正當今日。你是何人。參。上堂。伯夷隘。柳下惠不恭。君子不由也。二邊不立。中道不安時作麼生。拈拄杖曰。鴛鴦繡出從君看。不把金針度與人。上堂。大陽門下妙唱彌高。明月堂前知音葢寡。不免舟橫江渚。櫂舉清波。唱慶堯年。和清平樂。如斯告報。普請承當。擬議之間。白雲萬里。上堂。本自不生。今亦無滅。是死不得底樣子。當處出生。隨處滅盡。是活生受底規模。大丈夫漢。直須處生死流。臥荊棘林。俯仰屈伸。隨機施設。能如是也。無量方便。莊嚴三昧。大解脫門。蕩然頓開。其或未然。無量煩惱。一切塵勞。嶽立面前。塞却古路。上堂。古人道。惰肢體。黜聰明。離形去智。同于大通。正當恁麼時。且道是甚麼人。刪詩書。定禮樂。還委悉麼。禮云禮云。玉帛云乎哉。樂云樂云。鐘鼓云乎哉。問承師有言。雲黯黯處獨秀峰挺出。月朦朧裏泐潭水光生。豈不是寶峰境。師曰。若是寶峰境。憑君子細看。曰如何是境中人。師曰。看取令行時。曰祇如承言須會宗。勿自立規矩。如何是和尚宗。師曰。須知雲外千峰上。別有靈松帶露寒。值雪。僧問。祖師西來即不問。時節因緣事若何。師曰。一片兩片三四片。落在眼中猶不薦。建炎二年正月七日示寂。闍維得設利如珠琲。舌齒不壞。塔于寺之西峯。

　　錦江禪燈卷第三
　　錦江禪燈卷第四

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第十三世
　　芙蓉楷法嗣

　　襄州石門元易禪師

　　潼川稅氏子。上堂。十方同聚會。箇箇學無為。此是選佛場。心空及第歸。大眾。祇如聞見覺知。未甞有間。作麼生說箇心空底道理。莫是見而不見。聞而不聞。為之心空邪。錯。莫是忘機息慮。萬法俱捐。銷能所以入玄宗。泯性相而歸法界。為之心空邪。錯。恁麼也不得。不恁麼也不得。恁麼不恁麼總不得。未審畢竟作麼生。還會麼。良久曰。若實無為無不為。天堂地獄長相隨。三尺杖子攪黃河。八臂那吒冷眼窺。無限魚龍盡奔走。捉得循河三脚龜。脫取殼。銕錐錐。吉凶之兆便分輝。借問東村白頭老。吉凶未兆若何為。休休休。古往今來春復秋。白日騰騰隨分過。更嫌何處不風流。咄。上堂。皓月當空。澄潭無影。紫微轉處夕陽輝。彩鳳歸時天欲曉。碧霄雲外石笋橫空。綠水波中泥牛駕浪。懷胎玉兔曉過西岑。抱子金雞夜棲東嶺。於斯明得。始知夜明簾外別是家風。空王殿中聖凡絕跡。且道。作麼生是夜明簾外事。還委悉麼。正值秋風來入戶。一聲砧杵落誰家。僧問。古鏡未磨時如何。師曰。精靈皺眉。曰磨後如何。師曰。波斯彈指。曰為甚麼如此。師曰。好事不出門。紹興丁丑七月二十五日坐寂。火後收設利。塔于學射山。

　　潼川梅山己禪師

　　僧問。如何是法身邊事。師曰。枯木糝花不犯春。曰如何是法身向上事。師曰。石女不粧眉。

　　長安天寧大用齊璉禪師

　　潼川牟氏子。上堂。清虗之理。佛祖同歸。畢竟無身。聖凡一體。理則如是。滿目森羅事作麼生。纖塵絕際。渠儂有眼。豈有旁窺。官不容針。私通車馬。若到恁麼田地。始可隨機受用。信手拈來。妙應無方。當風玄路。直得金針線縫。縫脚不彰。玉殿寶階。珠簾未卷。正當此時。且道是甚麼人境界。古渡秋風寒颯颯。蘆花紅蓼滿江灣。

　　襄州鹿門法燈禪師

　　成都劉氏子。依大慈寶範為僧。俾聽華嚴。得其要。棄謁芙蓉。蓉問曰。如何是空劫已前自己。師於言下心跡泯然。從容進曰。靈然一句超羣象。逈出三乘不假修。蓉撫而印之。開法鹿門。僧問。虗玄不犯寶鑑光寒時如何。師曰。掘地深埋。問如何是逍遙物外底人。師曰。徧身紅爛不可扶持。

　　大洪恩法嗣
　　隨州大洪守遂禪師

　　遂寧章氏子。上堂。召大眾。一拳拳倒黃鶴樓。一踏踏翻鸚鵡洲。慣向高樓驟玉馬。曾於急水打金毬。然雖恁麼。爭奈有五色絲絛繫手脚。三鑐金鎖鎖咽喉。直饒鎚碎金鎖割斷絲絛。須知更有一重礙汝在。且道如何是那一重。還會麼。善吉維摩談不到。目連鶖子看如盲。上堂。舉李刺史問藥山何姓。山曰正是時。李罔測。乃問院主。某甲適來問長老何姓。答道正是時。的當真姓甚麼。主曰。祇是姓韓。山聞曰。若六月對他。便道姓熱也。又巖頭問講僧。見說大德會教是否。曰不敢。巖頭舉拳曰。是甚麼教。曰是權教。頭曰苦哉。我若展脚問你。不可道是脚教也。師曰。奇怪二老宿。有殺人刀。有活人劍。一轉語似石上栽花。一轉語似空中挂劍。當時若無後語。達磨一宗掃土而盡。諸人要見二老宿麼。寧可截舌。不犯國諱。

　　蔣山泉法嗣
　　清獻公趙抃居士

　　字悅道。年四十餘。擯去聲色。係心宗教。會佛慧來居衢之南禪。公日親之。慧未甞容措一詞。後典青州。政事之餘多宴坐。忽大雷震驚。即契悟。作偈曰。默坐公堂虗隱几。心源不動湛如水。一聲霹靂頂門開。喚起從前自家底。慧聞笑曰。趙悅道撞彩耳。富鄭公初於宗門未有所趣。公勉之書曰。伏惟執事。富貴如是之極。道德如是之盛。福壽康寧如是之備。退休閒逸如是之高。其所未甚留意者。如來一大事因緣而已。能專誠求所證悟。則他日為門下賀也。公年七十有二。以太子少保致仕而歸。親舊里民遇之如故。作高齋以自適。題偈見意曰。腰佩黃金已退藏。箇中消息也尋常。世人欲識高齋老。祇是柯村趙四郎。復曰。切忌錯認。臨薨。遺佛慧書曰。非師平日警誨。至此必不得力矣。慧悼以偈曰。仕也邦為瑞。歸歟世作程。人間金粟去。天上玉樓成。慧劒無纖缺。冰壺徹底清。春風瀔水路。孤月炤雲明。

　　法雲秀法嗣
　　興元府慈濟聰禪師

　　僧問。如何是道。師曰。此去長安三十程。曰如何是道中人。師曰。撞頭磕額。問不是風動。不是幡動。未審是甚麼動。師曰。低聲低聲。問如何是隨色摩尼珠。師曰。青青翠竹。鬱鬱黃花。曰如何是正色。師曰。退後退後。問釋迦已滅。彌勒未生。未審誰為導首。師曰。銕牛也須汗出。曰莫便是為人處也無。師曰。細看前話。問如何是超佛越祖之談。師曰。陝府銕牛。上堂。三乘教典不是真詮。直指本心未為極則。若是通方上士。脫灑高流。出來相見。乃顧視大眾曰。休。上堂。終日孜孜相為。恰似牽牛上壁。大眾何故如此。貪生逐日區區去。喚不回頭爭奈何。上堂。一即一。二即二。把定要津。何處出氣。拈拄杖曰。彼自無瘡。勿傷之也。卓一下下座。

　　黃龍南法嗣
　　江州東林興龍寺常總照覺禪師

　　劍州施氏子。久依黃龍。密授大法厥旨。出住泐潭。次遷東林。皆符讖記。僧問。乾坤之內宇宙之間。中有一寶秘在形山。如何是寶。師曰。白月現黑月隱。曰非但聞名。今日親見。師曰。且道寶在甚麼處。曰古殿戶開光燦爛。白蓮池畔社中人。師曰。別寶還他碧眼胡。又僧出眾提起坐具曰。請師答話。師曰。放下著。僧又作展勢。師曰收。曰昔年尋劍客。今朝遇作家。師曰。者裏是甚麼所在。僧便喝。師曰。喝老僧那。僧又喝。師曰。放過又爭得。便打。上堂。乾坤大地常演圓音。日月星辰每談實相。翻憶先黃龍道。秋雨淋漓。連宵徹曙。點點無私。不落別處。復云。滴穿汝眼睛。浸爛汝鼻孔。東林則不然。終歸大海作波濤。擊禪牀下座。上堂。老盧不識字。頓明佛意。佛意離文墨故。白兆不識書。圓悟宗乘。宗乘非言詮故。如此老婆心。分明入泥水。今時人猶尚抱橋柱澡洗。把纜放船。良久曰。爭怪得老僧。

　　瑞州黃檗惟勝真覺禪師

　　潼川羅氏子。居講聚時。偶以扇勒窗櫺有聲。忽憶教中道。十方共擊鼓。十處一時聞。因大悟。白本講。講令參問。師徑往黃龍。後因瑞州太守委龍遴。選黃檗主人。龍集眾垂語曰。鐘樓上念贊。牀脚下種菜。若人道得。乃往住持。師出答曰。猛虎當路坐。龍大悅。遂令師往。由是諸方宗仰之。上堂。臨濟喝。德山棒。留與禪人作榜樣。歸宗磨。雪峰毬。此箇門庭接上流。若是黃檗。即不然也。無喝也無棒。亦不推磨。亦不輥毬。前面是案山。背後是主山。塞却你眼睛。拶破你面門。于此見得。得不退轉地。盡未來際不向他求。若見不得。醍醐上味。翻成毒藥。上堂。寂兮寥兮。蟾蜍皎皎下空谷。寬兮廓兮。曦光赫赫流四海。曹溪路上勦絕人行。多子塔前駢闐如市。直饒者裏薦得倜儻分明。未是衲僧活計。大丈夫漢。須是向黑暗獄中敲枷打鎖。餓鬼隊裏放火奪漿。推倒慈氏樓拆却空王殿。霛苗瑞艸和根拔。滿地從教荊棘生。

　　南嶽福嚴慈感禪師

　　潼川杜氏子。上堂。古佛心祇如今。若不會苦沈吟。秋雨微微。秋風颯颯。乍此乍彼。若為酧答。沙岸蘆花青黃交雜。禪者何依。良久曰。劄。

　　潭州雲葢守智禪師

　　劍州陳氏子。遊方至豫章大寧。時法昌遇禪師。韜藏西山。師聞其飽參即之。昌問曰。汝何所來。師曰大寧。又問。三門夜來倒。汝知麼。師愕然曰不知。昌曰。吳中石佛。大有人不曾得見。師惘然。即展拜。昌使謁翠巖真禪師。雖久無省。且不舍寸陰。及謁黃龍于積翠。始盡所疑。後首眾石霜。遂開法道吾。徙雲葢。僧問。有一無絃琴。不是世間木。今朝負上來。請師彈一曲。師拊膝一下。僧曰。金風颯颯和清韻。請師方便再垂音。師曰。陝府出銕牛。上堂。緊峭離水靴。踏破湖湘月。手把銕蒺藜。打破龍虎穴。翻身倒上樹。始見無生滅。却笑老瞿曇。彈指超彌勒。上堂。昨日高山看釣魚。步行騎馬失却驢。有人拾得駱駝去。重賞千金一也無。若向者裏薦得不著。還艸鞋錢。上堂。舉趙州問僧。向甚麼處去。曰摘茶去。州曰閑。師曰。道著不著。何處摸索。背後龍鱗。面前驢脚。翻身筋斗。孤雲野鶴。阿呵呵。示眾。不離當處常湛然。覓即知君不可見。雖然先聖恁麼道。且作箇模子搭却。若也出不得。祇抱得古人底。若也出得。方有少分相應。雲葢則不然。騎駿馬繞須彌。過山尋蟻跡。能有幾人知。師居院之東堂。

　　舒州宿松縣霛隱德滋山主

　　蜀人。住院二十年。每日獨自上堂。朝朝相似。日日一殿。只者便是。更莫外求。元豐六年十月四日。陞堂集眾。良久云。會麼。眾無語。儼然而逝。

　　景福順

　　西蜀人。得法慧南。然緣薄。所居皆遠方小剎。學者過其門。莫能容。順亦超然自樂。視世境如飛埃過目。壽八十餘。坐脫于香城山。

　　羅漢祖印林法嗣
　　緜州富樂智靜禪師

　　僧問。如何是佛法大意。師曰。六耳不同謀。僧云。意旨如何。師曰。逢人但恁麼舉。

　　大鑑下第十四世
　　白雲端法嗣
　　蘄州五祖法演禪師

　　緜州鄧氏子。三十五始棄家祝髮。受具。往成都習唯識百法論。因聞菩薩入見道時。智與理冥。境與神會。不分能證所證。西天外道甞難比丘曰。既不分能證所證。却以何為證。無能對者。外道貶之。令不鳴鐘鼓。反披袈裟。三藏奘法師至彼。救此義曰。如人飲水冷暖自知。乃通其難。師曰。冷暖則可知矣。作麼生是自知底事。遂質本講曰。不知自知之理如何。講莫疏其問。但誘曰。汝欲明此。當往南方。扣傳佛心宗者。師即負笈出關。所見尊宿。無不以此咨決。所疑終不破。洎謁圓照本禪師。古今因緣會盡。唯不會僧問興化。四方八面來時如何。化云打中間底。僧作禮。化云。我昨日赴箇村齋。中途遇一陣卒風暴雨。却向古廟裏避得過。請益本。本云。此是臨濟下因緣。須是問他家兒孫始得。師遂謁浮山遠禪師。請益前話。遠云。我有個譬喻說似你。你一似個三家村裏賣柴漢子。把個匾擔。向十字街頭立地問人。中書堂今日商量甚麼事。師默計云。若如此。大故未在。遠一日語師曰。吾老矣。恐虗度子光陰。可往依白雲。此老雖後生。吾未識面。但見其頌臨濟三頓棒話。有過人處。必能了子大事。師潸然禮辭。至白雲。遂舉僧問南泉摩尼珠話請問。雲叱之。師領悟。獻投機偈曰。山前一片閒田地。叉手叮嚀問祖翁。幾度賣來還自買。為憐松竹引清風。雲特印可。令掌磨事。未幾雲至語師曰。有數禪客。自廬山來。皆有悟入處。教伊說亦說得有來由。舉因緣問伊亦明得。教伊下語亦下得。祇是未在。師于是大疑。私自計曰。既悟了。說亦說得。明亦明得。如何却未在。遂參究累日。忽然省悟。從前寶惜一時放下。走見白雲。雲為手舞足蹈。師亦一笑而已。師後曰。吾因茲出一身白汗。便明得下載清風。雲一日示眾曰。古人道。如鏡鑄像。像成後。鏡在甚麼處。眾下語不契。舉以問師。師近前問訊曰。也不較多。雲笑曰。須是道者始得。乃命分座開示方來。初住四面。遷白雲。晚居東山。僧問。攜筇領眾。祖令當行。坐斷要津。師意如何。師曰。秋風吹渭水。落葉滿長安。曰四面無門山嶽秀。今朝且得主人歸。師曰。你道路頭在甚麼處。曰為甚麼對面不相識。師曰。且喜到來。問祖意教意是同是別。師曰。人貧智短。馬瘦毛長。問如何是白雲為人親切處。師曰。捩轉鼻孔。曰便恁麼去時如何。師曰。不知痛癢漢。問達磨面壁意旨如何。師曰。計較未成。曰二祖立雪時如何。師曰。將錯就錯。曰祇如斷臂安心又作麼生。師曰。煬帝開汴河。問百尺竿頭如何進步。師曰。快走始得。問如何是臨濟下事。師曰。五逆聞雷。曰如何是雲門下事。師曰。紅旗閃爍。曰如何是曹洞下事。師曰。馳書不到家。曰如何是溈仰下事。師曰。斷碑橫古路。僧禮拜。師曰。何不問法眼下事。曰留與和尚。師曰。巡人犯夜。問如何是白雲一滴水。師曰。打碓打磨。曰飲者如何。師曰。教你無著面處。問天下人舌頭。盡被白雲坐斷。白雲舌頭甚麼人坐斷。師曰。東村王大翁。師乃曰。適來思量得一則因緣。而今早忘了也。却是拄杖子記得。乃拈拄杖曰。拄杖子也忘了。遂卓一下曰。同坑無異土。咄。上堂。幸然無一事。行脚要參禪。却被禪相惱。不透祖師關。如何是祖師關。把火入牛欄。上堂。恁麼恁麼。鰕跳不出斗。不恁麼不恁麼。弄巧成拙。軟似銕硬如泥。金剛眼睛十二兩。衲僧手裏秤頭低。有價數沒商量。無鼻孔底將甚麼聞香。上堂。難難。幾何般。易易。沒巴鼻。好好催人老。默默從此得。過者四重關了。泗州人見大聖。參。

　　丹霞淳法嗣
　　真州長蘆真歇清了禪師

　　左緜雍氏子。襁褓入寺見佛。喜動眉睫。咸異之。年十八。試法華得度。往成都大慈習經論。領大意。出蜀至沔漢。扣丹霞之室。霞問。如何是空劫已前自己。師擬對。霞曰。你閙在且去。一日登鉢盂峯。豁然契悟。徑歸侍立。霞掌曰。將謂你知有。師欣然拜之。翌日霞上堂曰。日照孤峯翠。月臨溪水寒。祖師玄妙訣。莫向寸心安。便下座。師直前曰。今日陞座。更瞞某不得也。霞曰。你試舉我今日陞座看。師良久。霞曰。將謂你瞥地。師便出。後游五臺。之京師。浮汴直抵長蘆。謁祖照。一語契投。命為侍者。踰年分座。未幾照稱疾退閒。命師繼席。學者如歸。建炎末。游四明。主補陀。台之天封。閩之雪峰。詔住育王。徙溫州龍翔。杭之徑山。慈寧皇太后命開山臯亭崇先。上堂。我于先師一掌下。伎倆俱盡。覓個開口處不可得。如今還有恁麼快活不徹底漢麼。若無銜銕負鞍。各自著便。上堂。久默斯要。不務速說。釋迦老子。待要欵曲賣弄。爭奈未出母胎。已被人覰破。且道覰破個甚麼。瞞雪峯不得。上堂。上孤峯頂。過獨木橋。驀直恁麼行。猶是時人脚高脚低處。若見得徹。不出戶身徧十方。未入門常在屋裏。其或未然。趂凉搬取一轉柴。上堂。道得第一句。不被拄杖子瞞。識得拄杖子。猶是途路中事。作麼生是到地頭一句。上堂。處處覓不得。祇有一處不覓自得。且道是那一處。良久曰。賊身已露。上堂。口邊白醭去。始得入門。通身紅爛去。方知有門裏事。更須知有不出門底。乃曰。喚甚麼作門。僧問。三世諸佛向火焰裏轉大法輪。還端的也無。師大笑曰。我却疑著。曰和尚為甚麼却疑著。師曰。野花香滿路。幽鳥不知春。問不落風彩。還許轉身也無。師曰。石人行處不同功。曰向上事作麼生。師曰。妙在一漚前。豈容千聖眼。僧禮拜。師曰。祇恐不恁麼。師一日入廚。看煑麵次。忽桶底脫。眾皆失聲曰可惜許。師曰。桶底脫自合歡喜。因甚麼却煩惱。僧曰。和尚即得。師曰。灼然可惜許一桶麵。問僧。你死後燒作灰撒却了。向甚麼處去。僧便喝。師曰。好一喝。祇是不得翻欵。僧又喝。師曰。公案未圓。更喝始得。僧無語。師打曰。者死漢。上堂。苔封古徑。不墮虗凝。霧鎖寒林。肯彰風要。鉤針穩密。孰云漁父棲巢。祇麼承當。自是平常快活。還有具透關眼底麼。良久曰。直饒聞早便歸去。爭似從來不出門。上堂。乍雨乍晴。乍寒乍熱。山僧底個山僧自知。諸人底個諸以自說。且道雪峰口。除喫飯外。要作甚麼。問僧。琉璃殿上玉女攛梭。明甚麼邊事。曰回互不當機。師曰。還有斷續也無。曰古今不曾間。師曰。正當不曾間時如何。僧珍重便出。上堂。撼拄杖曰。看看三千大千世界。一時搖動。雲門大師即得。雪峰則不然。卓拄杖曰。三千大千世界。向甚麼處去。還會麼。不得重梅雨。秧苗爭見青。上堂。幻化空身即法身。遂作舞云。見麼見麼。恁麼見得。過橋村酒美。又作舞云。見麼見麼。恁麼不見。隔岸野花香。上堂。還有不被玄妙汙染底麼。良久曰。者一點。傾四海水。已是洗脫不下。僧問。如何是空劫已前自己。師曰。白馬入蘆花。上堂。窮微喪本。體妙失宗。一句截流。淵玄及盡。是以金針密處不露光鋩。玉線通時潛舒異彩。雖然如是。猶是交互雙明。且道巧拙不到。作麼生相委。良久曰。雲蘿秀處青陰合。巖樹高低翠鎖深。上堂。轉功就位。是向去底人。玉韞荊山貴。轉位就功。是却來底人。紅爐片雪春。功位俱轉。通身不滯。撒手亡依。石女夜登機。密室無人掃。正恁麼時。絕氣息一句。作麼生相委。良久曰。歸根風墮葉。照盡月潭空。師終于皐亭崇先。塔于寺西華桐島。諡悟空禪師。

　　石門易法嗣
　　遂寧府香山尼佛通禪師

　　因誦蓮經有省。往見石門。乃曰。成都喫不得也。遂寧喫不得也。門拈拄杖打出。通忽悟曰。榮者自榮。謝者自謝。秋露春風。好不著便。門拂袖歸方丈。師亦不顧而出。由此道俗景從。得法者眾。

　　大洪遂法嗣
　　隨州大洪顯慶禪師

　　廣安楊氏子。僧問。須菩提岩中晏坐。帝釋雨花。和尚新處洪峰。有何祥瑞。師曰。銕牛耕破扶桑國。迸出金烏照海門。曰未審是何宗旨。師曰。熨斗煎茶銚不同。

　　黃龍心法嗣
　　漢州三聖繼昌禪師

　　彭州黎氏子。上堂。木佛不度火。甘露臺前逢達磨。惆悵洛陽人未來。面壁九年空冷坐。金佛不度爐。坐歎勞生走道途。不向華山圖上看。豈知潘閬倒騎驢。泥佛不度水。一道霛光照天地。堪羨玄沙老古錐。不要南山要鼈鼻。上堂。舉趙州訪二菴主。師曰。五陵公子爭誇富。百衲高僧不厭貧。近來世俗多顛倒。祇重衣衫不重人。

　　東林總法嗣
　　內翰東坡居士蘇軾

　　字子瞻。因宿東林。與照覺論無情話有省。黎明獻偈曰。溪聲便是廣長舌。山色豈非清淨身。夜來八萬四千偈。他日如何舉似人。未幾抵荊南。聞玉泉皓禪師機鋒不可觸。公擬抑之。即微服求見。泉問。尊官高姓。公曰。姓秤。乃秤天下長老底秤。泉喝曰。且道者一喝重多少。公無對。于是尊禮之。後過金山。有寫公照容者。公戲題曰。心似已灰之木。身如不繫之舟。問汝平生功業。黃州惠州瓊州。

　　寶峯文法嗣
　　西蜀廣道者

　　住筠陽九峯。為雲菴真淨之嗣。天資純至。脫略世故。有頌趙州勘婆話曰。指路婆婆在五臺。禪人到此盡癡獃。一拳打破扶桑國。杲日當空炤九垓。一日有戒上座者。善于醫術。分衛而歸。命廣說法。戒出問曰。如何是九峯境。答曰。滔滔雙澗水。落落九重山。進曰。如何是境中人。答曰。長者自長。短者自短。進曰。人境已蒙師指示。向上宗乘事若何。答曰。喫棒得也未。戒作禮。廣問侍者曰。陞座為何事。侍者曰。戒藥王請。廣曰。金毛師子子。出窟便咆哮。且道金毛師子子是阿誰。良久云。即是今晨戒藥王。便下座。

　　隆興府泐潭湛堂文準禪師

　　興元府梁氏子。初謁真淨。淨問。近離甚處。師曰大仰。淨曰。夏在甚處。師曰大溈。淨曰。甚處人。師曰。興元府。淨展手曰。我手何似佛手。師罔措。淨曰。適來祇對一一霛明。一一天真。及乎道個我手何似佛手。便成窒礙。且道病在甚處。師曰。某甲不會。淨曰。一切見成。更教誰會。師當下釋然。服勤十載。所往必隨。紹聖三年。真淨移石門。眾益盛。凡衲僧扣問。但瞑目危坐無所示。見來學。則往治蔬圃。率以為常。師謂同行恭上座曰。老漢無意于法道乎。一日舉杖決渠水濺衣。忽大悟。淨詬曰。此乃敢爾藞苴邪。自此迹愈晦而名益著。顯謨李公景直守豫章。請開法雲巖。未幾移居泐潭。僧問。教意即且置。未審如何是祖意。師曰。煙村三月裏。別是一家春。問寒食因悲郭外春。墅田無處不傷神。林間壘壘添新塚。半是去年來哭人。者事且拈放一邊。如何是道。師曰。蒼天蒼天。曰學人特伸請問。師曰。十字街頭吹尺八。村酸冷酒兩三巡。問一法若有。毗盧墮在凡夫。萬法若無。普賢失却境界。去此二途。請師一決。師曰。大黃甘艸。曰此猶是學人疑處。師曰。放待冷來看。問向上一路千聖不傳。未審如何是向上一路。師曰。行到水窮處。坐看雲起時。曰為甚不傳。師曰。家家有路透長安。曰祇如衲僧門下。畢竟作麼生。師曰。放你三十棒。

　　黃檗勝法嗣
　　成都府昭覺純白紹覺禪師

　　上堂。寒便向火。熱即搖扇。饑時喫飯。困來打眠。所以趙州庭前柏。香嚴嶺後松。栽來無別用。祇要引清風。且道。畢竟事作麼生。甲子乙丑海中金。丙寅丁卯罏中火。

　　仰山偉法嗣
　　襄陽谷隱顯禪師

　　生于西蜀安樞密之別業田丁家。南遊參仰山偉公。因致問。如何是佛向上事。偉對以日出東方夜落西。顯復進語。東方向上更望指示。語未竟。偉便打。于是有省。及住谷隱。以仰山忌日。對霛拈香云。仰面不見天。低頭不見地。不知大仰來不來。一炷旃檀表勤意。顯為人誠至。道學純正。安公常攜家屬致拜。且語人曰。不意有一佛出吾家地上。遂奏淨覺禪師號。以伸敬焉。葢取其蘊。略其所出。可謂道在一介。則一介重也。

　　黃龍肅法嗣
　　嘉定府月珠祖鑑禪師

　　僧請筆師語要。師曰。達磨西來單傳心印。曹谿六祖不識一字。今日諸方出世。語句如山。重增繩索。乃拍禪牀曰。于斯薦得。猶是鈍根。若也未然。白雲深處從君臥。切忌寒猿中夜啼。

　　圓照本法嗣
　　筠州逍遙聰禪師

　　綿州鹽泉王氏子。幼投劍門慈雲海亮禪師出家。年二十三。誦經得度。遂遊成都講肆。捨之南遊。徧參尊宿。末後見圓照本于淨慈。久而不悟。一日為僧伽作禮。忽洒然。即上方丈具陳所得。本曰。汝知之矣。吾昔夢汝吞一世界一鬀刀。今汝所悟云然。知汝自今始出家也。即為陞座告眾。師服勤久之。後遊江西。延住真如開善聖壽三剎焉。

　　上藍順法嗣
　　參政蘇轍居士

　　字子由。元豐三年。以睢陽從事。左遷瑞州榷筦之任。是時洪州上藍順禪師。與其父文安先生有契。因往訪焉。相得歡甚。公咨以心法。順示搐鼻因緣。已而有省。作偈呈曰。中年聞道覺前非。邂逅相逢老順師。搐鼻徑參真面目。掉頭不受別鉗鎚。枯藤破衲公何事。白酒青鹽我是誰。慚愧東軒殘月上。一杯甘露滑如飴。

　　佛國惟白法嗣
　　興元府中梁山乾明永因禪師

　　初住法濟。僧問。改律為禪。非無所以。學人上來。乞師便道。師云。分明一句作者猶迷。僧云。漢水祇應流到海。月輪直上最高峰。師云。且得領話。

　　錦江禪燈卷第四
　　錦江禪燈卷第五

　　　　昭覺丈雪　通醉　輯
　　　　紹興幻菴　胡昇猷　訂

　　大鑒下第十五世
　　天童覺法嗣
　　襄州石門清涼法真禪師

　　劍門人。上堂。柳色含煙。春光逈秀。一峰孤峻。萬卉爭芳。白雲淡泞已無心。滿目青山元不動。漁翁垂釣。一溪寒雪未曾消。野渡無人。萬古碧潭清似鏡。賓中有主。拄杖橫挑日月輪。主中有賓。踏破艸鞋赤脚走。直得賓主互顯。殺活自由。理事渾融。正偏不滯。入荒田不揀。信手拈來艸。且道如何委悉。塵中雖有隱身術。爭似全身入帝鄉。

　　黃龍新法嗣
　　嘉定府九頂寂惺惠泉禪師

　　僧問。心迷法華轉。心悟轉法華。未審意旨如何。師曰。風暖鳥聲碎。日高花影重。上堂。昔日雲門有三句。謂函葢乾坤句。截斷眾流句。隨波逐浪句。九頂今日亦有三句。所謂饑來喫飯句。寒來向火句。困來打睡句。若以佛法而論。則九頂望雲門。直立下風。若以世諦而論。則雲門望九頂。直立下風。二語相違。且如何是九頂為人處。

　　嘉興府華亭性空妙普菴主

　　漢州人。久依死心獲證。乃抵秀水。追船子遺風。結茅青龍之野。吹銕笛以自娛。多賦詠。得之者必珍藏。其山居曰。心法雙忘猶隔妄。色空不二尚餘塵。百鳥不來春又過。不知誰是住菴人。又警眾曰。學道猶如守禁城。晝防六賊夜惺惺。中軍主將能行令。不動干戈治太平。又曰。不耕而食不蠶衣。物外清閒適聖時。未透祖師關捩子。也須存意著便宜。又曰。十二時中莫住工。窮來窮去到無窮。直須洞徹無窮底。踏倒須彌第一峰。建炎初。徐明叛。道經烏鎮。肆殺戮。民多逃亡。師獨荷策而往。賊見其偉異。疑必詭伏者。問其來。師曰。吾禪者。欲抵密印寺。賊怒欲斬之。師曰。大丈夫。要頭便斫取。奚以怒為。吾死必矣。願得一飯以為送終。賊奉肉食。師如常齋出生畢。乃曰。孰當為我文之以祭。賊笑而不答。師索筆大書曰。嗚呼惟霛。勞我以生。則大塊之過。役我以壽。則陰陽之失。乏我以貧。則五行不正。困我以命。則時日不吉。吁哉至哉。賴有出塵之道。悟我之性。與其妙心。與其妙心。孰與為隣。上同諸佛之真化。下合凡夫之無明。纖塵不動。本自圓成。妙矣哉妙矣哉。日月未足以為明。乾坤未足以為大。磊磊落落。無罣無礙。六十餘年。和風混俗。四十二臘。逍遙自在。逢人則喜。見佛不拜。笑矣乎笑矣乎。可惜少年郎。風流太光彩。坦然歸去付春風。體似虗空終不壞。尚饗。遂舉箸飫餐。賊徒大笑。食罷復曰。劫數既遭離亂。我是快活烈漢。如今正好乘時。便請一刀兩段。乃大呼斬斬。賊方駭異。稽首謝過。令衛而出。烏鎮之廬舍免焚。實師之惠也。道俗聞之愈敬。有僧睹師見佛不拜歌。逆問曰。既見佛。為甚麼不拜。師掌之曰。會麼。曰不會。師又掌曰。家無二主。紹興庚申冬。造大盆。穴而塞之。修書寄雪竇持禪師曰。吾將水葬矣。壬戌歲。持至。見其尚存。作偈嘲之曰。咄哉老性空。剛要餧魚鼈。去不索性去。祇管向人說。師閱偈笑曰。待兄來證明耳。令徧告四眾。眾集。師為說法要。乃說偈曰。坐脫立亡。不若水塟。一省柴燒。二省開壙。撒手便行。不妨快暢。誰是知音。船子和尚。高風難繼百千年。一曲漁歌少人唱。遂盤坐盆中。順潮而下。眾皆隨至海濱。望欲斷目。師取塞戽水而回。眾擁觀。水無所入。復乘流而往唱曰。船子當年返故鄉。沒蹤跡處妙難量。真風徧寄知音者。銕笛橫吹作散場。其笛聲嗚咽。頃于蒼茫間。見以笛擲空而沒。眾號慕。圖像事之。後三日。于沙上趺坐如生。道俗爭往迎歸。留五日闍維。設利大如菽者莫計。二鶴徘徊空中。火盡始去。眾奉設利霛骨。建塔于青龍。

　　青原信法嗣
　　成都府正法希明禪師

　　漢州人。解制上堂。林葉紛紛落。乾坤報早秋。分明西祖意。何用更馳求。若恁麼會得。始信佛祖之道本自平夷。大解脫門。元無關鑰。彌綸宇宙。偪塞虗空。量不可窮。智不能測。若也未明此旨。不達其源。任是百劫熏功。千生煉行。徒自疲苦。了無交涉。若深明此旨。洞達其源。乃知動靜施為。經行坐臥。頭頭合道。念念朝宗。祖不云乎。迷生寂亂。悟無好惡。得失是非。一時放却。如是則誰迷誰悟。誰是誰非。自是諸人獨生異見。觀大觀小。執有執無。己霛獨耀。不肯承當。心月孤圓。自生違背。何異家中捨父。衣內忘珠。致使菩提路上。荊棘成林。解脫空中。迷雲蔽日。山僧今日幸值眾僧自恣。化主還山。諸上善人得得光訪。不可緘默。隨分葛藤。曲為今時。少開方便。也須是諸人著眼各自諦觀。若更擬議尋思。白雲萬里。遂拈拄杖曰。于斯明得。霛山一會儼在目前。其或未然。更待來晨分付。

　　兜率悅法嗣
　　丞相張商英居士

　　字天覺。號無盡。年十九應舉入京。道由向氏家。向預夢神人報曰。明日接相公。凌晨公至。向異之。勞問勤腆。乃曰。秀才未娶。當以女奉灑埽。公謙辭再三。向曰。此行若不了當。吾亦不爽前約。後果及第。乃娶之。初任主簿。因入僧寺。見藏經梵夾金字齊整。乃怫然曰。吾孔聖之書。不如胡人之教。人所仰重。夜坐書院中。研墨吮筆。憑紙長吟。中夜不眠。向氏呼曰。官人夜深。何不睡去。公以前意白之。正此著無佛論。向應聲曰。既是無佛。何論之有。當須著有佛論始得。公疑其言遂已之。後訪一同列。見佛龕前經卷。乃問曰。此何書也。同列曰。維摩詰所說經。公信手開卷閱。到此病非地大亦不離地大處。歎曰。胡人之語。亦能爾耶。問此經幾卷。曰三卷。乃借歸閱次。向氏問。看何書。公曰。維摩詰所說經。向曰。可熟讀此經。然後著無佛論。公悚然異其言。由是深信佛乘。留心祖道。元祐六年。為江西漕。首謁東林照覺總禪師。覺詰其所見處。與己符合。乃印可。覺曰。吾有得法弟子住玉谿。乃慈古鏡也。亦可與語。公復因按部過分寧。諸禪迓之。公到。先致敬玉谿慈。最後問兜率悅禪師。悅為人短小。聞龔德莊嘗言。悅聰明。乃曰。聞公善文章。悅大笑曰。運使失却一隻眼了也。從悅臨濟九世孫。對運使論文章。政如運使對從悅論禪也。公不然其語。乃強屈指曰。是九世也。問玉谿去此多少。曰三十里。曰兜率聻。曰五里。公乃過兜率。先是說夢手摶日輪。覺與首座曰。日輪運轉之象。聞張運使過此。吾當深錐痛劄。若肯回頭。則吾門幸事。座曰。今之士大夫。受人取奉。慣恐其惡發別生事也。悅曰。正使煩惱。祇退得我院。也別無事。公與悅語次。稱賞東林。悅未肯其說。公乃題寺後擬瀑軒詩。其略曰。不向廬山尋落處。象王鼻孔謾遼天。意譏其不可東林也。公與悅語至更深。論及宗門事。悅曰。東林既印可運使。運使于佛祖言教。有少疑否。公曰有。悅曰。疑何等語。公曰。疑香嚴獨脚頌。德山托鉢話。悅曰。既于此有疑。其餘安得無耶。祇如巖頭言末後句。是有耶是無耶。公曰有。悅大笑。便歸方丈閉却門。公一夜睡不穩。至五更下牀。觸翻溺器。乃大徹猛省前話。遂有頌曰。鼓寂鐘沉托鉢回。巖頭一拶語如雷。果然祇得三年活。莫是遭他授記來。遂扣方丈門曰。某已捉得賊也。悅曰。贓在甚處。公無語。悅曰。都運且去。來日相見。翌日公遂舉前頌。悅乃謂曰。參禪祇為命根不斷。依語生解。如是之說。公已深悟。然至極微細處。使人不覺不知。墮在區宇。乃作頌證之曰。等閑行處。步步皆如。雖居聲色。寧滯有無。一心靡異。萬法非殊。休分體用。莫擇精麤。臨機不礙。應物無拘。是非情盡。凡聖皆除。誰得誰失。何親何疎。拈頭作尾。指實為虗。翻身魔界。轉脚邪塗。了無逆順。不犯工夫。公邀悅至建昌。途中一一伺察。有十頌敘其事。悅亦有十頌酬之。時元祐八年八月也。

　　法雲杲法嗣
　　西蜀鑾法師

　　通大小乘。佛照謝事居景德。師問照曰。禪家言多不根何也。照曰。汝習何經論。曰諸經麤知。頗通百法。照曰。祇如昨日雨今日晴。是甚麼法中收。師懵然。照舉癢和子擊曰。莫道禪家所言不根好。師憤曰。昨日雨今日晴。畢竟是甚麼法中收。照曰。第二十四時分不相應法中收。師恍悟。即禮謝。後歸蜀居講會。以直道示徒。不泥名相。而眾多引去。遂說偈罷講曰。眾賣花兮獨賣松。青青顏色不如紅。算來終不與時合。歸去來兮翠靄中。由是隱居二十年。道俗追慕。復命演法。笑答偈曰。遯跡隱高峰。高峰又不容。不如歸錦里。依舊賣青松。眾列拜悔過。兩川講者爭依之。

　　泐潭準法嗣
　　隆興府雲巖典牛天遊禪師

　　成都鄭氏子。初試郡庠。復往梓州試。二處皆與貢籍。師不敢承。竄名出關。適會山谷道人西還。因見其風骨不凡。議論超卓。乃同舟而下。竟往廬山。投師剃髮。不改舊名。首參死心不契。遂依湛堂于泐潭。一日潭普說曰。諸人苦苦就準上座覓佛法。遂拊膝曰。會麼。雪上加霜。又拊膝曰。若也不會。豈不見乾峰示眾曰。舉一不得舉二。放過一著。落在第二。師聞脫然頴悟。出世雲葢。次遷雲巖。甞和忠道者牧牛頌曰。兩角指天。四足踏地。拽斷鼻繩。牧甚屎屁。張無盡見之甚擊節。後退雲巖。過廬山棲賢。主翁意不欲納。乃曰。老老大大。正是質庫中典牛也。師聞之述一偈而去。曰質庫何曾解典牛。祇緣價重實難酬。想君本領無多子。畢竟難禁者一頭。因菴于武寧。[扁-戶+尸]曰典牛。終身不出。塗毒見之。已九十三矣。上堂。卓拄杖曰。久雨不晴劄。金烏飛在鐘樓角。又卓一下曰。猶在[穀-禾+卵]。復卓曰。一任衲僧名邈。上堂。馬祖一喚。百丈蹉過。臨濟小廝兒。向糞掃堆頭。拾得一隻破艸鞋。胡喝亂喝。師震聲喝曰。喚作胡喝亂喝得麼。上堂。象骨輥毬能已盡。玄沙斫牌伎亦窮。還知麼。火星入袴口。事出急家門。上堂。三百五百。銅頭銕額。木笛橫吹。誰家接拍。時有僧出。師曰。也是賊過後張弓。上堂。寶峰有一訣。對眾分明說。昨夜三更前。烏龜吞却鼈。至節上堂。晷運推移。日南長至。布裩不洗。無來換贊。大小玉泉。無風浪起。雲巖路見不平。直下一鎚粉碎。遂高聲曰。看脚下。

　　大溈瑃法嗣
　　眉州中巖慧目蘊能禪師

　　本郡呂氏子。年二十二。于村落一富室為校書。偶遊山寺。見禪冊閱之。似有得。即裂冠圓具。一鉢遊方。首參寶勝澄甫禪師。所趣頗異。至荊湖。謁永安喜。真如喆。德山繪。造詣益高。迨抵大溈。溈問。上座桑梓何處。師曰西川。曰我聞西川有普賢菩薩示現。是否。師曰。今日得瞻慈相。曰白象何在。師曰。爪牙已具。曰還會轉身麼。師提坐具繞禪牀一帀。溈曰。不是者個道理。師趨出。一日溈為眾入室。問僧。黃巢過後。還有人收得劍麼。僧豎起拳。溈曰。菜刀子。僧曰。爭奈受用不盡。溈喝出。次問師。黃巢過後。還有人收得劍麼。師亦豎起拳。溈曰。也祇是菜刀子。師曰。殺得人即休。遂近前攔胸築之。溈曰。三十年弄馬騎。今日被驢子撲。後還蜀。菴子舊址。應四眾之請。出住報恩。上堂。龍濟道。萬法是心光。諸緣唯性曉。本無迷悟人。祇要今日了。師曰。既無迷悟。了個甚麼。咄。上堂。舉雪峰一日普請搬柴。中路見一僧。遂擲下一段柴曰。一大藏教祇說者個。後來真如喆道。一大藏教不說者個。據此二尊宿說話。是同是別。山僧則不然。豎起拂子曰。提起則如是我聞。放下則信受奉行。室中問崇真氈頭。如何是你空劫已前父母。真領悟曰。和尚且低聲。遂獻投機頌曰。萬年倉裏曾饑饉。大海中住儘長渴。當初尋時尋不見。如今避時避不得。師為印可。一日與黃提刑奕棋次。黃問。數局之中。無一局同。千著萬著則故是。如何是那一著。師提起棋子示之。黃佇思。師曰。不見道。從前十九路。迷殺幾多人。師住持三十餘載。凡說法。不許錄其語。臨終書偈趺坐而化。闍維時暴風忽起。煙所至處。皆雨設利。道俗斸其地皆得之。心舌不壞。塔于本山。

　　懷安軍雲頂寶覺宗印禪師

　　上堂。古者道。識得凳子。周帀有餘。又道。識得凳子。天地懸殊。山僧總不恁麼。識得凳子。是甚麼閒家具。一日普說罷。師曰。諸子莫要散去。更聽一頌。乃曰。四十九年。一場熱閧。八十七春。老漢獨弄。誰少誰多。一般作夢。歸去來兮。梅梢雪重。言訖下座。倚杖而逝。

　　昭覺純白法嗣
　　成都府信相宗顯正覺禪師

　　潼川王氏子。少為進士有聲。甞晝掬溪水為戲。至夜思之。遂見水泠然盈室。欲汲之不可。而塵境自空。曰吾世網裂矣。往依昭覺得度。具滿分戒。後隨眾咨參。覺一日問師。高高峰頂立。深深海底行。汝作麼生會。師于言下頓悟曰。釘殺脚跟也。覺拈起拂子曰。者個又作麼生。師一笑而出。服勤七祀。南遊至京師。歷淮浙。晚見五祖演和尚于海會。出問。未知關捩子。誰過趙州橋。趙州橋即不問。如何是關捩子。祖曰。汝且在門外立。師進步一踏而退。祖曰。許多時茶飯。元來也有人知滋味。明日入室。祖曰。你便是昨日問話底僧否。我固知你見處。祇是未過得白雲關在。師珍重便出。時圓悟為侍者。師以白雲關意扣之。悟曰。你但直下會取。師笑曰。我不是不會。祇是未諳。待見者老漢。共伊理會一上。明日祖往舒城。師與悟繼往。適會于興化。祖問師。記得曾在郡裏相見來。師曰。全火祇候。祖顧悟曰。者漢饒舌。自是機緣相契。遊廬阜回。師以高高峰頂立深深海底行所得之語告五祖。祖曰。吾甞以此事詰先師。先師云。我曾問遠和尚。遠曰。猫有歃血之功。虎有起屍之德。非素達本源。不能到也。師給侍之久。祖鍾愛之。後辭西歸。為小參。復以頌送曰。離鄉四十餘年。一時忘却蜀語。禪人回到成都。切須記取魯語。時覺尚無恙。師再侍之。名聲藹著。遂出住長松。遷保福信相。僧問。三世諸佛六代祖師。總出者圈繢不得。如何是者圈繢。師曰。井欄脣。上堂。舉仰山問中邑。如何是佛性義。邑曰。我與你說個譬喻。汝便會也。譬如一室有六牕。內有一獼猴。外有獼猴。從東邊喚猩猩。獼猴即應。如是六牕俱喚俱應。仰乃禮拜。適蒙和尚指示。某有個疑處。邑曰。你有甚麼疑。仰曰。祇如內獼猴睡著時。外獼猴欲與相見。又作麼生。邑下禪牀執仰山手曰。猩猩與你相見了。師曰。諸人要見二老麼。我也與你說個譬喻。中邑大似個金師。仰山將一塊金來。使金師酬價。金師亦盡價相酬。臨成交易。賣金底更與貼秤。金師雖然闇喜。心中未免偷疑。何故。若非細作。定是賊贓。便下座。

　　儼首座法嗣
　　潼川天寧則禪師

　　早業儒。詞章婉縟。既從釋。得法于儼首座。而為黃檗勝之孫。有牧牛頌。寄以滿庭芳調曰。咄者牛兒。身強力健。幾人能解牽騎。為貪原上綠艸嫩離離。只管尋芳逐翠奔馳。後不顧傾危。爭知道山遙水遠。回首到家遲。牧童今有智。長繩牢把。短杖高提。入泥入水。終是不生疲。直待心調步穩。青松下孤笛橫吹當歸去。人牛不見。正是月明時。世以禪語為詞。意句圓美。無出此右。或譏其徒以不正之聲。混傷宗教。然有樂于謳吟。則因而見道。亦不失為善巧方便隨機設化之一端耳。

　　浮山真法嗣
　　峩眉靈巖徽禪師

　　僧問。文殊是七佛之師。未審誰是文殊之師。師曰。金沙灘頭馬郎婦。

　　信相顯法嗣
　　成都府金純文禪師

　　僧問。如何是大道之源。師曰。黃河九曲。曰如何是不犯之令。師曰。銕蛇鑽不入。僧擬議。師便打。

　　五祖演法嗣
　　成都府昭覺寺克勤佛果禪師

　　彭州駱氏子。世宗儒。師兒時。日記千言。偶遊妙寂寺。見佛書三復。悵然如獲舊物。即去家。依自省祝髮。從文照通講訓。又從敏行授楞嚴。俄得病瀕死。嘆曰。諸佛涅槃正路。不在文句中。吾欲以聲求色見。宜其無以死也。遂棄去。至真覺勝禪師之席。勝方創臂出血指示師曰。此曹溪一滴也。師矍然良久曰。道固如是乎。即徙步出蜀。首謁玉泉皓。次依金鑾信。大溈喆。黃龍心。東林度。僉指為法器。而晦堂稱。他日臨濟一脈屬子矣。最後見五祖。盡其機用。祖皆不諾。乃謂祖強移換人。出不遜語。忿然而去。祖曰。待你著一頓熱病打時。方思量我在。師到金山。染傷寒困極。以平日見處試之。無得力者。追繹五祖之言。乃自誓曰。我病稍間。即歸五祖。病痊尋歸。祖一見而喜。令即參堂。便入侍者寮。方半月。會部使解印還蜀。詣祖問道。祖曰。提刑少年曾讀小艶詩否。有兩句頗相近。頻呼小玉元無事。祇要檀那認得聲。提刑應喏喏。祖曰。且子細。師適歸侍立次。問曰。聞和尚舉小艶詩。提刑會否。祖曰。他祇認得聲。師曰。祇要檀郎認得聲。他既認得聲。為甚麼却不是。祖曰。如何是祖師西來意。庭前柏樹子聻。師忽有省。遽出見雞飛上闌干鼓翅而鳴。復自謂曰。此豈不是聲。遂袖香入室通所得。呈偈曰。金鴨香銷錦繡幃。笙歌叢裏醉扶歸。少年一段風流事。祇許佳人獨自知。祖曰。佛祖大事。非小根劣器所能造詣。吾助汝喜。祖徧謂山中耆舊曰。我侍者參得禪也。由此所至推為上首。崇寧中。還里省親。四眾迓拜。成都帥翰林郭公之章。請開法六祖。更昭覺。政和間。謝事復出峽南遊。時張無盡寓荊南。以道學自居。少見推許。師艤舟謁之。劇談華嚴旨要曰。華嚴現量境界。理事全真。初無假法。所以即一而萬。了萬為一。一復一。萬復萬。浩然莫窮。心佛眾生三無差別。卷舒自在。無礙圓融。此雖極則。終是無風帀帀之波。公于是不覺促榻。師遂問曰。到此與祖師西來意。為同為別。公曰同矣。師曰。且得沒交涉。公色為之慍。師曰。不見雲門道。山河大地無絲毫過患。猶是轉句。直得不見一色。始是半提。更須知有向上全提時節。彼德山臨濟。豈非全提乎。公乃首肯。翌日復舉事法界理法界。至理事無礙法界。師又問。此可說禪乎。公曰。正好說禪也。師笑曰不然。正是法界量裏在。葢法界量未滅。若到事事無礙法界。法界量滅。始好說禪。如何是佛。乾屎橛。如何是佛。麻三斤。是故真淨偈曰。事事無礙。如意自在。手把猪頭。口誦淨戒。趂出婬坊。未還酒債。十字街頭。解開布袋。公曰。美哉之論。豈易得聞乎。于是以師禮。留居碧巖。復徙道林。樞密鄧公子常。奏賜紫服師號。詔住金陵蔣山。學者無地以容。勅補天寧萬壽。上召見褒寵甚渥。建炎初。又遷金山。適駕幸維楊。入對。賜圓悟禪師。改雲居。久之復領昭覺。僧問。雲門道須彌山。意旨如何。師曰。推不向前。約不退後。曰未審還有過也無。師曰。坐却舌頭。問法不孤起。仗境方生。提坐具曰。者個是境。那個是法。師曰。却被闍黎奪却鎗。問古人道。楖栗橫擔不顧人。直入千峰萬峰去。未審那裏是他住處。師曰。騰蛇纏足。路布繞身。曰朝看雲片片。暮聽水潺潺。師曰。却須截斷始得。曰此回不是夢。真個到廬山。師曰。高著眼。問猿抱子歸青嶂後。鳥啼花落碧巖前。此是和尚舊時安身立命處。如何是道林境。師曰。寺門高開洞庭野。殿脚插入赤沙湖。曰如何是境中人。師曰。僧寶人人滄海珠。曰此是杜工部底。作麼生是和尚底。師曰。且莫亂道。問有句無句如藤倚樹。如何得透脫。師曰。倚天長劍逼人寒。曰祇如樹倒藤枯。溈山為甚麼呵呵大笑。師曰。愛他底著他底。曰忽被學人掀倒禪牀抝折拄杖。又作個甚麼伎倆。師曰。也是賊過後張弓。問明歷歷露堂堂。因甚麼乾坤收不得。師曰。金剛手裏八稜棒。曰忽然一喚便回。還當得活也無。師曰。鶖子目連無奈何。曰不落照不落用。如何商量。師曰。放下雲頭。曰忽遇其中人時如何。師曰。騎佛殿出山門。曰萬象不來渠獨語。教誰招手上高峰。師曰。錯下名言。上堂。通身是眼見不及。通身是耳聞不徹。通身是口說不著。通身是心鑒不出。直饒盡大地明得。無絲毫透漏。猶在半途。據令全提。且道如何展演。域中日月縱橫挂。一亘晴空萬古春。紹興五年八月示微恙。趺坐書偈遺眾。投筆而逝。茶毗舌齒不壞。設利五色無數。塔于昭覺寺之側。諡真覺禪師。

　　舒州龍門清遠佛眼禪師

　　臨卭李氏子。嚴正寡言。十四圓具。後因讀法華經。至是法非思量分別之所能解。持以問講師。講師莫能答。師歎曰。義學名相。非所以了生死大事。遂卷衣南遊。造舒州太平演禪師法席。因丐于廬州。偶仆地煩懣間。聞二人交相惡罵。諫者曰。你猶是煩惱在。師于言下有省。及歸。凡有所問。演即曰。我不如你。你自會得好。或曰。我不會。我不如你。師愈疑。遂咨決于元禮首座。禮乃以手引師之耳。繞爐數帀。且行且語曰。你自會得好。師曰。有冀開發。乃爾相戲耶。禮曰。你他後悟去。方知今日曲折耳。太平將遷海會。師慨然曰。我持鉢方歸。復參隨往一荒院。安能究決己事耶。遂作偈告辭。之蔣山坐夏。邂逅霛源禪師。日益厚善。從容言話間。師曰。比見都下一尊宿。語句似有緣。霛源曰。演公天下第一等宗師。何故捨而事遠遊。所謂有緣者。葢知解之師。與公初心相應耳。師從所勉。徑趨海會。後命典謁。適寒夜孤坐。撥爐見火一豆許。恍然自喜曰。深深撥有些子。平生事只如此。遽起閱几上傳燈錄。至破竈墮因緣。忽大悟。作偈曰。刀刀林鳥啼。披衣終夜坐。撥火悟平生。窮神歸破墮。事皎人自迷。曲淡誰能和。念之永不忘。門開少人過。圓悟因詣其寮。舉青林搬土話騐之。且謂古今無人出得。你如何會。師曰。有甚難。悟曰。祇如他道。銕輪天子寰中旨。意作麼生。師曰。我道帝釋宮中放赦書。悟退語人曰。且喜遠兄便有活人句也。自是隱居四面大中菴。屬天下一新崇寧萬壽寺。舒守王公渙之。命師開法。次補龍門。道望尤振。後遷和之褒禪。樞密鄧公洵武。奏賜師號紫衣。上堂。臺山路上過客全稀。破竈堂前感恩無地。雪埋庭柏。冰鎖偃溪。雖在南方火爐頭。不入他家齏甕裏。看看。臘月三十日。便是孟春猶寒。你等諸人各須努力向前。切忌自生退屈。

　　錦江禪燈卷第五
　　錦江禪燈卷第六

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第十五世
　　五祖演法嗣

　　彭州大隨南堂元靜禪師

　　閬之玉山大儒趙公約仲之子。十歲病甚。每禱之感異夢。捨令出家。師於成都大慈寶生院宗裔。元祐三年。通經得度。留講聚有年。而南下。首參永安恩禪師。于臨濟三頓棒話發明。次依諸名宿。無有當意者。聞五祖機峻欲抑之。遂謁祖。祖乃曰。我此間不比諸方。凡于室中。不要汝進前退後。豎指擎拳。繞禪牀。作女人拜。提起坐具。千般伎倆。祇要你一言諦當。便是汝見處。師茫然。退參三載。一日入室罷。祖謂曰。子所下語。已得十分。試更與我說看。師即剖而陳之。祖曰。說亦說得十分。更與我斷看。師隨所問而判之。祖曰。好即好。祇是未曾得老僧說話在。齋後可來祖師塔所。與汝一一按過始得。及至。祖便以即心即佛。非心非佛。睦州擔板漢。南泉斬猫兒。趙州狗子無佛性有佛性之語。編辟之。其所對了無凝滯。至子。胡狗話。祖遽轉面曰不是。師曰。不是却如何。祖曰。此不是。則和前面皆不是。師曰。望和尚慈悲指示。祖曰。看他道。子胡有一狗。上取人頭。中取人腰。下取人脚。入門者好看。纔見僧入門。便道看狗。向子胡道看狗處。下一轉語。教子胡結舌。老僧鈐口。便是你了當處。次日入室。師默啟其說。祖笑曰。不道你不是千了百當底人。此語祇似先師下底語。師曰。某何人得似端和尚。祖曰。不然。老僧雖承嗣他。謂他語拙。葢祇用遠錄公手段接人故也。如老僧共遠錄公。便與百丈黃檗南泉趙州輩。把手共行。纔見語拙。即不堪。師以為不然。乃曳杖渡江。適大水泛漲。因留四祖。儕輩挽其歸。又二年。祖方許可。甞商略古今次。執師手曰。得汝說須是我舉。得汝舉須是我說。而今而後。佛祖秘要。諸方關鍵。無逃子掌握矣。遂創南堂以居之。于是名冠寰海。成都帥席公旦。請開法嘉祐。未幾徙昭覺。遷能仁。及大隨。上堂。君王了了。將帥惺惺。一回得勝。六國平寧。上堂。舉臨濟參黃檗之語。白雲端和尚頌云。一拳拳倒黃鶴樓。一趯趯翻鸚鵡洲。有意氣時添意氣。不風流處也風流。師曰。大隨即不然。行年七十老躘踵。眼目精明耳不聾。忽地有人欺負我。一拳打倒過關東。上堂。問答已乃曰。有祖已來。時人錯會。祇將言句以為禪道。殊不知。道本無體。因體而得名。道本無名。因名而立號。祇如適來上座。纔恁麼出來。便恁麼歸眾。且道具眼不具眼。若道具眼。纔恁麼出來。眼在恁麼處。若道不具眼。爭合便恁麼去。諸仁者。于此見得倜儻分明。則知二祖禮拜依位而立。真得其髓。祇者些子。是三世諸佛命根。六代祖師命脈。天下老和尚安身立命處。雖然如是。須是親到始得。

　　漢洲無為宗泰禪師

　　涪城人。自出關。徧遊叢社。至五祖。告香日。祖舉趙州洗鉢盂話俾參。洎入室。舉此話問師。你道趙州向伊道甚麼。者僧便悟去。師曰。洗鉢盂去聻。祖曰。你祇知路上事。不知路上滋味。師曰。既知路上事。路上有甚滋味。祖曰。你不知耶。又問。你曾遊浙否。師曰未也。祖曰。你未悟在。師自此凡五年不能對。祖一日陞堂顧眾曰。八十翁翁輥繡毬。便下座。師欣然出眾曰。和尚試輥一輥看。祖以手作打仗鼓勢。操蜀音唱緜州巴歌曰。豆子山打瓦鼓。楊平山撒百雨。白雨下取龍女。織得絹二丈五。一半屬羅江。一半屬玄武。師聞大悟。掩祖口曰。祇消唱到者裏。祖大笑而歸。師後還蜀。四眾請開法無為。遷正法。上堂。此一大事因緣。自從世尊拈花迦葉微笑。世尊曰。吾有正法眼藏。分付摩訶大迦葉。以後燈燈相續。祖祖相傳。迄至于今。緜緜不墜。直得徧地生花。故號涅槃妙心。亦曰本心。亦曰本性。亦曰本來面目。亦曰第一義諦。亦曰爍迦羅眼。亦曰摩訶大般若。在男曰男。在女曰女。汝等諸仁。但自悟去。者般盡是閑言語。遂拈起拂子曰。會了喚作禪。未悟果然難難難。目前隔個須彌山。悟了易易易。信口道來無不是。僧問。如何是佛。師曰。阿誰教你恁麼問。僧擬議。師曰了。

　　蘄州五祖表自禪師

　　懷安人。初依祖最久。未有省。時圓悟為座元。師往請益。悟曰。兄有疑處試語我。師遂舉德山小參不答話。問話者三十棒。悟曰。禮拜著。我作得你師。舉話尚不會。師作禮竟。悟令再舉前話。師曰。德山小參不答話。悟掩其口曰。但恁麼看。師出揚聲曰。屈屈。豈有公案祇教人看一句底道理。有僧謂師曰。兄不可如此說。首座須有方便。因靜坐體究及旬。頓釋所疑。詣悟禮謝。悟曰。兄始知吾不汝欺。又詣方丈。祖迎笑。自爾日深玄奧。祖將歸寂。遺言郡守。守命嗣其席。衲子四至不可遏。師榜侍者門曰。東山有三句。若人道得即挂搭。衲子皆披靡。一日有僧。攜坐具徑造丈室。謂師曰。某甲道不得。祇要挂搭。師大喜。呼維那。于明牕下安排。上堂。世尊拈花。迦葉微笑。時人祇知拈花微笑。要且不識世尊。僧問。如何是祖師西來意。師曰。荊棘林中舞柘枝。曰如何是佛。師曰。新生孩子擲金盆。

　　蘄州龍華道初禪師

　　梓州馬氏子。為祖侍者有年。住龍華日。上堂曰。雞見便鬥。犬見便咬。殿上鴟吻終日相對。為甚麼却不瞋。便下座。師機辯峻捷。門人罔知造詣。一日謂眾曰。昨日離城市。白雲空往還。松風清耳目。端的勝人間。召眾曰。此是先師末後句。有頃脫然而逝。

　　嘉州九頂清素禪師

　　本郡郭氏子。于乾明寺剃染。徧扣禪扃。晚謁五祖。聞舉首山答西來意語。倏然契悟。述偈曰。顛倒顛顛倒顛。新婦騎驢阿家牽。便恁麼太無端。回頭不覺布衫穿。祖見乃問。百丈野狐話又作麼生。師曰。來說是非者。便是是非人。祖大悅。久之辭歸住清溪。次遷九頂。太守呂公。來瞻大像。問曰。既是大像。因甚麼肩負兩楹。師曰。船上無散工。至閣下睹觀音像。又問。彌勒化境。觀音何來。師曰。家富小兒嬌。守乃禮敬。勤老宿至。師問。舞劍當咽時如何。曰伏惟尚饗。師詬曰。老賊死去。你問我。勤理前話問之。師叉手揖曰。曳破。紹興乙卯四月二十四日。得微疾。書偈遺眾曰。木人備舟。銕人備馬。丙丁童子穩穩登。喝散白雲歸去也。竟爾趨寂。

　　大鑒下第十六世
　　昭覺勤法嗣
　　潭州大溈佛性法泰禪師

　　漢州李氏子。僧問。理隨事變。該萬有而一片虗凝。事逐理融。等千差而咸歸實際。如何是理法界。師曰。山河大地。曰如何是事法界。師曰。萬象森羅。曰如何是理事無礙法界。師曰。東西南北。曰如何是事事無礙法界。師曰。上下四維。上堂。推真真無有相。窮妄妄無有形。真妄兩無所有。廓然露出眼睛。眼睛既露。見個甚麼。曉日爍開巖畔雪。朔風吹綻臘梅花。上堂。寶劍拈來便用。豈有遲疑。眉毛剔起便行。更無回互。一切處騰今煥古。一切處截斷羅籠。不犯鋒鋩。亦非顧鑒。獨超物外則且置。萬機喪盡時如何。八月秋何處熱。上堂。涅槃無異路。方便有多門。拈起拄杖曰。看看。山僧拄杖子。一口吸盡西江水。東海鯉魚[跳-兆+孛]跳上三十三天。帝釋忿怒。把須彌山一摑粉碎。堅牢地神合掌贊歎曰。諦觀法王法。法王法如是。以拄杖擊禪牀下座。上堂。達得人空法空。未稱祖佛家風。體得全用全照。亦非衲僧要妙。直須打破牢關。識取向上一竅。如何是向上一竅。春寒料峭。凍殺年少。上堂。今朝正月已半。是處燈火繚亂。滿城羅綺駢闐。交互往來遊翫。文殊走入閙籃中。普賢端坐高樓看。且道觀音在甚麼處。震天椎畫鼓。聒地奏笙歌。上堂。渺渺邈邈。十方該括。坦坦蕩蕩。絕形絕相。目欲眎而睛枯。口欲談而詞喪。文殊普賢全無伎倆。臨濟德山不妨提唱。龜吞陝府銕牛。虵咬嘉州大像。嚇得東海鯉魚。直至如今肚脹嘻。

　　臨安府霛隱慧遠佛海禪師

　　眉山彭氏子。年十三。從藥師院宗辯為僧。詣大慈聽習。棄依靈巖徽禪師。微有省。會圓悟復領昭覺。師即之。聞悟普說。舉龐居士問馬祖。不與萬法為侶因緣。師忽頓悟。仆于眾。眾掖之。師乃曰。吾夢覺矣。至夜小參。師出問曰。淨躶躶空無一物。赤骨力貧無一錢。戶破家亡。乞師賑濟。悟曰。七珍八寶一時拏。師曰。禍不入慎家之門。悟曰。機不離位。墮在毒海。師隨聲便喝。悟以拄杖擊禪牀云。喫得杖也未。師又喝。悟連喝兩喝。師便禮拜。自此機鋒峻發。無所抵捂。圓悟順寂。師即東下。屢遷名剎。由虎丘奉詔住臯亭　先復被旨補靈隱。孝廟召對。賜佛海禪師。上堂。新歲有來由。烹茶上酒樓。一雙為兩脚。半個有三頭。突出禪難辨。相逢鬼見愁。倒吹無孔笛。促拍舞凉州。咄。

　　成都府正法建禪師

　　上堂。兔馬有角。牛羊無角。絕毫絕氂。如山如嶽。針鋒上師子翻身。藕竅中大鵬展翼。等閑突過北俱盧。日月星辰一時黑。

　　建安府華藏密印安民禪師

　　嘉定府朱氏子。初講楞嚴于成都。為義學所歸。時圓悟居昭覺。師與勝禪師為友。因造焉。聞悟小參。舉國師三喚侍者因緣。趙州拈云。如人暗中書字。字雖不成。文彩已彰。那裏是文彩已彰處。師心疑之。告香入室。悟問。座主講何經。師曰楞嚴。悟曰。楞嚴有七處徵心。八還辯見。畢竟心在甚麼處。師多呈藝解。悟皆不肯。師復請益。悟令一切處作文彩已彰會。偶僧請益十玄談。方舉問君心印作何顏。悟厲聲曰。文彩已彰。師聞而有省。遂求印證。悟示以本色鉗鎚。師則罔措。一日白悟曰。和尚休舉話。待某說看。悟諾。師曰。尋常拈槌豎拂。豈不是經中道一切世界諸所有相。皆即菩提妙明真心。悟笑曰。你元來在者裏作活計。師又曰。下喝敲牀時。豈不是返聞聞自性。性成無上道。悟曰。你豈不見經中道。妙性圓明離諸名相。師于言下釋然。悟出蜀居夾山。師罷講侍行。悟為眾夜參。舉古帆未挂因緣。師聞未領。遂求決。悟曰。你問我。師舉前話。悟曰。庭前柏樹子。師即洞明。謂悟曰。古人道。如一滴投于巨壑。殊不知大海投于一滴。悟笑曰。奈者漢何。未幾令分座。

　　成都府昭覺徹菴道元禪師

　　緜州鄧氏子幼于。降寂寺圓具。東遊謁大別道禪師。因看廓然無聖之語。忽爾失笑曰。達磨元來在者裏。道譽之。往參佛鑑佛眼。蒙賞職。依圓悟于金山。以所見告。悟弗之許。悟被詔住雲居。師從之。雖有信入。終以鯁胸之物未去為疑。會悟問參徒。生死到來時如何。僧曰。香臺子笑和尚。次問師。汝作麼生。師曰。艸賊大敗。悟曰。有人問你時如何。師擬答。悟憑陵曰。艸賊大敗。師即徹證。圓悟以拳擊之。師拊掌大笑。悟曰。汝見甚麼便如此。師曰。毒拳未報。永劫不忘。悟歸昭覺。命首眾。悟將順世。以師繼席焉。

　　眉州象耳山袁覺禪師

　　郡之袁氏子。出家傳燈。試經得度。本名圓覺。郡守填祠牒。誤作袁字。疑師慊然。戲謂之曰。一字名可乎。師笑曰。一字已多。郡守異之。既受具。出蜀徧謁有道尊宿。後往大溈。依佛性。頃之入室。陳所見。性曰。汝忒殺遠在。然知其為法器。俾充侍者。掌賓客。師每侍性。性必舉法華開示悟入四字令下語。又曰。直待我豎點頭時。汝方是也。偶不職被斥。制中無依。寓俗士家。一日誦法華。至亦復不知何者是火何者為舍。乃豁然。制罷歸省。性見首肯之。圓悟再得旨住雲居。師至彼。以所得白悟。悟呵云。本是淨地。屙屎作麼。師所疑頓釋。紹興丁巳。眉之象耳虗席。郡守謂。此道場久為蟊螣囊橐。非名流勝士。莫能起廢。諸禪舉師應聘。甞語客曰。東坡云。我持此石歸。袖中有東海。山谷云。惠宗煙雨蘆雁。坐我瀟湘洞庭。欲喚扁舟歸去。傍人謂是丹青。此禪髓也。又曰。我敲牀豎拂時。釋迦老子孔夫子。都齊立在下風。有舉此語。似佛海遠禪師。遠曰。此覺老語也。我此間即不恁麼。

　　眉州中巖華嚴祖覺禪師

　　嘉州楊氏子。幼聰慧。書史過目成誦。著書排釋氏。惡境忽現。悔過出家。依慧目能禪師。未幾疽發膝上。五年醫莫愈。因書華嚴合論。畢夜感異夢。旦即捨杖步趨。一日誦至現相品曰。佛身無有生。而能示出生。法性如虗空。諸佛于中住。無住亦無去。處處皆是佛。遂悟華嚴宗旨。洎登僧籍。府師請講于千部堂。詞辯宏放。眾所歎服。適南堂靜禪師過門。謂師曰。觀公講說。獨步西南。惜未解離文字相耳。儻問道方外。即今之周金剛也。師欣然罷講。南遊。依圓悟于鍾阜。一日人室。悟舉羅山道。有言時踞虎頭收虎尾。第一句下明宗旨。無言時覿露機鋒。如同電拂。作麼生會。師莫能對。夙夜參究。忽然有省。作偈呈悟曰。家住孤峯頂。長年半掩門。自嗟身已老。活計付兒孫。悟見許可。次日入室。悟又問。昨日公案作麼生。麼擬對。悟便喝曰。佛法不是者個道理。師復留五年。愈更迷悶。後于廬山捿賢。閱浮山遠禪師削執論云。若道悟有親疎。豈有旃檀林中却生臭艸。豁然契悟。作偈寄圓悟曰。出林依舊入蓬蒿。天網恢恢不可逃。誰信業緣無避處。歸來不怕語聲高。悟大喜。持以示眾曰。覺華嚴徹矣。住後僧問。最初威音王。末後樓至佛。未審參見甚麼人。師曰。家住大梁城。更問長安路。曰只如德山擔疏鈔行脚。意在甚麼處。師曰。拶破你眼睛。曰與和尚悟華嚴宗旨。相去幾何。師曰。同途不同轍。曰昔日德山。今朝和尚。師曰。夕陽西去水東流。

　　潭州福嚴文演禪師

　　成都府楊氏子。僧問。如何是定林正主。師曰。坐斷天下人舌頭。曰未審如何親近。師曰。覰著則瞎。上堂。當陽坐斷。凡聖跡絕。隨手放開。天回地轉。直得日月交互。虎嘯龍吟。頭頭物物。耳聞目眎。安立諦上是甚麼。還委悉麼。阿斯吒。咄。

　　成都府昭覺道祖首座

　　初見圓悟。于即心是佛語下發明。久之悟命分座。一日為眾入室。餘二十許人。師忽問曰。生死到來如何迥避。僧無對。師擲下拂子。奄然而逝。眾皆愕貽。亟以聞悟。悟至召曰祖首座。師張目眎之。悟曰。抖擻精神透關去。師點頭竟爾趨寂。

　　張魏公浚

　　字德遠。南軒之父。官右僕射。兼知樞密院事。甞問道于圓悟。悟曰。巖頭云。却物為上。逐物為下。若能于物上轉得疾。一切立在下風。復示偈曰。收光攝彩信天真。事事圓成物物新。內若有心還有物。何能移步出通津。浚伏膺投偈曰。教外單傳佛祖機。本來無悟亦無迷。浮雲散盡青天在。日出東方夜落西。

　　成都府范縣君

　　嫠居歲久。常坐不臥。聞圓悟住昭覺。往禮拜。請示入道因緣。悟令看不是心不是佛不是物是個甚麼。久無所契。范泣告悟。曰和尚有何方便。令某易會。悟曰。却有個方便。遂令祇看是個甚麼。後有省。曰元來恁麼地近那。

　　太平懃法嗣
　　常德府文殊心道禪師

　　眉州徐氏子。年三十得度。詣成都習唯識。自以為至。同舍詰之曰。三界唯心。萬法唯識。今目前萬象樅然。心識安在。師茫然不知對。遂出關。周流江淮。既抵舒之太平。聞佛鑑禪師夜參。舉趙州柏樹子話。至覺銕觜云先師無此語莫謗先師好。因大疑。提撕既久。一夕豁然。即趨丈室擬敘所悟。鑑見來便閉門。師曰。和尚莫謾某甲。鑑云。十方無壁落。何不入門來。師以拳擉破牕紙。鑑即開門搊住云。道道。師以兩手捧鑑頭作口啐而出。遂呈偈曰。趙州有個柏樹話。禪客相傳徧天下。多是摘葉與尋枝。不能直向根源會。覺公說道無此語。正是惡言當面罵禪人若具通方眼。好向此中辨真假。鑑深然之。每對客稱賞。後命分座。襄守請開法天寧。未幾擢大別文殊。上堂曰。師子嚬呻。象王哮吼。雲門北斗裏藏身。白雲因何喚作手。三世諸佛不能知。狸奴白牯却知有。且道作麼生是他知有底事。雨打梨花蛺蝶飛。風吹柳絮毛毬走。上堂。拈拄杖直上指曰。恁麼時刺破憍尸迦脚跟。卓一下曰。恁麼時卓破閻羅王頂骨。乃指東畔曰。恁麼時穿過東海鯉魚眼睛。指西畔曰。恁麼時塞却西王母鼻孔。且道總不恁麼時如何。今年雨水多。合宜頻晒[日*良]。宣和改元。下詔改僧為德士。上堂。祖意西來事。今朝特地新。昔為比丘相。今作老君形。鶴氅披銀褐。頭包蕉葉巾。林泉無事客。兩度受君恩。所以道。欲識佛性義。當觀時節因緣。且道。即今是甚麼時節。毗盧遮那頂戴寶冠。為顯真中有俗。文殊老叟身披鶴氅。且要俯順時宜。一人既爾。眾人亦然。大家成立叢林。喜得羣仙聚會。共酌迷仙酎。同唱步虗詞。或看靈寶度人經。或說長生不死藥。琴彈月下。指端發大古之音。棋布軒前。妙著出神機之外。進一步。便到大羅天上。退一步。却入九幽城中。祇如不進不退一句。又作麼生道。直饒羽化三清路。終是輪迴一幻身。二年九月復僧。上堂。不挂田衣著羽衣。老君形相頗相宜。一年半內閑思想。大底興衰各有時。我佛如來預讖法之有難。教中明載無不委知。較量年代。正在于茲。魔得其便。惑亂正宗。僧改俗形。佛更名字。妄生邪解。刪削經文。鐃鈸停音。鉢盂添足。多般矯詐。欺罔聖君。賴我皇帝陛下。聖德聖明。不忘付囑。不廢其教。特賜宸章頒行天下。仍許僧尼重新披削。實謂寒灰再焰。枯木重榮。不離俗形而作僧形。不出魔界而入佛界。重鳴法鼓。再整頹綱。迷仙酎變為甘露瓊漿。步虗詞翻作還鄉曲子。放下銀木簡。拈起尼師壇。昨朝稽首擎拳。今日和南不審。祇改舊時相。不改舊時人。敢問大眾。舊時人是一個是兩個。良久曰。秋風也解嫌狼籍。吹盡當年道教灰。建炎三年春示眾。舉臨濟入滅囑三聖因緣。師曰。正法眼藏瞎驢滅。臨濟何曾有是說。今古時人皆妄傳。不信但看後三月。至閏三月。賊鍾相叛。其徒欲舉師南奔。師曰。學道所以了生死。何避之有。賊至。師曰。速見殺以快汝心。賊即舉槊殘之。血皆白乳。賊駭引席覆之而去。

　　韶州南華知昺禪師

　　蜀之永康人。上堂。此事最希奇。不礙當頭說。東鄰田舍翁。隨例得一橛。非唯貫聲色。亦乃應時節。若問是何宗。八字不著丿。擊禪牀下座。上堂。日日說時時舉。似地擎山爭幾許。隴西鸚鵡得人憐。大都祇為能言語。休思惟。帶伴侶。智者聊聞猛提取。更有一般也大奇。猫兒偏解捉老鼠。上堂。以拄杖向空中攪曰。攪長河為酥酪。蟹蝦猶自眼搭眵。卓一下曰。變大地作黃金。窮漢依前赤骨立。為復自家無分。為復不肯承當。可中有個漢。荷負得行。多少人失錢遭罪。再卓一下曰。還會麼。寶山到也須開眼。勿使忙忙空手回。

　　龍門遠法嗣
　　溫州龍翔竹菴士珪禪師

　　成都史氏子。初依大慈宗雅。心醉楞嚴。逾五秋。南遊謁諸尊宿。始登龍門。即以平時所得白佛眼。眼曰。汝解心已極。但歉著力開眼耳。遂俾職堂司。一日侍立次。問云。絕對待時如何。眼曰。如汝僧堂中白椎相似。師罔措。眼至晚抵堂。師理前話。眼曰。閑言語。師于言下大悟。政和末。出世和之天寧。屢遷名剎。詔興間。奉詔開山雁蕩能仁。時真歇居江心。聞師至。恐緣法未熟。特過江迎歸方丈。大展九拜。以誘溫人。由是翕然歸敬。未視篆。其徒懼行規法。深夜放火。鞠為瓦礫之墟。師竟就樹縛屋。陞座示眾云。愛閑不打鼓山鼓。投老來看雁蕩山。傑閣危樓渾不見。溪邊茅屋兩三間。還有共相出手者麼。喝一喝下座。聽法檀施。併力營建。未幾復成寶坊。次補江心。上堂曰。萬年一念。一念萬年。和衣泥裏輥。洗脚上牀眠。歷劫來事祇在如今。大海波濤湧。小人方寸深。拈起拄杖曰。汝等諸人。未得個入頭。須得個入頭。既得個入頭。須有出身一路始得。大眾。且作麼生是出身一路。良久曰。雪壓難摧澗底松。風吹不動天邊月。卓拄杖下座。上堂。萬機不到。眼見色耳聞聲。一句堂堂。頭戴天脚踏地。你諸人祇知今日是五月初一。殊不知金烏半夜忙忙去。玉兔天明上海東。以拂子擊禪牀下座。上堂。明明無悟。有法即迷。諸人向者裏立不得。諸人向者裏住不得。若立則危。若住則瞎。直須意不停玄。句不停意。用不停機。此三者既明。一切處不須管帶。自然現前。不須照顧。自然明白。雖然如是。更須知有向上事。久雨不晴。咄。

　　南康軍雲居高菴善悟禪師

　　洋州李氏子。年十一去家。業經得度。有夙慧。聞冲禪師舉武帝問達磨因緣。如獲舊物。遽曰。我既廊然。何聖之有。冲異其語。勉之南詢。蒙授記于龍門。一日有僧。被虵傷足。佛眼問曰。既是龍門。為甚麼却破蛇咬。師即應曰。果然現大人相。眼益器之。後傳此語到昭覺。圓悟云。龍門有此僧耶。東山法道未寂寥爾。住後上堂。少林面壁。懷藏東土西天。歐阜陞堂。充塞四維上下。致使山巍巍而砥掌平。水昏昏而常自清。花非艶而結空果。風不搖而片葉零。人無法而得咨問。佛無心而更可成。野蔬淡飯延時日。任運隨緣道自靈。畢竟如何。日午打三更。

　　遂寧府西禪文璉禪師

　　郡之張氏子。上堂。一向恁麼去。直得凡聖路絕。水泄不通。銕蛇鑽不入。銕鎚打不破。至于千里萬里鳥飛不度。一向恁麼來。未免灰頭土面。帶水拖泥。唱九作十。指鹿為馬。非唯辜負先聖。亦仍理沒己靈。敢問大眾。且道恁麼去底是。恁麼來底是。芍藥花開菩薩面。椶櫚葉散夜叉頭。上堂。諸方浩浩談玄。每日撞鐘打鼓。西禪無法可說。勘破燈籠露柱。門前不置下馬臺。免被傍人來借路。若借路須照顧脚下。若參差。邯鄲學唐步。上堂。心生種種法生。森羅萬象縱橫。信手拈來便用。日輪午後三更。心滅種種法滅。四句百非路絕。直饒達磨出頭。也是眼中著屑。心生心滅是誰。木人擕手同歸。歸到故鄉田地。猶遭頂上一鎚。上堂。正月孟春猶寒。直下言端語端。拈起衲僧鼻孔。穿開佛祖心肝。知有者。達磨不來東土。二祖不往西天。不知有者。誰知當面蹉過。迢迢十萬八千。山僧為你重說偈言。大眾莫教辜負。孟春猶寒。僧問。師子未出窟時如何。師曰。爪牙已露。曰出窟後如何。師曰。龍頭蛇尾。曰出與未出時如何。師曰。正好喫棒。問以一重去一重即不問。不以一重去一重時如何。師曰。闍黎有許多工夫。

　　撫州白楊法順禪師

　　緜州文氏子。依止佛眼。聞普說舉傅大士心王銘云。水中鹽味。色裏膠青。決定是有。不見其形。師于言下有省。後觀寶藏迅轉。頓明大法。趨丈室作禮呈偈曰。頂有異峰雲冉冉。源無別派水泠泠。遊山未到山窮處。終被青山礙眼睛。住後上堂。好事堆堆疊疊來。不須造作與安排。落林黃葉水推去。橫谷白雲風卷回。寒雁一聲情念斷。霜鐘纔動我山摧。白楊更有過人處。盡夜寒爐撥死灰。忽有個衲僧出來道。長老少賣弄。得恁麼窮乞相。山僧祇向他道。却被你道著。上堂。我手何似佛手。天上南星北斗。我脚何似驢脚。往事都來忘却。人人盡有生緣。個個足方頂圓。大愚灘頭立處。孤月影射深灣。會不得見還難。一曲漁歌過遠灘。示眾。染緣易就。道業難成。不了目前。萬緣差別。祗見境風浩浩。凋殘功德之林。心火炎炎。燒盡菩提之種。道念若同情念。成佛多時。為眾如為己身。彼此事辦。不見他非我是。自然上敬下恭。佛法時時現前。煩惱塵塵解脫。上堂。雞啼曉月。狗吠枯樁。只可默會。難入思量。看不見處動地放光。說不到處天地玄黃。撫城尺六狀紙。元來出在清江。大眾。分明話出人難見。昨夜三更月到牕。

　　錦江禪燈卷第六
　　錦江禪燈卷第七

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第十六世
　　龍門遠法嗣

　　南康軍歸宗真牧正賢禪師

　　潼川陳氏子。世為名儒。幼從三聖海澄為苾蒭。具滿分戒。遊成都。依大慈秀公習經論。凡典籍過目成誦。義亦頓曉。秀稱為經藏子。出蜀謁諸尊宿。後扣佛眼。一日入室。眼舉殷勤抱得旃檀樹語。聲未絕。師頓悟。眼曰。經藏子漏逗了也。自是與師商確淵奧。亹亹無盡。眼稱善。因手書真牧二字授之。紹興己巳。歸宗虗席。郡侯以禮請。堅臥不應。寶文李公懋。甞問道於師。同屬官強之。乃就。上堂。且第一句如何道。汝等若向世界未成時。父母未生時。佛未出世時。祖師未西來時道得。已是第二句。且第一句如何道。直饒你十成道得。未免左之右之。卓拄杖下座。上堂。良久召大眾曰。作麼生。若也擬議。賢上座謾你諸人去也。打地和尚。瞋他秘魔巖主。擎箇叉兒。胡說亂道。遂將一摑成齏粉。散在十方世界。還知麼。舉拂子曰。而今却在拂子頭上。說一切智智清淨。無二無二分。無別無斷故。還聞麼。閻老子知得。乃曰。賢上座你若相當去。不妨奇特。或不相當。總在我手裏。祇向他道。閻老子。你也退步摸索鼻孔看。擊禪牀下座。僧問。久默斯要。已泄真機。學人上來。請師開示。師曰。耳朵在甚麼處。曰一句分明該萬象。師曰。分明底事作麼生。曰台星照臨。枯木回春。師曰。換却你眼睛。

　　世奇首座

　　成都人。徧參講席。晚造龍門。一日燕坐瞌睡間。羣蛙忽鳴。誤聽為淨髮版響。亟趨往。有曉之者曰。蛙鳴非版也。師恍然。詣方丈剖露。佛眼曰。豈不見羅[目*候]羅。師遽止曰。和尚不必。舉待去自看。未幾有省。乃占偈曰。夢中聞版響。覺後蝦蟇啼。蝦蟇與版響。山嶽一時齊。由是益加參究。洞臻玄奧。眼命分座。師固辭曰。此非細事。也如金針刺眼。毫髮若差。睛則破矣願生生居學地。而自煆煉。眼因以偈美之曰。有道只因頻退步。謙和元自慣回光。不知已在青雲上。猶更將身入眾藏。暮年學者力請不容辭。後因說偈曰。諸法空故我心空。我心空故諸法同。諸法我心無別體。祇在而今一念中。且道。是那一念。眾罔措。師喝一喝而終。

　　給事馮楫濟川居士

　　自壯扣諸名宿。最後居龍門。從佛眼遠禪師再歲。一日同遠經行法堂。偶童子趨庭吟曰。萬象之中獨露身。遠拊公背曰。好聻。公於是契入。紹興丁巳。除給事。會大慧禪師。就明慶開堂。慧下座。公挽之曰。和尚每言於士大夫前曰。此生決不作者蟲豸。今日因甚却納敗缺。慧曰。盡大地是箇杲上座。你向甚處見他。公擬對。慧便掌。公曰。是我招得。越月特丐祠坐夏徑山。榜其室曰不動軒。

　　大隨靜法嗣
　　合州釣魚臺石頭自回禪師

　　本郡人也。世為石工。雖不識字。志慕空宗每求人口授法華。能誦之。棄家投大隨供掃灑。寺中令取崕石。師手不釋鎚鑿。而誦經不輟。隨見而語曰。今日硿磕。明日硿磕。死生到來。作麼折合。師愕然。釋其器設禮。願聞究竟。隨令且罷誦經。看趙州勘婆因緣。師念念不去心。久之因鑿石稍堅。盡力一鎚。瞥見火光。忽然省徹。走至方丈。禮拜呈頌曰。用盡工夫。渾無巴鼻。火光迸散。元在者裏。隨忻然曰。子徹也。復獻趙州勘婆頌曰。三軍不動旗閃爍。老婆正是魔王脚。趙州無柄銕掃帚。掃蕩烟塵空索索。隨可之。遂授以僧服。因擊石而悟故。有回石頭之稱也。上堂。參禪學道。大似井底呌渴相似。殊不知塞耳塞眼。回避不及。且如十二時中行住坐臥。動轉施為。是甚麼人使作。眼見耳聞。何處不是路頭。若識得路頭。便是大解脫路。方知老漢與你證盟。山河大地與你證盟。所以道。十方薄伽梵。一路涅槃門。諸仁者。大凡有一物當途。要見一物之根源。一物無處。要見一物之根源。見得根源。源無所源。所源既非。何處不圓。諸禪德。你看老漢有甚麼勝你處。諸人有甚麼不如老漢處。還會麼。太湖三萬六千頃。月在波心說向誰。

　　潼川府護聖愚丘居靜禪師

　　成都楊氏子。年十四。禮白馬安慧為師。聞南堂道望。遂往依焉。堂舉香嚴枯木裏龍吟話。往返酬詰。師於言下大悟。一日堂問曰。莫守寒巖異草青。坐却白雲宗不玅。汝作麼生。師曰。直須揮劍。若不揮劍。漁父棲巢。堂矍然曰。者小廝兒。師珍重便行。出住東巖。上堂。月生一。東巖乍住增愁寂。紅塵世路有多端。米麵倉儲無顆粒。崖為伴泉為匹。颯颯清風來入室。山王土地暗中忙。雲版鐘魚偷淚滴。世人莫道守空巖。亦有東籬打西壁。

　　簡州南巖勝禪師

　　上堂。召大眾曰。護生須是殺。殺盡始安居。會得箇中意。分明在半途。且道。到家一句又作麼生。釋迦彌勒沒量大。看來猶祇是他奴。僧問。放行五位即不問。把定三關事若何。師曰。橫按鏌鋤全正令。曰把定三關蒙指示。放行五位事如何。師曰。太平寰宇斬癡頑。曰恁麼則南巖門下士曠人稀。師曰。霛利衲僧。祇消一點。曰自古自今同生同死時如何。師曰。家賊難防。曰今日學人小出大遇去也。師便打曰。須是老僧打你始得。僧禮拜。師曰。切忌詐明頭。

　　常德府梁山廓庵師遠禪師

　　合州魯氏子。上堂。舉楊岐三脚驢子話。乃召大眾曰。揚其湯者。莫若撲其火。壅其流者。莫若杜其源。此乃智人之明鑒。佛法之至論。正在斯焉。者因緣。如今叢林中。提唱者甚多。商量者不少。有般底祇道。宗師家無固必。凡有所問。隨口便答。似則也似。是即未是。若恁麼。祇作箇乾無事會。不見楊岐用處。乃至祖師千差萬別方便門庭。如何消遣。又有般底。祇向佛邊會。却與自己沒交涉。古人道。凡有言句。須是一一消歸自己。又作麼生。又有般底。一向祇作自己會。棄却古人用處。唯知道明自己事。古人方便却如何消遣。既消遣不下。却似抱橋柱澡洗。要且放手不得。此亦是一病。又有般底。却去脚多少處會。若恁麼會。此病最難醫也。所以他語有巧妙處。參學人卒難摸索。纔擬心則差了也。前輩謂之楊岐宗旨。須是他屋裏人。到恁麼田地。方堪傳授。若不然者。則守死善道之謂也。者公案。直須還他透頂徹底漢。方能了得。此非止禪和子會不得。而今天下叢林中。出世為人底。會得亦少。若要會去。直須向威音那畔空劫已前。輕輕覰著。提起便行。捺著便轉。却向萬仞峰前進一步。可以籠罩古今。坐斷天下人舌頭。如今還有恁麼者麼。有則出來道看。如無。更聽一頌。三脚驢子弄蹄行。直透威音萬丈坑。雲在嶺頭閒不徹。水流澗下太忙生。湖南長老誰解會。行人更在青山外。

　　嘉州能仁默堂紹悟禪師

　　結夏上堂。最初一步。十方世界現全身。末後一言。一微塵中深鎖斷。有時提起。如倚天長劍。光耀乾坤。有時放下。似紅爐點雪。虗含萬象。得到恁麼田地。天魔外道拱手歸降。三世諸佛一時稽首。便可以大圓覺為我伽藍。於一毫端現寶王剎。如是則朝往西天。暮歸東土。亦是禁足。百華叢裏坐。婬坊酒肆行。亦是禁足。雖然如是。不曾動著者裏一步。恁麼則九旬無虗棄之功。百劫有今時之用。堪報不報之恩。以助無為之化。此即是涅槃玅心。金剛王寶劍。敢問大眾。作麼生得到者田地去。如人上山。各自弩力。上堂。舉趙州訪二庵主公案。頌曰。一重山盡一重山。坐斷孤峰子細看。霧捲雲收山嶽靜。楚天空濶一輪寒。

　　彭州上溪智陀子言庵主

　　緜州人。初至大隨。聞舉石頭和尚示眾偈。倐然領旨。歸隱土溪。懸崖絕壑間有石。若蹲異獸。師鑿以為室。中發異泉無涸溢。四眾訝之。居三十年。化風盛播。室成日。作偈曰。一擊石菴全。縱橫得自然。清涼無暑氣。涓潔有甘泉。寬廓含沙界。寂寥絕眾緣。箇中無限意。風月一牀眠。

　　劍門南修道者

　　淳厚之士也。自大隨一語契投。服勤不怠。歸謁崇化贇禪師。坐次。贇以宗門三印問之。南曰。印空印泥印水。平地寒濤競起。假饒去就十分。也是霛龜曳尾。

　　莫將尚書

　　字少虗。家世豫章分寧。因官西蜀。謁南堂靜禪師。咨決心要。堂使其向好處提撕。適如廁。俄聞穢氣。急以手掩鼻。遂有省。即呈以偈曰。從來姿韻愛風流。幾笑時人向外求。萬別千差無覓處。得來元在鼻尖頭。南堂答曰。一法纔通法法周。縱橫妙用更何求。青虵出匣魔軍伏。碧眼胡僧笑點頭。

　　龍圖王蕭居士

　　字觀復。留昭覺日。聞開靜板聲有省。問南堂曰。某有箇見處。纔被人問却。開口不得。未審過在甚處。堂曰。過在有箇見處。堂却問。朝斾幾時到任。公曰。去年八月四日。堂曰。自按察幾時離衙。公曰。前月二十。堂曰。為甚麼道開口不得。公乃契悟。

　　大鑒下第十七世
　　育王諶法嗣
　　南劍州西巖宗回禪師

　　婺州人。久聆示誨。深得法忍。因寺僧以茶禁聞有司。吏捕知事。師謂眾曰。此事不直之。則罪坐於我。若自直。彼復得罪。不忍為也。令擊鼓陞座。說偈曰。縣吏追呼不暫停。爭如長往事分明。從前有箇無生曲。且喜今朝調已成。言訖而逝。

　　徑山杲法嗣
　　江州東林卍菴道顏禪師

　　潼川人。族鮮于氏。久參圓悟。微有省發。洎悟還蜀。囑依妙喜。仍以書致喜曰。顏川彩繪已畢。但欠點眼耳。他日嗣其後。未可量也。喜居雲門及洋嶼。師皆在焉。朝夕質疑。方大悟。住後上堂。一葉落天下秋。一塵起大地收。鳥窠吹布毛。便有人悟去。今時學者。為甚麼却不識自己。良久曰。莫錯怪人好。上堂。欲識諸佛心。但向眾生心行中識取。欲識常住不凋性。但向萬物遷變處會取。還識得麼。欲得不招無間業。莫謗如來正法輪。上堂。諸人知處良遂總知。良遂知處諸人不知。作麼生是良遂知處。乃曰。鸕鷀語鶴。上堂。仲冬嚴寒。三界無安。富者快樂。貧者飢寒。不識玄旨。錯認定盤。何也。牛頭安尾上。北斗面南看。上堂。一滴滴水。一滴滴凍。天寒人寒。風動幡動。雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。不出諸人十二時中尋常受用。上堂。圓通門戶。八字打開。若是從門入得。不堪共語。須是入得無門之門。方可坐登堂奧。所以道。過去諸如來。斯門已成就。現在諸菩薩。今各入圓明。未來參學人。當依如是法。從上諸聖。幸有如此廣大門風。不能繼紹。甘自鄙棄。穿窬牆壁。好不丈夫。敢問大眾。無門之門作麼生入。良久云。非唯觀世音。我亦從中證。

　　劍州萬壽自護禪師

　　上堂。古者道。若是識得心。大地無寸土。萬壽即不然。若人識得心。未是究竟處。且那裏是究竟處。拈拄杖卓一下曰。甜瓜徹蒂甜。苦瓠連根苦。

　　處州連雲道能禪師

　　漢州何氏子。僧問。鏡清六刮意旨如何。師曰。穿却你鼻孔。曰學人有鼻孔即穿。無鼻孔又穿箇甚麼。師曰。抱贓呌屈。曰如何是就毛刮塵。師曰。筠袁虔吉。頭上插筆。曰如何是就皮刮毛。師曰。石城虔化。說話廝罵。曰如何是就肉刮皮。師曰。嘉眉果閬。懷裏有狀。曰如何是就骨刮肉。師曰。漳泉福建。頭匾如扇。曰如何是就髓刮骨。師曰。洋瀾左蠡。無風浪起。曰髓又如何刮。師曰。十八十九。癡人夜走。曰六刮已蒙師指示。一言直截意如何。師曰。結舌有分。

　　臨安府霧隱最菴道印禪師

　　漢州人。上堂。大雄山下虎。南山鼈鼻蛇。等閒撞著。抱賞歸家。若也不惜好手。便與拔出重牙。有麼有麼。上堂。五五二十五。擊碎虗空鼓。大地不容針。十方無寸土。春生夏長復何云。甜者甜兮苦者苦。中秋上堂。舉馬大師與西堂百丈南泉翫月公案。師云。馬大師垂絲千尺。意在深潭。西堂振鬣。百丈擺尾。雖則衝波激浪。未免上他鉤線。南泉自謂躍過禹門。誰知依前落在巨網。即今莫有絕羅籠出窠臼底麼。也好出來露箇消息。貴知華藏門下不致寂寥。其或未然。此夜一輪滿。清光何處無。

　　秦國夫人計氏法真

　　自寡處。屏去紛華。常蔬食。習有為法。因大慧遣謙禪者。致問其子魏公。公留謙。以祖道誘之。真一日問謙曰。徑山和尚尋常如何為人。謙曰。和尚祇教人看狗子無佛性。及竹篦子話。祇是不得下語。不得思量。不得向舉起處會。不得向開口處承當。狗子還有佛性也無。無。祇恁麼教人看。真遂諦信。於是夜坐力究前話。忽爾洞然無滯。謙辭歸。真親書入道槩略。作數偈呈慧。其後曰。逐日看經文。如逢舊識人。莫言頻有礙。一舉一回新。

　　大溈泰法嗣
　　漳州慧通清旦禪師

　　蓬州嚴氏子。初出關。至德山。值泰上堂。舉趙州曰。臺山婆子已為汝勘破了也。且道意在甚麼處。良久曰。就地撮將黃葉去。入山推出白雲來。師聞釋然。翌日入室。山問。前百丈不落因果。因甚麼墮野狐。後百丈不昧因果。因甚麼脫野狐。師曰。好與一坑埋却。住後上堂。說佛說祖。正如好肉剜瘡。舉古舉今。猶若殘羹餿飯。一聞便悟。已落第二頭。一舉便行。早是不著便。須知箇事如天普葢。似地普擎。師子遊行不求伴侶。壯士展臂不借他力。佛祖拈掇不起。衲僧願見無門。迷悟雙忘。聖凡路絕。且道從上諸聖。以何法示人。喝一喝曰。莫妄想。佛性和尚忌日上堂。三脚驢子弄蹄行。步步相隨不相到。樹頭驚起雙雙魚。拈來一老一不老。為憐松竹引清風。其奈出門便是草。因喚檀郎識得渠。大機大用都推倒。燒香勘證見根源。糞埽堆頭拾得寶。叢林浩浩謾商量。勸君莫謗先師好。

　　成都府正法灝禪師

　　上堂。舉永嘉到曹谿因緣。乃曰。要識永嘉麼。掀翻海嶽求知己。要識祖師麼。撥動乾坤建太平。二老不知何處去。卓拄杖曰。宗風千古播嘉聲。

　　成都府昭覺辯禪師

　　上堂。毫釐有差。天地懸隔。隔江人唱鷓鴣詞。錯認胡茄十八拍。要會麼。欲得現前。莫存順逆。五湖煙浪有誰爭。自是不歸歸便得。

　　霛隱遠法嗣
　　慶元府東山全菴齊己禪師

　　卭州謝氏子。上堂。舉修山主偈曰。是柱不見柱。非柱不見柱。是非已去了。是非裏薦取。召大眾曰。薦得是。移華兼蝶至。薦得非。擔泉帶月歸。是也好。鄭州黎勝青州棗。非也好。象山路入蓬萊島。是亦沒交涉。踏著秤錘硬似銕。非亦沒交涉。金剛寶劍當頭截。阿呵呵。會也麼。知事少時煩惱少。識人多處是非多。

　　知府葛剡居士

　　字謙問。號信齋。少擢上第。翫意禪悅。首謁無菴全禪師求指南。菴令究即心即佛。久無所契。請曰。師有何方便。使某得入。菴曰。居士太無厭生。已而佛海來居劍池。公因從遊。乃舉無菴所示之語。請為眾普說。海發揮之曰。即心即佛眉拖地。非心非佛雙眼橫。蝴蝶夢中家萬里。子規枝上月三更。留旬日而後返。一日舉不是心不是佛不是物。豁然頓明。頌曰。非心非佛亦非物。五鳳樓前山突兀。艶陽影裏倒翻身。野狐跳入金毛窟。無菴肯之。即遣書頌呈佛海。海報曰。此事非紙筆可既。居士能過我。當有所聞矣。遂復至虎丘。海迎之曰。居士見處。止可入佛境界。入魔境界猶未得在。公加禮不已。海正容曰。何不道金毛跳入野狐窟。公乃痛領。

　　華藏民法嗣
　　臨安府徑山別峰寶印禪師

　　嘉州李氏子。自幼通六經。而厭俗務。乃從德山清素得度。具戒後。聽華嚴起信。既盡其說。棄依密印於中峰。一日印舉。僧問巖頭。起滅不停時如何。巖叱曰。是誰起滅。師啟悟即首肯。會圓悟歸昭覺。印遣師往省。因隨眾入室。悟問。從上諸聖以何接人。師豎拳。悟曰。此是老僧用底。作麼生是從上諸聖用底。師以拳揮之。悟亦舉拳相交。大笑而止。後至徑山謁大慧。慧問甚處來。師曰西川。慧曰。未出劍門關。與汝三十棒了也。師曰。不合起動和尚。慧忻然掃室延之。慧南遷。師乃西還。連主數剎。後再出峽。住保寧金山雪竇徑山。開堂陞座曰。世尊初成正覺。於鹿野苑中。轉四諦法輪。憍陳如比丘最初悟道。後來真淨禪師。初住洞山。拈云。今日新豐洞裏。祇轉箇拄杖子。遂拈拄杖著左邊云。還有最初悟道者麼。若無。丈夫自有衝天志。莫向如來行處行。遂喝一喝下座。若是印上座則不然。今日向鳳凰山裏。初無工夫轉四諦法輪。亦無氣力轉拄杖子。祇教諸人行須緩步。語要低聲。何故。欲得不招無間業。莫謗如來正法輪。

　　可宣禪師

　　嘉定許氏子。出家受具。參安民悟旨訣。嘉定庚午。詔住徑山。遠近輻輳。宣悲夫重趼而來者。窮其日力。食息無所。又於雙溪之上。築室百間。為接待菴。濟其所不及。宋寧宗嘗錫化城二大字。賜號佛日。

　　泐潭明法嗣
　　漢州無為隨菴守緣禪師

　　本郡史氏子。年十三病目。去依棲禪慧目能禪師圓具。出峽至寶峰。值峰上堂。舉永嘉曰。一月普現一切水。一切水月一月攝。師聞釋然領悟。住後上堂曰。以一統萬。一月普現一切水。會萬歸一。一切水月一月攝。展則彌綸法界。收則毫髮不存。雖然收展殊途。此事本無異致。但能於根本上。著得一隻眼去。方見三世諸佛歷代祖師。盡從此中示現。三藏十二部一切脩多羅。盡從此中流出。天地日月萬象森羅。盡從此中建立。三界九地七趣四生。盡從此中出沒。百千法門無量妙義。乃至世間工巧伎藝。盡現行此事。所以世尊拈華。迦葉便乃微笑。達磨面壁。二祖於是安心。桃花盛開。霛雲疑情盡淨。擊竹作響。香嚴頓忘所知。以至盤山於肉案頭悟道。彌勒向魚市裏接人。誠謂造次顛沛必於是。經行坐臥在其中。既有如是奇特。更有如是光輝。既有如是廣大。又有如是周徧。你輩諸人。因甚麼却有迷有悟。要知麼。幸無偏照處。剛有不明時。

　　龍翔珪法嗣
　　南康軍雲居頑菴德昇禪師

　　漢州何氏子。二十得度。習講。久而棄之。謁文殊道禪師。問佛法省要。殊示偈曰。契丹打破波斯寨。奪得寶珠村裏賣。十字街頭窮乞兒。腰間挂箇風流帒。師擬對。殊曰莫錯。師退參三年。方得旨趣。往見佛性。機不投。入閩至鼓山禮覲。便問。國師不跨石門句。意旨如何。竹菴應聲喝曰。閑言語。師即領悟。住後僧問。應真不借。三界高超即不問。如何是無位真人。師曰。聞時富貴。見後貧窮。曰擡頭須掩耳。側掌便翻身。師曰。無位真人在甚麼處。曰老大宗師。話頭也不識。師曰。放你三十棒。

　　雲居悟法嗣
　　南康軍雲居普雲自圓禪師

　　緜州雍氏子。年十九。試經得度。留教苑五祀。出關南下。歷扣諸大尊宿。始詣龍門。一日於廊廡間。覩繪胡人有省。夜白高菴。菴舉法眼偈曰。頭戴貂鼠帽。腰懸羊角錐。語不令人會。須得人譯之。復筴火示之曰。我為汝譯了也。於是大法明了。呈偈曰。外國言音不可窮。起雲亭下一時通。口門廣大無邊際。吞盡楊岐栗棘蓬。菴遣師依佛眼。眼謂曰。吾道東矣。上堂。舉僧問雲門。如何是透法身句。門曰北斗裏藏身。師曰。南北東西萬萬千。乾坤上下兩無邊。相逢相見呵呵笑。屈指擡頭月半天。

　　黃龍忠法嗣
　　成都府信相戒脩禪師

　　上堂。舉馬祖不安公案。乃曰。兩輪舉處煙塵起。電急星馳擬何止。目前不礙往來機。正令全旋無表裏。丈夫意氣自衝天。我是我兮你是你。

　　西禪璉法嗣
　　遂寧府西禪第二代希秀禪師

　　上堂曰。秋光將半。暑氣漸消。鴻雁橫空點破。碧天似水。猿猱挂樹撼翻。玉露如珠。直饒對此明機。未免認龜作鼈。且道應時應節一句。作麼生道。野色併來三島月。溪光分破五湖秋。

　　大溈果法嗣
　　荊門軍玉泉窮谷宗璉禪師

　　合州董氏子。開堂曰。問答已乃曰。衲僧向人天眾前。一問一答。一擒一縱。一卷一舒。一挨一拶。須是具金剛眼睛始得。若是念話之流。君向西秦。我之東魯。於宗門中殊無所益。者一段事。不在有言。不在無言。不礙有言。不礙無言。古人垂一言半句。正知國家兵器。不得已而用之。橫說豎說。祇要控人入處。其實不在言句上。今時人不能一徑徹證根源。祇以語言文字而為至道。一句來一句去。喚作禪道。喚作向上向下。謂之菩提涅槃。謂之祖師巴鼻。正似鄭州出曹門。從上宗師會中。往往真箇以行脚為事底。纔有疑處。便對眾決擇。祇一句下見諦明白。造佛祖直指不傳之宗。與諸有情。盡未來際同得同證。猶未是泊頭處。豈是空開脣皮。胡言漢語。

　　石頭回法嗣
　　南康軍雲居蓬菴德會禪師

　　重慶府何氏子。上堂。舉教中道。若見諸相非相。即見如來。作麼生是非相底道理。佯走詐羞偷眼覷。竹門斜掩半枝花。

　　錦江禪燈卷第七
　　錦江禪燈卷第八

　　　　昭覺丈雪　通醉　輯
　　　　紹興幻菴　胡昇猷　訂

　　大鑒下第十八世
　　東林顏法嗣
　　汀州報恩法演禪師

　　果州人。上堂。舉俱胝豎指因緣。師曰。佳人睡起懶梳頭。把得金釵插便休。大抵還他肌骨好。不塗紅粉也風流。

　　婺州智者元菴真慈禪師

　　潼川李氏子。初依成都正法寺出家。具戒後遊講肆。聽講圓覺。至四大各離。今者妄身當在何處。畢竟無體實同幻化。因而有省。作頌曰。一顆明珠。在我者裏。撥著動著。放光動地。以呈諸講師。無能曉之者。歸以呈其師。遂舉狗子無佛性話詰之。師曰。雖百千萬億公案。不出此頌也。其師以為不遜。乃叱出。師因南遊。至廬山圓通挂搭。時卍菴為西堂。為眾入室。舉僧問雲門。撥塵見佛時如何。門云佛亦是塵。師隨聲便喝。以手指胷曰。佛亦是塵。師復頌曰。撥塵見佛。佛亦是塵。問了答了。直下翻身。勸君更盡一杯酒。西出陽關無故人。又頌塵塵三昧曰。鉢裏飯桶裏水。別寶崑崙坐潭底。一塵塵上走須彌。明眼波斯笑彈指。笑彈指。珊瑚枝上清風起。卍菴深肯之。

　　昭覺紹淵禪師

　　上堂。舉僧問雲門。樹凋葉落時如何。門曰體露金風。師曰。要明陷虎之機。須是本色衲子始得。雲門大師具逸羣三昧。擊節扣關。於閃電光中。出一隻手。與人解黏去縛。拔楔抽釘。不妨好手。子細檢點將來。大似與賊過梯。昭覺則不然。忽有僧問。樹凋葉落時如何。只答他道。落霞與孤鶩齊飛。秋水共長天一色。且道。與雲門是同是別。復曰。止止不須說。我法妙難思。上堂。鎔瓶盤釵釧作一金。攪酥酪醍醐成一味。如是賓主道台。內外安和。五位君臣齊透。四種料揀一串。放行則細雨濛濛。秋風颯颯。把住則空空如也。誰敢正眼覷著。且道。放行為人好。把住為人好。復曰。等閑一似秋風至。無意涼人人自涼。

　　張栻字敬夫

　　累官吏部侍郎。嘗問道於道顏曰。見即便見。擬思即差。又作麼生。顏曰。還問不知有。栻曰。政當知有時如何。顏曰。聞聲見色只如常。栻豁然有省。乃留偈曰。聞聲見色只如常。熟察精麤理自彰。脫似虗空藏碧落。曾無少剩一毫芒。顏然之。後方疾革。定叟求教。栻曰。蟬蛻人欲之私。春融天理之妙。語訖而逝。栻平生潛心經史。動以古聖賢自期。所著有論孟太極諸書。學者稱為南軒先生。

　　西禪需法嗣
　　南劍州劍門安分菴主

　　少與木菴同隸業安國。後依懶菴。未有深證。辭謁徑山大慧。行次江干。仰瞻宮闕。聞街司喝侍郎來。釋然大悟。作偈曰。幾年箇事挂胷懷。問盡諸方眼不開。肝胆此時俱裂破。一聲江上侍郎來。遂徑回西禪。懶菴迎之。付以伽棃。自爾不規所寓。後菴居劍門。化被嶺表。學者從之。所作偈頌走手而成。凡千餘首。盛行於世。

　　大溈行法嗣
　　常德府德山子涓禪師

　　潼川人。上堂。見見之時。見非是見。見猶離見。見不能及。遂喝曰。鯨吞海水盡。露出珊瑚枝。眾中忽有箇衲僧出來道。長老休寐語。却許伊具一隻眼。上堂。橫按拄杖曰。一二三四五六七。七六五四三二一。循環逆順數將來。數到未來無盡日。因七見一。因一亡七。踏破太虗空。銕牛也汗出。絕氣息無踪跡。擲拄杖曰。更須放下者箇。始是參學事畢。上堂。拈拄杖曰。有時奪人不奪境。拄杖子七縱八橫。有時奪境不奪人。山僧七顛八倒。有時人境兩俱奪。拄杖子與山僧削迹吞聲。有時人境俱不奪。卓拄杖曰。伴我行千里。攜君過萬山。忽然撞著臨濟大師時如何。喝曰。未明心地印。難透祖師關。

　　育王光法嗣
　　臨安北澗居簡禪師

　　潼州龍氏子。依邑之廣福院得度。參別峰塗毒。沉默白究。一日閱卍菴語有省。再參佛照機契。自是往來其門者五十年。走江西。訪仲溫於羅湖。與師議論。大奇之。遂以大慧居洋嶼菴竹篦付之。師異焉。久之出世台之報恩。晚遷淨慈。上堂。識得一。萬事畢。了事衲僧。一字不識。直饒恁麼。未稱全提。禹力不到處。河聲流向西。上堂。舉密師伯與洞山在餅店。密於地上畵一圓相。謂洞山曰。把將去。山曰。拈將來。後來保寧勇和尚曰。非但二人提不起。盡大地人亦提不起。北澗敢道。保寧計窮力盡。上堂。舉趙州入僧堂曰。有賊有賊。見一僧便捉曰。賊在者裏。僧曰。不是某甲。州托開曰。是即是。不肯承當。師曰。趙州收處太寬。放去太急。淨慈則不然。家賊難防。家財必喪。卓拄杖曰。只可錯捉。不可錯放。淳祐丙午春示寂。書偈曰。四月一日珍重六字。至期假寐而逝。

　　未詳法嗣
　　蜀僧方辨

　　謁六祖。曰善塑。祖正色曰。試塑看。辨不領旨。乃塑祖。可高七尺。曲盡其玅。祖觀之曰。汝善塑佛性否。曰不善佛性。醻以衣物。辨禮謝而去。

　　太瘤蜀僧

　　居眾。甞歎佛法混濫。異見蜂起。乃曰。我參禪若得真正知見。當不惜口業。遂發願禮馬祖墖。長年不輟。忽一日墖放光。感而有悟。後徧至叢林。勘驗老宿。過雪竇山前云。者老漢。口裏水漉漉地。竇聞其語。意似不平。及太見。竇云。你不肯老僧那。太云。老漢果然水漉漉地。遂摵一坐具便出。直歲不甘。中路令人毆打。損太一足。太云。此是雪竇使之。他日須折一足償我。後果如其言。

　　蜀中仁王欽禪師

　　僧問。如何是佛。師曰。聞名不如見面。曰如何是祖師西來意。師曰。閙市裏弄猢猻。曰如何是道。曰大蟲看水磨。

　　德普禪師

　　緜州蒲氏子。得度受具。解唯識起信論。兩川無敢詰難。號為義虎。時惟勝還自江西。呂大防出鎮成都。執弟子禮。日夕造室。普竊聽其議。一不能曉歸臥看屋梁曰。勝昔甞業講有聲。呂公世稱賢者。相與敬信如此。吾乃不信可乎。乃出蜀至荊州金鑾。夜與一衲俱。普問。經論何負禪宗。而長老多譏訶之耶。曰以其是識情義理思想邊量。非能發聖得道。脫有得道發聖者。皆藉之以為緣耳。倘不因自悟。惟經論是仗。則能讀能知能見解者。皆證聖成道去矣。惟以死語是所知障故。祖師西來也。如經言。一切眾生本來成佛。汝信之乎。曰世尊之語。豈敢不信。曰既信矣。遠來何為。曰聞禪宗有別傳法故來耳。衲笑曰。是則未信。非能信也。今積翠南禪師出世久。子見之不宜後。普即日遂行。熈寧元年至黃龍。問阿難問迦葉。世尊傳金襴外。別傳何法。迦葉呼阿難。難應諾。迦葉曰。倒却門前剎竿著。意旨如何。南曰。上人出蜀。曾到玉泉否。曰曾到。又問。曾挂搭否。曰一夕便發。南曰。智者道場。關將軍打供與結緣幾時何妨。普默然理前問。南俛首。普趨出大驚曰。兩川義虎。不消此老一唾。

　　潼川報恩道熈禪師

　　曾與寶福送書。往泉州王太尉處。尉問。漳南和尚。近日還為人也無。師云。若道為人。即屈著和尚。若道不為人。又屈太尉。尉云。道取一句。待銕牛能囓草。木馬解含煙。師云。某甲惜口喫飯。尉良久又問。驢來馬來。師云。驢馬不同途。尉云。爭得到者裏。師云。謝太尉領話。

　　范蜀公送圓悟禪師行脚

　　觀水莫觀污池水。污池之水魚鱉卑。登山莫登迤邐山。迤邐之山草木稀。觀水須觀滄溟廣。登山須登泰山上。所得不淺所見高。工夫用盡非徒勞。南方幸有選佛地。好向其中窮玅旨。他年成器整頹綱。不負男兒出家志。大丈夫休擬議。豈為虗名滅身計。百年隨分覺無多。莫被光陰暗添歲。成都況是繁華國。打住只因花酒惑。吾師幸是出家兒。肯隨齷齪同埋沒。吾師幸有虹蜺志。何事躊躇溺泥水。豈不見。吞舟之魚不隱卑流。合抱之木不生丹丘。大鵬一展九萬里。豈同春岸飛沙鷗。何如急駕千里驥。莫學鷦鷯戀一枝。直饒講得千經論。也落禪家第二機。白雲長是戀高臺。暮罩朝籠不暫開。為慰蒼生霖雨望。等閑依舊出山來。又不見。荊山有玉名璚瑤。良工未遇居縫蒿。當時若不離荊楚。爭得連城價倍高。

　　無心廣道者

　　梓州人。初遊方。問雲葢智和尚。興化打維那意旨如何。智下禪牀展兩手吐舌示之。廣打一坐具。智云。此是風力所轉。又問石霜琳和上。琳云。你意作麼生。廣亦打一坐具。琳云。好一坐具。祇是你不知落處。又問真淨。淨云。你意作麼生。廣亦打一坐具。淨云。他打你亦打。廣於此大悟。淨因作頌曰。丈夫當斷不自斷。興化為人徹底漢。已後從他眼自開。棒了罸錢趂出院。

　　漢中沙門意忠上座

　　尋師訪道。選佛參禪。干木隨身。逢場作戲。然其場也戲乎一時。以其功也利益千古。於是革其舊制。郢人猶迷。狥器投機。變通在我。豈以繩墨拘其大猷。而為規矩之所限哉。是謂有子不可教。其可教者語言糟粕也。非心之至玅。其至玅之心在我。不在文字語言也。縱有明師密授。不如心之自得。故曰得之於心。應之於手。皆霛然心法之玅用也。故有以破麥也即為其磑。欲變米也即為其碾。欲取麵也即為其羅。欲去糠也即為其扇。而規模法則。總有關捩。消息既通。皆不撥而自轉。以其水也。一波纔動。前波後波。波波應而無盡。以其磑也。一輪纔舉。大輪小輪。輪輪運而無窮。由是上下相應。高低共作。其玅用也。出乎自然。故不假人力之所能為。而奇絕可觀。玄之又玄。然後左旋右轉。豎去橫來。更相擊觸。出大法音。皆演苦空無常無我諸波羅密。而聞者聞其心。見者見其性。以至嗅甞知覺。盡獲法喜禪悅之樂。又何即米麵諸所須物。供香積厨而為二膳。飽禪者輩。往來選佛者歟。

　　自慶藏主

　　蜀人。叢林知名。徧參真如晦堂普覺諸大老。游廬阜。入都城。見法雲圓通禪師。與秀大師偕行。到法雲。秀得參堂。以慶藏主之名達圓通。通曰。且令別處挂搭。俟此間單位空。即令參堂。慶在智海偶臥病。秀欲詣問所苦。而山門無假。乃潛出智海見慶。慶以書白圓通。道秀越規矩出入。圓通得書知之。夜參大罵。此真小人。彼以道義故。[拚-ㄙ+ㄊ]出院來訊汝疾。返以此告訐。豈端人正士所為。慶聞之遂掩息。叢林盡謂。慶遭圓通一詬而卒。

　　峩眉山白長老

　　甞云。鄉人雪竇有頌百餘首。其詞意不甚出人。何乃浪得大名於世。遂作頌千首。以多十倍為勝。自編成集。妄意他日名壓雪竇。到處求人賞音。有大和山主。徧見當代有道尊宿。得法於法昌遇禪師。出世住大和。稱山主。氣吞諸方。不妄許可。白攜其頌往謁之。求一言之鑒。取信後學。大和見乃唾云。此頌如人患鵶臭。當風立地。其氣不可聞。自是白不敢出似人。後黃魯直聞之。到成都大慈寺。大書於壁云。峩眉白長老。千頌自成集。大和曾有言。鵶臭當風立。無師自悟之流。費盡心血。將謂取勝於人。及見智者。一場熱閧。只為貢高墮此窟穴。參學人。切莫萌此遺臭諸方。

　　大鑒下第十九世
　　天童傑法嗣
　　夔州臥龍山破菴祖先禪師

　　廣安州王氏子。初參密菴。聞上堂語有省。後菴住霛隱。命師分座。有道者請益曰。胡孫捉不住時如何。師曰。用捉他作甚麼。如風吹水。自然成紋。住後上堂。不是心不是佛不是物。忍俊不禁。為諸人作箇撇脫。拈拄杖卓一下曰。流水暗消溪畔石。勸人除却是非難。

　　饒州薦福曹原生禪師

　　南劍人。詠霛雲石曰。雲去雲來非有意。雲來雲去亦無心。有無截斷霛何在。突兀一峰青到今。

　　大鑒下第二十世
　　臥龍破菴先法嗣
　　臨安府徑山無準師範禪師

　　劍州雍氏子。九歲出家。請益老宿坐禪之法。宿曰。禪是何物。坐底是誰。師晝夜體究。一日如廁。提前話有省。謁育王佛炤。炤問。何處人。師曰劍州。炤曰。帶得劍來麼。師隨聲便喝。炤笑曰。者烏頭子。也亂做。至霛隱。時破菴為第一座。同遊石筍菴。有道者請益胡孫子話。師於旁大悟。初住明州清源。後受詔住徑山。上堂。霛山指月。曹溪話月。遞代相傳。證龜成鼈。範上座尋常有一張口。挂在壁上。未曾動著。今日無端入者行戶。事到如今。只得東簸西簸。未免拈起多年曆日。於中點出些子悞賺處。說似諸人。且要郭大李二鄧四張三。知得江南兩浙春寒秋熱。雖然如是。黃河三千年一度清。上堂。若論箇事。直是省要易會。多是諸人自作艱難。自作障礙。所以有時東廊西廊。見諸人和南問訊。山僧便乃低頭相接。其實無他。只要諸人識得長老是西川隆慶府人氏。若識得去。便與諸人打些鄉談。說些鄉話。如今且未說。你識得長老。且各自知得。自家鄉貫也得。還知麼。明州六縣。奉化八鄉。上堂。名不得。狀不得。取不得。捨不得。只麼得。且道得箇甚麼。三人證龜成鼈。理宗召入脩政殿。奏對詳明。賜金襴僧伽衣。又宣詔慈明殿。陞座說法。帝垂簾而聽。賜號佛鑑。淳祐己酉三月旦日疾作。遂陞座謂眾曰。山僧既老且病。無力與諸人東語西話。今勉強出來。將從前說不到的。盡情向諸人抖擻去也。遂起身抖衣曰。是多少。便歸方丈。十五日集眾遺囑。至夜書偈曰。來時空索索。去也赤條條。更要問端的。天台有石橋。擲筆而逝。墖全身於圓照菴。

　　臨安府霛隱石田法薰禪師

　　眉山彭氏子。初遊石霜。禮雷遷墖。述偈曰。一念慈容元不隔。何須特地賜乖張。平高就下婆心切。惱得雷公一夜忙。師名因是大著。聞穹窿破菴道望。遂往依焉。室中舉世尊拈華迦葉微笑。師曰。焦磚打著連底凍。赤眼撞著火柴頭。菴陰奇之。初住蘇之高峰。遷楓橋鍾山淨慈霛隱。示眾。但得本。莫愁末。喚甚麼作本。喚甚麼作末。松栢千年青。不入時人意。牡丹一日紅。滿城公子醉。山僧恁麼道。若有不肻底。是我同參。弟子師俊。繪師像求贊。有曰。末後一句分付廚山。眾頷訝之。明日忽示疾。退歸保壽。趣辦終焉計。窆全身於院之後山。

　　南康府雲居即菴慈覺禪師

　　蜀人。舉僧問葉縣。如何是學人密用心處。縣曰閙市輥毬子。曰意旨如何。縣曰普請眾人看。師頌曰。輥毬閙市眾人看。一陣清風吹面寒。定亂不須雙刃劍。活人何必九還丹。師始登雲居時。先一夕宿瑤田庄。夢伽藍安樂公謂曰。汝與北山。祇有一粥緣。明日午後至寺。晚參罷。會同袍二僧鬥狠。聞於司。凡新到例遭斥逐。師深切疑訝。後數年。蜀士有宦達於朝。以雲居虗席。請師補處。師欣然承命。且復徵往夢。竟至瑤田庄而寂。

　　淨慈仲頴法嗣
　　溫州江心一山了萬禪師

　　族臨川金氏。貌瘠而弱。年十五。業程文有聲。然素志出家莫奪去。從金溪常樂院思仁祝髮。俄有霛芝產戶樞。占者曰。吉徵也。及遊方。謁偃溪聞公。荊叟珏公。簡翁敬公。皆相語合。柬叟領南屏。擇師掌記。師偶經神祠。見紙灰隨風旋起。師脫然忘所證。亟以白叟。詰之終無凝滯。遂蒙印可。未幾江淮總統。以開先迎居之。師蒞事。叢林鼎新。又十年升住江心。少不適意。輒棄去。寺眾數百懇留。隨至馮公嶺。不從。泣別散去。師恬然如脫桎梏焉。

　　大鑒下第二十一世
　　無準範法嗣
　　明州天童別山祖智禪師

　　蜀之順慶楊氏子。十四得度。聞僧誦六巖語悅之。時巖住蘇之穹窿。亟往從焉。因閱華嚴經。彌勒樓閣入已還閉之語。恍如夢覺。遂頌霛雲見桃花曰。萬緣叢中紅一點。幾人歡喜幾人嗔。巖頷之。最後見無準於雪竇。準知是法器。待之彌峻。時或棒喝交下。一語不少貸。師擬對。輒噤不能發。由是知解都喪。久之作而言曰。吾生平伎倆皆死法。今見此翁。始行活路。既而準移徑山。命師分座。寶祐丙辰。被旨住天童。一囊一鉢。縛茅以居。庚辰九月旦示眾曰。雲淡月華新。木脫山骨露。有天有地來。幾箇眼睛活。有省問者。師曰。不及相見。各自努力。越十日。夜分呼侍者。囑後事。珍重大眾。叉手而寂。

　　金山開法嗣
　　臨安府徑山石溪心月禪師

　　眉州人。僧問。如何是佛。師曰。矮子看戲。

　　大鑒下第二十二世
　　無用寬法嗣
　　重慶府縉雲山如海真禪師

　　碧峰參。師於地上畵一圓相。峰以袖拂之。師復畵一圓相。峰於中增一畵。又拂之。師再畵如前。峰又增一畵成十字。又拂之。師復畵如前。峰於十字加四隅成卍文。又拂之。師乃總畵二十圓相。峰一一具答。師曰。汝今方知佛法宏勝如此。宜往朔方。其道大行。

　　大鑒下第二十五世
　　少林裕法嗣
　　昭覺仲慶禪師

　　上堂。喫鹽添得渴。下座。僧問。喫鹽添得渴旹如何。師曰。齩影狗子無屎喫。

　　後菴照法嗣
　　[障-音]邡進禪師

　　僧問。逢橋折橋旹如何。師曰。那討者般人。進云。師意如何。師曰。從來好手不彰名。

　　大鑒下第二十六世
　　古拙俊法嗣
　　普州東林無際悟禪師

　　二十出纏。縛竹為菴。研勵無懈。四指大書帖亦不看。只是拍盲做鈍工夫。後得大徹大悟。師有偈曰。無念即著空。有念即著執。有無兩相忘。非空亦非執。又曰。寂照無上下。光明處處通。本來無皂白。何處不含容。楚山參。師問。數年來住在何處。山曰。我所住廓然無定在。師曰。汝有何所得。山曰。本自無失。何得之有。師曰。莫不是學得來底。山曰。一法不有。學自何來。師曰。汝落空耶。山曰。我尚非我。誰落誰空。師曰。畢竟如何。山曰。水淺石出。雨霽雲收。師曰。莫亂道。只如佛祖來也不許。你若縱橫吞得一大藏教。現百千神通。到者裏更是不許。山曰。和尚雖是把斷要津。其奈勞神不易。師拍膝一下曰。會麼。山便喝。師笑曰。克家須是破家兒。恁麼幹蠱也省力。山掩耳而出。授法偈曰。我無法可付。汝無心可受。無付無受心。何人不成就。

　　大鑒下第二十七世
　　東林悟法嗣
　　簡州天成寺楚山紹琦禪師

　　唐安雷氏子。八歲入鄉校。授經成誦。九歲失怙。詣玄極通禪師。學出世法。後謁無際。示以無字公案。偶聞開靜板鳴。礙膺氷泮。往見際。際曰。還我無字意來。師曰。者僧問處偏多事。趙老何曾涉所思。信口一言都吐露。翻成特地使人疑。曰如何是汝不疑處。師曰。青山綠水。燕語鶯啼。歷歷分明。更疑何事。曰未在更道。師曰。頭頂虗空。脚踏實地。際曰。亦未在。師乃禮拜。際曰。如是如是。後居天柱。僧問。如何是天柱境。師曰。澗濶雲歸晚。山高日出遲。曰如何是境中人。師曰。額下眉遮眼。腮邊耳搭肩。曰如何是天柱家風。師曰。雲甑炊松粉。氷鐺煑月團。曰如何是祖師西來意。師曰。海神撒出夜明珠。曰學人不會。師曰。文殊失却玻瓈盞。曰如何是佛。師曰。生銕秤錘。曰如何是法。師曰。石頭土塊。曰如何是僧。師曰。黑漆拄杖。曰不涉寒暑者。是甚麼人。師曰。為汝道了也。汝還識否。僧擬對。師咄曰。擬心即乖。開口便錯。眨得眼來。錯過去也。曰原來恁地近那。師曰。汝見箇甚麼道理。曰面目分明。當機不露。師震聲一喝。僧當下豁然。景泰五年。住投子。僧問。遠離皖山。來據投子。海眾臨筵。請師祝聖。師曰。鼎內長生篆。峰頭不老松。曰祝聖已蒙師的旨。投子家風事若何。師曰。提瓶穿市過。不是賣油翁。曰只如祖師道。不許夜行。投明須到。還端的也無。師曰。雖然眼裏有筋。爭奈舌頭無骨。曰趙州道。我早侯白。更有侯黑。意作麼生。師曰。不因弓矢盡。未肯豎降旗。問今日和尚陞座說法。未審有何祥瑞。師曰。麒麟步驟丹霄外。優鉢花開烈火中。曰如何是祖師西來意。師曰。雪消山頂露。風過樹頭搖。

　　無礙鑑禪師

　　閬中人。法嗣於無際悟。甞作牧牛頌以示人。自序曰。夫有相有因。故立牧牛規矩。無面無狀。了無從處安名。廣開法施醫方。量擬病根瘳痼。逾城雖異。入室皆同。不妨信手招來。也是一場懡[怡-台+羅]。自無始劫來。牧頭水牯。掣斷鼻繩。犇競馳走。歷遍郊坰。無處揣摸。孜孜忖度籌量。數數推窮大事。欲拯迷途。須循捷徑。罔辭勞苦。而步水登山。峭緊芒鞋。而描踪捕跡。葢由迷頭認影。眷戀芳叢。背覺合塵。貪愛自弊。坑坎堆阜窈窱。幾番退屈狐疑。煙霞浩渺幽深。憤志豈容疎慢。深加勇猛精進。一心惟覓畽痕。踤然[囗@力]地逢伊。觸碎銀山銕壁。安居折脚鐺下。柴門谷口雲深。簫簫玉鑑涵秋。炯炯氷壺浸月。梁山慣愛揚家醜。始信南泉喚作牛。明初墖於閬之圓覺菴。

　　太平府八峰山廣善寶月潭禪師

　　大慧參。師問。如何是祖師西來意。慧曰。東嶺上有雲。師曰。有雨雲無雨雲。慧曰。雨淋淋地。師曰。下後如何。慧曰。白浪滔天。師曰。如何是萬法歸一。慧曰。人間寒暑不能侵。師曰。如何是青州布衫。慧曰。賴遇良工手。師曰。杲日當空無所不照。因甚麼被片雲遮却。慧曰。船去船來岸不移。師曰。人人有箇影子。因甚踏不著。慧曰。昨日有人從廣東來。師曰。盡大地是火坑。得何三昧不被燒却。慧曰。東海鯉魚吞却日。師曰。如是如是。付以偈曰。乾坤雖大不能藏。日月雖明難逾光。紹續慧燈常不滅。流傳千古繼諸方。闍維。墖於中川報恩寺。

　　重慶府西禪雪峰瑞禪師

　　天奇參。師問。無奇乃移時方覺。答曰。澗底頑氷吞宇宙。性湖明月匣天寒。師大喝曰。汝還有嫌凡愛聖底心。掃妄求真底見。奇曰是。師曰。你若嫌凡愛聖。斷般若之善根。你若掃妄求真。絕諸佛之命脈。震聲又喝。真又是誰。妄又是誰。凡又是誰。聖又是誰。奇心中豁然。

　　少室淳拙才法嗣
　　益都亮禪師

　　問僧。何處來。僧曰。東西南北來。師打曰。無主孤魂。僧曰。瞎棒不得亂打。師曰。瞎棒且喜有箇瞎漢喫在。僧云瞎瞎。師曰。瞎了八萬四千毛孔。也未在。

　　錦江禪燈卷第八
　　錦江禪燈卷第九

　　　　昭覺丈雪　通醉　輯
　　　　紹興幻菴　胡昇猷　訂

　　大鑒下第二十八世
　　東明旵法嗣
　　湖州東明海舟永慈禪師

　　成都余氏子。生於洪武甲戌。齠齓時。見僧喜。聞說生死事大。遂發志棄俗。趨大隋。禮獨照月禪師削染。居八載。始行脚。首謁太初和尚。初問。父母未生前。那箇是你本來面目。師即從東過西叉手而立。初曰。未在更道。師曰。兩眼相對。有甚相瞞。初大悅。復至東普無際和尚處。舉似做工夫。際追問不遜。於宣德二年。出峽參霛谷雪峰和尚。深契。請師充首座。造武林受具。詣古道山。參見東明老和尚。一見相契。問曰。無相福田衣。甚麼人得披。明下座摑一掌。師曰。四大本空。五蘊非有。和上作麼生。明又一掌。師曰。一掌不作一掌用。速道。明又一掌。師神色不變。曰老和尚名不虗播。復展具三拜。明曰。我居古道山三十載。今日只見得者僧。留住數日。欲付袈裟。師曰。某不為衣來。自此聲譽叢席。至天界隱居。於正統二年。太監袁誠。欽師道德。備供請禮部劄住持翼善禪寺。開山說法。衲子雲集。復於正統五年六月二十八日。東明示寂。遺囑白菴住持曰。吾有衣法二物。送至金陵東山海舟和尚。囑曰。字付慈海舟。訪我我無酬。明年之明日。西風笑點頭。至來年期日示寂。白菴長老不違遺囑。請首座法廣。於景泰二年八月二十三日。持衣齎至東山。師陞座祝香而受。嗣法門人寶峰瑄等。所作頌古歌偈。行於世。七十四載為僧。中間多少誵訛。一見東明消殞。以拂子打○曰。釋迦至我六十二世。有不可數老和尚。又打○曰。多向者裏安身。咄。投筆而逝。墖於東明山左(同時常熟縣普慈者誤為永慈矣)。

　　唐安湛淵奫禪師

　　上堂。楚山大似逆鱗徑尺。不可觸犯。唐安偏向毒蛇頭上抓。會他絕響無音還有說。直至而今拄杖談。眾中有聞得的當者麼。若的當。且道他說個甚麼。良久卓拄杖曰。蒼天蒼天。

　　天成琦法嗣
　　古渝濟川洪禪師

　　問楚山曰。蟭螟蟲吸乾滄海。魚龍蝦蠏向何處安身立命。山曰。子之識海若空。魚龍自有變化。師曰。未審蟭螟蟲即今何在。山曰。在汝眉毛下。師曰。水母飛上色究竟天。入摩醯眼裏作舞。因甚不見。山曰。多少人向者不見處打失鼻孔。師曰。未審如何是摩醯正眼。山喝曰。會麼。師曰不會。山曰。面門兩眼渾無事。頂中一點耀乾坤。師曰。蓮湖橋為人直指。因甚明眼人落井。山曰。高山無險路。平地有深坑。師曰。如何是直指的事。山曰。玉闌干上石獅子。紅藕花間白鷺鷥。師曰。謝師答話。山曰。切忌隨語生解。師禮拜。

　　石經海珠祖意禪師

　　掩關次。楚山撫關門一下曰。請關中主相見。師斂手鞠躬而立。山曰。日用事作麼生。師曰。看取趙州無字。山曰。如何是無字意。師曰。無孔銕錘當面擲。山曰。趙州意作麼生。師曰。只為婆心切。肝膽向人傾。山曰。不涉有無。如何體會。師曰。某甲到者裏。則無用心處。山曰。早是用心了也。師作禮。山拈拄杖曰。待出關來。與汝一頓。師曰。某甲即今亦不在關內。山以手拍關門一下曰。者箇聻。師一喝。山曰。未在更道。師曰。靈機無隔礙。牆壁絕周遮。山却與一喝。師近前問訊曰。謝師指教。山曰。天時酷暑。善加保愛。

　　長松大心真源禪師

　　三池張氏子。參楚山。問從上佛祖言不及處。行不到處。請師直指。山拈拄杖曰。聻。師便喝。山便打。師又喝。山又打。師乃捉住拄杖曰。打甚麼。山與一喝。師作禮。山曰。與甚麼人同途。師曰。野鶴獨翔雲漢表。清蟾孤照宇寰中。山曰。途中忽遇猛虎時。如何迴避。師曰。虎在甚麼處。山便作虎聲。師作怕勢。山曰。恁麼。子親見虎來耶。師却作虎聲。山呵呵大笑。師曰。某甲罪過。山曰。向上還有事也無。師曰。晴宵月曬梅花冷。寒夜霜敲木葉疎。山曰。只此是。別更有。師曰。古木枝頭飛赤烏。山曰。父母未生前。試道一句看。師曰道不得。山曰。因甚道不得。師曰。他沒口。山曰。又道沒口。師曰。謝師答話。山曰。末後一句始到牢關。把斷要津不通凡聖。子作麼生領會。師曰。泥牛走入海。吞却老龍珠。山曰。未在。師進前叉手默然而立。山曰。如是如是。

　　嵩潘大悲寺崇善一天智中國師

　　彭縣人。生有異相。年十二。即禮月光為師。後代惠心住松潘。時番夷叛復不常。師居邊撫化。番夷莫不投伏。天順間。累封國師。楚山過訪。師呈悟[(采-木+言)*系]。山曰。如何是無字意。師曰。出匣吹毛劍。寒光射斗牛。山曰。趙州因甚道無。師曰。波斯嚼氷雪。不覺齒牙寒。山曰。拈過有無。如何湊泊。師曰。夜深誰把手。同共御街遊。山曰。向上還有奇特事也無。師曰。秋夜家家月。春來處處花。一雙明白眼。何處撒塵沙。山曰。善哉。

　　石經豁堂祖裕禪師

　　成都巨氏子。從楚山學出世法。山閱般若經。師詣前問曰。師所閱者。乃文字般若爾。只如離了文字。未審如何是真般若。山乃舉起經曰。會麼。師曰不會。山曰。喚作文字得麼。師曰。不喚作文字得麼。山曰。般若真空。固非文字。且亦不離文字。何以故。葢文字性空。與夫般若之體。則無二也。師曰。此不二空中。還著得此般若文字之名言乎。山曰。不二空中。本絕名言。亦無真偽。先佛世尊。假名言說。所謂不壞名言。成就般若智。不捨一法。證滿分菩提。此文殊之境界。非二乘之見也。師曰。恁麼則名相性離。說亦無說耶。山曰。只此無相無名。無得無說。即真般若也。師却拈起經曰。且道者箇又是甚麼。山與一喝曰。你道是甚麼。師亦喝。山乃奪過經復舉起曰。百千三昧無量玅義。皆從此一卷經流出。子還知此經出處麼。師彈指一下。

　　三池月光常慧禪師

　　簡州李氏子。謁楚山。山曰。子一向在甚麼處住。師曰。某甲性空無我故。不住有相。不住無相。山曰。有無俱遣時如何。師曰。不離當處。即是覺性玅場。山曰。當處即不問。除却語言動靜。又作麼生。師曰。和尚雖是把斷要津。截斷舌頭。怎奈全身顯露。山曰。莫亂道。師曰。當人不讓。豈敢私意摶量。山曰。子二六時中。莫不空度耶。師曰。曾做無字工夫。山曰。如何是無字。師曰。適來上山恁麼發困。山曰。意旨如何。師曰。風吹秋月冷。雪壓老梅寒。師頌曰。無無無處亦非無。雲散長空月正孤。亙古亙今渾不昧。要將名列祖師圖。

　　天成古音韶禪師

　　掩關次。楚山以拄杖扣門三下曰。關主在麼。師曰。他不曾有出入。誰云在不在。即開門觸禮一拜。山曰。此猶是奴兒婢子之事。請關中主相見。師乃叉手默然。山曰。此則沈寂默去也。師曰。適來問甚麼。山曰。問汝關中主。師曰。喚作寂默得麼。遂呈偈曰。只此寂默非寂默。非寂默中非亦絕。渠儂面目已呈師。動靜何曾有區別。

　　西禪瑞法嗣
　　寶文洪印禪師

　　棠城張氏子。禮楚山。值定王薨世三周除禫。請山陞座。師出問。雷音動地。選佛場開。一會靈山儼然未散。未審皇恩佛恩如何補報。山曰。蕩蕩堯風清六合。明明佛日照三千。師曰。祝贊已聞師的旨。拈花微笑意如何。山曰。機前有語難容舌。獨許頭陀一笑傳。師曰。玉梅破雪。紅葉凋霜。適官家除禫之辰。乃鶴駕仙遊之日。未審定王主人金容。即今何在。山豎拂曰。已成等正覺。放大光明。與三世如來共轉法輪。汝還見麼。師曰。與麼則徧界絕遮藏也。山曰。要且有眼覰不見。師曰。只者覩不見處。不隔纖毫。山曰。未是玅。師曰。未審如何是玅。山曰。二邊俱抹過。始見劫前人。師曰。蒙師點出金剛眼。死去生來更不疑。師曰。却闍黎道著。

　　八峰聞法嗣
　　昭覺無礙通禪師

　　謁八峰。峰誨以有句無句話。參究旬日有省。住後雲水四至。上堂。魯祖當年面壁。秘魔終日擎杈。臨機不解通變。驢年未許到家。

　　大鑒下第二十九世
　　古溪澄法嗣
　　成都西宗祐禪師

　　上堂。橫按拄杖曰。父母未生前。也只明者箇。父母既生後。也只明者箇。豎拄杖云。大眾看看。者箇是甚麼熱碗鳴聲。遂擲下歸方丈。

　　了禪能法嗣
　　成都昭覺寶藏通禪師

　　示眾。舉月圓缺因緣。頌曰。圓缺持來問作家。秋光醉得眼眯[序-予+(林/目)]。白蘋江上紅波湧。錯認蘆花作雪花。

　　大鑒下第三十世
　　天目進法嗣
　　齊安白雲寶明鑒禪師

　　蜀人。參壽堂天目進禪師得法。出峽徧遊湘湖。正德間。卓錫黃岡白雲山有年。僧問。如何是學人自己。師曰。有佛處不得住。無佛處急走過。曰學人不會。師曰。一箇巴掌。五箇指頭。問如何是白雲山中人。師曰。納結三條篾。縱橫一字關。

　　大鑒下第三十一世
　　石門海法嗣
　　隨州七尖峰大休宗隆禪師

　　益都賈氏子。依郡之石佛薙髮。寓成都北寺為典座。出街挑水。忽地忘行。頭撞壅壁有省。作偈曰。大地山河體性空。那分南北與西東。偶然撞著無私句。萬水千山總一同。就河南乾明寺無盡室中盤桓。針芥相投。印以偈曰。道高不假修。德重事理周。一枝正法眼。付與隆大休。住後。架瓜次。僧問。如何是西來意。師指茄曰。王瓜茄子。僧不契下山。別參一尊宿。宿曰。你從何處來。僧曰。尖峰來。曰大休有何言句。僧舉前話。尊宿合掌曰。真大慈悲。嘉靖二十一年十一月八日。集眾書偈曰。三際握來為拄杖。十方原是舊袈裟。泥牛石虎知消息。踏破虗空便到家。置筆端坐而逝。

　　大鑒下第三十二世
　　不二際法嗣
　　達州白馬寺儀峰方彖禪師

　　本州羅氏子。參金佛山雲菴。令看如何是鬼神覰不破之機。三年有省。出峽徧謁知識。結茅雙溪。一日午炊。聞甑中作聲。忽大悟。頌曰。三玄三要沒來由。用盡機思無處求。窗前移步竈前去。白雪青峰齊點頭。齊點頭。南嶽天台共一籌。又曰。二八女子嫁新郎。績麻捻線一如常。稱家豐儉隨時過。嬾插堂前者炷香。無幻聞之曰。此人曾作細密工夫來。萬曆壬辰秋。歸達州白馬。僧問。如何是西來意。師曰。兩頭燒火一頭烟。手中常執一鼗鼓。一面書矗字。一面書犇字。凡答話多舉而搖之。示寂。塔于龍神山。

　　燕京大千佛寺徧融真圓禪師

　　西蜀營山綫氏子。家世業儒。書史過目不忘。宗親曰。振吾族者必此子耶。至壯齡三十有二。一旦天機頓發。功名之心灰冷。遂托峩眉之遊。望然有天下之志。宗親遮留弗止。顧謂曰。大丈夫縱不能建功名于天下。宜悟道于方今。肯能自棄同艸木乎。于是至北京。隆慶中。道高魔勝。障難忽生。小人誣罔。有司擬師辟罪。謂眾曰。爾等速往。有患難。吾自當之。不可苟免。刑部獄中。苦逼萬端。師處之晏然。同刑者視之悚然。驚其異操。師曰。無他術也。心存中正。雖處患難。而不知有患難也。未幾太岳張公上章。明師無罪。幸脫者百餘人。宮中陳李二國母。響師道範。願見未能。命皇親李公送嚫布萬疋。師儼坐室中。若未聞見。非慢也。不以節禮貌當世之人。五臺陸公見訪問曰。如何是文殊智。師曰。不隨心外境。又問。如何是普賢行。師曰。調理一切心。又問。如何是毗盧法界。師曰。事事無礙。陸聞誨如坐春風。師一日謂門人曰。丁今之時。與吾遊華嚴轡宗門者。舍子而誰耶。言訖而逝。壽八十三。

　　休塵法嗣
　　灌陽鑑隨和尚

　　渝州嚴氏子。法嗣燕京休塵和尚。得無礙自在定。隱于西山白雲洞。四十稔不下山。常受蜀藩隆供。開示偈語。不許紀錄。後漢璞密記數則。付剞劂氏。名曰白雲深意。世壽七十二。于崇禎甲申二月圓寂。塔于太安寺之左。

　　大鑒下第三十三世
　　鑑隨法嗣
　　彭州寶池禪師

　　西鄉縣人。幼工講席。長伏禪宗。後參白雲鑑和尚。言下脫灑。隱西禪二十餘稔。待羽客冠儒巾欵秀才著鶴氅。見衲子。以手搔首作鬅鬙狀云。會麼。衲子稍遲疑。便亂棒打出。因闖賊犯蜀。師出不遜語。宼怒。師震威一喝。小卒背手加刃焉。通名銕和尚也。

　　邛州了凡剛禪師

　　東普人。幼為掾吏。因科稅不軄。落[髟/采]參白雲洞鑑和尚。暗機契合。囑住上方洞居。無何徙邛州白巖。慕雞足勝槩。遊楚雄。未幾復省白雲。過仁懷縣。酷暑飲水。不移刻而示寂于寅子寺。世壽六十三。夏臘十七。

　　大鑒下第三十五世
　　天童悟法嗣
　　萬峰破山明禪師

　　大竹蹇氏子。丱歲出家。神挺天縱。燕額虎鬚。剛毅猛利。氣燄逼人。初參博山語風。收拾不住。後上金粟密雲悟處。見而印可。開法禾之福城。次歸梁山。大振馬駒之道。廿有餘稔。上堂。爆竹一聲。蒼天兩字。草木昆蟲。全彰意氣。柳眼拖不價之金。梅梢吐不瑕之玉。龍兒鳳子。齊歌舜德堯仁。癩狗泥猪。同和祖風佛日。導羣情而越死超生。普萬有而豐衣足食。當恁麼時。還有不威而嚴。無為而化者麼。良久云。東風吹出林間去。惹得遊蜂嚷舊新。喝一喝。上堂。今朝正月十五。處處敲鑼攂鼓。將謂移苦為樂。誰知翻樂為苦。一念此界他方。却被風隔雨阻。放出銕鷂流星。打出街頭石虎。引得彌勒呵呵。笑到日輪當午。大眾且道。笑箇甚麼。皆生大歡喜。自知作佛祖。薙髮上堂。金鋤削盡千峰雪。露出天涯星月孤。照得世間人廓徹。都來依樣畵葫蘆。大眾。未審還有依樣畵得者麼。有則不妨好手手中呈好手。紅心心裏射紅心。其或未然。且待山僧自畵去也。以杖打圓相于中擲地云。層落落影團團。千古萬古與人看。佛誕上堂。問底也問四月八。答底也答四月八。兩兩三三沒傝[仁-二+(天/韭)]。都盧只逞口頭滑。引得釋迦老子一時惡發。指天指地獨尊己大。却被雲門一棒要打殺。撞著瑯琊。道箇將此身心奉塵剎。今日山僧不解暗裏抽橫骨。明中墮舌頭。只好輕輕道箇活驚殺活笑殺。大眾且道。驚箇甚麼。笑箇甚麼。檢點得出。強中更有強中手。惡人自有惡人磨。甲乙以來。獻寇陷蜀。玉石俱焦。唯道自怡。以德化物。逢寇罵詈。嬰七難懲。諸劫難稍平。再拓高梁之福國。迨丙午三月十六亥時。指燭而滅。世壽七十。夏四十有八。塔全身于雙桂堂之麓。

　　林野奇禪師

　　合州蔡氏子。幼時沉默。不喜言笑。髫年薙染。習諸典藉。宛如夙諳。雖居梓里。惟以參訪為懷。偶閱密和尚語錄。疑情頓發。遂躬詣天童。深徹棒喝之旨。自此機用軼格。莫之敢攖。因蒙授受。初開法于通玄寺。凡五住大剎。上堂。昔日吾佛誕生。却向金盤澡洗。便乃指天指地。大似不知羞耻。更道惟吾獨尊。山僧未敢相許。且道。山僧有甚長處。便乃開許大口。以杖卓一卓云。當門不用栽荊棘。後代兒孫惹著衣。上堂。去冬結制。囊裹十虗。今春解制。廓通萬象。然雖結解不同。箇裏曾無背向。所謂歷歷明明絕覆藏。勸君不必苦思量。倦頓不妨勤打睡。自然無夢到諸方。上堂。僧問。陽春初放。萬木舒光。格外之機請師道。師云。昨夜雨霶澎。進云。恁麼則通身顯露。處處圓明。師云。如何是你圓明處。進云。禮拜和尚去也。師云。脚跟下失却。乃云。連日山僧掩室自若。既請登壇。當為直說。喫飯濟飢。飲水定渴。二六時中莫亂斟酌。何故。春風初解凍。萬象便舒容。師初示微恙。即遷居新菴。杜絕酬應。時壬辰三月廿九。日輪當午。有出冶從天台同。師瞪目眎之。曰汝來也。冶云。承蒙記莂。求和尚更名。師云。行果圓成。安祥而逝。僧臘四十有一。世壽五十有八。全身塔於玲瓏巖之左。

　　法璽禪師

　　同安法璽印禪師。蜀人。乃憨山大師之法孫。久依□□和尚而印可焉。康熈壬寅冬。開法豫章建昌縣鳳棲山同安禪寺。結制上堂。諸方十月十五結。同安却比諸方別。試問其中事若何。因緣相值此時節。時節且置。祇如今日開爐。明甚麼邊事。良久云。滿爐添炭猶嫌冷。路上行人空守寒。佛成道上堂。六載雪山勤苦行。無端夜半覩明星。眼中早已重添屑。召大眾云。祇如釋迦老子。悟箇甚麼。若定當得出。方許了明向上宗乘。頓悟金剛心地。其或未然。不免與諸人道破。以拄杖擊案云。甜瓜徹蒂甜。苦瓜連根苦。一喝下座。上堂。同安今日解制。且喜燈王出世。驀然觸破紗籠。笑殺街頭李四。前途有問如何。切莫當陽辜負。一卓。

　　大鑒下第三十六世
　　破山明法嗣
　　象崖珽禪師

　　閩之福清人。幼與費和尚。同參金粟悟老人。後參東塔明和尚。軄西堂。始印可。偕明和尚入蜀。開法梁山之玉屏。易號黃檗。上堂。舉保壽開堂。三聖推出一僧。壽便打。聖云。恁麼為人。瞎却鎮州一城人眼去在。壽擲下拄杖歸方丈。師拈云。三聖坐籌帷幄。退己讓人。者僧身挨白刃。皮下無血。保壽據令而行。龍頭蛇尾。三人雖縱奪可觀。未免有得有失。且道。山僧今日開堂。若有推出一僧。亦劈脊便打。他若云恁麼為人瞎却西蜀人眼去在。直打棒折也未放手。何故。要救天下人眼去在。臘八上堂。獨坐少人知。自憐雙眼碧。夜半覩明星。無端瞎一隻。三七思惟沒奈何。樹下經行虗歎息。騰今耀古累兒孫。箇箇扶籬與摸壁。唯有龍蟠銕楖栗。撑天拄地無窮極。因齋慶贊釋迦文。當陽對眾亂拋擲。木童火裏笑嘻嘻。石女溪邊吹觱栗。告報諸人聞不聞。頭上金烏似箭急。今年臘八在東山。明歲何甞離本際。薦取瞿曇悟底時。摩訶般若波羅密。因避秦酉陽大酉禪林。于辛卯七月望日示微恙。說偈。來亦無所從。去亦無所至。來去本無踪。無是無不是。擲筆趨寂。世壽五十三。僧臘三十一。

　　含璞燦禪師

　　秋林人。幼經講肆。長習坐禪。淵默穆然。善書手筆。一見萬峰提唱。所蘊脫洒。後住[障-音]邡夫子院。易額為雪門。上堂。洋子江心。湧出萬丈甘泉。蒙山頂上。吐開千層雀舌。瀛洲碧海。飛潛換骨魚龍。名山大川。振翮衝霄鸞鳳。且道衲僧家。十方海會。四眾雲臻。畢竟有何奇特。良久豎拂子云。此是諸佛出身處文殊普賢向者裏拱手聽命。釋迦彌勒向者裏藏牙伏爪。三世諸佛稽首稱揚。歷代祖師潛踪泯跡。若人檢點得出。許你具隻眼。上堂。問內不放出。外不放入。正恁麼時。以何為界。師云。明明古道通霄壤。一任禪流自去留。乃云。上上根機。直下承當。中下之士。覿面錯過。所以低頭擬議。鷂過新羅。吐氣揚眉。頓成雙橛。雪門恁麼語話。大似因齋慶贊。卓拄杖云。滿堂雲水任飽[(歹*又)/食]。沒餡饅頭齊抖搜。上堂。問衲僧行履處即不問。睡夢時如何作主。師云。夜半窗明。隣家有火。進云。此是甚麼消息。師云。開眼也著。合眼也著。乃云。人人赤灑灑。撥雲霧而覩青天。箇箇圓陀陀。穿垢衣而登淨地。正恁麼時。龍蛇溷雜。凡聖交參。[妳-女+口]。上堂。踏轉石梁橋。歸家清涼處。秋水浴金鵝。覺花開銕樹。笑殺九鍊山中古天門。幾箇惺惺幾箇悟。咄。示眾。有一物。頭拄天。脚踏地。無足善行。無眼善視。無手善拳。無舌談義。道無翼而長飛。性無根而永固。若有會得。不妨與他結箇同參。喝一喝。當代講學。一時雲奔雨注。知劫運將至示微恙。塔于九鍊坪。

　　靈筏昌禪師

　　內江吳氏子。童幼俊敏。骨力瑋瓌。性稟溫良。志猛強記。丱齡落髮。瓢笠江南。當代師匠咸名金剛鑽也。末後見明和尚于東塔。筈矢魚貫。徵詶無忒。因以吐血。推倒杌子。打破家囊。明付鉢袋焉。住萬壽上堂。蓑頭帶得南山霧。月裏移來北岸舟。深沉巨浪生涯快。躍網金鱗當下收。且道。還有透網者麼。試飛騰看。乃云。金剛寶劍纔拈。羣魔膽落。三玄戈甲初展。千聖眉攢。直得塵塵剎剎露面。頭頭物物橫身。以一為萬。毛頭盡演無量玅義。以萬為一。森羅俱闡格外玄風。到者裏。月無不立。殺活俱行。獨超物表。縱奪互換。正恁麼時。且不犯鋒鋩一句。作麼生道。鵰弓高挂狼烟息。永祝皇圖億萬年。離指和尚設齋。上堂。問世尊拈花即不問。今朝陞座事如何。師云。前看後看。進云。看箇甚麼。師一喝。乃云。權佛祖柄。觸處咽喉坐斷。秉殺活劍。頭頭雪刃光寒。任是銅頭銕額。孰敢衝鋒。從教河目海口。那容啟齒。直得峭巍巍。虗空逼塞。孤逈逈。八面玲瓏。有時呼鷄作鳳。有時指鹿為馬。具如是韜略。有如是手段。開解脫門。炊無米飯。一任箇箇飽齁齁地。如龍若虎。正恁麼時。還委悉麼。欲識此中真玅旨。問我法兄離和尚。上堂。半捲珠簾月一鈎。時開酒瓮在高樓。于中一滴親甞得。一任風流賣不休。卓拄杖云。還知此一滴麼。于是薦得。酒熟任從君自飲。其或未然。分明惟識隔簾香。上堂。要津把斷。水洩不通。布袋解開。光彌萬里。直得春藹乾坤。百花競放。無文心印。七縱八橫。那畔玄音。鳩鳴鶯囀。心智湊泊莫以到。文言詮表莫以及。崩巖喝下不許停機。烈燄光中那容住脚。正恁麼時。如何是轉身一句。明月橫挑兔角杖。水雲踏破艸鞋頭。

　　太慈無漏涵禪師

　　新繁安氏子。性稟謙讓。初參漢月和尚不契。後見明和尚打徹。呈偈云。九年鍊就一吹毛。武藝全提不用操。出匣獨能平宇宙。當場不讓始稱豪。住丹崖上堂。食息居士詣前拈香云。爇向爐中。為光明雲。徧滿法界。供養我堂頭長老。于此雲中紫柏座上。擘開面門。放出頂相。與諸人描邈。師云作家。又問。覿面相呈時如何。師云。雲從洞口出。士擬開口。師云。水向石邊來。乃云。雨細細霧漫漫。陣陣朔風透膽寒。只為諸人寒未徹。遠勞檀越過彭關。上堂。者事從來沒泊棲。電光石火豈容思。無踪跡斷消息。波斯呌苦石人泣。偶示微恙。端坐而逝。墖于金相寺之右。

　　體宗寧禪師

　　濾陽李氏子。儉溫恭直。于世淡然。幼秉毗尼。兼攝三藏。遂參萬峰明和尚。軄監院十稔。遂而印可。秉拂上堂。事存函葢合。理應箭鋒拄。去此二重關。佛眼覰不著。惟有拄杖子。全身能擔荷。以拄杖卓一卓。喝一喝云。今日錯下註脚。住雲峰上堂。問拖拖撦撦。穿衣喫飯的是誰。師云。難道汝自己也不識。僧禮拜。乃云。十月十五聖制。方來衲子齊立。雲峰本無一法。看來物物瞥地。且道。盞子落地。碟子成七片。汝等諸人作麼生會。一僧喝。一僧走出法堂。師云。可憐不是當家子。孤負蒼蒼兩道眉。小參。囊括今古。道達羣芳。亭毒蒼生。疎而不漏。如是則安禪結制。無繩自縛。見性成佛。好肉剜瘡。若有箇靈利衲僧來問。老漢在者裏作甚麼。呵呵大笑云。不在打艸。只要驚蛇。世壽七十二。臘三十七。墖于本山之獅鈴峰。

　　離指示禪師

　　壁山陳氏子。志慬傲骨。氣硬心孤。以本分鉗鎚接方來。人或難之。受明和尚記莂。居嘉陵艸堂寺。見諸方汎汎接人。遂作濫觴偈以嘲之。常辯泰西教為邪說。而天主拉徒眾隱去。午日觀競渡。作偈曰。忽聞江鼓震。率爾引中和。信步觀飛櫂。倚藤聽唱歌。丘隅少止鳥。水國多遊鼉。回首天將晚。悠悠從市過。後徙新繁之河西。無恙而終。門人遵遺命。闍維粉骨為餅。施水族焉。

　　雪臂巒禪師

　　武昌人。于黃龍寺削染。名印巒。寓天童。軄巡照。忽聞鐘聲有省。辛巳秋入蜀。參萬峰明和尚。于烽烟燹火中。臥薪甞膽。以身先之。偕明和尚嬰七難。師無難色。或冀以代受。相依二十餘稔。甞頌拄杖云。通身黑又通身節。展大用兮發大機。始信昂頭撑宇宙。管教佛祖也攢眉。迨庚子夏。蜀難漸平。拂衣北邁。住大名府潭淵普照寺。上堂。真佛無形。真道無體。真法無相。于中會得。三即一。如或不會。一即三。驀拈拄杖卓一卓云。大眾會麼。復卓云。三段不同。收歸上科。後遷磁州滹沱二祖墖院。上堂。二祖墖前有一物。上拄天。下拄地。傍無邊表。中亦不立。取之不逢。捨之不離。向之不親。背之則契。三世諸佛從此證。歷代祖師從此悟。在天名風雲雷雨。在地名鳥獸艸木。在五常名仁義禮智信。在五行名金木水火土。乃智乃愚。若僧若俗。蜎飛蝡動蚑行之類。孰不由此而發生。竪拂子召眾云。還薦得者一物麼。良久拂一拂云。去去西方路。迢迢十萬程。後三處閱藏。共九年。微恙而逝。

　　敏樹相禪師

　　隣水人。參萬峰明和尚嗣法焉。住墊江百丈山。月旦上堂。昨夜一聲獅子詬。窟中抖擻金毛走。天明滿地是麒麟。吩咐明州布袋守。向道渠儂不等閑。逢人切莫揚家醜。上堂。學道休參鹵莽禪。逢人要識此根源。當機覿面還相委。脫骨換肌是契先。出鑛純金重煅鍊。離山美玉用鑽研。看來至寶非容易。不是依俙了目前。住楚江萬壽。上堂。撥轉萬物維新之際。底漢正好向一人納慶之辰。入此選佛場中。開單展鉢。弄筯拈匙。徹見元初本體。獲大真實受用。上堂。參禪一著了生死。頓悟圓明徹自己。覺得早知燈是火。于今飯熟多時矣。龍門寺上堂。不到龍門院裏。焉知浪暖桃花。既知浪暖桃花。深入龍門院裏。此猶是化門邊事。且龍門堂上奇特一句。作麼生道。五色雲中觀彩鳳。九重天上看飛龍。舉世尊拈花。靈山拈出紫金花。錯過人天百萬家。迦葉破顏方有意。涅槃流布眼無邪。金襴委付阿難侶。雞足猶披彌勒裟。勿謂兒孫多意氣。禹門不待化龍蛇。仙苑告成。傀儡場中作禍坑。無端平地賺憍陳。誰知線斷懡[怡-台+羅]手。滿面慚惶笑殺人。後旋南浦。示微恙。塔于慈雲菴之右。世壽七十。

　　錦江禪燈卷第九
　　錦江禪燈卷第十

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第三十六世
　　破山明法嗣

　　大隋澹竹密禪師

　　內江姚氏子。生而頴異。剛毅不羣。好面折徵難。因見木魚墮地。忽打脫底蘊。寓天童八載。如鱗在淵。歉燒尾耳。遂作偈辭天童云。翛然直入千峯去。一任時流把自欺。折脚鐺安亂石裏。頻煨黃獨且隨宜。眾聆不喜。乘夜出山。回蜀見明和尚于佛恩。賓主互換。拳踢相應。故有處處逢人打一場之句。嘉州水蓮菴。元旦上堂。桃未紅李正白。梅梢猶帶三冬雪。許多遊子尚迷歸。處處春江明夜月。與麼與麼。好肉剜瘡。不與麼不與麼。虗空釘橛。諸禪相伴水蓮菴。惟者些兒無別說。者些且置。應時及節一句。作麼生道。以拄杖卓一卓云。拄杖輕拈出。掀翻佛祖機。上堂。數間茅屋傍江濆。雲水雍容絕謂情。若問埜夫為別計。棒頭直指本來人。四來滿座。銀燭交輝。是本來人麼。料掉沒交涉。喝一喝。拳一拳。是本來人麼。料掉沒交涉。穿衣喫飯。坐臥經行。是本來人麼。料掉沒交涉。屙屎放尿。寒則向火。熱則乘涼。是本來人麼。料掉沒交涉。依依楊柳日垂金。月照江邨春水明。是本來人麼。料掉沒交涉。既恁麼也不得。不恁麼也不得。畢竟如何委悉。鴛鴦綉出從君看。不把金針度與人。見劫運漸平。重闢大隋白鹿寺。府尹冀公諱應熊。嚮其德風。躬往迎入錦官。重建艸堂。丁未二月廿九日。示微恙。塔全身于大隋之青龍岡。世壽五十九。夏三十。冀公譔塔銘。號無忍焉。

　　武岡州雲天山燕居申禪師

　　忠南李氏子。參徧諸方。末後受萬峰明和尚授囑。住貴筑大興善寺。上堂。僧問。人人上梯子聽說法。即今法在何處。師云。上梯子上梯子。乃云。五里亭十里舖。夜則明行晝暗度。任是銅頭銕額來。頂門一擊全身露。上堂。或時冷或時熱。剔起眉毛看時節。大興堂上打驢腰。火神廟裏出鮮血。一場好事要人知。其奈人之信不及。眾中還有信得及者麼。上堂。欲賞蟠桃會。殷勤上苑遊。方朔偷不去。留滯在枝頭。信手拈來慶和盤。從教億萬秋。上堂。方丈裏出來。法堂上坐起。學力如此。見處如此。大眾還我一句來。眾默然。師云。然則盡皆如此就。沒有些閒神野鬼。住楚江楞嚴寺。上堂。決于南嶽行。誰知尚萍梗。連路少盤纏。出賣大佛頂。其價亦不增。售者亦不損。賣與眾位們。祇要還我本。差了一絲毫。彼此皆不肯。大眾。且向絲毫不差處。道一句。眾著語。師云。冬日固是寒。下雨覺更冷。上堂。臨流終日不拋鈎。志在雙鯨得便休。珍重漁人休放手。再拋香餌釣獰龍。有麼有麼。請出相見高真觀。示眾云。古佛不揚眉。高真解拱手。烏龜撞著虵。欄腰齩一口。痛殺呂純陽。三丰脚後腫。帶累僧綱司。向外揚家醜。山僧拄杖過人頭。打起金毛特地吼。壽七十二。無病而終。墖于雲天山。

　　昭覺丈雪醉禪師

　　中川李氏子。少孺矜持。長以和讓。情性沉厚。意氣淡冲。初參明和尚于萬峰。因鞋倒套不上有省。遂造天童。聞梆聲大徹。單丁佯抑。一衲飄然。後回萬峰。見而印可。開法牛山禹門。漢中靜明。保寧艸堂。整頓頹綱。說法如截。鉗鎚倜儻。毫髮無容。政烽烟滾滾中。於秦蜀說法。七鎮叢林。正令全施。霜輸雲委。上堂。久雨偶晴。人境紛紜。金烏投東嶺。滴露艸橋橫。衲子分中明甚麼邊事。若也分疎得。也是烏龜鑽破壁。上堂。法不孤起。仗境方生。境既弗存。法從何立。豎拂子云。此是境。如何是法。擲下云。從茲拋在糞掃堆頭。雨洒風吹去。誕日上堂。吾年四十二。作事多顛躓。佛祖生冤家。怒罵轟天地。兔角杖龍蛇。龜毛繩虎兕。一條銕脊梁。勿遭岐路使。絲毫尚弗容。死生安將繼。上堂。凜凜寒霜。洗出乾坤正氣。娟娟皓月。印還天地公心。遐邇關河。淳承至化。西來曲調。仗庇流通。作無窟寵之塤箎。韻和不齊之金石。擬側雙聰聽。風吹別調中。追嚴上堂。朝朝睡到日紅東。不會人前撞木鐘。以拄杖敲香几云。天堂地獄。被山僧一擊。七花八裂了也。惟有目犍連尊者。揚聲大叫云。快活快活。大眾且道。此老快活。從威神力而得耶。從山僧拄杖頭而得耶。試甄別看。如辨別得出。六出祁山非猛士。七擒孟獲始稱豪。上堂。還有衝鋒慣戰者麼。一僧出。師打。僧云。恁麼則泥牛詬太虗去也。師云。將頭不猛。帶累三軍。僧作掗鎗勢。師云。善哉善哉。僧擬議。師云。艸賊大敗。劫風稍息。重闢昭覺。時年七十有六。掃劫灰得諸方殘篇。縫為錦江禪燈。康熈癸酉秋。命門人竹浪徹生。負稿嘉禾。剞劂流通。

　　荊南蓮月正禪師

　　岳池姜氏子。岸谷淵弘。三學備練。因侍明和尚赴齋。途中喫跌。機語相叩。而嗣法焉。後開法于牂牁東印。次徙保壽。再遷荊南栢子菴。上堂。辨魔揀異。須是頂門具眼。訶佛罵祖。還他腦後見腮。若是全提正令。佛來魔來。總與三十棒。何故。放過即不可。上堂。神頭鬼面。突出難辨。魔口佛心。回看益深。直須兩眼雙明。不被境緣轉換。萬別千差。當陽勘破。方受得人天供養。上堂。消息暗通。尚挂脣齒。靈機互換。猶犯鋒鋩。掀倒禪牀。拂袖便行。疾入膏育。山僧恁麼告報。眾中忽有箇負血性底。出來道。老漢因甚壓良為賤。只對他道。雪後始知松栢操。事難方見丈夫心。上堂。欲識佛性義。當觀時節因緣。時節若至。其理自彰。即今鶯嬌柳媚。蠶婦採桑。水流花發。農夫插秧。會得原是天真受用。不會未免業識茫茫。

　　靈隱文禪師

　　高梁王氏子。初侍巾瓶于象巖和尚。後參萬峰老人印可。開法黔南之紫竹院。上堂。紫竹風生入翠嬌。橫斜弄影半窗搖。今朝唱和無生曲。幸有知音同共敲。同共敲。節令不相饒。三春已度過。九夏正芳新。柳綠開眉眼。桃紅契本心。所以道。不離寶華殿。不越菩提場。重重華藏交參。一一珠網圜瑩。且道承誰恩力。橫按鏌鎁全正令。太平寰宇斬癡頑。因雪上堂。徹骨寒威正寂寥。紅爐燄上六花飄。捲簾薦取西來意。無限瓊枝拂柳條。上堂。心非是性。認性乖宗。性非是心。立心失旨。性本無為。心亦無形。于無為無形處。辨得端的。一切諸形盡是心。一切有為都是性。放則乾坤冲塞。收則風行艸偃。且收放一句。作麼生道。竿頭絲線從君弄。不犯清波意自殊。

　　慧覺衣禪師

　　綦江熊氏子。丱歲失怙。年三十。悟身世苦空。依華銀山常白師落[髟/采]。後參雙桂老人。方蒙印證。歸住渝城治平寺。上堂。六年冷地苦辛勤。一點明星刺眼睛。剛道瞿曇成正覺。依前日午打三更。上堂。父子情同。渾無彼此。君臣道合。杳絕親疎。治國齊家。上呼下應。入則如藤倚樹。出則似箭離弦。不惟貫革九重。而且萬機直透。有時弓矢雙收。鋒鋩墮地。且道利害在什麼處。王令已行天下徧。將軍塞外絕烟塵。

　　林木綬禪師

　　鄷陵蔣氏子。參雙桂明和尚。總院事。始印證焉。志喜玩遊。聞吳越水山之秀。一艇飄然。有不預遊人之句。後回錦官昭覺。法兄醉和尚請上堂。憐新念舊逢佳節。萬里河山鋪錦色。稅少年豐荷聖恩。獅林豹變成英傑。且道英傑者何。天得一似清。地得一以寧。君王得一萬國來臣。公卿得一鹽梅調羹。士民得一孝子賢孫。衲僧得一柱石宗門。敢問大眾。如何是一。雙桂飄香遠。昭覺靄慈雲。末歸南浦大佛寺。以優老焉。

　　雲幻宸禪師

　　蜀東忠州萬氏子。每有出塵之志。十六出家。廿歲稟戒于象崖禪師。巾瓶三稔。參破山和尚。服膺數載。記莂之。應巴州中峰禪寺之請。入院上堂。一門超出。彈指了達無為。兩眼豁開。宛然頓證妙果。心本是佛。何必尋劍刻舟。念乃即空。豈得離波覓水。千江月映。處處百億化身。萬樹春回。在在隨緣應感。婬房酒肄。即是彌勒道場。虎穴魔宮。原來釋迦寶所。舉一明三。坐斷人天異路。知十答百。不落凡聖階梯。堪報不報之恩。用作無為之化。堯天舜日以增輝。金車法輪而常轉。正恁麼時。祝國利生一句。作麼生道。四海狼烟都息盡。萬邦只教樂昇平。

　　寂光豁禪師

　　南充楊氏子。中歲落髮。參[言*口]雙桂明和尚印可。住龍印山佛子禪寺。上堂。大冶初開。鉗錘燥辣。熱鍊冷砧。要且下下。不落別處。如此說話。木上座未肯全許在。以拄杖卓一卓云。會麼。乃佛乃祖情與無情。盡在山僧拄杖頭邊。縱奪殺活去也。眾中還有覰得及者麼。聽取一偈。權衡殺活勝英豪。旗鼓開時膽氣高。大將拈弓能幾幾。巧施一箭落雙鵰。喝一喝。

　　易菴師禪師

　　資陽廖氏子。因讀圓覺。念世無常。年三十三。方始披剃。聞明和尚宗風大振躬詣參究。更名印師。遂蒙記莂。後住西安大興善寺。上堂。玄機獨運。今古一如。時節難饒。寒暑遞換。雲門木馬嘶風。羣陰剝盡。雪嶺泥牛吼月。一陽復逢。煥寒光于十地。煦和氣于九重。普天率土。咸荷生成。林下道人合作麼生。唯將靈鷲拈花事。佐贊皇圖億萬春。上堂。玉骨氷肌梅正賒。長空星月結霜花。明明道出箇中意。何事海邊更筭沙。

　　渝州華岩聖可和尚

　　營山王氏子。侏儒淵默。于世邈焉。常聽金剛經云。胎卵溼化。咸證金剛不壞之身。稍有疑駭。遂捨家。投遼陽師落[髟/采]。法名德玉。凡行住坐臥。便疑此身乃膿血所成。猶如聚沫。那箇是我金剛不壞底。因參破山明和尚。以前語詰之。服膺數稔。始印證焉。以狂猿未控。走半天下。後歸華岩古洞。遐邇聆之。歸者如市。眾請上堂。雞鳴犬吠。鵲噪鴉啼。觀音菩薩來也。墻壁瓦礫。大地山河。普賢願王在焉。聲色裏求人。聞見中垂手。則不無。掀翻聲色。踢脫見聞一句。作麼生道。數聲清磬是非外。一箇閒人天地間。住濾州方山。佛誕。太守陳公入山挂旛彩。請上堂。問君恩如山何以報。師云。鎮夜瀟瀟雨。進云。親恩似海何以酬。師云。電後一聲雷。進云。酬恩報德蒙師指。即今陳護法入山。作麼生欵待。師云。甦斯蕉扇正維夏。快我秧針適麥秋。進云。恁麼則不二門中無撿擇。人情佛法兩周全。師云。也要闍黎親薦得。乃云。達磨達現宰官身。魔外雲門詎可侵。去歲金身長丈六。今朝丈六實迦文。驀拈拂子召眾云。還識迦文麼。臣報君恩子報親。擊拂子兩下。寓遵義府綏陽嘉瑞寺。結夏上堂。舉虎丘隆祖因僧問。九旬禁足此意如何。祖云。理長則就。進云。只如六根不具底。還禁得也無。祖云。穿却鼻孔。進云。學人小出大遇去也。祖云。降將不斬。進云。恁麼則放某甲逐便。祖云。停囚長智。師云。隆祖恁麼白足調心。高打墻籬。深掘隍壍。密固靈根。可謂有本。只是太區區生。今日德玉不爾。設有問九旬禁足此意如何。有條攀條。無條攀例。六根不具底還禁得也無。婬房多畵姓。酒肆有詩名。學人小出大遇去也。萬水千山裡。猶是草鞋塵。頌云。無住之心那個知。電光石火較猶遲。且將法界為牀座。入理之門有子規。

　　快雪國禪師

　　宕渠王氏子。神疎氣爽。逸韻軒然。入明和尚之室。後住南隆東禪菴。上堂。問如何是山中境。師云。綠水滔滔穿洞口。飄飄黃葉樹頭飛。乃云。吾從成褫來。劈開箇門戶。搊又搊不起。扶又扶不住。深山曠野中。左右無依怙。免強自支持。刀耕為活路。糧收三五石。衣裾頗充足。晝夜不歇心。脊梁生銕鑄。打起老精神。蓄養中心樹。數年不出山。無榮亦無辱。撞著無情漢。將我強推出。禪道尚不知。人情又不熟。山夫自愧百無能。終日如癡恰似兀。

　　合州石幢壽禪師

　　嘉陵姚氏子。初寓禹門丈和尚堂中。參隨甚久。遂之雙桂印可。住濮陽龍游。一榻蕭然。別無長物。有回石頭之風。僧問。和尚未見破老人時如何。師云。眼光爍破四天下。進云。見後如何。師云。瞎。進云。學人不然。師云。試道看。進云。學人未見和尚時瞎。見後眼光爍破四天下。師豎拂子見麼。進云見。師便打。上堂。六戶虗通。萬象烏能逃影。一門超出。諸境自是潛踪。以一門而含六戶。千差共轍。將六戶而歸一門。萬別同源。無內無外。耀騰今古。非暗非明。于斯薦得。越格超宗。上堂。龍游無法說。縱橫活鱍鱍。拈起鱉鼻蛇。露出冲霄鶴。放去周寰宇。收來隨折合。不滯有無機。寧分月小大。覿體總恁麼。阿誰能卜度。上堂。入道依何住。束心自爾俱。不從斯履歷。何處起規模。性海珠光燦。情源愛水枯。頭頭歸實際。物物證真如。定林寺上堂。一句全提。截斷千差岐路。兩鏡相照。洞明格外機關。事有多途。理無異致。悟徹法源。自知限量。透頂透底。還他聖智遐通。淺見淺聞。自是愚迷劣智。上堂。蘆管灰飛後。一陽天下周。牧兒慵放犢。漁父怯埀鉤。露冷山容瘦。霜寒水國幽。嶺梅多意氣。鬥雪暗香浮。

　　成都然燈百城著禪師

　　夔州沈氏子。嗣法于破山明和上。董益州請住準提閣。上堂。身居塵中。心超塵外。雖居黃堂。夙因尚在。馳劄三請飛錫倚賴。箇事如何一語擔代。且擔代甚麼事。良久云。魚遊春水花翻浪。鳥入瓊林弄彩枝。上堂。幾年抱拙臥烟霞。茲日廛居事事賒。非是有心貪富貴。只緣雨露落山家。所以蘇學士留玉帶以鎮山門。裴相國遺簡笏以光祖席。今古手眼不同。大都鼻孔則一。驀豎拂子云。昔日鷲峰為上首。今朝法會作金湯。

　　瀘州四峰山雲慶寺遺聞幻禪師

　　蜀南嘉州三榮楊氏子。誕于明萬曆甲午。生而岐嶷。貌有瑞相。髫年詣峩山祝髮。甞習法華楞嚴。至十九歲。登座講經。不下萬指圍遶。後徧參諸方名宿。因機緣遲鈍。仍買舟還蜀。于江安塔山寺。講法華經。值破老人開法蟠龍。直造其席。仍不契機。就廣福寺掩關三載。訖于雲慶寺住靜有年。壬辰秋。破老人以手劄召下雙桂。遂出源流記莂。本州士庶。請開法于雲慶。上堂。撾鼓陞堂。栽龜毛于火內。出眾捲蓆。輪磨盤于空中。恁麼也不得。不恁麼也不得。恁麼不恁麼總不得。何故。彼自無瘡。勿傷之也。萬法本閒。唯人自閙。且正恁麼時如何。一片定光輝宇宙。赤心密密奉皇恩。

　　遵義松丘兩生從禪師

　　蜀永川丁氏子。父母俱梦供養之僧真從來也。當晚室中果生一子。故老幼咸以真從呼之。遂號兩生。自幼不茹酒葷。七歲依胞叔出家。異其常童。少習講。後參雙桂明和尚印可。應恒昭禪寺請。開法上堂。今朝十月初一。到處犁耙事畢。獨有恒澤山中。又是一個則例。且道甚麼則例。新出一羣犢子。今日方纔貫鼻。待伊時節到來。個個耕翻大地。防禦使請上堂。今朝臘月初五。壽星高炤鎮府。部屬官員走似烟。林下道人何所處。一眾雲堂濟濟來。更要山僧打口鼓。試問諸人。還會麼。以拄杖卓一卓云。拈起胡茄十八拍。宮商一韻垂千古。護國寺上堂。今日欣逢上九。驚動人天聚首。四方衲子。歸來于此。正好抖擻。所以道。曠劫來事只在如今。威音那畔全歸掌握。法隨法行。無處不周。心隨心用。無處不徧。到者裡說甚麼。人間一百年。天上一晝夜。驀呈拄杖云。于此委悉。東方妙喜世界。亦不離箇裡。西方極樂世界。亦不離箇裡。乃至袈裟世界。亦不離箇裡。天上瑠璃界。須彌善法堂。總不離箇裡。如是則一處明。千處萬處光輝。一機轉。千機萬機歷落。且不離本有一句。作麼生道。相逢但說三分話。未可全拋一片心。世壽七十二。無恙而終。塟全身于松丘之右。

　　蓬溪六岫奎禪師

　　長壽鄭氏子。恪守中和。淵冲坦率參明和尚于雙桂。棒下有省。始承嗣之。後住蓬溪蓮蓬山。上堂。蓮蓬今日新開爐。景運天開氣象舒。道洽聖君彰德化。時和檀信供香廚。龍蟠虎踞安禪定。象去師來作護符。一大因緣殊勝事。同瞻佛日祝皇圖。上堂。前日昨日今日。重重露布家醜。非是舌底喃喃。務要大家知有。上堂。三五元宵。金吾不禁。火樹銀花發煇。煌晃徹于雲霄。星橋銕鎖開歌。管聲傳于山谷。長街短市。宛然閬苑蓬瀛。柳巷烟邨。番作人間天上。如斯佳節盛世奇觀。林下衲僧如何慶賞。參。

　　瀘州雲谿禦木章禪師

　　本郡人。齠年薙髮。因破山老人于江安蟠龍寺開法。遂造法席。略有機緣。具載本錄。解制受其記莂。住雲谿興佛禪院。三十餘稔。康熈癸卯冬。開爐上堂。以拂子作一圓相云。諸人還識者箇麼。此是第一義諦生成。無邊剎海流出。本自清淨。無歉無餘。無生無滅。無得無失。能為萬法之根。亦名一相無相。湛然圓滿。脫體全彰。獨露真常。寂然不二。山野恁麼告報。也是好肉剜瘡。妙語玄言。未免傍觀者哂。者事且置。開爐一句作麼生道。良久云。弘澤方顯先天地。治化熙歸大聖人。上堂。至道不可以有心得。不可以無心求。正恁麼時。于內無心。于外無相。上無佛祖可仰。下無眾生可憐。淨躶躶。絕承當。赤洒洒。無回互。到者裡。揚之不濁。澄之不清。須是箇中人始得。所以喚作無事道人。驀豎拂子云。還見麼。莫恠從前多意氣。他家曾踏上頭關。

　　劍州智積院耕雲鑑禪師

　　內江吳氏子。乃靈筏和尚之胞弟也。後嗣雙桂老人。上堂。微行密行。劫外橫身。大示靈奇。寰中獨踞。不是空生宴坐。亦非鶖子神通。祇貴堂堂玅用。凜凜威權。直令天魔拱手。外道歸降。永為梵宇干城。長作法門梁棟。是以恢弘祖道。丕贊宗猷。塵世變作祗林。穢土化為淨界。庶使[(束*束)/日]源正脈長通。濟北家聲永振。喝一喝。

　　雙桂雲嶠水禪師

　　巴州趙氏子。初見明和尚於棲鳳請開示。明云。你少箇甚麼。師曰。無歉無餘。明豎拳云。者箇你未夢見在。師一喝便出。明喚回一掌。更討甚麼碗。從茲疑情愈熾。明赴梁山金城寨。命師作偈。棲鳳今朝散水雲。縱橫逆順任教行。破砂盆盛正法眼。恐逐腥羶污却盆。後于雙桂入室。明和尚問。行不出戶。坐不當堂。師曰。明月庭前桂。松竹引清風。明曰。隔靴搔痒漢。師曰。老老大大與麼說話。明驀頭一棒。師一喝而出。後總院事。明書偈戒曰。曾聞古德輔叢林。逆順機緣無二心。于此任教肝膽碎。終身先繼意深深。遂書正法眼藏四字。法衣一頂。明和尚圓寂。師領住持事。廿有餘稔。上堂。春光明晣。萬象森然。卉木抽條。千機洞徹。鶯織柳而垂翠葢。時撥糓以徧青田。明明露布陽春脚。歷歷全彰未兆機。須知大道絕奇妙。運用隨方適所宜。上堂。天青地碧。水綠火赤。大地山河古今不易。金烏東昇。玉兔西墜。有句無句衲僧習氣。非因非緣祖佛陳言。惟有梅華爭春。年年此際噴鼻。昨夜天花散彩。今朝霞燦紫室。人天庶類孰不兼叶。喝一喝。上昭覺值佛誕。法兄丈和尚請上堂。金枝挺秀于毗嵐園內。海印發光于震旦國中。香風奏諸天之樂。梵音訇大地之雷。示現國王身。能為三界主。隨玄樞而運轉。任靈鑑以發揮。蕩蕩乎用大。巍巍乎體堅。男兒未具超方眼。漫道雲門棒喝玄。仍歸雙桂。以優老焉。

　　雲頂竺意傳禪師

　　大足胡氏子。廿歲出家。于永康寺圓具。入山樵採。折松枝作聲有省。參雙桂明和尚始印證。後住雲頂。上堂。推居上位。施閃電之機。棒喝交馳。作人天榜樣。龍門萬仞。慣引金鱗。直透玄關。超宗越格。且無上玅道。昭昭然在心目之間。奈何人被物轉。弗能轉物。如何說箇轉物道理。即今山河大地樅樅然。試轉看。如或不然。猛著精采。解制上堂。詣座前打圓相。以脚踏蹴。召眾云。三世諸佛被山野踏殺。眾中還有救得者麼。便請。良久云。如無。山僧自救去也。便登。乃云。超凡越聖。須是其人。打破虗空。不妨好手。衲僧去就。不容走作。絲毫妄動。自傷己命。喝一喝。

　　不會法禪師

　　南克楊氏子。廿歲出塵。抵漢南。圓具于埜詰和尚。徧參半天下。後歸雙桂。于破山明和尚處。針芥相投。明豫知時有不待。以六根吩付六人。師得明和尚之眼。遂韜跡射洪之清果有年。衲子聞風。堅請開堂。結制上堂。祖印高提。千山一色。宗乘纔舉。是水同源。敲骨打髓。木人眼裏滴血。翻轉面皮。石女腦後垂涎。擘破虗空。單擎古鏡。驅耕夫牛。奪飢人食。向空劫已前。格外吐氣。照用同時。人境俱奪。蹋翻海嶽。別覓知音。到者裏。釋迦老子不敢正眼覷著。且道利害在甚麼處。喝一喝云。莫道無事好。

　　嘯宗密禪師

　　渝州蹇氏子。參徧諸方。末後受雙桂明和尚記。云得吾鼻也缺中交。一吸一呼透九霄。帝釋宮中觸碎了。唯香唯臭任飄飄。後住成都十方堂廣集寺。上堂。將心求佛。好肉剜瘡。了妄覓真。潑油救火。機前荷負。平地喫交。直下承當。埋身千尺。總不恁麼。入無間獄。要行便行。要坐便坐。饑來喫飯。困來放參。猶未是衲僧向上事。如何是衲僧向上事。咄。上堂。拈花鷲嶺。帶累金色頭陀。面壁九年。賺殺神光二祖。覓妙求玄。煤中添炭。殊不知人人本來具足。祇為諸人自信不及。故此甘沒輪轉。不得自在。如何是自在去。參。上堂。最初一句。截斷言思。三世諸佛到此。未免結舌亡鋒。末後一句。那容觀聽。言前薦得。未是本分衲僧。喝下翻身。總是野狐見解。還有不落聲前句後底。出來道看。

　　東川呂大器

　　遂寧人。持正果決。剛毅勇為。聞闖宼陷蜀。起中興之私。永曆主授以經略督滇。黔兵馬屯于石柱司。坐籌帷握。決勝千里。明和尚亦避秦于司中。公備書請云。時無禪機不孝略有禪心。咫尺崇光瞻挹心切。便擬單騎榻前一瀉夙心。山深道棘。[昍/心]滋地方驛騷也。不棄愚忱。惠然一賁。可勝懸企為禱。明拽杖而赴。士出。明云。你是呂居士麼。士曰不敢。明云。父母未生前姓甚麼。士擬開口。明便打。士怒色。明復打。士趨進。明呵呵大笑云。將謂將謂。原來原來。明遂占一偈。無端平地起孤堆。駭得虗空顛倒走。痛打金毛人不識。幾乎翻作跳墻狗。士怒推出掩門。大張威令相勘。明又占一偈。父母未生前句子。等閑棒著發無明。猛然省得非他物。十八女兒不繫裙。遂歸司。主馬嵩山以扭繚拒明。明復占一偈。拄杖芒鞋荊棘路。沾沾滯滯無回互。通身泥水尚未乾。又穿一雙銕脚褲。士有省。再請焚香。始拜為弟子。明曰。五年未剖荊山玉。忽得渠來秘不住。拄杖麻繩密密通。[雨/回]門布鼓明明露。泥猪癩狗打驚慞。跛鼈盲龜生恐怖。獻與楚王仍不識。只當一箇大蘿蔔。公復云。萬丈灘頭橫夜月。一腔宿霧掃晴天。他年合坐三生石。始信因緣弗偶然。明復云。向慕肌骨。而未獲一覿面耶。幸彈丸地上相逢。此奇緣。勢不可不斗膽。果符素心漆桶子快。不然咫尺天涯矣。聊具瓢拂二種機緣偈。記黃檗室中三頓棒。大愚脇下便還拳。老僧撞著呂公縛。祖代冤流如是傳。公後以棒喝接機。而僚宷憚之。

　　密行忍禪師

　　滇宜良縣谷氏子。志學之年。禮竹林寺順語老師落[髟/采]。十七住雲臺山。偶遇禪客。示以無字話頭。參究無入處。又于濟凡禪師開發。打失鼻孔。得戒于燕居和尚。機投雙桂老人。住衡州開峰南雲禪寺。開爐上堂。僧問。寶幢高豎。爐鞴弘開。煅煉聖凡。斬新條令。四眾圍繞即不問。今日因緣事若何。師云。飲泉水貴地脈。進云。與麼則人歸大國方知貴。水到瀟湘分外清。師云。喫得棒也未。僧便喝。師云。未信汝在。進云。祇如杜居士所薦雙親。未審得何解脫。師揮拂子云。九蓮池畔解翻身。進云。滯魄已蒙標月指。雙雙得度淨居天。師云。重念陀羅尼。乃云。建法幢立宗旨。釋迦彌勒剜肉成瘡。待其人而後行。德山臨濟作夢未醒。所以道。飲泉水貴地脈。風從虎雲從龍。事是恁麼事。人是恁麼人。若也坐地泛揚州。曹溪一路平沉久矣。昔日趙州示眾云。老僧三十年前。在南方。火爐頭有箇無賓主話。及至如今無人舉著。師云。趙州老人。有年無德。驀拈拄杖畵一畵云。大眾會麼。于斯薦得。便可起死回生烹佛烹祖。其或未委。縱然覓火和烟得。猶恐寒灰燒殺人。喝一喝。靠拄杖下座。

　　無私元禪師

　　嘉陽人。偕聖可和尚行脚最久。同得法于雙桂破山和尚。遍歷諸方。旋峩之九龍菴有年。康熈甲子春。買舟東下。抵華岩。與聖和尚寒溫畢云。我此回來者裏死。望你燒我耳。岩戲謂傍僧云。打鼓著。僧云。作甚麼。岩云。送無和尚闍維。無云。多一日不得。少一日不得。及次日早。請知事分剖衣鉢訖云。天無私覆。地無私載。人無私存。無私之名今日盡謝。後當止著呼余為界微矣。言訖而寂。

　　錦江禪燈卷第十
　　錦江禪燈卷第十一

　　　　昭覺丈雪　通醉　輯
　　　　紹興幻菴　胡昇猷　訂
　　大鑑下第三十六世

　　弘覺忞法嗣
　　寧波府天童山曉晳禪師

　　長壽縣魏氏子。父國琦。世儒業。母陽氏。夢梵僧授一如意生師。幼見經書佛像。即知敬禮。從邑之定慧寺出家。慕南方禪宗。十九歲出峽。抵金陵聽講。適天童密雲老人至長干。師往請益。於是習參禪。二十一。從三昧和尚受具。遂參報恩玉林和尚打七。時不退首座監香。師以本參扣擊。座便掌。於此有省。復參牛過窓楞公案。如痴者三年。往見木陳和尚於雲門。一日值陞座。垂問。真月不問汝諸人。如何是第二月。眾下語不契。自云。賺殺人。師乃豁然。於古人機緣無不了了。然深自晦默。及木和尚再主天童。師充首座。順治十六年。隨老人赴　召。閱明歲。　上命近侍李國柱。選隆安寺。　賜紫衣。留師開法。於七月初三。師在大內萬善殿。承　旨謝恩畢。奉　勅入寺。近侍王國禧。口傳　睿旨。聖躬違和。未得親幸。特降御香賜帑金。差國禧。同慧善普應禪師等。請師為國開堂。拈香白椎竟。師云。我此法印。為欲利益世間故說。在所遊方勿妄宣傳。今日既遇佛心天子。不敢囊藏被葢。特為舉揚。惟此法印。在天同天。在人同人。在聖不增。處凡不減。與佛無二致。與眾共生緣。是故天得之以清。地得之以寧。君王得之。而首出庶物。萬國咸寧。臣工得之。而爕理陰陽。調元贊化。士庶得之。而修身齊家。各安生業。衲僧得之。而法隨法行。法幢隨處建立。驀竪拂子云。喚作法印又是拂子。喚作拂子却是法印。於此見得徹去。方能道合君臣。地天交泰。跨象王之獨步。奮獅子之全威。照用同時。拈一機而千機頓赴。權實並用。示一法而萬法全彰。發太古清音。行斬新條令。然則舟車所至。人力所通。天之所覆。地之所載。日月所照。霜露所墜。莫不從此一印印開。且道。結角羅紋一句。落在甚麼處。金輪統御三千界。玉曆延鴻億萬春。復舉臨濟大師。於滹沱河側。建立黃檗宗旨。三日前後打普化克符公案。師云。握閫外威權。據寰中正令。不無臨濟。若是建立黃檗宗旨。大遠在。何故。既建立宗旨。因甚只要二人成褫。晳山僧。恭奉綸音。於此建立天童宗旨。已賴　聖天子出隻手去也。祇如現前大眾。又作麼生成褫。卓拄杖云。潑天門戶同撑起。萬國來賓法海寬。解夏上堂。鳳城春盡。薰風日日南來。奉勅安居。夜夜凉生紫閣。汝諸人還悟去也未。如未悟去。莫道解却布袋頭。便為無事。上堂。驅耕夫牛。奪饑人食。掀翻四大海。揑碎五須彌。未是奇特三昧。攪長河為酥酪。變大地作黃金。拈一莖草。作丈六金身。將丈六金身。作一莖草。未是奇特三昧。且如何是奇特三昧。十個指頭八個叉。一一不從他處得。有時喫飯解把筯。有時洗面摸著鼻。阿呵呵。真奇特。復鼓掌三下。喝一喝。中秋上堂。小時不識月。嘑作白玉盤。又疑瑤臺鏡。飛上青雲端。以拂子打○相云。此是月耶。白玉盤耶。瑤臺鏡耶。試定當看。定當得出。心月孤圓。光吞萬象。獨超物外。覿體無依。若總揑目望空。莫道小時不識。直饒活到盡未來際。正好未識月在。祇如燕京城內。四五百條花柳巷。二三千處管絃樓。處處笙歌鼎沸。家家慶賞中秋。且道月在甚處。下弦看到廿三後。樹樹珊瑚掛玉鈎。人日大梅和尚到山。上堂。己未新春節。喜事頗堆疊。好風吹過山。梅子香撲鼻。露柱唱山歌。燈籠笑不徹。笑一日笑二日。呵呵。直笑至人日。且道笑個甚麼。天地人三才。何獨人有日。然則天是何日。地是何日。若也會得。拄杖三十。若也不會。拄杖三十。何故。百年三萬六千朝。日日原來是好日。解制上堂。臘雪消春風來。山僧打開布袋了也。一任翔於枋止於櫟。然則祥麟威鳳。又且如何。漫天網子百千重。示眾。靈雲見桃花。病眼有翳。香嚴聞擊竹。老耳不聰。高沙彌拜倒戒臺。略較些子。雖然。若不登高望。焉知滄海寬。化緣將畢。說偈索浴跏趺而逝。世壽六十七。僧臘五十。三自盛京隆安寺。南還兩主杭州之佛日。繼遷蘇州包山。四明天童。凡五坐道場。有奏對錄一卷。全錄十餘卷。手編寶積錄九十三卷行世。窆全身於中峯。與密菴傑祖塔相附焉。戶部侍郎李仙根。撰碑銘。

　　浮石賢法嗣
　　嵋樵[汁*(十/甲/寸)]禪師

　　內江陰氏子。諱來章。于白鹿澹竹和尚落[髟/采]。參靜明丈雪和尚。職西堂。後得法于浮石和尚。遂徙山東諸城縣崇寧寺。示眾。左擊拂子云。竺乾四七。震旦二三。右擊云。南嶽石頭。臨濟德山。以拂子中間作拈華勢云。千年滯貨逢春日。和盤托出大家看。恁麼恁麼。花開銕樹。不恁麼不恁麼。孟春猶寒。恁麼不恁麼。東風難掃銀千界。不恁麼却恁麼。玉襯梅腮月一天。脫或總不恁麼。離四句絕百非。春秋不涉。節令不收。皇風蕩蕩。帝道平平。且當陽獨露一句。作麼生道。數盡遠山滄海日。一溪流水綠楊煙。

　　湖州府演教寺退岩泐禪師

　　井研陳氏子。參徧天下。末後見浮和尚。以印可焉。上堂。即心即佛。無繩而自縛。非心非佛。俊鷂不打籬邊雀。趙州見老南泉。解道鄭州出蘿蔔。即此物非他物。汝等諸人善持護。擬議便為魔眷屬。咄咄。金毛跳入野狐窟。午日上堂。山僧數年來。開個生藥舖。一切川廣藥材。俱已賣盡。單單祇有一味艸頭。至靈至驗。最妙最玄。不從天地之所生。亦非陰陽之所攝。向來不遇其時。不敢拈出。今朝恰值五月五日。不免拈來與諸人應箇時節。若是頂門具眼。肘後有符底。一舉便知偏正。若也一向躭于聲色。未免當面錯過。驀拈柱杖卓一卓云。還會麼。蠱毒之家水莫甞。後住報恩。示眾。昨日蘇州走一轉。長街頭短巷尾。東來西去。不曾見個甚麼。惟猪肉案頭。塊塊精底。排列盤山面目。茶坊酒肆。句句春風。唱出樓子心肝。幾多觀聽者如風過樹。無限沉酣底似蝶戀花。貪生逐日區區去。喚不回頭爭奈何。示眾。冬至一陽。雪上加霜。山河大地。凍得岩崩石裂。萬象森羅。從教葉落枝傍。蝦蟇蚯蚓。未解翻身。猫兒狗子。焉識短長。諸仁者。有陰陽地上則不問。無陰陽地上又如何商量。良久喝一喝云。不是一番寒徹骨。爭得梅花破雪香。

　　林野奇法嗣
　　自閒覺禪師

　　蜀東合州余氏子。齠年禮太空老師脫白。十五歲遊講肆。備煉三學。參天童密老人。問萬法歸一機緣。被老人一踏有省。時林野和尚。住廣化寺。遂趨其席。而受印證。久之蘇州府嘉定縣羅漢禪寺眾。請主院事。上堂。等閑不欲向人前。何事而今却改轍。祇因狹路驀相逢。難免此回呈醜拙。既而躲避無門。直得著敝垢衣。與諸人葛藤一上。驀拈拂子云。若論此事。輝騰今古。含吐十虗。不可以智知。不可以識識。覰著則雙眼盲。嗅著則腦門裂。直饒三世諸佛。且立下風。歷代祖師。退身有分。若是沒量漢。禪道佛法一齊放下。却較些子。何須三登九上。七破蒲團。明眼人前一場笑具。且道據方就位一句作麼生道。良久云。四海浪平龍睡穩。九天雲靜鶴飛高。舉臨濟大師初住河北。為普化克符云。我欲于此建立黃檗宗旨。汝二人可成褫我。二人珍重下去。三日後普化上來。問。和尚三日前道甚麼。濟便打。三日後克符上來問。三日前和尚打普化作甚麼。濟亦打。師云。臨濟老漢。恁麼建立黃檗宗旨。可謂斬釘截銕。普化克符如斯成褫。亦乃千古榜樣。且道新羅漢恁麼舉。意歸于何。從前汗馬無人識。只要重論葢代功。

　　華亭二隱謐禪師

　　榮昌金氏子。髫齓薙染。淵默簡易。從天童密老人。參究有年。一日聞鐘聲打徹。壬午秋。值林和尚繼席。機緣契合。因而印可。初開法于棲真寺。後遷華亭船子。上堂。鎮海明珠時時顯露。靈鋒寶劍日日現前。既爾本自圓成。何須畫地自限。然雖如是。爐鞴之所鈍銕猶多。良醫之門病夫愈勝。所以久參上士。不必弄影勞形。未悟初機。應須猛著精采。忽爾失脚跌地。撲破娘生面門。直須遇一個咬猪狗手脚底人。東磨西錯。一錯錯得。通身眼露。方可將斷串索。穿天下衲僧鼻孔。到者裏。三世諸佛立在下風。歷代祖師傍覰無分。到恁麼田地。猶未是衲僧本分行履。作麼生是本分行履。松子火燒紅爛爛。炙得耳燋面皮黃。元宵上堂。龍燈鬥額。煙樹飛花。火噴人面。痛徹釋迦。正恁麼時。然燈古佛在甚麼處。交肩搭臂成羣醉。夜半笙歌扶到家。化緣將畢。因事波及。師嘆曰。本自無事。何故如此。乃問侍者曰。日午否。曰已過矣次日復問曰。日午否。曰正午也。遂說偈曰。昨日歸家時未至。今日歸家正午時。夢幻空花留不住。此心能有幾人知。言訖端坐而逝。由是當道莫不欽服。遐邇四眾聞之流涕焉。塔全身于宜興屺山之陽。

　　風穴雲峩喜禪師

　　資陽陳氏子。因觀死屍爛臭。乃動諸行無常之感。決志出家。父母難之。即自絕食。久而許之。遂投尊宿披剃。徧參知識。皆蒙策進。晚入天台。參林野奇和尚。問杖頭撥轉罕遇知音。狹路相逢如何通信。奇云。雲霧鎖千山。師曰。未到天台。不妨疑著。奇曰。持蠡酌海。妄測淺深。師曰。不因樵子徑。爭到葛洪家。奇曰。峰巒挺秀。鳥道難通。師便喝。奇打。于是親炙座下。一日侍遊山。奇問。山河大地明暗色空。與你自己是同是別。師曰。同則總同。別則總別。奇正色呵曰。說得道理好。師無對。奇即攔胸把住曰。除却總別異同。速道速道。師佇思。被奇驀向懸崖一推。胸中寶惜。廓爾氷消。回觀從前所得。如大海之一滴耳。即說偈曰。罷罷罷。休休休。橫眠倒臥在山丘。翻身拶碎虗空骨。萬象森羅笑點頭。書呈方丈。奇乃印可。

　　大鑒下第三十七世
　　象崖珽法嗣
　　石谷慧禪師

　　合州江氏子。雖操教典。志在宗門。經二十年。疑團方破。既授受于象崖和尚。遂開法于雲獅雷水。上堂。慧燈爍地。文焰燭天。雨色交輝。光彌劫外。試問諸人會麼。會得。鼻孔雙垂。眉毛八字。稱時伸隻手。向無底船上。扶橈把柁。游浪苦海。度盡眾生。更無一生可度。然後與大肚老漢。把手呵呵。始知別有一端富貴。倘或未然。單看山僧拄杖子。腰纏十萬貫。騎鶴上揚州。後居成都佛山松鶴禪院。于庚子四月朔日。示微恙。說偈辭眾。潦倒孤硬石頭漢。返復娑婆千萬遍。來如枯木上春風。去如秋月中閃電。有時諸佛毛孔裏安眠。有時劍樹刀山上出現。萬里雲霄喝一聲。不比尋常[車*度]轢鑽。言訖而逝。

　　貴陽雲腹智禪師

　　渠縣人。幼出俗于水月菴。初參雪門。後參象崖和尚印可。上堂。三陽運轉。萬物咸新。春和境秀。已解碧潭之凝氷。處處歌歡。盡賀元旦之新節。只如不涉新舊一句。又作麼生。明明歷歷無今古。乾坤何處不光輝。元宵上堂。孟春猶寒。瑞雪鋪成銀世界。滴水氷生。山川變作玉琉璃。不見道。寒時寒殺闍黎。熱時熱殺闍黎。諸人若向不寒不熱處透得。便能脫羅網超三界。不被寒暑所遷。方為物外閒人。其或未然。處處明燈光爍爍。珍重禪人著眼看。解制上堂。開爐結制九十日。衲僧個個討巴鼻。惡辣鉗鎚不饒伊。擬議開口驀頭劈。娘生鼻孔搭上唇。脚跟下事明如日。今朝解開布袋口。任意縱橫東西去。且道清凉長老又作麼生。橫擔拄杖云。本是山中人。還歸山中去。

　　曲靖府東山余山瑞禪師

　　廣安人。賦性冲澹。于世邈焉。嗣法于象崖珽禪師。上堂。乾屎橛。憑空拋出一團銕。打破諸人熱面皮。只得有口難分說。赤脚波斯入大唐。東海鯉魚先漏洩。紫羅帳裏散珍珠。笑殺胡僧牙齒缺。顧左右云。無位真人在甚麼處著。上堂。離心意識參。拶碎銕門關。泥牛詬出海。撞倒須彌山。絕凡聖路學。虗空少隻脚。問取老雲門。惡水當頭潑。眾中有不被惡水者麼。咄。無端終日去貪嗔。棒頭鋒利活人心。恰似紫胡一隻狗。張牙露爪不容情。具眼禪流來看破。高聲大罵野狐精。偷得雲門乾屎橛。不分貴賤要誰吞。家餐不受人間火。煅煉須憑爐鞴砧。銅頭銕額難下嘴。師子嚬呻跳出羣。雲南常樂院。上堂。千手千眼個大悲。照徹人間是與非。地軸全提超萬象。師絃音韻透須彌。眾中還有當機者麼。顧視左右卓拄杖下座。自贊。覿面無私。遼天拄杖。當機撞著。劈頭一棒。觸背雙關。聖凡不讓。縱奪臨時。打開心量。借問阿誰。余山和尚。法語。轉天關回地軸。擒虎兕辨龍蛇。須是大丈夫漢活潑潑的。始得句句相投。機機相應。且道從上還有甚麼人。承當個事。癸亥夏。寓雲南曲靖府東山寺。世壽七十四。示微恙。塔于本山。

　　靈筏昌法嗣
　　紫芝藏禪師

　　巴縣張氏子。自髫披剃于大峩。參靈筏和尚。巾瓶有年。一日印可。後開法于竹林堂。上堂。坐斷天下人舌頭。平地孤危峻峭。打開如意輪寶藏。無端境智歷然。以一心為無量心。示一法即一切法。頓使人人不昧。原來法法現成。千百年古柏恒新。億萬載流金掩映。雖然如是。抑且罕遇知音。作麼生是知音者。瞎堂去後無相識。誰料圓公今日來。上堂。豎拂子云。高高無外。深深無際。人天根本。祖佛淵流。昆蟲艸木鳥獸龍魚。莫不承此威光。各見本來面目。惟有竹林獨脫一路。逈出眾流。于無言處顯言。向無用中發用。能使魔王拱手。雲水歸心。著著明本來機。頭頭彰奇特事。且如何是奇特事。參。

　　雪臂巒法嗣
　　桂陽語嵩裔禪師

　　巴縣宋氏子。廿歲出家。參破雪和尚。打破漆桶。值雪臂和尚印證。開法于牟尼禪院。上堂。吹毛寶劍久藏匣中。今朝拔出。孰敢當鋒。魔王盡喪。百怪潛踪。三世諸佛總立下風。一花五葉讓誰立宗。十世古今一時流通。正恁麼時。河清海晏。萬國來降。處處村歌社飲。家家嘯月吟風。且道新長老到院一句。還有唱和者麼。舉頭天外看。誰是我般人。上堂。昨日山前堆白雪。今朝座上起清風。不是有不是空。覿體相呈向上宗。崖畔石女睡初惺。拍手呵呵笑不窮。大眾且道。笑個甚麼。顧左右云。笑山僧不惜眉毛。上堂。祝延今上適拈香。舜日高輝照大荒。只得青天無點翳。氷消瓦解絕商量。石頭瓦礫皆歡喜。艸木昆蟲盡放光。密密流通正法眼。綿綿續焰廣敷揚。當機奮迅能哮吼。始入西山選佛場。不讓丈師親馬祖。還同臨濟個顛狂。據虎頭兮捉虎尾。三玄三要播諸方。上堂。吾年四十七。韶光劈箭急。愧無應世才。却有住山益。茅屋兩三間。穩密更穩密。幸值大金湯。猶添外護力。法令正當行。妖魔皆絕跡。九苞之雛羽翼齊。金毛師子便返躑。鳴者鳴吼者吼。大震乾坤。高輝佛日。天上天下獨稱尊。世出世間誰能敵。正恁麼時。四海謳歌歸聖化。萬邦納表普稱臣。示眾。久雨不晴。巖巒幽陰。白雲在戶。庭艸漸深。林下衲子合作麼生。乃喝云。虗空粉碎。大地平沉。倐然送出一輪紅日。依舊普天匝地光明。且不屬晴雨一句作麼生道。幾片白雲橫世界。個中誰是出頭人。病中示眾。吾年五十七。無補法門益。拜掃上天童。老病相催逼。示病原非病。此意許誰識。氣岸幸不衰。筋骨有餘力。喝破嶺頭雲。迸出當天日。光輝徹四維。烜赫照今昔。莫占眾生塔。何須苦覓地。拋向大江中。魚龍一飽去。擲筆而逝。

　　敏樹相法嗣
　　南浦天圓寺耳毒泰禪師

　　長壽徐氏子。魁偉淵弘。弗諳細務。神凝憺怕。于世邈然。破老人常呼為布袋子。嗣法于敏樹和尚。上堂。太陽溢目。萬里不挂片雲。秋水澄清。一淵能涵眾水。龍吟霧起。虎嘯風生。覰井覰驢。日面月面。栗棘蓬金剛圈。乾屎橛蔴三斤。都盧放在一邊。直向佛頭上著屎。獅頷下解鈴者。是甚麼人。不離當處常湛然。覓則知君不可見。解制上堂。今朝五月十五。和風匝地均普。家家捲幔收簾。戶戶笙歌社舞。五峰總不恁麼。放出衲僧莽鹵。東打西敲兮藏鋒結舌。擊竹指花兮遁跡潛踪。一恁縱橫宇宙。戴角擎頭。不因惡辣鉗鎚。奚具者般作略。以拄杖卓一下云。元宵佳節人人見。此事分明那個知。上堂。瞿曇三大藏。用盡機謀。老子五千言。做盡伎倆。[打-丁+古]來用不著。何必苦思量。若向威音已前薦取。大似銀山銕壁一鎚擊碎。拋在巨海。不存粟米粒。驚得泥牛吼水面。木馬逐嘶風。從教浪起船高。風行艸偃。何故。兩岸蘆花渾似雪。一天星月白如銀。

　　天隱崇禪師

　　墊江畢氏子。參徧諸方。末後于敏樹和尚處打徹。以嗣法焉。住貴州思南府朗溪司太平禪院。上堂。千聖出世。惟究一心。建立五宗。單傳直指。承言滯句者。埋沒家寶。行棒行喝底。未透根源。與麼吐露。沾唇罣齒。直饒薦得。早是無端。上堂。問如何是臨濟三玄戈甲。師和聲便打。進云。打即不無。如何是奪人不奪境。師云。棒下無生忍。臨機放過誰。進云。如何是奪境不奪人。師云。自從分破華山後。直至而今讓巨靈。進云。如何是人境兩俱奪。師放下拄杖云。不用展戈矛。歌謠賀太平。進云。如何是人境俱不奪。師云。海晏河清歌舜日。黎民庶子樂堯天。進云。如何是第一玄。師云。拄杖頭上為你言。進云。如何是第二玄。師云。舌條元在齒唇邊。進云。如何是第三玄。師云。臨濟不解意。徒勞話目前。進云如何是第一要。相逢懶開口。棒頭已先到。進云。如何是第二要。師云。一擊頂[寧*頁]開。千聖絕玄妙。進云。如何是第三要。師云。脚瘦艸鞋寬。踏徧長安道。進云。三玄三要蒙師指。向上宗乘事若何。師云。切忌落他圈繢。乃云。臨濟嘉聲起河北。太平宗旨建朗溪。莫言此日非他日。嫡骨冤流接上機。遂擲拄杖云。山僧恁麼告報。還知新太平不動鎗旗。演三玄戈甲麼。未舉鉗鎚。融攝洞山五位君臣麼。隨機扣發。撥開雲門一字關麼。俠劍隨身。劃破仰山九十六種圓相麼。了無同異。功超法眼六相義門麼。于此透脫親見老僧。方識五宗之門庭。弗疑千聖之權實。喝一喝下座。

　　聖壽空谷澄禪師

　　忠州楊氏子。參徧諸方。回峽嗣敏和尚。初住三聖寺。次徙宸京。順承王迎住白塔真如禪院。上堂。問如何是誕生王子。師云。覿面甚親切。進云。如何是化生王子。師云。橫擔日月行。進云。如何是朝生王子。師云。滿盤羅列。進云。如何是末生王子。師云。隱顯莫測。進云。如何是內生王子。師云。銅符銕橛。進云。王子五位蒙師指。即今陞座事若何。師云。瞬目揮心旨。回頭衍正宗。進云。恁麼則說法已竟。師云。至意惟同天地老。清名永共道風香。顧左右云。八荒寧謐。四海清平。佛心天子治世之時。賢王大臣深信三寶。興隆祖道。扶樹宗風。澄上座愚魯。無禪可參。無法可說。只記得從前于空王山中。有首牧牛歌。今向人天眾前拈出。震威一喝。向者裏薦得。不勞行脚。如或未然。更買艸鞋始得。

　　黔靈赤松嶺禪師

　　潼川韓氏子。年十五。每思浮世轉眼成空。遂入山修持。艸衣木食。甘苦自若。甞閱華嚴。至如來現相品。世尊與諸天說法。諸天常聞天鼓之音。此音非從四維上下來。不生不滅。如我說法亦復如是。不覺失聲有省。遊遵義海龍山。依敏樹和尚。久而記莂。住貴陽府壽世禪院。結制上堂。為因出世緣。隨事立賓主。不落套頭禪。養成戴角虎。珍重脚跟行。中途莫莾鹵。山僧恁麼道。憐兒不覺醜。還有識機宜具正眼者麼。良久喝一喝。上堂。解制機緣。本無言句。抹月披風。隨緣去住。唱出無生曲。打起禾山鼓。個個入圓明。不傍他門戶。恁麼行脚人。盡作師子舞。他日出頭來。定是主中主。

　　夔州府開元寺繼初尚禪師

　　湖廣宜都陳氏子。年二十。禮映虗老師披剃。入鳳皇山住靜。誓云。若不發明。永不下山。木食澗飲幾五年。一日困倦危坐。不覺夜半。恍若山崩有聲。駭得通身汗下。豁然無礙。自此不疑天下老和上舌頭也。遂下山。詣雙桂破老人處圓具。後造慈雲敏樹和尚。而受印可。康熈己酉。夔府太守熊公。總戎馬公。請住開元禪寺。上堂。雲從龍風從虎。一道寒光天地普。葵花向日傾。柳絮隨風舞。新長老到來。且應時機。只得順風把柁。見兔放鷹。有時恁麼。人間天上。有時不恁麼。水泄不通。驀拈拄杖云。且道把斷要津一句。作麼生道。喝一喝云。官不容針。私通車馬。

　　澹竹密法嗣
　　萬壽曉元濟禪師

　　隆昌劉氏子。因讀大珠錄。至眼似眉毛道始寧。決志出家。首參破老人契旨。後從澹和尚印可。開法于萬壽禪寺。上堂。拈拄杖云。威音王已前。有者個消息。大悲千手摸不著。威音王已後。無者個消息。盡大地人顛躑不起。正恁麼時。擉瞎摩醯眼睛。穿却諸人鼻孔。且如何道得分明去。良久云。山僧罪過。上堂。二月清明天。物物盡爭妍。百花開燦爛。隄柳正拖煙。處處文殊現。頭頭是普賢。忽遇拄杖子。稽首向其前。一時公驗過。無黨亦無偏。既無黨無偏。如何安置。以杖左指左顧。右指右顧云。家醜不可外揚。小參。天寒人寒。個裏廝挨。現成活計。不用安排。禦饑炊糲飯。助煖著乾柴。物物頭頭自偶諧。儂家一等只平懷。呆呆兀坐巉崖下。惹得天花動地來。正恁麼時。且如何與諸人折合。卓拄杖云。杖底一輪紅。雲霧斂長空。烏龜鑽破壁。露柱笑燈籠。呵呵下座。

　　紫微自徹琛禪師

　　簡州吳氏子中歲出塵。依白鹿澹和尚削染。深得法要。仍歸紫微山。作偈云。亘古日東出。元歸西崦沒。逢寅但早起。遇亥將肱曲。應用有些子。古今無所屬。他時解翻身。躍出師王窟。

　　艸堂吼一等禪師

　　榮昌王氏子。嗣法于白鹿澹和尚。住錦官艸堂寺。上堂。一回春又一回新。漫把家私說向人。眼裏有筋能見色。耳中有誰能得聞。魚行不動水。鳥飛不挂雲。打動禾山鼓。扶起破砂盆。以手作扶勢云。看看。住湔城開講寺。上堂。湔水潭中浪拍天。星星漁火簇漁船。竿頭絲線埀纖餌。破浪金鱗何處潛。以杖作釣勢云。有麼有麼。復住艸堂法席。以優老焉。

　　充裕印禪師

　　渝州丁氏子。自幼出塵。淵默嚴肅。機契大隋澹和上。遂印證焉。住新都之慈壽。張趙二居士。送法衣至。上堂。苦志勞形野鶴棲。耨雲鋤月已忘機。慚無氣力揚家醜。篤喜長年著垢衣。拈起衣云。此是新底。如何是舊底。良久云。問取張公與趙公。住成都艸堂。上堂。楖栗橫擔入艸堂。龍驤虎驟正春陽。且無凉德光先祖。引水澆蔬待後郎。元旦上堂。一住艸堂已二春。陽舒陰卷事難評。秉鈞造化誰為主。七尺烏藤與證明。

　　寶光從谷習禪師

　　安福人。少混戎馬中。拓落有大志。喜白鹿澹和尚鉗鎚妙密。乃自肯以嗣法焉。四眾迎主新都寶光寺。上堂。正恁麼時絕點塵。阿誰能識舊時人。堂堂覿面無遮護。擬議思惟萬里雲。卓拄杖云。徹底無依活潑潑。明同杲日耀乾坤。衲僧于此親薦得。眼聲耳色妙難論。

　　博山來法嗣
　　獨峰竹山道嚴禪師

　　大竹沈氏子。幼失恃沽。總角染衣。子影南遊。志求心要。因閱楞嚴印心之旨。身心世界頓然忽空。乃云。我來亭上如心處。說與時人未了然。罷講投白門博山來禪師。授西堂職。一日印證云。博山一枝橫出。秘在汝心。即令具戒。授名道嚴。後遷江浦獨峰。師易為中定禪院。上堂。元亨利貞乾之德也。威音為諸佛之元。飲光乃諸祖之始。元始要終。授受古今。茲一歲之元日。三際之初辰。皇風啟祚。朝野咸新。拈拄杖云。君王向者裏。安邦定國。垂拱升平。公卿向者裏。輔佐化育。鼎鼐調羹。臨濟之全提玄要。照用同時。洞山之妙叶君臣。玄踪鳥道。溈仰之圜機殺活。父子同條。雲門之顧鑒直指。門庭高峻。法眼之色聲密用。心法圜明。五宗異戶。堂奧同登。其合原一句作麼生道。卓拄杖云。三五元和天下麗。一枝梅放嶺頭春。

　　青龍百愚法嗣
　　京兆薦福紫谷禪師

　　左綿廖氏子。嗣法于百愚和尚。上堂。把住乾坤不放鬆。大千爐鞴扇通紅。森羅萬象齊烹煉。要逼生蛇化活龍。驀豎拂子云。上大人。頭上有青天。脚下無寸土。墻壁瓦礫是古佛心。帶水拖泥乃第一義。會麼。就中有一句。能滅千災。成就萬德。有一句。百福莊嚴。纖塵不立。有一句。極盡今時。不居那畔。且道。是那一句。[妳-女+口]。上堂。虗空背上白毛生。拔了一莖又一莖。石女寰中撚玉線。木童天外度金針。織成古錦含春象。不把金針度與人。若薦後天為祖父。便知古佛是兒孫。大眾。還知者個關捩落處麼。只饒是個經天緯地出格英靈。向者裏擔荷正眼。觀來猶是雲居羅漢。舉拂子召眾云。見麼。者一著子。與三世諸佛同參。和法界含靈共壽。釋迦不先。彌勒不後。未涉化門。早以漏逗。是個甚麼。是無上呪。是無等等呪。

　　錦江禪燈卷第十一
　　錦江禪燈卷第十二

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第三十七世

　　丈雪醉法嗣
　　溪聲圓禪師

　　平山人。家以世襲。常為廖中丞營將。因闖宼犯蜀不職。始削染隱于綏陽山中。居無何火菴。參牛山丈和尚圓具。總院事數稔。丈受禹門請。以衣院付之。開法上堂。從上來事。坐不當堂。歷代興慈。行不出戶。不獲已祇得向虗空掘洞。開第二義門。拈椎豎拂。棒喝交馳。或松根掃地。或街頭等人。乃至張弓擎叉。吹毛輥毬。山僧雖是他家種艸。畢竟不向者裏藏身。喝一喝。
　　四威儀。山中行。赤足印泥痕。登石走。驚惺地頭人。山中住。壁上開個戶。人客來。奉敬大蘿蔔。山中坐。蒲團破又破。沒邊攔。不敢從新作。山中臥。紙被落頭裏。翻身來。兩頭俱登破。
　　破衲歌。看者破衲個。破得太索絡。斤兩剛七斤。多少人不作。泥豬癩狗盡該羅。跛鼈盲龜被伊縛。雨也打不溼。風也吹不著。披自塵沙却前。綻則千補百綴。無貴賤與人拈弄。有剪尺與人裁度。從來不晒[日*良]。東擲西拋。一向不洗浣。汗臭氣大。東土衲子禮三拜。寒溫入髓。西天尊者立微笑。擺他不脫。分明葢覆赤肉團。無位真人盡包裹。山野一生多快活。全憑此領破衲個。後徙平武示寂。收骸襯。塔于昭覺祖塔之左。

　　安龍府月幢了禪師

　　江津毛氏子。母夢僧送桃噉之。有娠。年十六。因閱楞嚴。疑情頓發。遂白母薙染。遍參尊宿。忽一夜心境俱空。豁然有省。禮丈和尚于禹門。職維那。師資道契。癸巳冬。開法滇南石寶禪院。永曆帝嚮其道風。請開示求偈。法名真佛。上錫椹服。恩渥甚厚。發帑藏為國祝釐。兩奏表呈偈頌。皇情大悅。上堂。天不能葢。地不能載。包括五須彌。吐納大千界。釋迦彌勒無地容身。文殊普賢有意難解。生死涅槃劃斷。真如佛性捉敗。雖然如是。為國開堂一句。作麼生道。頓超諸佛祖師意。仰祝吾皇億萬春。上堂。南明有口也難言。坐斷千差不直錢。今對人天陳絡索。直教切切悟心田。無邊苦海皆甘露。髑髏特地契根源。後徙安龍玉泉寺。于丙午冬示微恙。辭眾。偶有僧二人。謂某某相侍和尚前行。一僧無病而逝。師圓寂後。一僧相繼而終。闍維于玉泉寺之後。侍僧兩塔列左右焉。世壽五十三。僧臘三十七。

　　長松端鼻萬禪師

　　內江郭氏子。因聽楞嚴。疑常住真心。屢求決擇。未有所入。上白雲洞。參鑒隨和尚。夜夢異僧。鬚髮如銀。撫掌三下云。急急念佛。寤作偈曰。夢感異僧撫掌來。彌陀歷歷鑄心臺。回思恩愛情塵路。伐性斧斤漫剪裁。遂偕雲峩下江安蟠龍寺。參破老人。制中每叩心要。因甲乙獻逆陷蜀。結茅于桂陽。己丑參丈和尚于白牛山圓具。侍從過禹門寺。閱天童密祖錄。中有進退之語。礙膺三年。一日渾然如夢忽醒。了無凝滯。作頌曰。進退之中兩重關。英雄多少困其間。明明有路通霄漢。不是前三與後三。即蒙印可。讖闢長松靈峰寺。眾請陞座。堅辭弗許。志喜遊覽。觸境逢緣輒成偈語。其略云。孤峯鎮夜境寥寥。入戶寒風不暇逃。寓富矜持嫌富少。居貧守素樂貧高。珍饈何似黃精沃。麗服無如百結袍。普應萬機歌雪曲。海天一色快吾曹。

　　懶生昇禪師

　　榮昌簡氏子。幼秉淵默。骨力孤騫。矢志參禪。徧訪尊宿。再參禹門丈和尚。機語相扣。後寓金川高峰。上堂。一向抱拙安貧。今朝遮掩不住。雖然露醜萬端。務要諸人照顧。且照顧個甚麼。拂一拂云。山頭老漢強推出。走向人前都不顧。笑殺當年面壁翁。赤窮到底嘴生[噗-口+白]。喝一喝。後省覲丈老人于昭覺。適遇提刑幻菴胡公。松齋宋公。案山張公。以送鴻為題作偈。師躍然曰。子幸生于大有年。縱橫瀟灑雜晴天。飽經一肚桃花雨。撥亂干隄楊柳煙。倦去影隨霄漢盡。健來心在白雲邊。信知物外閒遊客。方寸同乎宇宙寬。又思梅偈云。瘦骨氷肌意未銷。疎狂那復萬山朝。翻他物表真豪傑。勢壓南溟弗寂寥。好鳥啄殘風習習。遊蜂采慕雨瀟瀟。知君舊有瑤臺約。不負初懷辱見招。康熈乙丑正月八日。示微恙。端坐而逝。闍維。收堅固子如菽伯什。似粟者若干。嗣法門人竹友芥腹。賷回雒源高峰。建窣堵波。壽七十四。臘五十二。

　　昆明香國大憨我禪師

　　蜀南何氏子。嗣法于禹門丈和尚。祈晴上堂。烈性生橫禿木干。天花亂墜斗牛寒。頻敲雨色千秋祝。撥轉晴輝萬象安。八字打開門兩扇。當陽拋出海來寬。行人莫謂蒼穹苦。剔起眉毛仔細看。佛誕上堂。自從結却龍湫舌。容貌居然天下絕。本是護明初度時。恍如舍脂離金闕。玉樓人見且風流。猶倚紅羅扇遮月。不是男兒不黑心。男兒只恐心無血。縱然洗見骨頭來。其髓何曾及時節。珍重毗藍園裏人。顧絲毫水鑒眉睫。

　　大慈懶石聆禪師

　　忠州張氏子。初參雙桂明和尚于石柱司。後侍丈和尚。過漢中開法靜明。一見提唱。胸次豁然。受印可而繼席焉。大名王請上堂。宇宙渾圇一座爐。當陽日月熾然孤。靜明今日重添炭。高舉鉗鎚意自舒。萬象森羅增瑞色。三賢十聖嘴盧都。銅頭銕額難迴避。煉得通身絕點無。所以道。般若如大火聚。近之則燎却面門。如太阿鋒。觸之則喪身失命。正恁麼時。翻身埀手者。是甚麼人。海底金烏天上日。眼中童子面前人。上堂。一夏以來亡鋒結舌。今日因齋慶贊。向開口不得處。扭轉舌頭。與諸人通個消息。夏末秋初七月天。西風拂綠柳含煙。香同湛水和空碧。逈出木义體相圜。此四句中。有一句包羅萬彙。氣絕諸塵。三世諸佛沒奈何。歷代祖師難摸索。若檢點得出。一生參學事畢。上堂。摩天日月輝今古。大道何曾有異睹。夜半虗空撲落地。萬象歌歡森羅舞。秘魔叉禾山鼓。趙州茶雲門普。甜者甜兮苦者苦。爭似今朝二十五。示禪人法語。索我臨行句。胸中無一字。寫出不成文。念來非有義。弗是妙蓮花。亦非祖師意。持去見諸方。眼底生荊棘。不善打葛藤。慣用吹毛利。若作一句看。失却自家事。文彩未彰前。十有九不契。靜明銕蒺藜。一恁汝啗唼。忽然唼破時。來與你棒喫。住雲南府商山寺。上堂。八萬四千陀羅尼門。都從者裏建立。新長老到此施設一句。作麼生道。廓徹圓通何所閡。縱橫瀟洒透長安。

　　彞陵洪山憨月聞禪師

　　台州黃氏子。嗣法于靜明丈和尚。上堂。塗毒鼓當軒擊。一曲橫吹無孔笛。匝地人天普集來。坐斷十方明歷歷。藤條不比洞山麻穿過陝府銕牛鼻。嘉州大像痛含冤。裂破元機沒意智。昆蟲艸木逼回春。大地山河歸武庫。山門八字泊天開。凡聖交參誰獨步。應時及節則不無。且作麼生是殺人刀活人劍。參。結夏上堂。三月安居。九旬禁足。古之今之。倚門傍戶。平地干戈。孫臏賣卜。又何妨擂鼓敲鐘。請山僧拈椎豎拂。盡說結制上堂。難瞞人天眼目。咄。上堂。踢倒百億須彌。打翻無量法窟。擔當宇宙直指。按定乾坤肌骨。山川人物有多種。明暗色空無兩般。所以道。大用現前不存軌則。縱然機智弘深。神通廣大。脚跟下猶欠一頓。何故。龍蛇易辨。衲子難瞞。

　　佛冤綱禪師

　　內江李氏子。廿齡于禹門丈和尚會下削染。世味邈然。巾瓶廿稔。兩下吳越。寓堯峰費和尚座下。圓具。侍丈和尚歸靜明。始印證。命主昭覺。上堂。通方上士。鑒在機先。靈機密運。情量超然。星持漢地。月落楚天。所以目前消息。非口耳之所傳。看他從上諸聖。千種喻萬般言。用盡機輪徒枉然。若要深深海底立。直雖打破上頭關。且道用何伎倆。良久云。挨落須彌如輥芥。鞫來不礙剎那間。冬至上堂。靈山祖令。頓使人人頂門迸裂。昭覺權衡。總教個個舌頭覆天。可以一語分玄要。一句定綱宗。轉天關回地軸。祇如西天人說話。東土人未諳。又作麼生。以拂子打圓相云。總出者個不得。既出不得。正值日南添一綫。猶然徹骨寒光陰。如薦得。眉毛眼上橫。向此透脫。始可顯大機發大用。縱橫無礙。其或不然。當陽不薦好風光。寒逼無由得解脫。歲旦上堂。今年今日從頭起。社舞村歌隔塢喧。無意氣時增意氣。百艸頭邊消息傳。且道傳個甚麼。豎杖云。青原酒。趙州茶。三杯兩盞。醉臥煙霞。大底風流出當家。好個話端。被先覺盡形吐露了也。然雖如是。猶有個新鮮句子在。元正啟祚萬物亨佳。霜花氷艶風月堪誇。門外讀書人來報。逢酒須酒遇茶即茶。者般豐儉任隨家。祇如新年頭佛法。鏡清道有。明教道無。合作麼生。卓拄杖云。不得心頭空及第。嶺畔梅花解笑人。上堂。住持一稔來。逢冬兩結制。開口泄天機。舉目露真智。不唱言前機。豈談句後意。等閑築著鼻孔頭。銕眼銅睛覰不及。遂豎拄杖云。有定亂劍。四海晏清。放下拄杖云。無白澤圖。千魔斂跡。祇如報恩一句作麼生道。軒昂宇宙當風掛。萬里河山壯帝畿。後回里重闢古字山。丈老人八旬。仍旋昭覺。

　　雲南半生襄禪師

　　南隆人。廿歲于給孤寺落髮。聞丈和尚開法興元。躬禮參究。侍隨有年。遂蒙授受。住滇之北勝州開北寺。上堂。棒打石人頭。玄黃滿面羞。瞠著玲瓏眼。驚起碧天流。橫披千丈月。親登白玉樓。雲煙縹緲處。山水共悠悠。上堂。把住則牢關緊閉。佛祖難窺。放行則北斗藏身。真風遍界。舒之卷之。盡大地撮來。如粟米粒大。瞻之仰之。無處不是諸佛心髓。參。小參。乘槎誤入斗牛橋。壓破虗空不假橈。珍重風雲齊著力。無鑐鎖子兩頭搖。丙辰佛誕日。無恙而逝。荼毗。獲五色舍利數十顆。纍塔于青門寺右。

　　閬中艸堂耨雲實禪師

　　本邑楊氏子。髫年落髮。初參費和尚于福嚴。聞丈和尚于艸堂開法。遂歸艸堂。言下契機印證。命繼艸堂法席。上堂。德山棒。臨濟喝。石鞏張弓。道吾舞笏。雪峰毬。普化鐸。驚起楊岐三脚驢。踏倒三山并五嶽。阿呵呵。好大哥。也好現前驀面唾。解制上堂。今朝正月十五。行者搥鐘攂鼓。分咐山門大啟。放出玄沙猛虎。踞地爪牙斑斑。觸發氣吞佛祖。遂震威一喝云。猫兒偏解捉老鼠。

　　遵義府禹門寺半月涵禪師

　　鄰水人。廿歲于丈和尚處落[髟/采]。後參破老人于雙桂。大死一番。如夢忽醒。仍旋昭覺。印證禹門。四眾請為繼席。上堂。玄機一唱。只貴知音。祖印高提。流通正眼。演無生之真乘。恢彰本有。樹迦文之赤幟。揭示當人。普說學道如登山。直須到頂。猶若行船。直須到淵。至頂方知宇宙之寬廣。到淵始覺湖海之淺深。所謂參須真參。悟須實悟。學者偷心不歇。門外打之遶。反咎禪道不靈驗。寢食俱捐。偷心放下。啐地折爆地斷。無量劫來生死根本。一照照破。天下善知識。不奈伊何。正好于涵上座手裏喫棒。何故。不是一番寒徹骨。爭得梅花撲鼻香。

　　問潮嶼禪師

　　鄷陵李氏子。齠齓出家。參徧諸方。末見丈和尚于鶴乘。寓書記寮。三十餘稔。侍闢昭覺記莂。丙寅元旦。老人耄齡。命秉拂上堂。一人有慶。八表寧謐。冷煖相參。淡濃吐翠。雍熈振振齊捧日。肄業蒼蒼雨露中。時節既如此。物我悉皆春。不屬陰陽造化。奚假陶鑄功勛。羣荒不藉東皇力。爭得從容吐異香。豎拄杖云。既不屬陰陽造化。又不逐新舊逢迎。畢竟如何趨向。喝一喝云。還知麼。四海揚眉歌舜日。萬靈低首賀堯天。

　　青城竹浪生禪師

　　定遠王氏子。廿歲于有餘師處薙染。上瀘陽雲峰體宗和尚座下圓具。參徧諸方。各有機緣。備載本錄。後歸昭覺而嗣法焉。遂入青城。閱周三藏。康熈辛酉。丈和尚命回昭覺繼席。上堂。摩醯正眼。洞徹十虗。嘉陵仙音。徧周沙界。驀拈拄杖打圓相云。者個是摩醯正眼。復卓云。者個是嘉陵仙音。中下之機對境還迷。直饒聞見分明。不無觸途成滯。恁麼則橫揩日月。不恁麼則豎抹乾坤。恁麼中有不恁麼。該羅萬象。不恁麼中却恁麼。山僧口門窄。不能下註脚。三載畢仍歸青城鳳林開法。元旦上堂。心珠朗曜亙古恒明。性海汪洋纖塵不涉。湛寂凝然本無形狀。動靜二相了然不生。光灼灼平怗怗。[妳-女+口]。今乃元旦首期。欲作一家燕賞。請三世諸佛及十二類眾生。以金剛輪際為竈。空輪為釜。水輪為量。三艸二木作薪。風輪為炊。須彌盧作飯。香水海為羹。地輪為桌。于無陰陽地上鋪設。多不加增。少不加減。無言童子出來。吹無孔笛。彈無弦琴。唱無生曲。奏無生樂。拂云。還見麼。擊云。還聞麼。諸佛眾生異口同音道。我適曾供養。今復還親覲。癸酉奉丈和尚命。再下嘉禾。刻錦江禪燈並全錄。附楞嚴藏室流通。

　　月莖字禪師

　　江陵雷氏子。十六歲父母俱背。遂禮石嚴和尚薙髮。聞昭覺丈和尚禪宗丕振。遂瓢笠躬謁。契機而印可。住綏陽五涯寺。上堂。大道無向背。至理絕言詮。逈出三賢。高超十地。直饒釋迦彌勒到來。不敢承當。文殊普賢。無容擬議。古德道。盡乾坤大地。撮來如粟米粒大。猶未是極則之談。且道。全提正令一句如何。良久云。行到水窮處。坐看雲起時。浴佛上堂。身光熾盛。誰敢動著纖毫。妙相圓明。切忌當頭觸犯。即今不肖兒孫。祇得應個時節。用性空真水。有時波瀾浩渺。有時徹底澄清。敢問大眾。浴即是。不浴即是。以拂子作澆水勢云。盡道水能滌塵垢。水垢元來不二門。

　　雅安東山佛明清禪師

　　金堂湯氏子。廿歲出塵。徧參諸方。詣昭覺見丈和尚。相依三十餘祀。遂授受。後住東山。臘八上堂。洪濛未判。世界囫圇。無古無今。無去無來。往復無際。動靜一源。洪濛既判。通暢十方。玲瓏八面。頭頭顯露。法法全彰。放去收來無可不可。喚作向上宗乘。山僧不敢平地起風波。喚作衲僧巴鼻。亦是好肉剜瘡。且道。畢竟如何行履。良久云。掀翻海嶽和天碧。撥轉機輪見太平。元宵上堂。敲鐘擊鼓。火樹生輝。松煙燦爛。覰破娘生面皮。星橋衍慶。識得本地風光。復舉溈山在百丈處。侍立次。丈問誰。溈云某甲。丈云。汝撥爐中。有火否。溈便撥云無火。丈躬起深撥得少火。拈以示之云。汝道無。者個[妳-女+口]。溈因此悟入。次日同百丈入山作務。丈云。將得火來麼。溈曰將得。丈曰。在甚麼處。溈拈一枝柴。吹兩吹度與丈。丈曰。如蟲禦木。師云。敢問大眾。是有火無火。驀拈拂子作吹勢云。我見燈明佛。本光瑞如此。

　　竹鏡嵩禪師

　　內江汪氏子。形聲坦率。慧目淵冲。參徧諸方。後印可于昭覺老人。住眉州中岩。誕日上堂。劫年方外幾曾遊。殊覺今朝五十秋。拄杖顛拈雖艸索。三要三玄一卓收。遂卓拄杖云。努力一番親見得。合水和泥當下周。識得脚跟下面事。百千諸佛是吾儔。諸佛且止。如何是脚跟下事。復卓拄杖喝云。話頭也不識。小參。僧問。和尚今朝毋難且止。如何是未生前事。師云。萬里晴空色。片雲不見遮。進云。如何是學人本來面目。師云。雨滴簷前聲索索。岩高疊落影參參。僧禮拜。師云。本來一個金剛體。此處圓成即覺仙。今日中岩重指示。當天日月等齊年。

　　不二貴禪師

　　鳳翔高氏子。廿歲落髮。參徧諸方。入蜀見丈和尚于昭覺。因汲水睹影。[囗@力]一聲。原來在者裏。而嗣法焉。後至燕京嚴淨寺。除夕上堂。飄蓬落落近天樞。殊意今宵又值除。衲子家私分外別。霜風凜凜扇皇都。神機弗假祛儺子。赤幟高懸法令初。不舊不新無事漢。惟凭拄杖作桃符。以杖作插牌勢云。急急如律令。下座。

　　松齋中禪師

　　宜賓朱氏子。諱肄樟。少儒業。丁酉孝廉。三赴燕京未捷。乃自嘆云。功名虗幻。即趨昭覺削染。冬夏一衲。兀然自適。深究玄奧。凡與老人問答機緣。亦箭鋒相觸。當仁不讓。一日問。大地眾生悉皆正覺。因甚有迷有悟。覺云。一等絕安排。覿面猶不薦。中云。聖凡情盡事作麼生。覺袖手。汝實到恁麼田地也未。師于言下豁然。遂印可焉。

　　玉泉其白富禪師

　　眉州龔氏子。幼年鬀染。參詢事訖。詣昭覺老人鉗鎚下打徹。始紹續焉。上堂。覿面揮開不二門。聖凡情盡絕疎親。勾章棘句惹風雨。塞壑填溝爛葛藤。只如高揖釋迦不拜彌勒。是甚麼人。良久云。九旬禁足今朝始。剝取蟠桃不老仁。

　　玉螺山希聲徹詠禪師

　　貴州安順府安平縣宦族陳氏子。幼習儒業。頴悟過人。家供達磨一尊。師贊云。碧眼螺髭。古怪蹺蹊。無凡無聖。若愚若癡。梁王殿上。話不投機。掉身兀坐。作賊膽虗。家業蕩盡。沒點渣滓。訝。剛剛拋下一雙履。東一隻又西一隻。師求出家。父母不許。築菴宅畔。斷葷酒。懶俗務。遇佛眼和尚。參萬法歸一話頭。疑情頓發。隨父宦遊遵義。詣桃源洞。謁丈雪和尚。機語相投。丈異之云。此子是個惡辣獅兒。參敏樹和尚。敏欲開口。師上前。掩敏口。師掩耳而出。敏曰。真利器也。雙親見背。師棄家入山。乃云。從上諸祖各具手眼。或鈴或鐸。或棒或拂。師將木五寸許。為圓頭尖脚。名曰得樂。作得樂歌。日行鞭唱。打得樂。打得樂。你也有一個。我也有一個。一個有一個。個個不加鞭。忙裏都錯過。仔細思量來。放下且快活。朝也得樂。暮也得樂。詘我顛狂我也得樂。笑我癡頑我也得樂。熱鬧場中我也得樂。冷淡林間我也得樂。一鞭打得團團轉。大地山河活潑潑。我也不會修善。不會造惡。不較長短。不分厚薄。耍便耍。說便說。且道說個甚麼。一切有為總是空。不如放下打得樂。有僧來。師揚鞭曰。打打。如此數年。人莫能解。携杖雲遊。徧歷名山大川。見知識甚多。搜括玄奧。窮究宗旨。不甘人下。及入蜀上昭覺。重晤丈雪和尚。丈云。別來久矣。日用事作麼生。師云。打得樂。丈云。將得樂來。師豎拳。丈云。除却者個。師作揚鞭勢。丈連呼得樂得樂。師大徹。遂付法焉。

　　鹿門徹岩彭居士

　　江寧人。守益州。拯機之暇。攝念諸緣。甞通旨趣。數訪求哲匠宗師。聞昭覺門庭孤峻。遂入山瞻禮。咨詢法要。松下符契。一日又上昭覺問。韓愈參大顛。猶是第二見。如何是第一見。覺云。上上根機不假錐。士云。既是機絲一班。因甚趂出首座。覺云。山僧不解打葛藤。士云。諦實之言請師驗的。覺云。正是你放身命處。士乃釋疑。覺授觀音帽一頂。偈曰。覺音帽子。大如倚葢。覆幬坤維。冲徧三界。千古法脈如是傳。人天眾前任弄賣。

　　節度使坤育張居士

　　諱德地北直京兆人。撫蜀有年。維希向道。教典彌篤。甞閱金剛經。至凡所有相皆是虗妄。心境豁然。時丈和尚開法漢南。嚮道風。恨不得見。康熈壬寅間。丈和尚策杖還蜀。寓錫錦官之太平。士首謁問道。始滿素心。即請闢昭覺。闡揚宗旨。一日輿葢入山。問得得入山求指示。請師不悋道將來。覺云。且喜中丞重舉似。己躬下事薦還難。士云。從尚尊宿。有居士分燈否。覺云。阿誰無分。士云。如弟子可有分麼。覺驀拈拂子示云。會麼。士作奪勢。覺云。分明記取。

　　尚書幻菴胡居士

　　越之塗山人。曾為蜀臬。一日隨制臺眾官。至昭覺設果桌。士云。請和尚下一語。方敢喫茶。覺云。今日天凉。勿勞重下註脚。士云。再轉一語。覺放下筯子。一日撫琴。覺云。居士只操得有弦者。將無弦底請一曲。士云。請無弦調。覺鳴指。士云。猶屬有。覺云。疑則別參。因見千佛名經。問名在者裏。不知法身居何國土。覺喚胡公。士應諾。覺云會麼。士禮拜了。歸位而立。覺舉三聖再犯不容公案驗之。士即頌云。殺盡猢猻不用尋。千層銕壁枉勞心。招灾惹禍猶渠力。何必寮房問那僧。覺復舉祖師心印公案再徵之。士連作二頌。春到梅花香自發。江城銕笛吹殘臘。雪裏尋梅梅不知。春光何處堪圖畵。又大地光明藏。風帆笑殺人。本師無一語。撒手過江城。遂針芥相投。覺記莂焉。兔角杖挑香水海。龜毛繩縛蛾眉山。吾年老大難收拾。且喜君來接一肩。明日奉旨。特陞刑部尚書。

　　海岸趙居士

　　諱良璧。為蜀臬入境。聞丈和尚道風孤峻。思一瞻禮。及蒞任時。丈避暑霧中山。士遣使。囊僧帽緞衣請。啟敘竭衷畢。末云。盔一頂甲一身。請速歸來收殘兵。丈閱書便歸院。遂延齋。丈至一見。以拄杖作掗鎗勢。士作怕勢。丈云。降將不斬。士云。久嚮和尚有此機。今日親見。丈云。也不得放過。士躍然設禮。公事之餘。常叩禪關。癸酉長至日。詣昭覺。于丈和尚言下翻身。而印可焉。偈曰。九萬里鵬纔展翼。百千諸佛醉禪藻。大開海岸金剛臺。留鎮娑婆第一島。

　　超斯

　　字南翥。道號鷓鴣菴頭陀。系出濟陽。先世本濠梁人丁氏子。因大父宦遊。遂家於燕市之石橋。生而有文在其手曰開。腦後枕骨凸起。如仰月。襁褓時或悲啼。乳嫗指示所供瞿曇像輒止。迨五歲時。與羣兒戲。即跏趺合掌。口喃喃作佛號。令羣兒羅拜於前。後有黃冠過門。見之驚訝曰。子從嵩山來。乃住此耶。弱冠為諸生。攻舉子業。澹泊寡交。不諧於俗。暇則博綜內典。究竟第一義諦。及長登仕籍。益研窮性相之宗。不問家人生產。所至甞咨叩知識。傾誠請益。居恒惟灑掃一室。蒲團布衲面壁危坐。脇不貼席。無間寒暑。渾若一老禪和也。先是參趙州庭前柏樹子話頭。歷七晝夜。寢食俱廢。茫無所得。恨不欲死。一日經行池畔。凭闌小立。忽遊魚撥剌一聲。覺平昔礙膺之物。泮然氷釋。作偈曰。池水[粼*ㄑ][粼*ㄑ]徹底清。凭闌獨立見魚行。忽聞撥剌衝波面。使我無心喫一驚。平巖定公。見之笑曰。且喜子大事從此了徹矣。後至益州。謁昭覺丈雪醉和尚。丈問曰。從那邊來。陀曰京師。丈曰。蜀道難於上青天。如何到此。陀曰。慣識路傍驢脚跡。丈曰。還識得老僧麼。陀曰。未入劒門關。早已與和尚相見了也。丈曰。那裏學得者虗頭來。陀曰。寒花飄六出。徧地結成氷。丈休去。一日茶次。丈以手擘黃柑一枚。度與曰。是何滋味。陀曰。老老大大。酸甜也不知。丈曰。年來老僧牙齒缺。陀納一瓣囫圇吞却。丈曰。少賣弄。一日詣先覺堂。見圜悟破山二老人。及丈和尚像。瞻仰次。不禮拜挺身而立。以手一一指點云。者是某。者是某。丈從旁曰。且喜不錯認。陀曰。祖父子孫為何並坐。丈曰。窮漢養兒嬌。陀曰。大家團圞頭。商量個甚麼。丈曰。不得妄傳消息。陀曰。果然有下落。丈曰。低聲低聲。丈一日集眾陞座。出手卷拂子付之。陀再四遜謝。不獲已始拜受焉。偈曰。昭覺堂前看明月。大海臽乾祇一瓢。竹杖飛騰九萬里。虗空背上拔龜毛。

　　心齋徹魯道人

　　居恒處於富貴之室。觀身世無常。猶如夢幻。但以不遇明眼人指撥為恨。幸遷居成都。詣昭覺。禮丈和尚云。某三生有幸。望和尚究竟。丈云。今日不閒。遲日再來。士云。豈無方便耶。丈云。居士禮拜。老僧舉手。那裏無方便[妳-女+口]。遂命參狗子無佛性話。不以富貴兒女二其心。力參不輟。久而有省。上昭覺機緣相契。而記莂焉。偈曰。參禪參到無巴鼻。沒巴鼻處正好參。明鏡當臺天氣靜。金剛劍出斗牛寒。

　　密行忍法嗣
　　中興嗣燈胤禪師

　　金川劉氏子。薙染于燕居和尚。依止雙桂破老人有年。開峰密行和尚嗣也。行過金川時。四眾請就興國說法。燈于言下徹法源底。行乃說偈印之。住雒源中興禪院。結制。玄工王居士請。上堂。問達磨面壁。和尚陞座。是同是別。師云。別則不同。同則不別。進云。武帝聖明。因甚不契厥旨。師云。為你道聽途說。問父母未生前。那個是學人本來面目。師打云。瞎漢寐語作麼。僧擬議。師連棒打出。乃云。淑氣催黃鳥。晴光轉綠蘋。若明今日事。不昧本來人。大眾既明今日事。如何是汝等本來人。不見道。天上天下唯我獨尊麼。即是今日玄工居士。父母未生前本命元辰。若也會得。則會人人自己本命元辰。會得人人本命元辰。則會達磨面壁。與中興今日陞座。別則不同。同則不別之旨。驀一喝。一喝時一僧驚倒。師云。俊哉。衲僧一撥便轉。下座。

　　畫先一禪師

　　衡州府人。嗣法于密行忍和尚。後見世衰道薄。不喜作者般蟲豸。祇有頌古行世。未離兜率已降王宮。未出母胎度人已畢。(頌)本是一條平坦路。等閑行去便崎嶇。何如歸隱千峰外。臥看雙輪轉太虗。
　　世尊拈花。(頌)逆水興波意氣賒。掀翻銀漢沒周遮。黃河九折投東海。直至如今滾底沙。正法眼藏兮紅爐片雪。教外別傳兮秋塞胡茄。大迦葉實堪嗟。鵝王擇乳問非鴨。畫足寧知不似蛇。
　　即心即佛。(頌)口唇兩片皮。牙齒一具骨。江西馬簸箕。放出遼天鶻。
　　百丈再參馬祖。(頌)雷聲甚大。雨點全無。耳聾吐舌。老婢見奴。謂是江西宗風。不知千差萬錯。
　　凌行婆訪浮杯及南泉趙州問答。(頌)把髻投衙。自取冤家。南泉趙州。荷杻戴枷。

　　燕居申法嗣
　　石琴聞禪師

　　蜀鄰邑人。生來頴異。舞勺之年。辭親學佛。于銅梁東山自得師脫白。後行脚講筵。參遍禪席。得法燕居和尚貴陽之雍門。凡七座道場。住開州輔德寺。有文刺史請上堂。問如何是奪人不奪境。師云。北海鄉書消息斷。南山春日雨花香。如何是奪境不奪人。師云。夕陽西下山光淡。馬首東來酒興深。如何是人境兩俱奪。師云。魂消崖島孤艟覆。腸斷居庸匹馬嘶。如何是人境俱不奪。師云。歌館樓中客未散。長干道上月來初。乃云。揚眉即去。拂袖猶遲。瞬目而行。人境俱奪。若在衲僧分中。略較些子。若是衲僧向上事。顧左右云。參。

　　靈隱文法嗣
　　師林育禪師

　　蜀人。廿齡薙染。圓具之後。徧參至迴龍。于靈穩和尚喝下知歸。遂受印可。在沅州馬瑙山馬駒苑。上堂。本色道人無孔竅。現成木偶兒。不必問渠重覓要。切忌開口。口門未待魂劈開。艸徑絕人行。機先已被虗空笑。弄虗頭作麼。古今多少明眼人。太殺郎當。不怕羞慙惟絕叫。一片赤心兩片皮。強言一句有三玄。鬚髮全白。又道一玄具三要。全白鬚髮。從前公案既現成。上大人。今日殷勤添艸料。化三千。第一要。蹋著麻繩兩頭髚。波斯疑是赤斑蛇。白日青天把燈照。見怪不怪。第二要。金剛眼上蝦蟆跳。一椎擊碎獻空王。元來却是新羅鷂。揑目生花。第三要。熨斗煎茶不同銚。普賢失却白象王。土地面前來討筶。馬頭覓角。此語諸方耳共聞。東澗水流西澗水。總解迻腔並轉調。南山燒火北山紅。直饒伎倆現盡時。海枯終見底。愈失自家真要道。漏逗了也。休將識量立疎親。莫兒戲。肯信靈源無老少。信一半。毗婆尸佛早留心。用意作麼。直至如今不得妙。冤家轉見深。中峯本和尚道。要謌馬駒。今日華擘了也。諸人還會麼。于此會得。提掇權衡全在我。縱橫施設更由誰。其或未能。冷眼看佗人富貴。等閑無奈幞頭何。喝一喝。下座。

　　密印傳禪師

　　蜀南敘州府李氏子。兒時不茹飲酒葷。觀身世幻化。有出塵之舉。二親見背。詣觀音洞薙染。圓具于語嵩和尚。受記莂于靈隱文禪師。住湖廣會同迴龍禪院。結制上堂。烟橫渡口自有來由。雪覆蘆花那堪朕兆。轟動地之晴雷。擊翻滯岸。轉迅風之機要。卷盡氛埃。錦雲共散。一輪麗出于性天。繡氣同消萬法全彰于慧海。鉢裏飯桶裏水。頭頭放光。有漏籬無漏杓。物物現瑞。到者般田地。方知不動道場遍十方界。夤緣不挂。體合太虗。千佛開口便錯。萬聖垂手即差。山僧然爾如是。大似虎口橫身。葛藤且止。爐鞴新開一句作麼生道。良久云。情盡見除逃至化。珠回玉轉樂昇平。

　　錦江禪燈卷第十二
　　錦江禪燈卷第十三

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第三十七世

　　慧覺衣法嗣
　　嘉定州龍驟寺破峰重禪師

　　南充岳氏子。進士孟龍之孫。嚴重威恪。徧參歸來。見慧覺和上印證焉。上堂。一條拄杖子。三世諸佛也沒奈何。歷代祖師也沒奈何。山僧今日提在手裏。要向好肉上剜瘡。卓一卓下座。上堂。釋迦老漢。設三期以調心。架紅爐以鍊性。且道心作麼生調。性作麼生鍊。參。上堂。釋迦不說說。毗嵐猛風吹海嶽。迦葉不聞聞。青山只得碾為塵。留下一轉語。舌頭在口裏。上堂。大道坦平。無起無倒。真機演唱。何解何結。上堂。默然據座。忽高聲云。大眾。不得妄生穿鑿。劈口掌云。口是禍門。下座。

　　渝州香國佛語御禪師

　　嘉州范氏子。十歲禮慧覺和尚脫白。因觀死屍有省。凡應對機辯峻捷。巾缾左右。無有惰容。嘗示禪人云。分明句子不誵訛。鼻直眉橫幾錯過。只為現成難辯別。千山萬水走禪和。頌梅花。氷肌雪骨久懷丹。吐出令人仔細看。本色不從桃杏借。一簾星燦玉闌干。以輔弼叢林為任。定省侍師為心。至康熈癸丑秋。慧覺和尚坐化。遂哀毀骨立。食息如疑。是年佛成道日示微恙。不欲服藥。閱七日辭眾囑累畢。亭午瞑目而逝。

　　大吼傳法嗣
　　豁靈順禪師

　　瀘陽李氏子。于崇禎庚午降神。兒時多病。見僧輒喜。年登六歲。因舅氏于通山為僧。遂依為徒。後詣方山雲峰體宗和尚座下圓具。復聞大吼和上。開法榮陽鼎星。瓢笠直造。吼云。山僧少第二座。道得一語便請。靈曰。請和尚試舉。吼云。昔日世尊拈花。迦葉微笑。是何意旨。靈云。道泰不傳天子令。時清休唱太平歌。吼首肯之。遂職西堂。解制吼和尚印可。偈曰。道泰不傳天子令。騰騰休理是何非。索頭透漏無遮障。大海降龍戴月歸。次住金川靈應靜養。因雲峰嘯虗和尚將順世。出手扎及紳衿。士庶共啟。請主雲峰繼席。不數年間。無恙而終。墖于雲峰之西隴。

　　雨春智禪師

　　宜賓黃氏子。十六歲父母俱背。詣峩眉山。禮體融師落[髟/采]。遂結伴南遊。習講經論。仍回蜀演教。後遇大吼和尚于渝城。吼問云。座主講何經。師云。法華楞嚴。吼云。教中道。是法不可示。言辭相寂滅。作麼生講。師云。到者裏某甲無啟口處。吼云。恁麼汝做不得法師奴在。即棄教相依。後受記莂。住荊州府桂香閣。上堂。有問有答。好肉剜瘡。無問無答。塞却咽喉。若論語默動靜。揚眉瞬目。揑拳豎指。棒喝交馳。拈向一邊。又作麼生。以拂子敲禪几云。兩岸靜仁山似虎。一溪動智水如龍。海底泥牛翻觔斗。駭煞波斯打破鐘。

　　三峰半水元禪師

　　巴縣余氏子。受尸羅于石谷禪師。得印偈于大吼和尚。康熈丙午冬。開爐上堂。豎拄杖云。七尺烏藤鱉鼻蛇。能翔宇宙瑞三巴。迢迢穿市人難見。檢點將來未到家。攛下拄杖。喝一喝。上堂。發元結制此心良。三七長連九定香。坐到晨朝並午夜。等閑無事可商量。

　　易菴師法嗣
　　涇陽林我鑑禪師

　　初以三學誘眾。後參易菴和尚。始紹席焉。上堂。攪長河為酥酪。可惜喚鐘作甕。變大地作黃金。何異證龜成鱉。一句眼橫鼻直。馬面不是牛頭。其或顧竚停機。未免守株待兔。復舉南陽忠國師上堂云。人人懷明月珠。箇箇抱荊山璧。有時萬德莊嚴。有時艸衣木食。或現掩室于毗耶城。或示誕生于維衛國。幹旋佛祖權衡。爕理衲僧巴鼻。驀豎拂子云。佛祖權衡則且置。祇如衲僧巴鼻作麼生。下座以杖打散。

　　聖可玉法嗣
　　還初佛禪師

　　華嵓第二世。重慶鎮府度冲王護法。于佛誕日請上堂。世尊鑿開混沌。雲門鍊石補天。雖無毫髮滲漏。猶有經緯星月。彼此汗馬功高即不無。還見太平麼。且喜今朝無事。擊拂子下座。

　　南芝靜禪師

　　萬縣鄧氏子。髫年禮恒修師薙髮。于敏樹和尚座下圓具。聞聖可和尚開法華岩。相依二十餘年。聖和尚入室問。無邊剎海。自他不隔于毫端。因甚菴內人不知菴外事。師云。官不容針。私通車馬。聖云。十世古今。始終不離于當念。因甚今日不知明日事。師云。有水皆含月。無山不帶雲。聖云。雪峰道底。居首座寮。聖和尚命秉拂小參。平白地上。拈起一絲頭。為甚麼盡大地人亡鋒結舌。且道。利害在甚麼處。還委悉麼。大如芥子。細若須彌。軟如銕。硬似泥。不離四威儀中。惜乎人不識。舉世尊安居。文殊三處過夏。迦葉欲擯出。纔舉椎。乃見百千萬億文殊。世尊云。汝欲擯那個文殊。師云。不會作客。勞煩主人。世尊只見錐頭利。不見鑿頭方。迦葉正令當行。要且寡不敵眾。當時靜上座若在。待世尊問汝欲擯那個文殊。但舉椎云。那個男兒不丈夫。便擊。不惟文殊慚惶無地。管教釋迦無啟口處。還委悉麼。見義不為非勇士。臨危不變始驚羣。

　　漢州龍興寺子鐘洪禪師

　　十五歲乃有離塵之舉。禮自明禪師薙染受具。遍參尊宿。聞華嵓聖可和尚宗風大振。遂趨麈下。發明心地。龍興上堂。地冷天寒草木枯。堆堆黃葉滿階除。衲僧林下乘斯際。躍舞揚威證祖圖。有麼有麼。問淨行比丘因何不生天堂。破戒比丘因甚不入地獄。師云。渭北春天樹。江東日暮雲。問如何是無縫墖。師默然。進云。如何是墖中人。師便喝。進云。樹高千丈。葉落歸根去也。師云。脚跟下好與三十。乃云。丹霞燒木佛。只為冷入骨。院主眉鬚墮。病因一念屈。正當移宮換位。寒氣交加。在衲僧分上。又且如何。卓拄杖云。大眾會麼。若也不會。打葛藤去也。舉朱行軍入南際院。自行香云。直者是直者是。時維那云。直者是箇甚麼。行軍便喝。那云。行軍是佛法中人。惡發作麼。軍云。你作惡發會那。那亦喝。軍連喝兩喝云。鈎在不疑之地。呼左右認取者僧著。師云。大眾。你看者兩人。縱奪雙舉。殺活齊彰。雖然如是。未免一場話墮。爭似今日星斗何。居士運無緣慈。發廣大心。來此飯僧。光揚法化。只如正恁麼時。殺活一句作麼生道。橫按鏌鎁全正令。太平寰宇斬癡頑。

　　法空證禪師

　　嗣華嵓聖和尚。住瀘州通山來鳳禪院。上堂。問春風徧界難收拾。萬象咸歸一鏡中。如何是清淨法身。師云。地肥冬瓜大。進云。淨穢總成安樂國。聖凡不隔一毫端。如何是圓滿報身。師云。餓漢肚皮寬。進云。處處綠楊堪繫馬。家家有路透長安。如何是千百億化身。師云。鄉裡人看走馬燈。進云。是何意旨。師云。來去分明。乃卓拄杖云。明頭合暗頭合。四方八面任作略。日面佛月面佛。喜怒哀樂是何物。世間多少守株人。盡在中途而退屈。殊不知提起向上鉗錘。用超方手眼。千聖齊立下風。三賢窺覰不破。故云。真淨法界。神明之本。造化之根。鎔冶兩儀。罏錘萬有。大而無外。細而無內。萬象之所以生。五音之所以成。復卓拄杖云。敢問大眾。畢竟是甚麼身。神頭鬼面從他現。天上人間任爾尊。喝一喝。

　　犍為龍巖浮石演禪師

　　受華嵓聖和尚印可。住龍巖。上堂。問如何是向上事。師云。脚跟要點地。進云。如何是祖師西來意。師云。穵孔尋蛇。進云。如何是隻履西歸意。師云。赤足走。乃云。祖意聖意即是凡意。凡夫聖人豈有兩般。但盡凡心。別無聖解。隨緣放矌。任性逍遙。當下解脫。此語中有一理二義。若人辯得。不妨于佛法中有個人處。其或未然。莫道不疑好。卓拄杖下座。

　　慈雲价南仙禪師

　　濮陽劉氏子。家世業儒。因甲申之變。混入戎馬中有年。常懷出塵之念。于滇省禮孤月和尚薙染圓具。隨本師歸蜀之渝城。闢白楊訓祖庭。廿有餘年。煥然一新。因本師早去世。康熙丙辰冬。聞聖可和尚剏建華嵓寺。躡芒致禮。將住山。所作頌古錄呈。可和尚舉公案辯驗投機。而代孤月和尚記莂焉。有頌古山居行世。茲拈數則。以證所獲。世尊初生。(頌)指天指地欲何圖。傍若無人膽氣麤。將謂鬍鬚天下赤。誰知更有赤鬚鬍。世尊陞座。(頌)上座應知下座來。元無造作巧安排。就中尀耐文殊老。百萬人天被活埋。阿難倒剎竿。(頌)傳金襴外復何傳。報道門前倒剎竿。弟應兄呼無別事。陽春一曲和還難。國師三喚侍者。(頌)三喚三呼應了休。陸行車馬水行舟。負汝負吾揚醜拙。也是憐兒不覺羞。心不是佛智不是道。(頌)花蹊雨後苔流滑。喜鵲聲餘午夢惺。四顧白雲消散盡。夕陽斜照數峰青。仰山插鍬子話。(頌)試問田中多少人。插鍬叉手已分明。刈茅雖是南山事。幾箇知恩解報恩。擊竹因緣。(頌)潦倒長行粥飯翁。閒拋瓦礫起清風。驀然打著娘生鼻。萬里無雲日正中。雪峰望州亭相見話。(頌)望州烏石與僧堂。物物無私覿面彰。知己乍逢清夜話。月明窗影倒垂楊。

　　上乘啟禪師

　　渚宮段氏子。為明末郎將。遂入羊還山冲虗律主處薙染。圓具。遊渝。詣華嵓聖和尚。麈拂之下多所契機。華嵓贈以笠與偈云。老僧頭上之物。不是泛常人情。除是充家之子。不可輕以與人。印心之後。律身猶嚴。後住龜亭金鰲。繼遷崇福。于壬申夏。無恙而終。有得法上首念攝月。建墖于華嵓之東嶺。

　　不惑興禪師

　　營山王氏子。值蜀亂出楚。薙染于香嚴宕山和尚座下。圓具。同聖可和尚遍參。言下獲益。尋常橫機不讓。一日可曰。胡言漢語拈置一邊。父母未生前道一句子。惑便掌。可曰。太麤生。惑又掌。可休去。後印以偈曰。木樨中毒堯都發。面上而今猶五痕。含撼十年心未已。冤冤只報有讐人。還蜀住漢州之孝泉。上堂。僧問。父母未生前。那箇是學人本來面目。師云。眼橫鼻直。進云。死了燒了。面目何在。師便打。進云。還許學人別通消息也無。師又打云。綠楊芳艸地。散步任優遊。顧眾云。會麼。其或不會。今日定要與諸人別通消息。拽拄杖下座歸方丈。端坐而逝。眾齋不見師出。入室撼之已寂。一眾方知今日定要別通消息之語。墖于本山。

　　指雲孝禪師

　　新津黎氏子。廿歲從華嵓聖和尚薙染。即于座下圓具。參崇華天隱有年。後歸華嵓。綱維眾僧數載。甞有頌德山托鉢。(頌)拶破虗空枯木花。作者相逢兩會家。雖然各具頂門眼。玉本無瑕却有瑕。十八女子不繫裙。(頌)十八女子不繫裙。赤體條條百煉金。衲僧若作分外事。何年出得銕圍城。(又)無價寶珠人不識。繫其衣裏弗相親。洞山覿面當機疾。知解堂堂淨法身。

　　嘉石亮禪師

　　長壽熊氏子。髫年祝髮于大瑞禪師。具圓于石頭和尚。參聖和尚于雲峰。令看父母未生前話。久無所入。一日聖和尚開示。無明父。恩愛母。須具殺父殺母手段始得。不覺打失鼻孔。入室次。聖問。如是未生前的句。師云。霽雪峰高冷。問如何是已生後句。師云。梅花噴鼻香。聖遂與偈云。復見天心春日長。嘉平百物自芬芳。不因霽雪峰高冷。爭得梅花噴鼻香。雲峰秉拂小參。舉僧問雪峰。古澗寒泉時如何。峰云。瞪目不見底。僧云。飲者如何。峰云。不從口入。僧後舉似趙州。州云。不可從鼻孔裏入也。僧問趙州。古澗寒泉時如何。州云苦。僧云。飲者如何。州云死。雪峰聞之。從此不答話。師云。性亮撿點將來。雪峰解吞不解吐。趙州解吐不解吞。未免各執一見。亮却不然。設有問古澗寒泉時如何。可以消渴。飲者如何。切忌多貪。且道。雪峰不答話又作麼生。爭之不足。讓之有餘。示眾。道之一字。本無言說。所謂水中鹽味。色裏膠青。決定是有。不見其形。實際理地。纖塵不立。未動脚跟。好與三十。不見趙州道。汝但究理而坐三二十年。若還不會。截取老僧頭去。恁麼為人擔任。信不誣矣。諸師欲于一七二七三四七日中。搆副此事。大難大難。直須日用四威儀中。年年此日。歲歲今朝。稍有少分相因。始不負出塵之志。久立。

　　圓通惟識典禪師

　　宕渠盧氏子。丱歲禮問知大師薙染。圓具于四峩山菊惟和尚。參徧尊宿。後參華嵓聖可和尚。落堂考工。問三界惟心。萬法惟識。死了燒了。何為心識。師豎起拳。嵓云。死了燒了。阿誰豎拳。師仍豎拳。嵓云。生鐵鑄就即不無。兩片皮交閣在甚處。師便拜。嵓便打。次日復以前話詰之。師亦豎拳。嵓云。昨日道過了也。師云。一回拈出一回新。嵓復打云。放你不過。一日嵓問師。如何是德山末後句。師云。道不出。嵓云。密起其意又作麼生。師云。拽不入。嵓云。因甚師遭徒記。師云。教得孩兒解罵爺。嵓云。不謬華嵓悅眾。遂針芥相投。授以記莂云。一箇拳頭生銕鑄。不從人得誰相付。如斯方便與君通。震旦古今無別路。師偈句頗繁。略收數則。世尊初生。(頌)指天指地起干戈。好尚貪高人幾多。縱有超羣越格者。惡人自有惡人磨。若能轉物即同如來。(頌)一點也無。沒處著解。包括三才。縱橫無礙。五千餘軸紙墨之害。等閑將出大人境界。女子入定。(頌)空谷傳聲。虗堂寂聽。信之則有。叩之則應。看他大力人。弗假將軍令。混沌未分。(頌)燒不然浸不入。未知名是何物。三世諸佛全體。大地眾生[宋-木+巢]窟。婆子燒庵。(頌)者老婆。多揑恠。伶利衲僧。未放你在。把火燒菴徒自肥。至今惹下驢年債。

　　三淵惺禪師

　　忠州伯氏子。禮覺知師薙染。依止華嵓圓具。並受印偈。康熙癸亥春。住濮陽龍游寺。十餘載甞頌女子出定。貴者貴如金。賤者賤如土。女子與瞿曇。各自無張主。百丈野狐(頌)不落元來錯。不昧亦皆差。茫茫三界無來去。□□□□□毗茶。

　　大器成禪師

　　嘉州人。薙染於貴陽雲歸。圓具於蓮月和尚。機契華嵓。後住隆昌。建正覺禪院。聖和尚住瀘陽之雲峰。師省覲。峰命秉拂小參。呈拄杖云。者箇乃方丈本師底。今落在悟成手中。只得搗虗練實。驗正辨邪。只貴人人向此徹去。卓一卓云。會麼。悟成本是崖穴骨董。今霄逼拶出來。無法可說。借兩句葛藤。聊塞鈞命。世尊道。一切眾生俱有如來智慧德相。趙州道。狗子佛性無。諸上座。世尊道有。趙州道無。是同是別。若道是同。法無同相。若道是別。豈有兩般。還會麼。剎剎塵塵一樣心。奈何人不自推尋。若還直下承當得。弄潮須是弄潮人。喝一喝。

　　碧露夢禪師

　　蜀東綦江張氏子。中年于慧覺和尚處薙染。圓具。依華嵓聖和尚座下落節。而受記莂。買舟出峽。住溧陽崇隆寺。解制上堂云。雪壓松梢靜。霜嚴老樹寒。白雲有意常封鎖。幽鳥無心以度關。長安大道。銕蛇橫欄。去去終難去。還還不易還。以拂子打圓相。于中劃破云。諸禪客仔細參。草鞋終被脚頭瞞。

　　提刑奣暎高居士

　　初到華嵓。茶次問嵓。古人道。如人在樹。手不攀枝。足不踏枝。口啣樹枝。若問祖師西來意。答則失命。不答違問。如何。嵓以手指自己茶鍾了。又指士鍾。士從者即取鍾斟茶。嵓云。強將之下無弱兵。士云何也。嵓云。居士從者。也會祖師西來意。士云。和尚以手為舌。嵓云。居士以何為舌。士云以舌為舌。嵓作驚勢。士云何也。嵓云。非居士不能放身捨命。士云。無身命可捨。嵓云。老僧一時眼花。士云瞎。嵓云瞎瞎。士云。如此則成戲論歟。嵓云。仁者見之謂之仁。士云。某猶日用不知。乃設禮。後士又同屠居士遊溫泉。士將浴喫餅次。屠云。大家來喫湯餅會。士云。此處可名洗兒泉。嵓云。九龍吐水也未。士云。憾不自脇間出也。嵓提起槵珠作痛聲。屠云。此老倒會揑恠。嵓云。入水求人兩意符。九龍吐水沐金軀。毋云不自脇間出。痛徹山僧一串珠。嵓後贈士硯并偈序云。縉山四面逼來。拶碎袈裟。狹路相逢。打開秘藏。觸著磕著。原非等閑。共濟同舟。豈是細事。君肯承當直下。我敢信手拈來。曾經御案頒行。何必生師指點。君若不欲。在此原無。我不將來。于君已有。偈云。御賜元章的石頭。流傳到我似虗舟。浴雲谿畔拈將出。點化魚龍天際儔。

　　雲谿明府帝臣王居士

　　佛成道先一日入山。同雲峰遊山次。士乞峰拄杖。峰便打。士便拜再乞。峰乃與之。未及舉跬。便折即乞偈。峰笑云。氣骨生成也大奇。偶然投合大乘機。輕輕不用纖毫力。折我雲峰杖一枝。士躍然喜。歸便設禮焉。次日請上堂。山僧拄杖子。昨夜覩明星而悟云。吾觀山河大地艸木叢林。皆有如來智慧德相。元無妄想執著。亦不求證。且道。與釋迦悟底是同是別。良久顧左右云。者裏忽有箇漢出來道。五百人善知識。脫空妄語。雲峰拄杖。昨日已被坦葊王公折却了也。還有甚麼語話分。師笑云。老僧向他道。飛霞觀斗。雪霽回峰。用得多少。以拄杖作釣勢云。還委悉麼。釣竿斫盡重栽竹。不計功程得便休。卓拄杖下座。

　　體宗寧法嗣
　　湛一清禪師

　　蜀南永寧王氏子。廿歲禮本宗律師薙髮。至雲峰體宗和尚座下圓具。參究己事。因撞露柱有省。投機偈曰。年來何事苦週遮。返覆推窮總是他。了了分明無一物。到頭滋味沒些些。婆子燒菴頌云。信手拈來展赤旗。縱橫予奪有神機。雖然賣悄圖何事。失却娘生貼體衣。峰授以源流。侍巾瓶十六載。辭峰入滇。住會川迎恩寺。結制上堂。諸方結制安禪。迎恩陞堂戲舞。驚起四海獰龍。撲落九天鳳翥。三乘拱手。十地擎拳。萬象森羅揚眉吐氣。周天星斗燦爛光輝。微塵國土東湧西沒。蝡動蜎飛各揮本有。不是神通妙用。亦非法爾如然。卓拄杖云。會麼。今日也是兵隨印轉。將逐符行。正恁麼時。祝聖開爐一句作麼生道。野士無將酬帝德。須彌聊作一莖香。

　　兩生從法嗣
　　藏天宣禪師

　　蜀東王氏子。童時于護國寺。依不我師脫白。廿歲于師翁[衣-〦+止]和尚處圓具。靈隱和尚過護國。得叩機要擊節有省。徧參尊宿。詣牂牁嘉瑞。值兩生和尚機語相投。與偈云。棒頭喝下接全機。電掣星飛較已遲。骨臭衫兒脫却了。因緣到處聽施為。繼席松丘。有錄行世。其略示眾云。參禪要猛烈。不悟不休歇。打起好精神。莫蹉過時節。下個死心腸。豈拘在年月。立得脚跟穩。始不被人惑。甘盡苦中苦。關頭能打徹。古人曾與麼。吾常于此切。作個不羣人。行履須逈別。尅期能取證。當下便超越。透出天外天。逈過白拈賊。纔聞舉著些。洞然自明白。山頂鼓波瀾。海底立枯竭。彌勒釋迦來。亡鋒而結舌。三千陳葛藤。窠臼都剿絕。撞著跂死禪。一刀成兩橛。更擬問如何。白棒驀頭楔。到此田地時。許你稱禪客。伏惟大眾前。莫疑我虗說。

　　鐵機常禪師

　　豫章何氏子。丱歲為僧。掩關甕邑。打七有省。投機偈云。圞空一路光明藏。六道含靈亦共之。三世古今無向背。只因執妄故遲疑。執我非人皆是妄。涅槃生死沒高低光明原未從人得。觸目菩提本不迷。出關聆昭覺老人道風而趨蜀。行至夜郎。遇兩生和尚圓具印可。住靜廿載。有山居芻蕘集流行。後至昭覺丈和尚處。職西堂。命解制上堂。九旬期畢。百日功圓。元霄燈火閙堂前。爆竹聲催正月半。衲子聞聲悟道。白衣見色談禪。非為海上覓漚。已成尺木支天。若具通方正眼。野花春艸含烟。佛法世法情盡。方能垂手入廛。解制一句作麼生道。拂一拂云。人人緊束腰包去。莫道草鞋脚下寬。

　　含光真法嗣
　　瀘陽天竺寺佛先啟禪師

　　本州朱氏子。齠年禮慈航薙染。首參方山體和尚圓具。後契機于含光和尚。開法天竺禪寺。上堂。今日鉢盂受濕。天竺清香滿地。花卉自然放開。乾坤也須闔闢。檀那營供福田。衲僧來討巴鼻。拄杖機活如龍。一味當頭直劈。打落帝釋花冠。碧眼胡僧不契。三玄三要葛藤。不如萬法歸一。還識一麼。以拄杖畵云。不風流處也風流。有意氣時添意氣。

　　嘯宗密法嗣
　　峩雪慧禪師

　　閬中聶氏子。十四薙染。參問山大師。請益雲門須彌山因緣。言下知歸。嗣法嘯宗和上。保寧海雲寺。上堂。覺海澄清。靈源不二。空三解脫。智慧莊嚴。百千法門示真實義。總向一毫頭上顯示了也。惟要諸人直下見去。其或未然。欲得無為真淨界。雖從此處解翻身。上堂。凜凜朔風徹骨寒。梅花幾點占春先。分明一段真機露。爭奈時人不解看。慧上座與麼告報。也是錦上添花。以杖撥空云。不得春風花不開。花開又被風吹落。

　　昌昌慧禪師

　　重慶府盧氏子。遇亂世迯入遵義。廿齡禮先登師脫白。聞破山和尚開法雙桂。遂趨圓具。徧參諸方。歸新都之寶光笑宗和尚處契機。而授以偈。自知德凉行寡。不能有益于法門。守死善道。有山居詩偈行世。其略曰。水雲深處卜幽居。隨分生涯樂有餘。霜冷菊開三徑秀。月明人靜六窗虗。閒來合藥尋醫典。靜復焚香讀佛書。個裏不容獅子座。惟將一默答文殊。掃雙親墓云。清明佳節掃墳臺。片片愁雲漸湧來。雨過目前添舊恨。雷鳴塚上續新哀。香焚嶽嶺千年臭。紙挂長江百世恢。幾詠蓼莪心膽裂。長空望斷若癡獃。

　　二隱謐法嗣
　　襄陽梓舟船禪師

　　潼川人。住襄陽鹿門禪院。上堂。問摩尼寶珠久埋塵土。如何覓得。師云。照破老面皮。問日用尋常。且道作麼生受用。師云。明月引清風。乃云。鹿門山勢最威雄。瓦礫生輝達本宗。面目儼然成現箇。百艸頭上起雲龍。

　　牧雨霖禪師

　　金堂米氏子。幼冲澹純正。靜默寡言。丱歲出家。恒以死生為念。遂買舟南下。見二隱和尚于嘉禾之三墖。獲蒙印可。後歸龍安雪峰院。上堂。隆冬佛法絕商量。萬象盡從雪裏藏。直待一輪紅日出。燈籠露柱盡舒光。上堂。昨夜霜風透膽寒。黃河氷結勢如山。凍得泥牛連夜吼。牽連木馬競相看。舉法華經云。唯此一事實。餘二則非真。釋迦老子與麼道。也只道得一半。那一半。待下座來。與你通箇消息。何故。孤掌不浪鳴。獨木不成林。

　　錦江禪燈卷第十三
　　錦江禪燈卷第十四

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第三十七世

　　自閒賢法嗣
　　霍山憨余暹禪師

　　西充王氏子。參徧尊宿。末後入自閒和尚室。始嗣法焉。出住晉之霍山。解制上堂。結却布袋九旬終。今日解開八面通。衲子通身是手眼。拿雲攫霧把清風。諸禪客好奇逢。白雲聚散滿晴空。脚底芒鞋獰似虎。肩頭拄杖活如龍。上堂。結制解制。諸方舊例。佛祖家風。一場特地。九旬把住牢關。勘驗聖凡禁忌。不容走作絲毫。煅煉衲僧巴鼻。剿絕異想偷心。必然脚跟點地。一任吒呀哮吼。管教山搖地震。當報不報之恩。共助無為之化。上堂。紅塵閙市。全彰古佛心宗。身色堆頭。獨露祖師巴鼻。平泉兩岸。烟籠水月光新。姑射峰頭。彩散白雲影秀。花街柳巷觀音院。酒肆婬房彌勒家。

　　雲峩喜法嗣
　　斌雅禪師

　　潼川人。嗣法于風穴雲峩禪師。住法海寺。上堂。法海自住以來。不肯攙行奪市。列土分茅。將天地作一禪堂。行與諸人同行。住與諸人共住。二六時中著衣喫飯。運水搬柴。舉措施為。了無障礙。乃至明暗色空。森羅萬象。若智若愚。各依本分。然雖如是。更有一人不入保社。淨裸裸絕囊藏。赤洒洒無向背。有時孤峰頂上嘯月吟風。有時閙市街前神頭鬼面。舌拄梵天。眼空四海。動若行雲。止猶谷神。以拂子打圓相云。還識此人麼。平生肝膽向人傾。相識還如不相識。靈臺寺上堂。一句無私。斬釘截銕。萬機休罷。逈脫羅籠。隨流得玅。千里同風。大用現前。逢場作戲。玉鑑含秋。氷潭落影。龍泉出匣。萬里橫尸。大火聚豈容湊泊。金剛圈不許撮挐。撥著便轉。已墮功勛。提得即行。早成途轍。具如是之玅見。作苦海之舟航。隱顯全彰。文軌一致。封村寺上堂。春深物茂。日暖風和。燕喜鶯歡。時清道泰。般若流通。法元無隱。擊禪床云。聲不是聲。徒勞側耳。色不是色。難為撿別。海寶寺上堂。披霜躡屩。雲路三千。全身放下。理合瀟然。袖裏金鎚當陽拋出。毗耶丈室八字打開。住其中者。握閫外威權。鈎頭有餌。施佛祖照用。秤衡無星。開人天正眼。驗衲僧巴鼻。若是識機宜別休咎。撩起便行。脚跟下好與三十。何也。海寶門下。令不虗行。

　　憨休乾禪師

　　蜀西龍安胡氏子。十九脫白。二十圓戒。徧參諸方。各有會處。康熙丁未。詣少林禮祖墖。過風穴參雲峩和尚。機緣相契。乃授記莂。癸丑開法涇陽興福禪寺。眾請入院上堂。撥艸瞻風二十秋。全機不動信優游。無端扶上華王座。擘破三元接上流。宗乘一唱。三藏絕詮。至道恢弘。千途合轍。眾流截斷。遍塵剎而任運全該。玅轉元樞。括有無而憑垂指注。光超日月。智出聖凡。動靜無私。隱顯不昧。髑髏常干世界。鼻孔摩觸家風。綿密安祥。權開洞山五位。暗機圓合。要出溈仰三生。一字關大雲門之高古。六相義挕法眼之現成。奪境奪人。直捷痛快。立賓立主。大用天旋。印水印泥印空。匪作家難辨。非心非佛非物。唯證乃知。似地普擎。如天普葢。真機剖露。萬法全彰。正恁麼時。且道即今開堂祝聖一句。作麼生道。擊壤歌揚忘帝力。由[廖-(彰-章)+貝]詩詠樂時雍。

　　宕山法法嗣
　　孤月朗禪師

　　合州楊氏子。歷徧諸方。值箬菴和尚打徹。遇宕山禪師印證。住桃源瑞麟院。上堂。只著芒鞋不用舟。脚跟下事愈沉浮。而今渴飲飢餐也。未卜橋流是水流。小參。驀豎拂子云。此是向上第一著。未會之人沒棲泊。權曰此事與君持。細細嚼來味似檗。放下拂子。拍膝一下。

　　古宿尊禪師

　　成都胡氏子。嗣法宕山和尚。浴佛上堂。日月兩莖燭。須彌一炷香。以斯成現物。供養法中王。顧眾云。此是山僧窮孝敬。汝等若有奇品異餚。不妨拈出。以報不報之恩。共祝覺皇之壽。供丹霞禪師像上堂。前釋迦不安。後彌勒不奉。單單供養天然老子。一不重伊智大才高。二不重伊道全德備。今所重者。是伊聽訃而別選。聞授戒而疾退。騎聖僧得號于馬祖。燒木佛禦寒于慧林。諸般去就且置。即今安位一句如何舉揚。拂一拂云。見聞戶牖無遮障。奪却龐公幞頭來。元宵上堂。執拄杖云。今年今月十五。不打尋常破鼓。剔起破暗明燈。且要人人盡覩。忽爾油盡燈殘作麼生。[妳-女+口]。杖頭有眼明如日。凹凸平夷任所之。聖泉除夕上堂。一年周歲三百六。逗到今宵剛數卒。戶戶釘桃符。家家燒爆竹。送舊者憨忙。薦亡者慟哭。好笑世間人。多被時緣逐。祇有聖泉僧。恬然似不覺。擲拄杖下座。

　　大雄峰法嗣
　　藪菴願禪師

　　簡州謝氏子。中歲出家。嗣法大雄。住成都報國菴。昭覺老人設齋。上堂。報國初開法戰場。滿堂雲水破天荒。厨中儋石無儲也。自有高明共助揚。舉大慧杲和尚。至蔣山訪應菴華禪師。上堂舉牛過窗櫺話。者則公案。在蔣山肚內多年。若不是法叔老師抑揚小姪。一生不敢舉著。今日向人天眾前拈出。供養我法叔老師。召眾云。大眾。既是頭角四蹄俱過了。因甚尾巴過不得。誵訛在甚麼處。良久自代云。家家門前火把子。元來事同一家。共相唱和。所謂酒逢知己飲。詩向會人吟。願上座不敢舉古判今。茲是昭覺老人屈尊就卑。助揚法化。以佛法住持。且接物利生一句作麼生道。卓拄杖云。橫塘宿鷺斜飛起。數隻銀瓶挂樹梢。

　　響谷法嗣
　　金純寺眉雪宗禪師

　　射洪謝氏子。嗣法于響谷禪師。上堂。山陰深秀游人少。野水重嵓一樣春。山野今日重開祖席。佛日再懸。把住則瓦礫眠雲。放行則燈籠起舞。爭似無生國裏王大博。取性高眠。逍遙快樂。

　　凝真法嗣
　　南隆西平寺天然慧禪師

　　南充柳氏子。因蜀亂。混火隊中。十八歲厭世如幻。有出塵之志。禮如成薙染。圓具。參謁諸方。後依凝真和尚。深錐痛劄。死而復蘇。遂蒙印證。元旦上堂。時當元旦百事新。送去迎來見主賓。驀拈拄杖云。惟有者箇烏律律。不隨節令順人情。有時敲風兼打月。須彌頭裂滄海疼。駭起南山於菟走。株連北斗喫一驚。且道利害在甚麼處。復卓云。不是沙場經慣戰。怎豎旌旗百尺高。下座。

　　快雪國法嗣
　　蓮池聞禪師

　　宕渠羅氏子。丱歲于含虗師處祝髮。廿歲詣方如和尚座下圓具。徧參歸保寧。建蓮池菴自休。一日快雪和尚過訪。機緣相叩。而記莂焉。仇居士供法衣上堂。法不孤起。仗境方生。六月炎天寒威凜烈。此是境。且道如何是法。提起衣示眾云。會麼。者衣線下事。人人具足。不可思議。阿誰欠少。何必向他家糞草堆頭。覓甚麼碗。所以道。不離當處常湛然。覓則知君不可見。

　　雲嶠水法嗣
　　蒼谷桂禪師

　　湖廣荊州李氏子。丱歲禮幻識大師薙髮。年登廿稔。就本師圓具。徧參諸方。至雙桂與嶠和尚機緣相叩。而記莂焉。康熈丙寅。達州紳衿。請住龍興禪院。上堂。驀呈拄杖召眾云。會麼。者箇上拄天。下拄地。本自無名。誰敢強安。有時動地放光。明如杲日。有時泯跡潛踪。黑似墨漆。不屬青黃。方圓任器。能變能化。能橫能直。畢竟平等。殊堪倫匹。達古通今。竪窮三際。復橫按拄杖云。戒定慧祖師關。恰好都盧一串穿。又卓云。還會麼。于斯薦得。無量法門河沙妙義。從此建立。其或未然。更買草鞋行脚始得。

　　大鑒下第三十八世
　　石谷慧法嗣
　　羅漢雲林地禪師

　　通江董氏子。禮心田師削染。參石谷和尚。以嗣法。重建[障-音]邡羅漢寺。乃馬祖一禪師脫白處也。上堂。問如何是羅漢境。師云。參天蒼竹密。填空古栢稠。進云。如何是境中人。師云。大雄殿一座。頭陀祇十人。進云。人境不立時如何。師云。虧汝到與麼境界。乃云。一棒一喝。一拳一脚。直指臨濟心髓。全彰德山韜略。古之不多一點。今之不少一劃。全得艸偃風行。如虎戴角。撞著磕著。橫機殺活。脫或未然。山僧未免重下註脚。以拄杖卓一卓。喝一喝。也是千錯與萬錯。復卓云。錯錯。

　　淨居月目初禪師

　　樂至鄒氏子。丱歲于巴岳寺落[髟/采]。參石谷和尚圓具。復受記莂。後住龍門淨居寺。上堂。僧問。如何是龍門境。師云。清風橋下兩池水。進云。如何是境中人。師云。日出而作。日入而歇。進云。人境以蒙師指示。向上宗乘事如何。師便打。進云。瞎棒。師復打云。却有瞎漢喫在。乃云。時開飯店止飢寒。引水龍門且種田。佛法寧教齊爛却。從斯弗說老婆禪。

　　蒼桐華禪師

　　綦江封氏子。丱歲出家。廿年于密語和尚處圓具。石谷和尚印證。隱山為常。有山居詩行世。其略曰。山悠悠也水悠悠。一杖雲深任自遊。樹抄松花堪作食。秋迴荷葉可為裘。堂堂佛法消塵鏡。渺渺光陰送客舟。若要頓超如幻景。只須常牧此心牛。又云。溪山一一都成畵。竹樹叢叢畵不成。堪笑住山人性蠢。钁頭一柄足平生。暮年仍歸本郡石門寺。而臨行偈云。來時黃菊篩金。去時青山舖白。想起者個骷髏。千回萬回作客。今朝踢倒須彌。拶得虗空出血。涅槃城裏沒相知。笑殺率陀古彌勒。

　　紫芝藏法嗣
　　[郫-卑+((白-日+田)/廾)]筒護國寺天然貴禪師

　　上堂。今朝腊月初八。處處闡揚佛法。惟有護國不然。見人只是生罵。驀拈拂子云。向者裡薦得。剎剎塵塵毗盧境界。溪聲鳥語觀音理門。其或未然。依舊鼻孔向下垂。擊拂子下座。元宵上堂。不唱陳年曲調。要打新鮮鼓笛。無言童子口吧吧。無舌人兒能解語。等閑操動沒絃琴。海水騰波山自起。且道沒絃琴作麼生操。以拄杖作操琴勢云。會麼。若將耳聽終難會。眼底聞聲方始知。

　　錦官萬福寺瓊目溫禪師

　　戎州宜賓鄧氏子。十五歲薙染。恒思此身無常。參謁諸方。聞紫芝和尚開堂。杖笠往參。充侍寮十五年。遂印可焉。後住萬福。上堂。昔人聚石說法。今我法說亦空。石火電光。難為湊泊。驀拈拄杖卓云。惟有者個。赤條條。光灼灼。有時和泥合水。社舞村歌。有時孤峰獨立。挂月懸星。動則俾觀音勢至結舌藏鋒。靜則令釋迦老子無本可據。且道利害在甚麼處。良久云。參。護國寺為天然和尚點主。眾請上堂。者曲彔木床。是我天然法兄。揑不聚。擘不開的。今朝落在萬福手裏。于中七縱八橫。齊行照用。乃豎拂子召眾云。見麼。茲我然兄。于一毫端。現大人相。與汝諸人。道末後句去也。復擊禪床云。聞麼。復為汝等全身獨露。若或不薦。萬福不免別通消息。拋下拂子云。記取者枚毛拂子。再來號吼震三千。

　　語嵩裔法嗣
　　嵩耳住禪師

　　渝州費氏子。初參破雪和尚。目不識丁。鍊杜多行。後訪牟尼山語嵩和尚。棒下見旨。乃印可焉。後住少峩山慈明寺。上堂。弘機獨唱。千聖潛踪。截斷眾流。棒雲無路。若箇正因衲子。顯大機施大用。于石火閃電光中啐啄。縱奪人天。權衡佛祖。敲唱雙行。殺活齊彰。碎凡聖窠窟。斷生死根苗。猶未是向上事在。作麼生是向上事。王令已行天下徧。將軍塞外絕烟塵。

　　書雲旵法嗣
　　舌響訥禪師

　　定遠龍氏子。參半天下。于林野和尚掌下有省。回蜀見書雲和尚。以印證焉。上堂。向上一句。千聖結舌。覿面一著。隨處現成。折旋俯仰。露布本地風光。咳唾掉臂。全彰衲僧機柄。上根利智。如良驥見鞭影追風千里。中下之流。似韓盧逐塊永忘其返。而今勿論上中下根。直教箇箇氣宇如王。坐斷千差路頭。把定衲僧巴鼻。洞明頂[寧*頁]正眼。覰破祖師關捩。且道如何是祖師關捩。四野嚴寒無處泊。散髮披襟到畵堂。上堂。打開光明藏。現出本常理。大地絕點翳。四海清如洗。森羅與萬象。都盧在裏許。休言覩明星。誑惑癡男女。上堂。爐鞴弘開。魔佛頓鎔。鉗錘高舉。聖凡情盡。箇箇焦頭爛額。人人皮綻肉鎔。任是百煉精金。到此也須失色。卓拄杖云。拈出紅爐金彈子。簉破諸人銕面門。

　　麗眉釆禪師

　　瀘陽人。得法于書雲旵和尚。住金川之中嵓。開爐上堂。個事人人本具。何須向外討覓。頭頭頂著青天。步步踏著實地。山僧不是妄言。要且理無二致。所以龐居士云。神通並妙用。運水及搬柴。若于此中透徹。一生參學事畢。其或未然。長連床上豎起脊梁。切莫瞌睡。抖擻精神。只看穿衣喫飯。運水搬柴底。畢竟是個甚麼。參。佛成道上堂。居來十載為叢林。幸爾今朝佛道成。溪山雲月渾閒事。只取金鱗上直繩。先師涅槃後。凄然感興廢。不肖揚家醜。扶起破沙盆。修殘補破屋。先要得其人。啐啄同時節。三生似有因。今欲傳家具。人天共證盟。放出三支箭。相將射一羣。遂召滔然用初朗旭三人過來云。從上機關。千聖同廛。一道圓光。萬靈合轍。驀喝一喝云。且道者個還入其數麼。一輪皓月懸崖畔。幾片殘雲挂嶺頭。卓一卓下座。

　　大冶法嗣
　　舒光照禪師

　　蘄水人。避世入蛾眉絕頂。影不下山者二十餘載。忽一日欲下山。鳴鼓上堂。九旬限滿。巧中藏拙。晝夜殷勤。拙中藏巧。養馴一個水牯牛。頭角崢嶸世上少。今朝肆足印莓苔。笑殺平田黃大老。辭世形本無形。說亦無說。盡大地人難摸索七十九年住娑婆。彈指光陰如夢覺。舉步踢倒蛾眉山。者邊那畔總一箇。喝一喝。擲筆而逝。

　　耳毒泰法嗣
　　射洪會靈寺幻住明禪師

　　瀘州曾氏子。嗣法于耳毒泰。上堂。雨過莓苔淨。陞堂說法時。斯緣誰解會。啼鳥上花枝。小參。初撾塗毒鼓。三舉撲地鐘。敵勝超羣句。生蛇始化龍。咄。

　　純備德禪師

　　鄷都李氏子。中年于幻住大師處鬀染。詣耳毒和尚座下圓具。而嗣法焉。後住[(雪-雨)/粉/大]陵州黃陵禪院。上堂。立教明宗。須張縵天網子。活捉龍蛇。可以直下承當。安邦定國。要展揭世經綸。生擒虎兕。乃能全身擔荷。所以祖師心印。壯似銕牛之機。去即印住。住即印破。只如不去不住。印即是。不印即是。于斯擬議。錯過千山。少涉思惟。白雲萬里。致使三世諸佛總放不下。歷代祖師全提不起。一大藏教詮註不及。刢俐衲僧自救不了。正恁麼時。作麼生履踐。喝一喝云。振奮吒沙無向背。爍迦羅眼莫能窺。

　　佛語御法嗣
　　重慶府香國寺[穴/(爿*臬)]堂秀禪師

　　湖廣辰州府人。幼失恃怙。依湖山慧覺和尚之嗣。佛語會下薙染。十八圓具。深研內外典集。未幾屏去。鐵脊焦團。受佛語記莂。囑之南遊。參徧諸方。己巳歸渝就香國。開爐上堂。爐火乍燔。是銕是銅須經煆。槖籥大煽。若凡若聖盡銷鎔。淬般若之智鋒。礪金剛之神劍。若是躍冶之金。徒勞鍛煉。驀竪拂云。者一星兒火種。自鷲峰發燄。嵩少騰芳。太白山中。標霞天之光彩。錦江江上。闡亙古之宗猷。如如意珠。似帝青寶。可以福國裕民。為祥為瑞。入聖超凡。而今落在香國者裏。只得借曼殊普賢作爐頭。勢至圓通為冶匠。五百聲聞緣覺作散工。扇火扇風。添煤添炭。山僧忍俊不禁。未免助其神用。遂擲拂子云。直下來也。急著眼覰。

　　吼一等法嗣
　　唐安曇雲寺文璧福禪師

　　眉州陳氏子。幼冲覃訐。染指釋門。參徧諸方。後入吼和尚之室。秉拂上堂。柳舒金。梅正白。幾經霜凌幾經雪。寒枝傲骨占春先。却把清香輕漏泄。惟佛與佛無分別。揮拂子云。筍過東家作竹林。藕穿池面為荷葉。臘八上堂。積劫深懷疑彈子。實難吞吐出皇宮。六年雪嶺時無懈。驀地擡眸見己躳。此是大覺老人。在霜天月下悟得底。今日福上座。向情與無情煥然等現處。舉似大眾。還會麼。若會得。天地虗空生汝心內。人物殿堂皆汝元常。若或未然。捨家出家本屬何因。緇衣披度當為何事。正恁麼時。且道大覺老人。畢竟悟箇甚麼。良久云。泥牛掣斷黃金鎖。銕馬衝開碧玉關。改見月菴為曇雲寺。上堂。一點一畫涅槃妙心。一字一言真實勝義。不是九重隆下。親從刺史頒來。顯示佛祖真機。開發人天眼目。所以道。若以眼見。乃文殊境界。若以耳聞。實觀音妙體。若以心思。普賢牀榻。且道。毗盧遮那即今在甚麼處。顧左右云。不擬議時全體現。涉思惟處隔關山。

　　瑞林蓮法嗣
　　玉諾昌禪師

　　蜀南人。齠齡于瑞林和尚處薙染。至年圓具。初遊講肆。頗通經論。因看圓覺經。四大各離。始覺忙然。遂徧參。歸來徹困于淡竹老人。受記莂于本師瑞林和尚。康熙戊午。住成都府德元寺。上堂。吾年三十四。佛法總不識。張登曲彔牀。渾無些子伎。全提臨濟宗。惟憑斯箇力。頭頭絕覆藏。處處無踪跡。活潑潑耀古騰今。峭巍巍輝天鑑地。當陽露出端倪。揚眉已落第二。且如何是全提意旨。卓拄杖云。青天也皺眉。住南關外草堂寺。上堂。兩度相催住草堂。且無佛法可商量。烏藤拈出全收放。殺活臨機覿體彰。呈拄杖召眾云。者木上座。在臨濟德山。有意氣時添意氣。在文殊普賢。不風流處也風流。落在昌上座手裏。放行則萬象生輝。把住則乾坤失色。空王殿上。一任簸土揚塵。糞掃堆頭。徧現紫金光聚。有時為天中之天。有時作聖中之聖。胎卵濕化。鱗甲羽毛。承斯恩力。齊彰本地風光。各顯神通妙用。與凡聖同源。千差一致。復卓一卓云。還委悉麼。離相離名人不稟。吹毛用了急須磨。

　　曉元濟法嗣
　　大旭宗禪師

　　蜀南建昌李氏子。齠年祝髮。詣成都草堂寺。參曉元和尚座下圓具。巾缾六稔。元痛以鉗錘。契機之後。住窰山鎮疆寺。至節上堂。心珠燦燦絕纖塵。盡淨常靈脫體新。無物與伊堪比并。略侔日月合其明。眾中有恁麼人麼。問月朗當空時如何。師云。光映前街連後巷。進云。月落後如何。師云。剔起殘燈閱簡編。進云。如何是窰山境。師云。雨晴松竹翠。山寺木[木*魚]聲。進云。如何是境中人。師云。樓頭歌舞後。猶味樂賓儔。進云。人境雙忘旹如何。師云。籬邊葉落無聲響。嶺上雲歸絕點痕。乃云。六花亂墜。寒氣逼人。日南長至。百卉萌生。山僧褁頭大睡。誰管他人屋上霜凝。以拄杖作圓相云。會麼。于中薦得。百千三昧一時證得。神通妙用無越此宗。人人向文殊眉睫上往來。個個于普賢行門中出入。高揖釋迦。不拜彌勒。到恁麼田地。有無不立。凡聖亦如。隨緣放曠。任運逍遙。石頭土塊動地放光。蒼松翠竹吾人本體。何必要山僧重叨呾也。如或未委。不惜唇皮再下註脚。驀拈拄杖卓云。久立。

　　佛冤綱法嗣
　　嘉州九頂子開乾禪師

　　本州辜氏子。生而有異。孤勁淵冲。志慕上乘。年十九。往洪椿坪。禮祖正師削染。後遊成都昭覺。依師翁操策機辯。日究奧旨。圓具禮辭。歷謁尊宿。提撕心要。洞然無滯。時師翁謝事。冤領昭覺。復造其席。覺垂語云。牛過窗櫺。頭角四蹄俱過。因甚尾巴過不得。師應聲云。明破即不堪。拂袖便出。即頌。渾身獨步千峰外。無限風光意莫窮。揭石耕雲橫宇宙。尾巴尖上活渠儂。覺又問。萬法歸一。一歸何處。師云。誰家店內無宿客。覺云。未在更道。師立頌。一法凜然萬法虗。山河大地一芙蕖。電光石火猶嫌鈍。妙體堂堂位不居。覺徵云。不是心不是佛不是物。是個甚麼。師云。不敢妄生穿鑿。連頌二偈。心佛俱非不是物。神頭鬼面絕誵訛。等閑放出遼天鶻。舒掌擎拳較不多。又相逢不識名和姓。伊向東西我自南。莫道長安風月好。到頭終是自羞慚。覺可之。其徵徹直捷。逈絕見知。扣問咨參。了無惰念。覺解制。授以衣拂。癸酉十月。師翁丈老人結制。命秉拂上堂。若論個事。一味尋常。騎聲葢色。法法全彰。縱奪殺活。不犯鋒鋩。清風明月。不坐玉堂。快須擉瞎娘生眼。炯炯寒光照大唐。靈利衲僧聊聞舉著。直下承當。雖然如是。脚跟下與伊三十拄杖。且道。利害在甚處。卓拄杖云。鴛鴦綉出從君看。不把金針度與人。

　　天湛熾禪師

　　漢之古洋州李氏子。夙植逈別。不類常童。九歲于興元淨明。禮佛冤和尚削染。聽事服勞。痛與鞭策。甲寅冤領昭覺院務。制中同眾打七。面觸露柱。忽爾暢然。呈偈曰。無參參處却參參。三脚驢兒苦著鞭。骨碎皮穿肝膽露。血淋淋地染長安。覺可之。壬申結制。師翁老人命秉拂。拈拂子云。法不孤起。仗境方生。時當秋末。萬卉潛榮。或抑或揚。觸目現成。豈不見。置山河大地于一毫端。透頂透底。絕羅絕籠。顯大機明大用。觸處普賢境界。發揮佛祖機籌。有時拋三放兩。拈尾作頭。有時充塞虗空。擘開華嶽。麻三斤。庭前栢。青州衫。天下老和尚家私。一時打貼。拂一拂云。咦。步步登高易。平地喫交難。擊禪床下座。

　　籌室燦禪師

　　秦州王氏子。廿歲禮普門端宗師鬀染。法名勝燦。次年就本邑護國圓應和尚座下圓具。腰包趨蜀。依昭覺佛冤和尚。巾瓶有年。覺甞拈馬祖一喝百丈耳聾公案。師纔聞舉便掩耳。一日又問。毛吞巨海。芥納須彌。且道是神通妙用。法爾如然。師禮拜了歸位。覺便歸方丈。機緣相契。而受印可。甲戌冬。職維那。結制。命秉拂。上堂云。赤體條條絕所依。生平莽鹵沒思惟。一椎打就無今古。途路行人誰個知。是日陞堂重漏逗。且喜當陽母自欺。燦上座。昔年向者裏打失眼睛。珠沉滄海。即今劍露丘墟。光射牛斗。人人具頂門正眼。個個超佛祖宗猷。耀古騰今。離見絕聞。當此之際。虗空倒卓。大海颺塵。應時及節即不無。且道結角羅紋一句。作麼生道。驀呈拄杖云。到者裏。不惟踏不著佛祖關鍵。管教覰之不及。卓拄杖下座。

　　錦江禪燈卷第十四
　　錦江禪燈卷第十五

　　　　昭覺丈雪　通醉　輯
　　　　紹興幻菴　胡昇猷　訂
　　大鑒下第三十八世

　　竹浪生法嗣
　　翼雲鵬禪師

　　蜀西漢安馮氏子。母預夢一僧入舍。覺而有娠。及誕之後齠齡間。父携上般若。見佛像儼然。即願出家。父母不聽。又二載不樂俗務。父送禮不虗禪師薙髮。讀楞嚴呪。恍如舊識。將日課經典讀畢。送入學舘三年。頗通儒。十九歲。上昭覺丈師翁處圓具。辛酉夏。師翁手劄。命竹浪和尚。回昭覺繼席。入院上堂。師出問。如何是第一義。覺云。鐘鼓分明。進云。恁麼則金聲振出千松碧。祖庭春動起潛龍。覺云。頂門上再亞一隻。覺當晚小參云。諸佛說不著。祖師提不起。于中有一物。無頭一無尾。且道是甚麼物。喏。師答云。一聲天際外。非將物可比。覺作聽勢云。依稀似曲纔堪聽。又被風吹別調中。後覺命頌趙州石礄公案驗之。師立頌。衲僧不見石礄。且喜親聞略彴。原來覿面相承。等閑眨眼蹉過。覺又以百丈野鴨公案徵之。師轍頌云。野鴨冲霄過。無端生殃禍。百丈不識機。鼻頭都扭破。一日覺示眾。舉崦溪水聲公案考工。師仍頌千里迢迢忙未歇。溪聲聞舉心中瞥。猛然觸碎從前底。無奈家貧遇劫賊。覺首肯之。遂書偈而莂焉。壬申春出峽徧參。

　　義喆純禪師

　　蜀南洪州李氏子。誕而奇偉。六歲時。父擕上天香院。見佛便禮。眾異嘆曰。此子疑是再來人也。父母遂送智光印大師座下薙髮。甞所出言。實而不華。詣霧中綠雲關心一律師處圓具。聞竹浪和尚開法青城。結伴造席。值上堂。出問。未進步時如何。浪云。且居門外。進云。已進步時如何。浪云。堂高數仞。地濶八埏。進云。未進已進蒙師指。向上宗乘事如何。浪云。一棒一條痕。師便禮拜。通身汗下。若夢初覺。寸絲不挂。心境一如。自此投機。塵拂之下。多受其益。印以偈云。目前無法可相傳。萬象森羅理事圓。且喜闍黎親薦得。從教收放在毫端。後束裝南遊。乃遍參耳。

　　義奇一禪師

　　唐安陳氏子。幼時羣而不黨。終日粥粥自娛。設問你在此作甚麼。于地拈瓦礫示之。或曰。此兒夙植有因。熟習不忘。齠齡。父母送禮菩田佛尊宿出家。凡所誦習。如識舊章。詣崇寧萬壽曉元和尚處圓具。後覺而嘆曰。身世無常。此心安寄。聞竹浪和尚開法鳳林。瓢笠往參。遂充記室。值浪和尚上堂。垂語云。三十餘年坐釣磯。而今方得展雙眉。汀花水滸非他物。觸處元來佛祖機之句。不覺觸碎鼻孔。披雲見日。乃曰。應物現形如水中月者。此也。從今不受天下老和尚舌頭瞞。遂放身自肯。面受記莂云。急水灘頭好放舟。波濤雖險妙隨流。絲綸直透蒼龍窟。信有鯤鯨上釣鈎。癸酉秋。買舟出峽東下。

　　懶石聆法嗣
　　非指明禪師

　　江津熊氏子。嗣懶石聆和尚。依止華嵓數載。隱逸江津之靜慈有年。甞有頌古行世。道眼精明。學探深賾。今略拈數則。以著師心。丹霞燒木佛(頌)離宮勅令降將來。簇錦攢花當下灰。驚起牛兒渾不見。行人得去邑人災。石霜橫刀水盆上傍置艸鞋。(頌)空把瑤琴月下彈。無生曲調自超然。子期不諳何處去。孤負渠儂意一翻。十八女子不繫裙。(頌)衲僧鼻孔。活活鱍鱍。不繫裙兒。灑灑落落。婆子燒菴。(頌)正恁麼時。如貧得寶。[烈-列+林]却葊子。一了百了。日面佛月面佛。(頌)日面佛兮月面佛。一條拄杖兩頭禿。敲風打雨人不知。拄地撐天光煜煜。

　　耨雲實法嗣
　　古湟印心寺佛敏訥禪師

　　秦州天水姜氏子。丱歲出塵。參徧天下。末入閬中草堂。參耨雲禪師。俄於掌下領旨。始紹其裔。西寧緇素。迎住古湟院。依本據令。闡揚雙桂宗旨。上堂。山野一向以來。白[噗-口+白]生於嘴邊。青艸長于舌上。遂按膝咦一聲。錯下註脚。佛成道日上堂。活驚殺活笑殺。山頭老漢沒傝[仁-二+(天/韭)]。無端夜半覩明星。兩眼明明都填瞎。卓拄杖云。瞎瞎。上堂。拈拄杖云。木上座。于黑漆桶裏住著。未敢輕示其人。以杖置右手云。今日出來指東話西。似與鉢盂安柄也。雖然如是。且不得辜負拄杖子。何也。為伊頂門上有眼。

　　竹鏡嵩法嗣
　　眉州燈壁寺文衡權禪師

　　資陽呂氏子。生而質異。因父早喪。七歲依胞叔玄樞薙染。次造先知和尚受具。服勞三載。辭謁諸方。後入中嵓室。因緣相契。遂印可焉。佛成道日秉拂上堂。佳景時逢臘月天。嚴寒凝凍雪為簾。頓分一線回春令。却放梅花一著先。即今苾蒭納戒之日。乃叢林煅鍊之時。本師三月遺規。九旬期會。人人于汲水拾薪邊薦取。個個于穿衣喫飯處承當。命不肖登此座轉無上乘。卓拄杖云。者個是無上乘。那個是拄杖子。參。舉世尊覩明星悟道。一切眾生俱有如來智慧德相。皆因妄想執著而不證得。師云。老瞿曇。須是頂天立地。到頭知尾。不妨漏逗。只如遠孫。又作麼生行履。視左右云。切須仔細。

　　其白富法嗣
　　融徹頂禪師

　　蜀南人。幼歲禮其白禪師鬀髮。廿齡圓具。究心不輟。甞看六祖風旛因緣有省。遂受本師鉢袋。繼席玉泉寺。康熈壬申冬結制。正修毛居士請上堂。今朝十月十五。行者考鐘伐鼓。玉泉結制上堂。驚起魚龍躍舞。只將白棒提持。大地山河莽鹵。坐斷諸佛關鍵。綱維從尚列祖。衲僧擬議思量。一棒打折驢腰。莫言不道。上堂。諸佛本無說。祖師未曾聞。留下一轉語。千古鎮乾坤。且道是甚麼語。喏。喝一喝云。今日冬月一。萬卉俱凋悉。玉泉爐增燄。山門輝佛日。驀召眾云。是何朕兆。良久云。庭前生瑞草。好事不如無。復喝一喝下座。

　　指雲孝法嗣
　　勤正進禪師

　　陝西華州吳氏子。廿有七齡。觀身世無常。詣四川重慶府華嵓禪院。禮指雲禪師薙染。痛念生死。脇不至蓆者數年。就本堂圓具。侍師翁聖老人。至瀘陽雲峰寺。值上堂。問如何是父母未生前本來面目。翁驀頭一棒惛死。少頃漸甦。乃說偈云。者迴喫棒不尋常。始覺毗盧解脫場。萬象森羅皆拱手。拈來盡是返魂香。雲因而印證。後有頌慈明榜文云。輪捶是誰搬弄。打破千年鐵甕。頻頻呼喚無他。不離自己作用。阿呵呵。總是一場大夢。

　　浮石演法嗣
　　嵩雲秀禪師

　　長安明州譚氏子。齠年禮于一禪師落[髟/采]。廿三歲。遂起身世無常之感。初參不會和尚。命看指月錄。至大道祇在目前。要且目前難覩。有個入處。于昭覺丈雪和尚座下圓具。後至方山雲峰。依聖可和尚。椎拂久之。一日舉世尊覩明星公案示眾。師信口頌。獨坐寒山意氣賒。明星點眼絕周遮。掀翻海嶽平如掌。情與無情共一家。時浮石禪師為首座。聖老人命師送歸院。機緣相契。而記莂云。獅子羣中出隊來。等閑哮吼震山隈。烏藤兩手親相付。頓使人天夢眼開。復至雲峰職監寺。聖師翁命小參。僧問。如何是世尊不說說。師云。有說即錯。進云。如何是迦葉不聞聞。師云。有聞即差。乃卓拄杖。云者是德山大機。喝一喝云。者是臨濟大用。今日落在嵩上座手裡。又作麼生施設。復卓一卓喝一喝云。若將耳聽終難會。眼底聞聲方始知。

　　大器成法嗣
　　濟得正禪師

　　蜀南隆昌張氏子。幼歲于本邑正覺寺大器和尚座下脫白。圓具于雲峰聖師翁處。結伴南遊徧參。歸來受本師印可。甞有頌世尊初生。初出母胎逈不同。指天指地讓渠儂。雲門須具超方眼。賊過張弓未是雄。頌庭前栢樹子。信手拈來了弗疑。龜毛兔角豁當機。眼中若是停金屑。辜負蒼蒼兩道眉。

　　法空證法嗣
　　素如珮禪師

　　陝西寧夏劉氏子。齠年禮順和禪師薙染。廿二歲圓具于劍刃和尚。初參不二禪師請益。命看萬法歸一。後結伴入川。至方山雲峰。參聖可和尚。值上堂。師出問。趙州道萬法歸一。畢竟一歸何處。聖云。面南看北斗。于機下有省。法空禪師。辭聖和尚。往住漢州開元年。師隨從。空曰。古人道。舉一不得舉二。放過一著。落在第二。且道。一如何舉。師云。急水灘頭牢把柁。空云。將拕來看。師便喝。空云。却是個棹子。師云。切莫壓茛為賤。于是印可。偈云。金毛獅子出林間。大地風生百獸潛。獨步上方超異類。佳聲丕振太無端。甞頌產難因緣。積雪凝氷結未消。一枝寒玉寄梅梢。靈苗不借東皇令。一段清香向外飄。達磨會武帝。(頌)朔風凜凜入樓臺。春意潛舒雪上梅。縷縷暗香浮嶺外。相思無計勢難回。

　　赤松嶺法嗣
　　乾御源禪師

　　蜀人。受印偈于赤松和尚。久住黔西。有錄行世。後江浙歸覲本師。命秉拂小參。神機密運。觸類傍通。廓爾圓明。不落諸數。所以南詢五十。鋒鋩初露于妙峰。樓閣門開。大機終涵于海藏。百千妙義。無量法門。總在一毛頭上。彰顯現前。一一無非受用。大眾。既爾受用十分現前。因甚彌勒大士。却從遠方歸來。若向者裡見得徹。黔天風月一團和氣。脚跟不動華藏週遊。其或未然。不免曲引傍資。拂一拂云。七載離師海上遊。歸來時節正逢秋。籬邊菊露三玄句。桂蕚香浮意外幽。獅峰如畫。勝景凝眸。碧水潭中龍奮迅。奪得雲霞滿袖頭。喝一喝。

　　嗣燈胤法嗣
　　隱南廣禪師

　　金川沈氏子。廿歲禮嗣燈和尚薙染。侍關三載。日益深奧。燈出關。乃與圓具。久獲印證。燈入寂滅定後。遍參諸方。復歸興國守師墖。遂有終焉之志。一日中嵓麗眉大士。同德善居士。供法衣請上堂。大庾嶺頭曾拈提不起。德善居士和盤托出。牧野禪人覿體承當。正所謂于食等者于法亦等。且因齋讚一句作麼生道。靠拄杖云。到江吳地盡。隔岸越山多。復召眾云。幸我中嵓麗眉法兄和尚。開方便門。示真實相。普攝人天。各具本有。此段因緣。出善財一頭地也。不涉烟水。登彌勒樓閣。不假修證。次補千佛位中。還委悉麼。鴛鴦綉出從君看。不把金針度與人。

　　大鑒下第三十九世
　　舌響訥法嗣
　　圓通大朗璽禪師

　　渝城楊氏子。印可住三聖寺虎溪。寢食之餘。織[尸@憍]施四來。住圓通。法衣至上堂。拈衣云。二十餘年學個獃。無端禍事上身來。冤沉海底重重結。此日人天推不開。住新繁龍藏寺。上堂。今朝七月一。衲僧討巴鼻。夏暑猶未退。秋景又追逼。到家人自由。途中多涉力。拂一拂顧左右云。途中且置。到家一句作麼生道。能為萬象主。不逐四時凋。解制上堂。開欄釋鑰。放出羣牛。既無拘束。任爾優游。是則便是。切忌東觸西觸。犯人苗稼。咦。明年更有新條在。一聲銕笛喚回頭。晚參。鏡清有六刮。衲僧怯路滑。若要兩相應。深錐須痛劄。書記問。如何是就毛刮塵。師云。風行草偃。如何是就皮刮毛。師云。赤刀烙錫。如何是就肉刮皮。師云。滾湯沃雪。如何是就骨刮肉。師云。庖丁解牛。云只如髓又如何刮。師曰。撒手到家人不識。翻嫌脚瘦草鞋寬。己巳年十月一日晚。見法堂前草芊。以方便鏟除之。倐釋鏟云。來生又做些。罷入方丈。明晨行者趨進。已坐脫矣。涕洟雙垂。顏色如生。臘三十三。壽七十四。墖于本山。

　　祖鼻法嗣
　　滄溪月禪師

　　保寧滄溪李氏子。幼失恃怙。見壁間偈云。此身不向今生度。更向何生度此身之語。遂有出塵之志。不得自由。遇一尊宿請益。令參栢樹子話。無入處。矢志脫塵。聞月幢和尚開法。往參三載。一日聞鼓聲有省。值祖鼻和尚作座元。而印可。住滇南曲靖府天王寺。佛誕上堂。第一義諦。世尊未離兜率。露布了也。天下老和尚。未出方丈。露布了也。月上座未拈拄杖。露布了也。若待登曲彔木床。已是落二落三。更要山僧口吧吧地。轉沒交涉。雖然如是。沒量大人情性辣。滿裝一杓潑悉達。指天指地漫稱尊。却被雲門欲打殺。未審眾中還有不甘者麼。良久以拄杖橫按云。青山只愛磨今古。淥水何曾洗是非。

　　純備德法嗣
　　法幢遠禪師

　　蜀東萬縣宋氏子。得法于純備德和尚。住[(雪-雨)/粉/大]陵州黃陵禪院。示安石慧禪人法語云。從上古人。親近真善知識。勤勞刻苦。廢寢忘餐。必將衣線下事究明。透頂透底。出羅籠離窠臼。洒洒落落。無束無拘。等閑拈一語示一機。動地驚天。為千百世之標準。方不姑負參學之志。珍重。

　　錦江禪燈卷第十五(終)
　　跋

　　原夫。真常者。本無形狀。元非比擬。放則萬行圓滿。收則千機寢削。菩提涅槃。真如佛性。金剛圈栗棘蓬。光明幢日月燈。種種異域。皆從此中流動充滿。附物立名。難越其閫奧也。然而附天自高。附地自寧。附日月代明。雖云物無私映。尚不能灼盡昏衢。附之于燈。能破千年暗室。言體孤明獨照。言用續燄聯輝。所謂冥者皆明。而明終無盡。此書不曰禪錄。而名禪燈者。俾傳之無窮也。豈非佛祖慧命之燈乎。自世尊拈華迦葉微笑。乃至斷臂安心。明鏡非臺。染污不得。即心即佛。一喝耳聾。顯大機用。脅下還拳。于中卓樹光明幢。如寶絲網。因而光光相羅。徧攝寰區也。本師丈老人。初蒙雙桂師翁印心已來。七坐道場。播揚宗旨。末後還蜀。節度使坤育張公。偕見任寮寀。請闢圓悟祖庭。三十餘載。應機接物之暇。于劫灰堆裏。捃拾殘篇斷簡。蒐羅諸家語要。合集一書。名曰錦江禪燈。癸酉秋。命徹生負藁東下。楞嚴災棗。弟將古今知識。從真常體中。印明大事因緣。共相敷陳一段光明幢。聯緜一盞無盡燈。雖云去聖時遙。且靈山一會儼然未散。乃吾師衛法之苦心也。慨久遠之無徵。待傳述之有自。間有挂漏。收攝未備。不能無望其同志高明者。尋討補入云爾。
　　旹
　　康熈癸酉冬長至日青城嗣祖沙門徹生熏沐敬跋
　　錦江禪燈卷第十六(附高僧神僧傳)

　　　　昭覺丈雪　釋通醉　輯
　　　　紹興幻菴　胡昇猷　訂
　　　　青城竹浪　徹生　編

　　道因

　　濮陽侯氏子。稟祜居醇。含章縱哲。覃訏之歲粹采多奇。髫齓之辰殊姿特茂。孝愛之節。慈順之風。卒志于斯。年甫七歲。丁于內艱。溢粒絕漿。殆乎滅性。成人之德。見稱州里。免喪之後。思醻罔極。出家之志。人莫移之。便詣靈巖寺。求師落髮。誦習。曾不浹旬。通涅槃經二帙。舉眾驚駭謂為神童。宿齒名流咸所歎服。旋學律儀。又于彭城嵩法師所傳攝大乘。遂依科戒而為節文。年少沙門且令習律。曉四分者方許入聽。師夏臘雖幼。業行攸高。獨于眾中迥見推重。每敷攝論。義理精通。後隱泰嶽。凡經四秋。于是杖錫出山。孑焉超邁。徧參歸蜀。居于多寶寺。緇素聞道譽。乃命開筵攝論維摩。時有寶暹法師。東海人也。殖藝該洽。尤善大乘。昔在隋朝。英塵久播。暹公傲爾其間。仰之彌峻。每至師之論席。肅然改容。師抗音馳辯。盡妙窮微。益州總管鄧國公竇璡。行臺左僕射贊國公竇軌。長史申國公高士廉。范陽公盧承慶。及前後首僚。西南嶽牧。並國華朝秀重望崇班。共籍芳聲。俱申虔仰。謝筵之後。乃于彭門山寺。往經廢毀。院宇凋弊。師慨然營緝。未移再稔。蔚成覺苑。又以九部微言。三界式仰緬惟法盡將翳龍宮。遂于寺之北巖。刻多羅之秘袠。并毗尼之正文。縱堯世之洪水襄陵。任趙簡之北山燎狩。必無他慮。與劫齊休。既而清猷遠暢。峻業遐昭。遂簡宸衷。乃紆天綍。追赴京邑。止大慈恩寺。與玄奘法師翻譯。校定梵本。兼充證義。每有難文。同加參酌。慧日寺主楷法師者。聰爽溫贍。聲藹鴻都。首建法筵。請開奧義。帝城緇俗具來諮稟。欣焉相顧。得所未聞。師研幾史籍。尤好老莊。咀其菁華。含其腴潤。包四始于風律。綜五聲于文緒。故所講訓。內外該通。其專業者。涅槃華嚴大品維摩法華楞伽等經。十地地持毗曇智度攝大乘對法佛地等論。及四分等律。其攝論維摩。仍著章疏已。而能事畢矣。

　　靖邁

　　梓潼人。少孺矜持。長高志操。特于經論研覈造微。氣性沉厚。不妄交結。遊必擇方。抵于京輔。貞觀中。屬玄奘西迴。勅奉為太穆太和。于京造廣福寺。就彼翻譯。所須臾力。悉與玄齡商量。務令優給。遂召證義大德。諳練大小乘經論。為時所尊尚者。得一十一人。師預其精選。居慈恩寺。同棲玄明濬辯機。終南山道宣。同執筆綴文。翻譯本事經七卷。師後與神昉筆受。于玉華宮及慈恩寺翻經院。皆推適變故。得經心矣。後著譯經圖紀四卷。銓序古今經目。譯人名位。單譯重翻。疑偽等科。一皆條理。見編于藏。開元中。智昇又續其題目焉。

　　神清

　　字靈庾。緜州彰明章氏子。昆季三人。皆有名望。師居乎仲。處胎之際。母頓惡葷羶。及為兒時。雖隨戲弄。遇像即禮。逢僧稽顙。年十三。受學于緜州開元寺辯智法師。其法師嚴峻。限念經千紙。方許落髮。師即誦法華維摩楞伽佛頂等經。時喬琳為緜郡太守。驚其幼俊。躬自降禮請削染焉。至年十七。聽習麤通。即講法華經于慧義寺。依如律師圓具。尋達大宗。乃詣上都。後以優文贍學。入內應奉。暮年鍾其荼蓼。歸慧義寺。講導著述。略無閒日。以元和年中。終于本寺。遷神于白門蘭若。師平昔好為著述。喜作編聯。巨富其才。鑿深于學。三教俱曉。該玄鑒。極彞倫。咸敘前後。撰法華玄箋十卷。釋氏年志三十卷。新律疏要訣十卷。鈔二眾初學儀一卷。有宗七十五法疏一卷。亦名法源記。解小乘所計五位色心心所不相應無為等法。體性業用。一皆詳括。故云法源也。識心論。澄觀論。俱舍義鈔數卷。北山參玄語錄十卷。都計百餘軸。並行于世。其語錄博該三教。冣為南北鴻儒名僧高士之所披翫。寺居郪城之北長平山陰。故云北山。統三教玄旨。故云參玄也。東川序真贊云。與奘三藏道顏。同攝物異時一體耳。海內學人望風而至。開成中。北山俱舍宗不泯者。師之餘素乎。東川涌潭僧正顏公。著碑本寺。講律臨壇光肇。別附語錄。略記師言行矣。

　　靈著

　　緜州劉氏子。年始志學。方遂出家登戒。年四十。精毗尼。講涅槃。一律一經勤于付授。晚歲請問大照禪師。領悟宗風。守志彌篤。後詣長安。大敷禪法。其慕師道者。若魚龍之會淵澤也。以天寶五年四月十日。于安國寺。趺坐怡然而化。塔于佛陀波利塔左。帝女媧墳右。內侍上柱國天水趙思侃撰塔銘。命弟子善運豎碑于塔所。享壽五十六。僧夏三十六。

　　神會

　　本西域石氏子。祖父徙居于岐之鳳翔。師至性玄解。明智內發。大璞不耀。時人未知。年三十。方入蜀。謁無相大師。利根頓悟。冥契心印。無相歎曰。吾道在汝矣。後德充慧廣。鬱為禪宗。寂照滅境。超證離念。即心是佛。不見有身。當其凝閉。則土木其質。及夫妙用默濟。雲行雨施。蚩蚩羣甿。陶然知化。睹貌遷善。聞言革非。至于廓蕩昭洗執縛。上中下性隨分令入。以貞元十年十一月十二日示疾。儼然加趺坐滅。春秋七十五。法臘三十六。沙門那提。得師之道。傳授將來。時南康王韋公臯。歸心于師。得其禪要。為立碑自撰文并書。禪宗榮之。

　　南印

　　姓張氏。明寤之性。得曹溪深旨。無以為證。見淨眾寺神會禪師。始契心焉。所謂落機之錦。濯以增妍。銜燭之龍。行而破暗。師遂出峽徧參。自江陵入蜀。于蜀南江壖。薙艸結茆。眾皆歸仰。漸成佛宇。貞元初年。高司空崇文平劉闢之。後改此寺為聖壽。初名寶應。師化緣將畢。于長慶初示寂入滅。營塔塟于寺右。會昌中毀塔。大中復于江北寶應舊基。仍建此寺。還名聖壽。師有弟子義俛。復興禪法焉。

　　有緣

　　東川梓潼馮氏子。至學之年。往成都福感寺。事定蘭開士。即宣宗師也。一日帝以筆書其衫云。此童子與朕有緣。由茲得名。大中九年。遇白公敏中出鎮益部。請師開戒壇于淨眾寺。應召京輦。講傳經律。五臘後海內遊行。參見小馬神照禪師。開悟契機。後居滁州華山數夏。復遊武夷山。時廉使李誨。為築禪室。乾符三年。至縉雲龍泉大賽山立院。因奏祠部給額。號龍安。住十八載。後遷連雲院。太守盧約。請入州開元寺別院。四事供施。天祐丁卯歲四月八日。示疾而終于廨署。報齡七十三。臘五十二。宣宗遺旨。囑制置揚習司空主喪。于寺南園茶毗。拾舍利數百粒。後收四十九粒。并遺骨一瓶。瘞于石塔。晉開運三年乙巳歲。文泰律師。撰塔銘焉。

　　鑑源

　　不知何許人。素行甄明。範圍律道。苾芻表率。形直影端。後講華嚴經。號為勝集。日供千人。其米粟常盈倉庫。取之不竭。沿夏涉秋。未甞告匱。其冥感如此。其山寺越多徵應。有慧觀禪師。見三百餘僧。持蓮燈凌空而去。歷如流星。開元中。崔冀公寧。疑其妖妄。躬自入山。預禁山四方各三十里。不得燃火。至第三夜。有百餘支燈現。兼紅光千尺。冀公蹶然作禮。歎未曾有。時松間出金色手。長六七尺許。有二菩薩。黃白二色閃爍。然復庭前柏樹梢。晝現一燈。其明如日。橫布玻瓈山三里許。有寶珠一顆。約有丈餘。熠爚可愛。西嶺懸大虹橋。橋上梵僧老幼間出。有二炬爛然空中。如相迎送。下有四菩薩。兩兩偶立。俱放身光。高六七丈。復見前松林間。忽現梵宇。額篆書三學二字。下垂繡帶二條。東林之間。夜出金山。月當于午。金銀二燈。列于知鉉法師墳側。韋南康臯。每三月就寺設三百菩薩大齋。菩薩現形捧燈持香。引挹插于山門爐中。白中敏中皆睹其瑞。重興此寺。大中八年。改額開照。其源律師道化。與地俱靈。弟子傳講。東川所宗也。

　　知玄

　　字後覺。嘉州洪雅陳氏子。曾祖圖南。任梓州射洪縣令。母魏氏。夢月入懷。因而載誕。乳哺時。凡見佛像僧形。必含喜色。五歲。祖令詠花。便云。花開滿樹紅。花落萬枝空。唯餘一朵在。明日定隨風。祖吟歎不懌。曰。吾育此孫。望其登第。以雪二代之耻。今見孺子志矣。非貽厥也。必從空門。乖所望也。七歲。果遇法泰法師。在寧夷寺講涅槃經。寺與居隣。師日就講肆。一聆法語。若睹前因。是夕夢佛手摩頂。寤啟祖父。乞為出家。親黨觀其志必不可奪。故聽許之。年十一削髮。乃隨師詣唐興邑四安寺。授大經四十二卷。遠公義疏。辯空師圓旨。共一百二十五萬言。皆囊括深奧。方年十三。指撾緇徒。露老成之氣。時丞相杜公元頴。作鎮西蜀。聞師名。命升堂講談于大慈寺普賢閣。黑白二眾日記數萬指。注聽傾心。駭歎無已。自此蜀人弗斥其名。號陳菩薩耳。傳云。師前身名知鉉。漢州三學山講十地經。感地變瑠璃。師于淨眾寺辯貞律師處圓具。纔聽毗尼。續通俱舍。則長十山固律師之付授。復從本師下三峽。歷荊襄。抵神京資聖寺。乃四海三學之人會要之地。師敷演經論。僧俗仰觀。戶外之屨。日其駢填。文宗皇帝聞之。宣入顧問。甚愜皇情。復習唯識論于安國信法師。又研習外典經籍。百家之言無不該綜。師每恨鄉音不堪講貫。乃于象耳山誦大悲呪。夢神僧截舌換之。明日俄變秦語矣。有楊茂孝。乃鴻儒也。就師尋究內典。直欲效謝康樂。注涅槃經。多執卷質疑。隨為剖判。致書云。方今海內龍象。非師而誰。次楊刑部汝士高。左丞元裕。長安揚魯士。咸造門擬結蓮社。甞一日師宴坐。見茂孝披紫服戴碧冠。三禮畢乘空而去。玄令人偵問茂孝。其夕誡其子曰。吾常欲落髮披緇。汲瓶挈屨侍玄公。所累者簪冕也。吾葢棺時。殮以紫袈裟碧芙蓉冠。至是方驗先見矣。武宗御宇。初尚欽釋氏。後納蠱惑者議。望祀蓬萊山。築高臺以祈羽化。雖諫官抗疏。宰臣屢言。終不迴上意。因德陽節。緇黃會麟德殿。獨詔師與道門敵言。神仙為可學不可學耶。帝叉手付老氏中理大國。若烹小鮮。義共黃冠往復。師陳。帝王理道教化根本。言神仙之術。乃山林間匹夫獨擅高尚之事業。而又必資宿因。非王者所宜。辭河下傾。辯海橫注。凡數千言。聞者為之股慄。大忤上旨。左右莫不色沮。左護軍仇士良。內樞密楊欽義。惜其才辯。恐將有斥逐之命。乃密諷貢祝堯詩。師立成五篇。末章云。生天本自生天業。未必求仙便得仙。鶴背傾危龍脊滑。君王且住一千年。帝覽詩微解。帝雖不納忠諫。而嘉其識見口給也。師即歸巴岷舊山。例施巾櫛。而存戒檢愈更甄明。方扁舟入湖湘間。時楊給事漢公。廉問桂嶺。延止開元佛寺。屬宣宗龍飛。楊公自內樞。統左禁軍。以冊定功高。請復興天竺教。奏乞訪師聲迹。師復挂壞衣。歸上國寶應寺。屬壽昌節講贊。賜紫袈裟。署為三教首座。帝以舊藩邸造法乾寺。詔師居寺之玉虗亭。大中三年誕節。詔諫議李貽孫。給事楊漢公。緇黃鼎列論義。大悅帝情。因奏天下廢寺。各勅重建。大興梵剎。師有力焉。命畵工圖形于禁中。其優重如是。與相國裴公休友善。同激揚中興佛教。大行利濟。廣明二年春。僖宗違難西蜀。後遣郭遵泰。齎璽書。肩輿詔赴行在。帝接談論。頗解上心。左軍容田令孜。與諸達官問道勤重。帝欲旌其美。令諸學士撰師號。皆未愜旨。乃揮御翰云。朕蒙師以開示悟入法華之旨。悟者覺也明也。悟達大道。悟佛知見。又云悟者一剎那。不悟河沙劫。所以悟者。真乘了然成佛之義。今賜悟達國師為號。用表朕意。師陳讓不遂。乃乞歸九龍舊廬。

　　無相大師

　　乃新羅國王第三子。于本國郡南寺。落髮登戒。以開元十六年。泛東溟至于中國。唐玄宗召見。隷于禪定寺。後入蜀資中。謁智詵禪師。有處寂異人。武則天曾召入宮。賜磨納九條衣。事必懸知。且無差跌。師未至之前。寂曰。外來之賓。明當相見。師一日至。寂公問曰何號。師曰無相。是夜授與摩納衣。師遂入深溪巖谷坐禪。有黑犢二頭。交角盤礴。近身甚急。毛手入其袖。其冷如氷。捫摸至腹。師殊不傾動。每入定五日為度。忽雪深丈餘。有二猛獸來。師自洗拭躶臥其前。願以身施其食。二獸從頭至足。嗅帀而去。山居稍久。衣破髮長。獵者疑是異獸。將射之。師曰。吾乃修道人也。獵者遂止。後入城市。晝在冢間。夜坐樹下。行杜多行。人漸見重。為構精舍于墓前。長史章仇兼瓊俱來禮謁。屬明皇違難入蜀。迎師入內殿供養。時成都縣令楊翌。疑其妖惑。乃帖追出境外。仍命二十餘人曳之。及近師身。一皆戰慄。頃刻大風卒起。沙石飛颺。直入廳內。飄簾卷幕。楊翌拜伏。懺畢風止。奉送舊所。由是遂勸檀越。造淨眾大慈菩提寧國等寺。外邑蘭若鐘塔不可悉數。先居淨眾本院。有一力士。稱捨力。伐柴供僧廚用。不知何許人也。忽一日至夜。持刀挾席。于禪座之側逡巡。覺壁上似有物下。遂躍起以刀一揮。巨猢身首分于地矣。乃曳去[療-(日/小)+土]之。復以土拌滅其跡而去。質明師召伐柴者謝之。已不見矣。甞指其浮圖前柏樹曰。此樹與塔齊。寺當毀矣。至會昌廢毀。樹正與塔等。又言寺前二小池。左羹右飯。齋施若少。則令淘浚自足。果孚其言。而神異多如此類也。以至德元年。無疾示滅。春秋七十七。

　　待駕

　　金水縣王氏子。冲孺出家。常作詭異。其父立名待駕。當天寶末年。練行精進。自號頭陀。及玄宗巡幸。削髮為僧。去縣二十里。開逕芟茅。獨居山澤。後成梵宇。此山靈跡頗多。初名石城山。迨明皇至劍門。山神見形迎駕。稱姓李氏。勅賜與玄孫之稱。後陟武擔東臺。遠望祥雲紫氣。盤結空界。問左右曰。此是何處。對曰。乃石城山。遂悟山神扈衛之意。遂改雲頂為慈雲寺。師後卒于此寺。

　　惟忠

　　出家于[郫-卑+((白-日+田)/廾)]縣法定寺。乃後漢永平中。佛法始流中國。便有置德淨伽藍。神光屢現。至宋釋惠持。自廬阜辭遠公法兄。誓化岷蜀。屬譙縱不道。令數輩操刃欲屠持。持乃彈指。其眾驚奔僵仆。隋開皇四年。改名法定寺。有彌勒聖像。唐武德中。忽有枯渣。沿江而至。夜發光明。因雕作像首。貞觀中。竇軌為長史。劍門佛首光見。引達于府。竇公令人迎取。數百人亦不能勝。乃令祝之。可就法定寺否。乃一人能舉。竇遂造佛身。長史高士廉。葢殿以安之。後有僧汎愛。樹其浮圖。而獲一巨蟹。身足二足餘。是塔頗多靈異。人或將酒肉乘醉詣佛前。立見灾禍。師于天寶中。于寺愈加精苦。無何塔為霆震。拔其塔心柱出外。忽有小木承代。眾咸怪之。罔測厥由。師乃叩搕于聖彌勒像。告訴天龍。合加畏重。何輒震擊奪塔心柱邪。是知庶女叫。而雷擊景公臺。誠有所感。一日迅雷烈風。還同前震。覆睹之。乃龍神送舊柱安置如故。當其易柱。陰雲四合。有四神人。以身扶翼。立與塔齊。其感物若此。會昌坼寺之前。舍利七粒。出相輪上。白光滿空。向西飛去。蜀皆所睹。將倒之時。赤光見于半天。再置其棗重榮也。師後終寺焉。

　　處寂

　　蜀西周氏子。師事寶修禪師。服勤寡慾。與物無競。雅通玄奧。居山北。行杜多行。天后聞名。詔入內。賜摩納僧伽黎。辭乞歸山。涉四十年。足不蹈聚落。常坐宴默不寐。有虎伏座下。資民所重。學其道者臻萃。由是頗形奇異。如無相大師。自新羅國。將來謁詵禪師。師預誡眾曰。外來之賓。明日當見。宜灑掃以待之。明日果有海東賓。至開元初。新除太守王曄。本黃冠也。景雲中。曾立少功刺。于是郡終。于釋子苞藏禍心。上任處分。令境內應是沙門追集。唯師不下山。或勸師往參。免為厲階。師謂弟子曰。汝雖出家。猶未識業。吾之未死。王曄其如吾何。迨乎王公上官。三日緇徒畢至。或曰唯處寂蔑視藩侯。弗來致賀。曄微怒。屈諸僧升廳坐已。將啟怒端。問師違拒之由。慍色悖興。僧皆股慄。曄俄然仆地。左右扶掖歸宅。至廳後屏樹。如被摑頰之聲。禺中氣絕。自此僉謂。罪加無辜之道人。而至于此。師于開元二十二年正月示滅。享年八十七。資中至今崇仰焉。

　　大川

　　不知何許人。沉默自居。節操彌厲。戒無竁穴。言不浪施。于漢州棲賢寺。行四聖種法。克苦既增。緜竹之人皆宗奉之。及乎終也。臥于寺外。白衣具牀榻相率。舁歸寺中。務營喪禮。方當屍舉。無何雙鹿引前。若騶導焉。始履門閾。寺額奮然隕地。遠近驚歎。又此山靈異。不容麤鄙。有僧法藏。不謹戒行。多所違犯。神人擲于山下七里許。唯傷足指。從此無不悛革守戒。大曆初。北山變成黃金色。上有樓閣。菩薩行道。斯須之間乘雲遠舉。師素居此寺。與地俱靈。留影供養。如事靈祠焉。

　　梵僧難陀

　　華言曰喜。未詳種姓。其為人詭異不倫恭。慢無定。當建中年間。至于岷蜀。時張魏公延賞之任成都。師自言我得如幻三昧。甞入水不濡。投火無灼。能變金石。化現無窮。初入蜀。與三少尼俱行或。大醉狂歌。或聚眾說法。戍將惡之令擒捉。師被捉隨至。乃曰。貧道寄迹僧門。別有藥術。因指三尼曰。此皆妙于歌舞。戍將乃重之。遂留為置酒肉夜宴。與之飲唱。乃假襦袴巾櫛。三尼各施粉黛。並皆列坐。含睇調笑。逸態絕世。飲欲半酣。師謂尼曰。可為押衙蹋舞。因徐進對舞。曳練迴雪。迅起摩趺。伎亦絕倫。及至曲終。而舞不已。師乃咄曰。婦女風邪。師忽起取戍將刀。眾謂酒狂。悉皆驚走。遂斫三尼頭。皆踣于地。血及數丈。戍將大驚。呼左右縛師。師笑曰。無艸艸也。徐舉三尼。乃筇竹杖也。血乃所飲之酒耳。師仍坐飲宴。使人斷其頭。釘兩耳于柱上。皆無血。身坐于席上。酒巡到。即瀉入斷處。面色亦赤。而口能歌。手能擊掌應節。及宴散。其身自起。就柱取頭安之。輒無瘢痕。或言人吉凶事。多是謎語。過後方悟。成都有人。供養數日。師忽不欲住。乃閉關留之。師即入壁縫中。及牽之漸入。唯餘袈裟角。逡巡不見。來日見壁畫僧影。其狀如師。隔日漸落。經七日。空有墨迹。至八日墨迹已滅。有人早見師已在彭州界。後不知所之。

　　懷空

　　閬州梁氏子。幼適本州耆闍山廣福院削染。得戒之後遊方。參學于大寂禪師。洗然明暢。後至彭城安豐山。挂錫宴默。不數載成大伽藍。甞有一僧。乘空而至。遶垣墻不息。或躡蓮華。或時履地。人或瞻睹。數日之後禮辭師。且曰。我三五稔却來依附。言訖不見。師于興元元年滅度。春秋八十八。長慶元年二月。方遷入塔。

　　定光

　　不知何許人。爰從入法。厥性弗拘。糲食斷中。麤襦卒歲。方于庸蜀化導有緣。俄遭武宗毀廢。例反儒宗。及乎佛日重暉。僧倫咸序。師同締構寺宇。因鑄大鐘。計赤金萬餘斤。爾日鼓籥灰飛。投爐火熾。有祥烟兩道。自浮圖相輪。冉冉射上。若虹蜺焉。眾皆引望。五色騰凌相感如然。信鼓斯應。乃阿育王藏佛舍利之塔。太和初。南蠻蒙傞顛。剽掠入益城。分蠻卒居于寺內。廊廡皆烹炙熏灼。僧皆奔迸。時塔頂出四道濃烟。直上虗空。至夜蠻蜑覩此奇異。乃禁止汙穢。

　　智廣

　　姓崔氏。不知何許人。德瓶素完。道根惟固。化行洪雅。特顯奇踪。凡百病者造之。則以片竹為杖。指其痛端。或一撲之。無不立愈。至有癵者則起。跛者則奔。乾寧初。王氏始定成都。雅郡守羅(亡名)罷任。携師來謁蜀主。王氏素知奇術。呼為聖師。先是咸通中。南蠻王及坦綽。來圍成都。幾陷。時天王現沙門形。高五丈許。眼射流光。蠻兵即退。故蜀人于城北寶曆寺。立五丈僧相。後為牛尚書預毀次。兵火相仍。唯懼毗沙門之頹圮耳。王氏乃語師曰。公之異術道德動人。可寶曆天王否。尚書行魯曾。夢天王曰。令修吾像。方事經營。持書忽到。請法力成之。師唯其命。徙就天王閣下。居一隅小榻。每日病者填噎其門。日收所施二三十萬錢。又發言勸人出材木。浹旬皆運堆積。令三綱掌管。初師在雅郡本寺羯帝神堂內。居其半室。低門苫辱。不許女人到門。唯有一竹箜子。每齋受嚫二十文。必投箜內。滿則置之佛殿。聲鐘集眾。自他平等分之。凡請齋者。師意止受二十文。嚫多不取。食畢而去。亦無辭告。其後益加神驗。或遇病者。一摑一叱皆起。或令燒紙緡。掇散飲食。或遇甚痛惱者。捩紙蘸水貼之。亦差。光化元年。修天王閣工畢。乃循江瀆池。呪食飼魚經夜。其魚不啻萬億許。皆浮水面而殞。其魚俱生忉利天。復來報謝師恩。

　　圓相

　　蜀人也。七歲出家。博綜內外典籍。善屬其文。時號奇童。內修律範。時無間然。龍朔元年。有疾而終。將啟手足時。房內有虹若練。而直上虗空。寺角之鈴。無風自鳴。每夜有鼓角聲。經百餘日方息。從此鳥雀不棲其屋。咸亨四年。甘露降于講堂。師終。弟子收文集三十餘卷。刊行于世。

　　法融

　　閬州嚴氏子。穉齒好朴。素惡華楚之服。父訓令秉筆。便畵佛形像。至于聚戲搏沙為塔。所作無非佛事。年甫十三。見僧儀表表苦求出家。依長樂寺慧休法師薙染。經誦偕通。乃霑戒品。習講南山律鈔。後遊雲水。見嵩嶽普寂禪師。道峰孤峻。密付心印。往弋陽福寧寺。丕振宗風。學者麏至。以太和九年。示疾而終。春秋八十九。門人奉神座入塔焉。

　　貫休

　　字德隱。金華蘭溪登高姜氏子。七歲父母雅愛。投本縣和安寺圓貞禪師出家。為童時。日誦法華經一千字。耳所蹔聞不忘。與處默同削染。鄰院而居。每隔籬論詩互吟。有僧見之皆驚異。受具之後。詩名聳動于時。乃往豫章。習法華經起信論。皆精奧義。講訓且勤。本郡太守王慥篤重。次太守蔣瓖。開洗懺戒壇。命師為監壇。乾寧初。賷志謁吳越武肅王錢氏。因獻詩五章。章八句。甚愜旨。遺贈亦豐。王立去偽功。朝廷旌為功臣。乃別樹堂立碑。記同力平越將校姓名。遂刊師詩于碑陰。見重如此。善小筆。得六法。長于水墨。可觀。受眾安橋強氏藥肆請。出羅漢一堂云。每畵一尊。必祈夢得應真貌方成之。與常體不同。自此遊黟歙。與唐安寺蘭闍黎道合。後思登南嶽。北謁荊帥成汭。初甚禮。于龍興寺安置。時內翰吳融謫官。相遇往來。論道論詩。融為師作集序。則乾寧三年也。尋被誣譖于荊帥。黜師于功安。鬱悒中題硯子曰。入匣始身安。弟子勸師入蜀。時王氏將圖僭偽。邀四方賢士。得師甚喜。盛被禮遇。賜賚隆洽。署號禪月大師。蜀主常呼為得得來和尚。時韋藹舉其美號。所長者歌吟諷刺。微隱存于教化。體調不下二李白賀也。至梁乾化二年。終于所居。春秋八十一。

　　錦江禪燈卷第十六
　　錦江禪燈卷第十七
　　永安

　　嘉州洪雅人。身裁么麼。面色黧皯。言音鄙惡。而識量寬舒。大抵不可貲也。大中八年間詣成都。造謁府帥。白公敏中。請奏寺額。以其足跋。肩輿而至。人皆未甞見其登圊而旋溺也。故時呼為無漏師。安置聖壽寺且十日。白中。令僧五六。晝夜互守。而伺察之。內外飲食。亦略同常人。而無解衣去二行之意。詳其十辰之積。便旋何所。畢不可知。司徒白公奏額。到日便辭歸。眉郡判官盧求見之。謂為小沙彌耳。人云。此師年已八十餘矣。

　　亡名者

　　不知何許人。居褒城西數十里中梁山。數峰迴負。翠碧凝空。處于厥中。行事詭異。言語不常。恒見者弗驚。乍親者可怪。平常酷嗜酒肉。麤重公行。又綱任眾事。且多折中。號師上座。時羣緇伍一皆倣習。師知而歎曰。未淨心地。何敢逆行。逆行非諸人境界。諺云。金以火試。待吾試過。開成中。忽作大餅。招集徒眾曰。與汝曹遊尸陀林去。葢城外山野多墳塚。人所棄屍于此。師踞地舒餅。裹腐爛死屍。向口便啖。俊快之極。同遊諸僧。皆掩鼻唾地而走。師大叫曰。汝等能餧此肉。方可餧他肉也。自此緇徒警悟。化成精苦。遠近歸信。時右僕射柳仲郢。任梁府。親往禮重。終時。年可八九十。真影存于山寺。至今梁益三輔間。止呼為興元上座。奇踪異迹。未及詳也。

　　法江

　　江東人。遊岷蜀。居于法聚寺。即隋蜀王秀所造也。內有仁壽中文帝樹舍利塔。師以慈憫為懷。多逆知其來。言無少悞。甞在房中謂門人曰。外有萬餘人。盡載帽。形且攣踡。從吾乞救。汝速出寺外求之。不見人物。弟子怪師之言。何其倒亂。徙倚之間。有數十人。荷擔竹器中螺子至。師曰。此之是歟。命取錢贖之。投于水中矣。

　　羅僧

　　蜀聖壽寺得果位人也。甞寢疾于五臺山。同會僧俱不可測。而瞻眎之。曾無怠慢。將及九旬而病愈。臨訣之際曰。深感所苦。而煩看眎。今遂平復。由師之力。我住在劍外九隴郡之茶籠山爾。異日遊方。無忘相訪也。暮歲而至蜀。歷訪羣峰。徧詢老樵輩。且曰。未甞聞茲山名。乃歎曰。噫病禪之妄也。將迴。遇山童曰。某是彼巖之聚沙者。即前導而去。俄睹殿塔儼空。房廊環肅。果值昔之臥病者。迎門敘故。日將暮矣。而謂之曰。茲寺非得漏盡通。不能至此。以我宿緣。一諧遘止。曰可寄一宵乎。答曰。為未可爾。其克勤修證。至此何難。乃命舊童送師歸去。其僧迴望。但見巖壁峭峻。杉檜莽蒼而已。則開成中也。時悟達國師知玄。著傳之次。得僧可思。尤閑地理。命為玄作他日安塋兆之地。得丹景前峰。其山若雉堞狀。雖高低起伏。而中砥平。俄有里人耆老曰。古相傳云。茶籠山矣。

　　行遵

　　福州閩王王氏之仲子。後唐莊宗即位。入洛進方物。因留京邸。同光末。會明宗將入。兵亂相仍。乃自翦飾。變服為僧。竄身巴蜀。逮晉開運中。狀貌若七十餘。然壯力不衰。或詢其年臘。則必杜默。于閬中寓光國禪院。徒以律法住持。人不知之師之能否。有李氏子家命齋。飲噉之次。歘起出門叫噪。若有所責。謂李曰。今夜有火。自東南至于西北。街坊鄰居咸令備之。是夕果然煨燼無遺。眾聚問其故。曰昨一婦女。衣紅秉炬而過。老僧恨追不及耳。

　　僧緘者

　　姓王氏。京兆人。少而察慧。辭氣絕羣。大中十一年。杜審權下對策成事。祕書監馮涓。即同年也。乾符中。巢宼充斥。隨流避亂。至渚宮投中。今成汭汭。攻淮海不利。遂削髮出家。屬雷滿據荊襄。趙凝攻破之。梁祖遣高季昌誅滅也。江陵遂屬高氏。師避地夔峽間。後唐同光三秊。入蜀尋訪馮涓。已死矣。遂居淨眾寺。而髭髮皓然。且面色紅潤。逍遙然。人不測其情偽焉。

　　點點師

　　不知何許人也。孟氏。廣政中。隱卭南大邑山寺。多遊廛肆中。雖事削染。恒若風狂。或與人接。必指黠而言。故目是稱焉。有命齋食者。酒肉不間。率以為常。俚人亦不厭也。日之夕矣。乃市黃白麻紙筆墨。寘懷袖以歸。行數里。沈酣而至瞑矣。所居之室。雖有外戶。且無四壁。入後闔扉。人不得造。初隣僧小童。躡足伺之。見秉燭箕踞。陳紙筆于前。訶責大書。莫曉其文字。往往咄嗟。如決斷處置。久之明闇間熟視。閃爍若有人森列。狀如曹吏。則襦裳非世之服飾。觀者怖懼而退。詰旦微詢其事。怒而弗答。居數載。卭笮之人咸神異之。後不知其終。

　　定蘭

　　成都楊氏子。本闤闠間兇惡屠沽類。天與厥性。悔往前非。誓預六和。化行三蜀。當爾時咸歸信焉。造伽藍一。號聖壽。與其緣未發。乃藏于傭保中。而父母早亡。無資可以追往。每遇諱辰。師悲哭咽絕。輒裸露入青城山。縱蚊蚋虻蠅。唼咋膚體。且云。捨內財也。用答劬勞。刺血寫經。後則煉臂。至于拔耳剜目。餧飼鷙鳥猛獸。既而行步非扶導。而觸物顛躓。後有異人掌擎物。若珠顆然。內空眥中。斯須瞻矚如故。冥告曰。南天王還師眼珠矣。遠近驚駭。常謂人曰。吾聞善戒經中。名為無上施。吾願勤行速要上果矣。大中三年。宣宗詔入內供養。仰其感應之故。以優禮奉之。弟子有緣。恒執事左右。六年二月中。又願焚然肩膊。帝累勸勉。年耆且務久長修煉。師不奉詔。遂焚而絕。有緣表請。易名建塔。勅諡覺性。塔號悟真。蜀都止呼定蘭塔院。于今香火不絕云。

　　洪正

　　姓常氏。未詳何許人也。居于岷蜀間蘭若。往因有疾。所苦沉緜。從復平寧。發誓恒誦金剛般若經。日以二十過為准。精持靡曠。時鄰僧守賢夜坐。見二鬼使。手操文牒。私相謂曰。取攝僧洪正。一使曰。為其默念般若。傍有大奇荷護。無計近得。又患責限遲延。今別得計。見有直府東門者姓常。又與僧同名。亦曾為僧來。共你攝去。以塞違殿也。守賢聞之驚異。且志其事。明日密問門子常。洪正已死。守賢先持彌陀經。後改業也。師後不測其終。

　　雄俊

　　成都周氏子。善講說。無戒行。所受檀信。非法而用。且多狡詐。唯事疎狂。又經反易服入軍壘。而因逃難。還入緇門。大曆中暴亡。入冥見王。訶責畢引入獄去。俊抗聲大呼曰。雄俊倘入地獄。三世諸佛即成妄語矣。曾讀觀經。下品下生者。造五逆罪。臨終十念。尚得往生。俊雖造罪。不犯五逆。若論念佛。莫知其數。有一人。乃雄俊居鄰。錯取。頻日念佛。亦暴死。却合得迴。與雄俊傳語云。若見城中道俗告之。我已得往生西方。言畢。承寶臺直西而去。

　　清虗

　　梓州唐氏子。立性剛決。桀黠難防。忽迴心。長誦金剛般若。三業偕齊。無有懈怠。甞于山林持諷。有七鹿馴擾。若傾聽焉。聲息而去。又鄰居失火。連甍灰燼。唯師之屋飈燄飛過。略無焦灼。長安二年。獨遊藍田悟真寺。上方北院。舊無井泉。人力不及。遠取于澗。挈缾荷甕。運致極勞。時華嚴大師法藏。聞師持經靈驗。乃請祈泉。即入彌勒閣內。焚香經聲達旦者三。恍忽若見三玉女。在閣西北山腹。以刀子剜地。隨便有水。師熟記其處。遂趨起掘之。果獲甘泉。用之不竭。四年從少林寺。山下有佛室。甚寬敞。人無敢到。云鬼神居宅。甞有律師。恃其戒行。夜往念律。見一巨人。以矛刺之。狼狽下山。逡巡氣絕。又持火頭金剛呪僧。時所宗重。眾謂之曰。君呪力無雙。能宿彼否。曰斯焉足懼。于是賷香火入坐持呪。俄而神出。以手掔足投之澗下。七日不語。精神昏倒。師聞之曰。下趣鬼物敢爾。即往彼如常誦經。夜聞堂東有聲甚厲。即念十一面觀音呪。又聞堂中似有兩牛鬭。佛像皆振。呪既亡效。還持本經一契。帖然相次影響皆絕。自此居者無患。神遂移去。神龍二年。準詔入內祈雨。絕二七日雪降。中宗以為未濟時望。令就寺更祈請。即于佛殿內精禱。并煉一指。纔及一宵。雨周千里。指復如舊。纔遇大水。寺屋皆墊溺。其院無苦。若無澇沒。凡諸異騐。皆如此也。

　　漢州開化寺亡名

　　先因入寺。見瑞應交現。遂誓捨身剋苦為期。忽于殿中焚香次。俄覩地屋皆為琉璃色。有菩薩乘五色雲下庭中。曰汝極堅至。必當得道。吾來證汝。亡名叩頭禮拜。斯須不見。寺僧至云。學院內皆變琉璃色。歎嗟不已。其僧復勤節行焉。

　　成都費長房

　　本預緇衣。周朝從廢因俗。博通妙精玄理。開皇之譯。即預搜揚。敕召入京。從例修緝。以列代經錄散落難收。佛法肇興。年載蕪沒。乃撰三寶錄一十五卷。始于周莊之初。上編甲子。下錄年號。并諸代所翻經。部卷目軸。別陳敘得在通行闕于甄異。錄成陳奏。下敕行之。所在流傳。

　　慧詔

　　陳氏子。本頴川太丘之後。避亂居于丹陽之田里。性恬虗寡嗜慾。沉毅少言。童幼早孤。依兄而長。梯友之至聞于閭閻。十二厭世。出家具戒。便遊京揚。聽莊嚴旻公講釋成論。弘音歷耳。記注略盡。謂同學慧峰曰。吾沐道日少。聊知旨趣。似有夙緣。將非所聞義淺。為是善教使然乎。乃識聽開善藏法師講。遂覺理與言玄。便盡心鑽仰。當夕感夢。往開善寺。採得李子數斛。撮欲噉之。先得枝葉。覺而悟曰。吾正應從學。必淺深極矣。尋爾藏公遷化。有龍光寺綽公。繼踵傳業。便迴聽。既闕論本。制不許住。惟有一被。又屬嚴冬。便撒之用充寫論。忍寒連噤。方得預聽。文義兼善。獨見之明。卓高眾表。辯滅諦為本有。用麤細而折心。時以為穿鑿。有神思也。梁武陵王。出鎮西蜀。聞彼多參義學。必須碩解弘望。方可聞宣。眾議薦舉。皆不合意。王曰。憶往年法集。有傖僧韶法師者。乃堪此選耳。若得同行。想能振起邊服。便邀之至蜀。于諸寺講論開導如川流。甞于龍淵寺披講。將訖靜坐。房中感見一神。青衣恰服。致敬曰。願法師常在此弘法。當相擁衛。言訖而隱。遂接席數遍。清悟繁結。昔在楊都。苦氣疾。綴慮恒勤。及至蜀講。眾病皆除。識者以為寺神之所護矣。于時成都法席。恒並置三四法鼓齊振。競敞玄門。而師聽徒濟濟。莫斯為盛。

　　寶淵

　　閬中陳氏子。年二十三。于成都出家。居羅天宮。欲學成實論。為弘通之主。州鄉術淺。不愜憑懷。齊建武元年。下都住龍光寺。從僧旻法師稟受五聚。經涉數載。義頗染神。旻曰。此君任性儁警。智慮過人。但恨迴忽不倫。動靜險躁。若值通人優接。當成一世名士。若不遇時。不得其死。必當損辱大法矣。師酷好蒲撲。使酒挾氣。終日狼忙。無所推下。旻累諫曉喻。反以為讐。因爾改塗。復從智藏。採孺先業。自建講筵。貨財周瞻。篤勵辛勤。有倍恒日。每言。大丈夫當使人事我。何能久侍人。乃廣寫義疏。貴市王征南書。緘封一簏。有意西歸。同寺慧濟謔之曰。昔謝氏青箱不至。不得作文章。今卿白簏未來。判無講理。師曰。殊不然。此乃打狗杖耳。因帶帙西返。還住舊寺。標定義府。道俗懷欽。于是論筵頻建。聽眾數百。自重名行。少賓知己。沙門智訓。遊學京華。數論通敏。同還本壤。投分與交。師弗許也。後寺庫犯官。師自恃名高一州。為物所讓。以身代當。強悍不弭。至于事成。知當必敗。因爾出郭。于路以刃自刎。時年六十一矣。即普通七年也。

　　寶彖

　　安漢趙氏子。後居緜州昌隆之蘇溪。天性仁讓。慧心俊朗。嬰孩有異。二親欲試其度。以諸綵帛花果弓矢書疏。羅置其前。師便撥除餅果。而取書疏。眾共歎異。咸知必有成濟也。及年七歲。有緣至巴西。郡太守楊眺問云。承兒大讀書。因何名為老子。師曰。始生頭白故也。眺密異之。十六事梁平西王。初為道士童子。未學佛法。平西識其機鑒。使知營功德事。因見佛經。欣其文名。重其義旨。就檢讀誦。迷悟轉分。恒求佛法用祛昏漠。年二十有四。方得出家。即受具戒。先聽律典。首尾數年。略通持犯。迴聽成實。傳授忘倦。不恡私記。須便輒給。研心所指。科科別致。末又聽韶法師講。偏窮旨趣。武陵王聞師大集摩訶堂。令講請觀音。初未綴心。本無文疏。始役情思。抽帖句理。詞義洞合。聽者盈席。私記其言。因成疏本。廣行于世。後還涪川。開化道俗。外典佛經相續訓導。引邪歸正。十室而九。又鈔集醫方。療諸集苦。或報以金帛者。一無所受。便有銜義懷德者。捨俗出家。或緣障未諧者。盡形八戒。師雖道張井絡。風播岷峩。而志意頹然。唯在通于正法。誠心標樹。不競人物。見大集一經。未弘蜀境。欲為之疏記。使後學有歸。乃付著經律。就山修纘。而眾復尋之。致有煩擾。再稔方就。一無留難。初至虗空藏品。于義不達。閉目思之。不覺身上空中。離牀三四尺許。歘然大悟。竟文慧發。寫不供宣。據此為言。志力難擬矣。

　　實海

　　閬中龔氏子。少出家。有遠志。承揚都佛法崇盛。便決誓下峽。既至金陵。依雲法師聽習成實。旁經諸席。亟發清譽。乃引眾別講。徒屬兼多。于時梁高重法。自講涅槃。命師論佛性義。便昇論榻。雖往返言晤。而執鍮鉐香爐。帝曰。法師雖斷慳貪。香爐非鍮不執。師應聲曰。陛下位居宸極。帽簪非纛不戴。帝大悅。眾咸驚嘆。及後還蜀。住謝寺。大弘講肆。武陵王紀作鎮井絡。敬愛無已。每就師宿。請談玄理。乃忘晝夜。至旦王將盥手。日影初出。王曰。日暉粉壁。狀似城中。風動剎鈴。方知寺裏。其晨車葢迎王。馬復嘶鳴。師曰。遙看葢動。喜遇陳思。忽聽馬鳴。慶逢龍樹。相與欣笑而出。王昇車謂御從曰。聽海法師言詞。令我盤桓而不能去。其辨給無方。為此例也。周氏跨躡梁益。庸公鎮方。彌加深敬。越于恒伍。時年八十。謂門人法明曰。吾將逝矣。一無前慮。但悲去後圖塔湮滅耳。當露屍以遺鳥獸。及建德之年。果被除屏。今院宇荒毀。唯餘一堂。容像存焉。

　　智方

　　資中人。其先東吳。遠祖宦于西蜀。遂乃成家。童稚出家。依州郭龍淵寺輪法師處。早與寶海周旋。同往揚都雲法師座下。而機辯爽利。播名揚越。每講商略詞義。清雅泉飛。故使士俗執紙抄撮者。常數百人。初講法華。至寶塔品高妙。遂序王釋義了。乃曰。何必昔佛國土有此高妙。即楊都福地亦甚莊嚴。至如彌天七級。共日月爭光。同泰九層。與煙霞競色。方井則倒垂荷葉。圓桷則側布蓮花。似安住之居南。類尼佉之鎮北。耳聞目見。庶可聯衡。錄得者秘以賷歸。益部嗚呼嗟嘆。為驚絕。故其語出成章。狀如宿構。寶海頻來擊難。發其聲采。故海問曰。三變此方。改穢成淨。亦能變凡成聖否。答曰。化佛甚多。狹故須廣。凡聖自爾。何勞改變。又難。若爾則六十小劫。謂如食頃。但是聖睹。凡不能睹。凡聖俱睹。凡望俱聖。師笑曰。高座何曾道此。乃是自道自難耳。海覺言失。乃調曰。三隅木斗。何謂智方。尋聲報曰。瓦礫洿池。那稱寶海。眾大笑而散。及疾甚。海恒來看慰。乃謝曰。智方不能攝養。致此沉痾。仰勞仁者數來垂問。願生善見。常與同遊。俄而異香滿室。中夜卒于益部。年九十餘。

　　玄續

　　姓桑。成都人。出家既久。經綸道業。涅槃成實。所學之宗。常講法華。導引蒙曉。然風彩高峻。容止方複。言談之際。機候變通。達外書。工艸隷。時吐篇什。繼美前修。又能折節下人。僮少道俗有才調者。命來與語。愛而狎之。至于侯王雄伯。名儒大德。便傲然特立。不以介意。而神爽更高。辯洽電疾。有梓州東曹掾蕭平仲者。梁高之孫也。博學機關。當時絕偶。往參談敘。文集相示。平仲尚之。從容曰。仰承高懷。蔑略諸貴等。今蒙禮顧。深愧非人。師曰。諸貴驕蹇。須以驕蹇對之。明公汎愛。故以汎愛相答。仲曰。法師從來不爾。今日忽然。疑是虗談。恐非實錄。答曰。貧道待公之虗實。亦如公遇續之實虗耳。相與驩笑。嘗為寶園寺製碑銘。中有彈老莊曰。老稱聖者。莊號哲人。持螢比日。用岳方塵。屬有祭江道士馮善英。過寺禮拜。見而惡之。謂師曰。文章各談其美。苦相誹毀。未識所懷。若不除改。我是敕使。當即奏聞。師曰。文章體勢。非爾所知。若稱敕使。欲相威愶者。我寺內年別差人當莊。此是敕許。亦是敕使。卿欲奏我。我當莊人亦能奏卿。英雖大恨。無如之。

　　道基

　　姓呂氏。河南東平人也。素挺生知。譽標岐嶷。年甫十四。負帙遊于彭城。博聽眾師。隨聞成德。討論奧旨。則解悟言前。披析新奇。則思超文外。故徐許騰其明略。河海重其義方。致使儕等高推。前修仰上。隋太尉尚書令楊素。負材經國。任總權衡。嘗奉清猷。躬申禮敬。敘言命理。噎歎而旋。顧諸宰伯曰。基法師佛法之後寄也。自見名僧。罕儔其匹。即請于東都。講揚心論。既夙承風駕。體預當衢。遊刃眾部。玄機秀舉。遂能談瀉河傾。響對雷動。于時大業初歲。隋運會昌。義學高于風雲。縉紳峙于山岳。皆擁經講肆。問道知歸。踵武相趨。遐邇鱗萃。乃纘雜心玄章。并抄八卷。共傳于世。成得諸門。自昔相導。皆經緯剖裂。詞飛戾天。控敘抑揚。範超前古。自爾四海標領。盛結慧日道場。皆望氣相師指途知返。以師榮冠望表。韻逸寰中。大業五年。敕召來止。遂即對揚玄論。允塞天心。隋后解統玄儒。將觀釋府。總集義學。躬臨論場。鑾駕徐移鳴笳。滿于馳道。御筵暫止駐驆。清于教門。自大法東流。斯席為壯觀也。時披辯之徒。俱開令譽。及將登法座。各擅英雄。而解有所歸。並揖師而為玄宰。名居眾望。德展經綸。先創宏綱。次光帝德。百辟卿士咸異希聲。有隋墜歷。宼蕩中原。求禮四夷。宣尼有旨。乃鼓錫南鄭。張教西岷。于是巴蜀奔飛。望煙來萃。莫不廓清遊霧。邪正分焉。教閱大乘。弘揚攝論。釐改先徹。緝纘亡遺。道邁往初。名高宇內。以聽徒難襲。承業易迷。乃又綴大乘章抄八卷。並詞致清遠。風教倫通。故覽卷履軾者。若登龍門。信鴻漸之有日矣。故貞觀帝里。宇內知名之僧。傳寫流輝。實為符契。但以世接無常。生涯有寄。將修論疏。溘爾而終。以貞觀十一年二月。卒于益部福感寺。春秋六十有餘。

　　靈睿

　　姓陳。本惟穎川。流寓蜀部益昌之陳鄉。祖宗信于李氏。其母以二月八日。道觀設齋。因乞有子。還家夢在松林下坐。有七寶鉢。于樹顛飛來入口。便覺有娠。不喜五辛。及其誕後。設或食葷。母子頭痛。于是持齋。八歲。二親携至道士處。令誦步虗詞。面孔血出。還家入田。遇智勝法師。便曰。家門奉道。自欲奉佛。隨師出家。即將往益州勝業寺為沙彌。一夏之中。大品暗通。開皇之始。高麗印公。入蜀講三論。又為印之弟子。常業大乘。後隨入京。流聽諸法。大業之末。又返蜀部。住法聚寺。武德二年。安州暠公上蜀。在大建昌寺講開大乘。師止法筵三年。後還本住。常弘此經。又二年許。寺有異學。成實朋流。嫌此空論。常破吾心。將興害意。師在房中北壁而止。初夜還床。栖遑不定。身毛自豎。移往南床。坐至三更。忽聞北壁外有物撞度。達于臥處。就而看之。乃漆竹笴槊。長二丈許。向若在床。身即穿度。既害不果。又以銀鋌雇賊入房。師坐案邊。覓終不獲。但有一領甲。在常坐處。師知相害之為惡也。即移貫。還緜州益昌之隆寂寺。身相黑短。止長五尺。言令所及。通悟為先。常講大乘以為正業。貞觀元年。通州騫禪師。作檀越。盡形供給。至七年八月二十五日夜。師夢衣冠來迎。騫往西方去。徒眾盋中皆空無物。至三十日。寺內鐘磬一時皆鳴。騫至三更。據繩床跏坐而終。師周流講唱。傳化不絕。至二十年八月二十四日三更。大風忽起。眾聞聲曰。靈睿法師。來年十月。往南海大國。光明山西阿。觀世音菩薩所受生也。至期十月三日。合寺長幼道俗。見旛華從空而下。菩薩滿寺。師猶坐房中看經。外有僧告師曰。旛花異香充寺。師聞捉經出看。斂容立終。堅住不倒。扶臥房中。三更忽起跏坐如生。刺史躬手付香供養。道俗相送歸東度山。設大會。時年八十三矣。然其潔清。自童稚不飲葷辛。獲如是報云。

　　僧副

　　太原祁縣王氏子。弱冠清苦。鑒徹絕羣。年過小學。識成大量。鄉黨稱奇。不仁者遠。而性愛靜。遊無遠近。裹糧尋師。訪所不逮。有達磨禪師。善明觀行。循擾巖穴。言問深博。從而出家。義無再問。一貫懷抱。尋端極緒。為定學宗。後乃周歷講座。經論並知。學唯為己。聖人無言。齊建武年。南遊揚輦。止于鍾山定林寺。師美其林藪。得栖心之勝壤也。行逾氷霜。言而有信。三衣六物。外無盈長。應時入里。道俗式瞻。加以王侯請道。頹然不怍。咫尺宮闈。未甞謁覲。既行為物覽。道俗攸屬。梁高素仰清風。雅為嗟賞。乃命匠人。考其室宇于開善寺以待之。恐有山林之思。師每逍遙于門。負杖而歎曰。環堵之室。蓬戶甕牗。匡坐其間。尚足為樂。寧貴廣廈而賤茅茨乎。且安而能遷。古人所尚。何必滯此。用賞耳目之好耶。乃有心岷嶺。觀彼峨眉。會西昌侯蕭淵藻。出鎮蜀部。即拂衣附之。爰至井絡。雖途經九折。無忘三念。又以少好經籍。執卷緘默。動移晨晷。遂使庸蜀禪法。自此大行。久之還返金陵。復住開善。先是胡翼之山。有神人現。以慧印三昧。授與野人何規曰。可以此經與南平王。觀為病行齋三七日也。若不曉此法。問之于副時以訪之。果是其曾所行法。南平遂行齋祀。疾便康復。豈非內因外構。更相起予。不久卒于開善寺。春秋六十有一。即普通五年也。窆于下定林之都門外。天子哀焉。下敕流贈。初有勸修福者。師厲聲曰。貨財延命。去道遠矣。房中什物。並施招提僧。予歿之後。但棄山谷。飽于鳥獻。勿營棺壠。以乖我意。門徒涕淚不忍從之。將為勒碑旌德。而永興公主。素有歸信。進啟東宮。請著其文。有令。遣湘東王繹。為之樹碑于寺。

　　曇詢

　　楊氏。弘農華陰人。後遷宅于河東郡。弱年樂道。久滯樊籠。年二十二。方捨俗事。遠訪巖隱。遊至白鹿山北霖落泉寺。逢曇准禪師而蒙剃髮。又經一載圓具。謹攝自修。宗稟心學。而專志決烈。同侶先之。圓備戒律。又誦法華。初夏既登。還師定業。承僧稠據于蒼谷。遂往問律。稠亦定山郢匠。前傳所敘。師以聲光所被。遙相揖敬。住既異林。精融理極。思展言造。每因致隔。但為路罕人蹤。岡饒野獸。栖幽既久。性不狎塵。來往質疑。未由樵逕。直望蒼谷以為行表。荊棘砂礫。披跨不難。巖豁幽阻。攀緣登陟。志存正觀。不以邪道自通。又以旁埀利道。由曲前而通滯。吾今漂指雖艱。必直進以程業。用斯微意。隨境附心。不亦善乎。每云。與其失道而幸通。寧合道不幸而窮耳。故履踐重阻。不難塗窮。後經三夏。移住鹿土谷修禪。屬枯泉重出。鹿麋繞院。故得美水馴獸。日濟道隣。從學之徒。相慶茲瑞。時因請法。暫往雲門。值徑陰霧昏。便成失道。賴山神示路。方會本途。此乃化感幽冥。神明翊衛。時有盜者來竊蔬菜。將欲出園。乃為羣蜂所螫。師聞來救。慈心將治。得全餘命。甞有趙人遠至。殷勤致禮。陳云。因病死穌。故蒙恩澤。往見閻王詰問。罪當就獄。賴有曇詢禪師。來為請命。王因放免。生來未委。訪尋方究。又山行值二虎相鬥。累時不歇。師乃執錫分之。以身為翳。語云。同居林藪。計無大乖。幸各分路。虎低頭受命。便飲氣而散。屢逢熊虎交諍。事略同此。而或廓居榛梗。唯師一蹤。入鳥不亂。獸見如偶。斯又陰德感物。顯用成仁。何以嘉焉。每入禪定。七日為期。白虎入房。仍為窟宅。獨處靜院。不出十年。自有禪蹤。斯人罕擬。自爾化流河朔。盛闡禪門。杖策裹糧。鱗歸霧結。隋文重其德音。致誠虔敬。勅儀同三司元壽。親送璽書。兼以香供。以開皇十九年。風疹忽增。卒于柏尖山寺。春秋八十。五十五夏矣。

　　錦江禪燈卷第十七
　　錦江禪燈卷第十八
　　僧淵

　　姓李。郪人。家本巨富。為巴蜀所稱。及師初誕。天雨銅錢于庭。家內合運。處處皆滿。父運錢疲勞。噓唱云止。錢不復下。倉內貯米。但及于半。忽滿溢出。親姻外內。莫不驚嘆其福。自少至長。志幹殊人。行則安徐。坐必跏趺。眼光外射。燄燄發越。容色玉潤。狀若赤銅。聲若洪鐘。響發林動。兩足輪相十角分明。二手九井紋理如畫。年十八。身長七尺。其父異之。稟命出家。二親送至城西康興寺落髮。今福緣寺是也。博尋明師。凡讀經論。經耳不忘。蘊括懷抱。奉戒守素。大布為衣。瓶鉢之外無所蓄積。與同寺毅法師交遊。二人乃蜀郡僧中英傑也。相隨入京。博採新異。有陟岵寺沙門僧寶。禪道幽深。帝王所重。便依學定。豁爾知津。經涉炎涼。詳覈詞義。師研精定道。毅博通經術。丘索艸隷。靡不留心。周武廢教。便還故寺。割東行房以為私宅。餘者供官。隋氏運開。更新締構。領匠伐木。連雨兩月。師執爐祈請。隨語便晴。造塔須金盤。又請地府。隨言即掘。應命藏開。用足餘金還歸本窟。詳斯福力。今古未聞。常給孤獨。不逆人意。遠近隨助。泉布若流。又以錦水江波沒溺者眾。便于南路欲架飛橋。纔扣此機。眾事咸集。昔諸葛武侯。指二江內。造七星橋。造三銕錞。長八九尺。徑三尺許。人號銕槍。擬打橋柱。用訖投江。須便祈祠。方可出水。師造新橋。將行豎柱。其錞自然浮水來至橋津。及橋成也。又自投水。道俗歌謠。于今逸耳。淵毅二師並為物軌。晨夕問法。無虧遺寄。毅以仁壽二年十二月十二日寅時。告弟子曰。三界無常。吾將逝矣。言終神謝福緣本住。春秋六十有九。師聞之憫然曰。毅師已往。我豈獨留。俄而遘疾。遺與同[療-(日/小)+土]。即以其月十四日亦化。春秋八十有四。至十七日。並窆于九里堂。刊石紀之于寺堂。陳子良為文。

　　法進

　　住益州緜竹縣響應山玉女寺。為輝禪師弟子。後于定法師所。受十戒。恭謹精誠。謙恪為務。唯業坐禪。寺後竹林。常于彼坐。有四獠虎。繞于左右。師語勿泄其機。後習水觀。家人取柴。見繩牀上有好清水。拾兩白石安著水中。師暮還寺。彌覺背痛。問其家人。汝安石子。師令明往可除此石。及旦。師仍禪定。家人還見清水如初。即除石子。其痛即愈。因爾習定。不出此山。

　　慧熈

　　益州[郫-卑+((白-日+田)/廾)]人。姓趙。童稚出家。善明篇韻。文筆宛而成章。與緜州震響寺榮智齊名。俱為沙彌。卓異翹秀。後與成都大石寺沙彌道微。連韻賦詩。微有言隙。因即屏絕人事。栖心禪業。年登受具。周聞經律。摘採英華。用為賞要。攝論雜心精搜至理。尤耽三論。是所觀門。嘗難基法師塵識義。初問以小乘。基以大乘通之。師笑曰。大無不攝。但失小宗。晚住州南空慧寺。立性孤貞。不羣諸偶。弊于食息。專想虗玄。一坐掩關二十餘日。眾以不食既久。恐損身命。假以餘詞曰。國家搜訪藝能甚急。今不食閉門。世人謂聖。願息流言。可時處眾。師懼矯飾。便開門進食。由是迄今將三十載。一身獨立。不畜侍人。一食而止。不受人施。有講便聽。夜宿本房。但坐牀心。兩頭塵合。自餘房地惟有一蹤餘並莓苔青絮。衣服弊惡。僅免風寒。冬則加衲。夏則布衣。以冬破衲。懸置梁上。有聞師名。就房參拜。迎逆接候。累日方見。時發幽問。吐言高迥。預有元席。皆共憚之。年九十卒。

　　世瑜

　　姓陳氏。住台州。父母早亡。傭作取濟。身形偉壯。長八尺三寸。希向佛理。無由而達。大業十二年。往緜州震響寺倫法師處出家。一食頭陀。勤苦如常。次往利州籍住寺。後至益州緜竹縣響應山。獨住多年。四猿供給。山果有信士姓母。過山。驚訝深山常燒薰陸沉水等香。行至山半。見兩人形青色。狀貌希奇。各負蓮華蔗芋而上。遂問其所往。云我供給禪師去。然居山三年。食米一石餘。六時行道。以猿鳥為侶。初唯一泉。後有三泉并出。貞觀元年。夢有四龍入懷。既覺大悟三論宗旨。遂往靈睿法師講下。所聞詞理。宛若舊識。尋則而覆述。便往緜州。住大施寺。後往崇樂寺。言欲遊方去。或曰。此即諸方也。復還大施。香氣滿室。坐處涌三金錢。師乃跏坐。手執爐而逝。有刺史劉德威。喜所未聞。作龕安之。三年不倒。春秋六十三矣。

　　惠寬

　　緜竹孝水楊氏子。父名瑋。係三洞先生五經博士。崇信道法。無敦釋教。緜梓益三州之人。每歲率送租米。投于瑋家。令保一年安吉。皆與符章而去。初瑋妻懷孕。而忽改易惡厭五辛。乃生一女。名為信相。性好閒靜。無緣嗜慾。瑋妻復懷姙。身極安隱。恒有異相。及其生時。母都不覺。如羊始達。尋有異香。總不啼叫。臂埀過膝。身恒香潔。不近腥臊。年五六歲。與姊信相。于靜處兀坐。二親怪問。答曰。佛來為說般若聖智法門。共姊評論法相。父是異道。不解其言。附口錄得二百餘紙。近有龍懷寺會法師。聞有奇相。至其家。父以示之。會曰。並合佛經。無所參錯。有異禪師。不知何來。于淨慧寺入火光三昧。召信相來。入此三昧。及至不入。云是火聚。禪師曰。何不以水滅之。信相即作水觀滅火而入。禪師驗知可為法器。勸令出家。父母婿家俱不許可。諸道俗宰官。出財贖之。因爾得度。姊與師同時出家。隨蜀王秀在益。請入城內。妃主為造精舍。鎮恒供養。有造功德須物者。燒香祈請。掘地獲金。無不充足。斯事非一。至于食飲。或一日三食。或經歲序不食。時人目之為聖尼。即今猶號聖尼寺也。師年十三。常樂獨坐。面無怒相。言常謙下。依空慧寺胤禪師。龍懷寺會闍黎座下。隨聞經律。一覽無遺。未聞之經。有難問者。皆為通之。初造龍懷寺。會有徒屬二百餘人。並令在役。唯放于師。有怨及者。會曰。斯人是吾本師。何得使作。昔周滅法。依相禪師隱于南山。

　　智詵

　　字惠成。徐州徐氏子。炫法師之弟也。少聰敏。有志節。在蜀遊學。務勤律肆。會周武陵法。因事入關。不果所期。遂隱南嶺。終南太白。形影相弔。有隋革命。光啟正法。招賁碩德。率先僧首。即于長安敷揚律藏。時益州蜀王秀。請師還蜀。及至之日。王自出迎。住法聚寺。道俗歸崇。寺設大齋。遐邇俱赴。師屏氣寂然。性不受施。不妄干物。後以人事甚繁。不時諠擾。乃辭入龍居山寺。幽栖深阻。軌迹不通。王數延出。師稱疾不起。時王意欲登劍閣。廓清井絡。王與師書。師答書請歸國化。便略答云。辱使至止。并以誠言。披閱循環。一言三復。文清淥水。理破秋毫。貧道戒行多闕。化術無方。宅身荒谷四十餘載。狎魚鳥以樵歌。習禪那思般若。以此卒歲。分填溝壑。不謂耆年有幸。運屬休明。伏惟相王殿下。德隆三古。道振百王。公肯攘臂而歸舊里。衣錦而旋本邑。百姓有再生之期。萬物起息肩之望。縉紳君子。捧玉帛而來儀。慷慨丈夫。委干戈而伏道。昔長卿返蜀。徒擅清文。鄧艾前來。未能偃武。公華陽甲族。井絡名家。捧日登朝。懷金問道。劍南長幼並俟來甦。豈藉微風。自然艸靡。其諸首領越境參迎。王得書示。返轡還蜀。軍眾先作禮曰。人物爭歸。律師之力也。以武德元年十月一日卒。而逝年八十矣。

　　智炫

　　成都徐氏子。初生。室有異光。少小出家。入京聽學數年。遂擅名京洛。學眾推崇。請令覆講。瓶瀉無遺。會周武帝廢佛乘。欲存道教。于是詔華野高僧。方岳道士。大集京師。于太極殿。陳設高座。帝自躬臨。勅道士先登。道士張賓為首。登高唱言曰。原夫大道清虗。淳一無雜。祈恩請福。上通天曹。白日昇仙。壽與天地同畢。風教先被中夏。無始無終。含生賴之以得長生。洪恩厚利。不可校量。豈知佛法虗幻。言過其實。不容本土。客寓中華。百姓無知。信其詭說。今日欲定臧否。可出頭來看。襄城公何妥。自行如意。座首少林寺等行禪師。發憤而起。諸僧止之曰。今日事大。天帝在此。不可造次。知禪師為佛法大海。然應對之間。復須機辯。眾共謀議。若非蜀炫。無以對揚。共推如意。以將付炫。炫既為眾所推。又忿張賓浪語。安庠而起。徐昇論座。坐定。執如意謂張賓曰。先生向者所陳。大道清虗。淳一無雜。又云風教先被中夏者。未知風教起自何時。道教于何處說。又言佛法不容本土客寓中華。可辯道是何時生。佛是何時出。賓曰。聖人出世。有何定時。說教興行。有何定處。道教舊來本有。佛法近自西來。炫曰。若言無時。亦應無出。若無定處。亦應無說。舊來本有。非復清虗。上請天曹。豈得無雜。壽與天地同畢。豈得無始無終。賓曰。道人浪語。為前王無識。留汝等輩。得至于今。今日聖帝。盡須殺却。帝惡其理屈。令舍人謂之曰。賓師且下。賓既退。帝自昇高座言曰。佛法中有三種不淨。納耶輸陀羅。生羅睺羅。此主不淨。一也。經律中。許僧受食三種淨肉。此教不淨。二也。僧多造罪過。好行婬泆。佛在世時。徒眾不和。遞相攻伐。此眾不淨。三也。主法眾俱不淨。朕意將除之。以息虗幻。道法中無此事。朕將留之。以助國化。顧謂炫法師曰。能解此三難。真是好人。炫應聲謂曰。陛下所陳。並引經論。誠非謬言。但見道法之中三種不淨。又甚于此。按天尊處紫微宮。恒侍五百童女。此主不淨。甚于耶輸陀羅之一人。道士教中。章醮請福之時。必須鹿脯百柈。清酒十斛。此教不淨。又甚于三種淨肉。道士罪過。代代皆有。千古亂常。姜斌犯法。此又甚于眾僧。僧眾自造罪過。乃言佛法可除。猶如至尊享國。嚴設科條。不妨逆子叛臣相繼而出。豈以臣逆子叛。遂欲空于大寶之位耶。大寶之位。固不可以臣子叛逆而空。佛法正真。豈得以眾僧犯罪而廢。炫雅調抑揚。言音朗潤。雖處大節。曾無懼顏。帝愕然。良久謂炫曰。所言天尊侍五百童女。出何經。炫曰。出道三皇經。帝曰。三皇經何曾有此語。炫曰。陛下自不見。非是經上無文。今欲廢佛存道。猶如以庶代嫡。帝動色而下。因入內。羣臣僧眾皆驚曰。語觸天帝。何以自保。(以周武非嫡故)炫曰。主辱臣死。就戮如歸。有何可懼。乍可早亡遊神淨土。豈與無道之君。同生于世乎。眾皆壯其言。明旦出敕。二教俱廢。仍相器重。許以婚姻。期以共政。法師志操逾厲。與同學三人。走赴齊都。時周齊之界。皆被槍布棘。彼有富老。姓張。鋪氈三十里。令炫得過至齊。盛為三藏。名振東國。武帝破鄴。先遣追求。帝弟越王。宿與法師厚善。恐帝肆怒。橫加異責。乃鞭背成痕。俗服將見。越王先為言曰。臣恨其逃命。已杖六十。令脫衣見帝。帝變色曰。恐其懷慚遠逝。以至死亡。所以急追元無害意。責越王曰。大丈夫。何得以杖捶相辱。待遇彌厚。與還京師。武帝崩。隋文作相。大弘佛法。兩都歸趣一人而已。歲景將秋。懷土興念。又以蜀川迥遠。奧義未宣。援首西歸。心存敷暢。蜀王秀未之知也。時長史周宣明。入朝赴考。隋文帝謂之曰。炫法師安和耶。宣明驚惶。莫知所對。文帝曰。一國名僧。卿遂不識。何成檢校。宣明稽首陳謝死罪。及還。先往寺參禮。寺舊在東。逼于苑囿。又是鄱陽王塟母之所。其王至孝。故名孝愛寺。宣明供養無闕。至大鄴改為福勝寺。法師宣揚覺倦。入隱三學山。觸目多感。遂遊山詩曰。秀嶺接重煙。嶔岑上半天。絕巖低更舉。危峯斷復連。側石傾斜澗。迴流瀉曲泉。野紅知艸凍。春來鳥自傳。樹錦無機織。猿鳴詎假弦。葉密風難度。枝疎影易穿。抱袠依閑沼。策杖戲荒田。遊心清漢表。置想白雲邊。榮名非我顧。息意且蕭然。年一百二歲。不病而卒。

　　道會

　　犍為武陽史氏子。初出家。住益州嚴遠寺。氣宇高簡。雅調逸羣。四方道俗旦夕參候。猶以蜀門小陿。聞見非廣。乃入京詢訪。經十餘年。經論史籍。博究宗領。還蜀欲大開釋教。導引後銳。時屬亂離。不果心行。會皇運初興。率先招撫。詹俊李袞首途巴蜀。師上疏曰。會弟性不肖。家風失墜。封爵雖除。詔敕猶在。門生故吏。子孫成列。並奮臂切齒。思効力用。即日劍門雖啟。巫峽負固。師請躬率徒隸。振錫啟途。折簡宣威。開懷納款。軍無矢石之勞。主有待成之逸。此亦一時之利也。惟公圖之。為使淹留。遂不行于時。國初僧尼道士。所在多度。有道士宋冀。是彼梁棟。于隆山縣。新立道觀。屋宇成就。置三十人。師經總管段倫陳牒。改觀為寺。其郭內住者。並是道宗。不伏移改。囑安撫大使李襲譽。巡察州縣。師以事達。乃引兵過城。四面鳴鼓。一時驅出。舉宗怨訴。噂誻街衢。師曰。未能令天下改觀為寺。此之一所終不可奪。遂依立寺。至今不毀。武皇登遐。入京朝觀。因與琳師。同修辨正。有安州暠師。在蜀弘講。人有嫉者。表奏云反。又述法會覘候消息。遂被拘執。身雖在獄。言笑如常。為諸在獄講釋經論。經春至冬。諸僧十數。衣服繿縷。不勝寒酷。京師有無盡藏。恒施為事。師致書曰。自如來潛影西國。千有餘年。正法東流五百許載。雖復赤髭青眼。大開方便之門。白脚漆身。廣示歸依之路。猶未出于苦海。尚陸沉于險道。況五眾名僧。四禪教首。頭陀聚落。唯事一餐。宴坐林中。但披三納。加以無緣之慈。想升錘以代鴿。履不輕之行。思振錫以避蟲。今有精勤法子。清淨沙門。橫被囚拘。實非其罪。遂使重關早落。睹獄吏而魂飛。清室晚開。見刑官而思盡。嚴風旦洒。穿襟與中露俱飄。繁霜夜零。寒心與死灰同殪。若竟不免溝壑。抑亦仁者所恥。書達。即送裘鞋給之。及事釋還鄉。三輔名僧。送出郭門。師與諸遠僧別詩曰。去住俱為客。分悲損性情。共作無期別。旹能訪死生。道俗聞者。皆墮淚。

　　植相

　　梓潼涪。郝氏子。甞任巴西郡吏。太守鄭貞。令師賣獻物。下揚都見梁祖。王公祟敬三寶。便願出家。及還上蜀。決誓。家屬并同妻子。既同師志。一旹翦落出家。于梁大同中。專習苦行。一食常坐。正心佛理。以命自期。南武都。今孝水縣也。有法愛道人。高衒道術。師往觀之。愛于夕中。以呪力現大神。身著衣冠。容相瑰偉。來舉繩床。離地四五尺。便誦戒。神即馳去。斯須復來舉床。僅動一角。如前復去。俄爾又來在師前立。師正意貞白。初無微動。尋爾復去。于屋頭現面。舍棟破裂。其聲甚大。師亦無懼。神見不動。便來禮拜。求哀懺悔。至旦語愛曰。汝所重者。此是邪術。非正法也。可捨之。師往益聽講。以生在邊鄙。言頗涉俗。雖遭輕誚。亡懷在道。都不忤意。又因行路寄宿道館。道士素聞師名。恐化徒屬。拒不延之。其夜羣虎遶院相吼。道士等通夕不安。及明追之。從受菩薩戒焉。又曾行弘農。水側見人垂釣。師勸止之不從。即唾水中。忽有大蛇。擎頭四顧。來趣釣者。因即歸命。投師出家。旹梁道漸衰。而涪土軍動。與彖法師。分飛異域。彖入靜林山。師入青城山。聚徒集業。梁王蕭撝素相欽重。供給獠民。以為營理。未暇經始。便感重疾。知命不救。謂弟子曰。常願生淨土。而無勝業。雖不生三塗。亦不生天堂。還生涪土作沙門也。汝等努力行道。方與吾會。跏坐儼然奄便遷化。時年三十有四。

　　僧林

　　吳人。深有德素。行能動物。梁大同中。上蜀至潼。州城西北百四十里。有豆圌山。上有神祠。土民敬之。每往祭謁。師往居之。禪默累日。忽有大蟒。縈繩床前。舉頭如揖讓者。師為授三歸。受已便去。自爾安怗。卒無灾異。其山北涪水之陽。素來無猿。師自栖託已來。便有兩頭。依師而住。有見度水而來。及師出門。猿還泅渡而去。如此非一。年月淹久。孚乳產生。乃有數十。有時送師至龍門口。竚望而返。後往赤水巖。有敝寺。屋宇並摧。祇有基址。便即露坐。有虎蹲于師前。低目而視。師乃為說法。良久便去。爾後孤遊雄悍。不避惡獸。常行仁濟。感化者多。末卒于潼郡。

　　道仙

　　一名僧仙。康居國人。以遊賈為業。梁周之際。往來吳蜀。江海上下。集積珠寶。故其所獲貲貨。乃滿兩船。時或計者云。直錢數十萬貫。既懷寶填委。貪附彌深。唯恨不多取驗吞海。行賈達于梓州新城郡牛頭山。值僧達禪師說法曰。生死長久。無愛不離。自身尚爾。況復財物。師初聞之。欣勇內發。深思惟曰。吾于生多貪。志慕積聚。向聞正法。此說極乎。若失若離。要必當爾。不如沉寶江中。出家離著。索然無擾。豈不樂哉。即沉一船深江之中。又欲更沉。眾共止之。令修福業。師曰。終為紛擾。勞苦自他。即又沉之。便辭妻子。又見達房。凝水滉漾。知入定。信心更重。投灌口山竹林寺而出家。初髮落日。對眾誓曰。如不得道。不出此山。即迥絕人蹤。結宇巖曲。禪學之侶。相次屯焉。每覽經卷。始開見佛在某處。無不哽咽。我何不值。但見遺文。如是挺卓不羣。或有造問學。皆以善權答對。冥符正法。自初入定。一坐四五日。率以為恒。有時預告。明有客至。皆如其說。梁始興王澹。褰帷三蜀。禮以師敬。携至陝服沮曲。以天監十六年。至青溪山。有終焉之志。便薙艸止容繩床。于時道館祟敞。巾褐紛盛。屢相呵斥。甚寄憂心。師乃宴如。曾無屑屑之意。一夕道士忽見東岡火發。恐野火焚害師。各執水器來救。見師方坐。大火猛燄洞然。咸歎火光神德。道士李學祖等。捨田造像。寺塔歘成。遠近歸信。十室而九。州刺史鄱陽王恢。躬禮敬而受其法。天監末。始興王冥感。于梁泰寺。造四天王。每六齋晨。常設淨供。師後赴會。四王頂上放五色光。師所執爐自然煙發。太尉陸法和。昔微賤日。數載在山。供師給使。僧有肆責者。師曰。此乃三台貴公。何緣罵辱。俱不測其貴也。和果遂昇袞服。師或勞疾。見縹衣童子。從青溪水出。椀盛妙藥。跪而進服。無幾便愈。居山二十八年。復遊井絡。化道大行。旹遭酷旱。百姓請祈。師即往龍穴。以杖扣門。數曰眾生何為嗜睡如此。語已登遐。即玄雲四合。大雨滂注。民賴斯澤。咸來禱賽。欽若天神。有須舍利。即為祈請。應念即至。如其所須。

　　香闍黎者

　　莫測其來。以梁初至益州青城山飛赴寺。欣然有終志。時俗每至三月三日。必往山遊賞。多將酒肉共相酣樂。師常勸喻。竟無改移。次年三月亦如前集。例坐已了。師令人于座穿坑方丈。人莫知意。謂人曰。檀越等恒自飲噉。未曾與我。今日為眾須飡一頓。諸人爭奉肴酒。隨得隨盡。若填巨壑。識者怪之。至晚曰。我大醉飽。扶我就坑。不爾污地。及至坑所。張口大吐。雞肉出口即能飛鳴。羊肉出口即馳走。酒食亂出。將欲滿坑。魚[魚*(一/旦)]鵝鴨游泳交錯。眾咸驚嗟。誓斷辛殺。迄今酒肉永絕上山。此師之德風猶存。益州別駕羅研。朝梁。誌公謂曰。益州香貴賤。答曰甚賤。初不知是人也。誌曰。既為人所賤。何為久留。研亦不測此語。或曰。想是青城香闍黎也。遂往山具述。師曰。檀越遠來。固非虗說。其夜便化弟子等。營墓將殯。怪棺太輕。及開。止見几杖而已。

　　益州多寶寺猷禪師

　　[林/心]道人楊氏子。勤讀誦。四十餘年。日夕不捨。房後院壁。圖九想變。露置繩床。椶被覆上。晝依僧例。夜則寢中。亘一日方出一食。如是漸增七日方食。僧以為常。弗之怪也。如此又經二十餘年。忽經一月而不出者。不畜侍人。僉議。不出祇是入定。不勞看之。忽一夜風雨盛。畫壁廊倒。及旦。眾往視之。試撥棕被。一無所見。唯繩床坐褥存焉。

　　僧度

　　不知何人。去來邑野。略無定所。時人號為狂人。周趙王在益州。有[郫-卑+((白-日+田)/廾)]民。與王厚便欲反。或有告者。王未之信。至旦。[郫-卑+((白-日+田)/廾)]兵果至。王厚者為主。在城西大街。方床大坐。時師乃戴皮靴一隻。從城西遺糞而走。至盤陀塔。棄靴而迴。眾怪之。而莫測也。又復將反者。以紙筆請師定吉凶。便操筆作州度兩字。反者喜曰。州度與我。斯為吉也。擇曰。彼往我亡。我往彼亡。重必尅之。時趙王據西門樓。令精兵三千騎往。始交即退。隨後殺之。至盤陀。斬[郫-卑+((白-日+田)/廾)]兵千餘人。今塔東特高者是。于後方驗師戴皮相。皮[郫-卑+((白-日+田)/廾)]聲同。遺糞而走。散于塔地。所言州度(徒各切)反即斫頭。目前取驗。定後人聞于王。遣人四追。遂失所在。

　　衛元嵩

　　益州成都人。少出家。為亡名法師弟子。聰頴不偶。甞以夜靜侍傍曰。世人洶洶。貴耳賤目。即知皁白。其可德哉。名曰。汝欲名聲。若不佯狂。不可德也。師心然之。遂佯狂漫走。人逐成羣。觸物摛詠。周歷二十餘年。亡名入關。移住野安。自制琴聲。為天女怨心風弄。有傳其聲者。甞謂兄曰。蜀土狹小。不足展懷。欲遊上京。與國土抗對。兄意如何。兄曰。當今王褒庾信。名振四海。汝何所知。自取折辱。答曰。彼多讀書。自為文什。至于天才大略。非其分也。兄但聽看。即輕爾造關。為無過所。乃著俗服。關中却迴。防者執之。師詐曰。我是長安于長公家人。欲逃往蜀耳。關家迭送至京。于公曾在蜀。與師交遊。而忽得相見。不勝其優。高貴名士靡所不詣。即上廢佛教。自此還俗。周祖納其言。又與道士張賓。密加扇惑。帝信而不猜。便行屏削。師制千字詩。略云。龍首青煙起。長安一代丘。是也。並符讖緯。事後曉之。隋開皇八年。京兆杜祈死。三日而穌云。見閻羅王。問曰。卿父曾作何官。曰臣父在周。為司命上士。王曰。若然錯追。可速放去。然卿識周武帝不。答曰。曾任左武侯司法。恒在階陛。甚識。王曰。可往看汝武帝去。一吏引至一處。門牕椽瓦。並是銕作。於銕牕中。見一人極瘦。身作銕色。著銕枷鎖。祈見泣曰。大家何因苦困乃爾。答曰。我大遭苦困。汝不見耳。今得至此。大是快樂。祈曰。作何罪業。受此苦困。答曰。汝不知耶。我以信衛元嵩言。毀廢佛法。故受此苦。祈曰。大家何不注引衛元嵩來。帝曰。我尋注之。然曹司處處搜求。乃遍三界。云總不見。若伊朝來。我暮得脫。何所更論。卿還語世間人。為元嵩作福。早來相救。如其不至。解脫無期。祈穌不忘冥事。勸起福助云。

　　尚圓

　　姓陳。廣漢雒人。出家以呪術救物。梁武陵王蕭紀。宮中鬼怪。魅諸婇女。或歌或哭。紛然亂舉。王乃令善射者控弦擬之。鬼乃現形。即放箭射鬼。便遙接還返擲人。久而不已。聞師持呪。請入宮中。諸鬼競前作諸變現。龍蛇百獸。倏忽前後。在空在地。怪變多端。師安坐告曰。汝小家鬼。何因敢入王宮。能變我身。饒變萬種。祇是小鬼。爾等住聽我一言。諸鬼合掌住立。師始發云南無佛陀。鬼皆失所。自爾安靜。武帝聞召。大蒙賞遇。值梁覆擾。師行至蜀。所有痛惱因之護衛。年八十一。終所住治城。

　　涪州想思寺無相禪師

　　不知何來。忽至山寺。不異恒人。其寺在涪州上流大江水北崖側。有銘方五尺許。字如掌大。都不可識。下有佛迹。相去九尺。長三尺許。蹈石如泥。道俗敬重。相以一時渡水無船。乃以鉢安水中曰。何為常擎汝。汝可自渡。便取芭蕉葉搭水。立上而渡。鉢隨後來。須臾達岸。時採樵者。見之相語。師覺便辭去。徒眾苦留不住。至水邊入船。諸人禮請。不與篙檝。乃捉船舷直渡。不顧而去。莫測所往。

　　童進

　　緜州李氏子。出家之後。不拘禮度。唯樂飲酒。謂人曰。將瓶等身而灌滿。師猶未醉。甞以酣醉狂歌。遺尿臰穢。眾共非之。有識者曰。凡聖難測。會周武東征。云須毒藥。敕瀘州營造置監吏力科獠採藥。蝮頭銕猩鬵根大蜂野葛鴆羽等數十種。釀以銕瓮。藥成。著皮衣。琉璃障眼。方得近之。不爾。氣衝成瘡致死。藥著人畜。肉穿便死。師聞之往彼監所。官人弄曰。能飲一盃。豈非酒士。師曰。得一升解酲。官曰。任飲多少。何論一升。便取銕杓于藥瓮中。取一杓飲之。言謔自若。都不為患。道士等聞皆來看。師又舉一杓以勸之。皆遠走避。或曰。此乃故殺人。何得無罪。師曰。無所苦。藥進自飲。有誰相勸。乃噫曰。今日得一醉。臥方石上。俄爾遺尿。所著石皆碎。良久睡覺。精爽如常。隋初無疾而終。弟子檢校。衣服床褥。皆香潔非常。

　　富上者

　　莫測何許人。恒依益州淨德寺宿。埋一大笠在路。晝日兀坐讀經。人雖去來。不喚令施。有擲錢者。亦不呪願。每于靜路。不入鬧中。狀如五十。雖在多年。過無所獲。有信心者曰。城西城北。人稠施多。在此何為。答曰。一錢兩錢。足養身命。復用多為。陵州刺史趙仲舒。乃三代之酷吏也。甚無信敬。聞故往試。騎馬直過。佯墮貫錢。師但讀經。目未曾顧。去遠。舒令取錢。師亦不顧。舒乃返來曰。你見我錢墮地以不。曰見。問曰。錢今何在。曰見一人拾將去。舒曰。你終日在路。唯乞一錢。豈有貫錢在地。而不取耶。見人將去。何不止之。答曰。非貧道物。何為浪認。仲舒曰。我欲須你身上袈裟。師曰。公能將去。復有與者。即疊授與。仲舒下馬禮謝曰。弟子周朝人。官歷三代。大與眾僧往還。少有不貪者。聞名故謁。本非惡意。請往陵州。師曰大善。然貧道廣欲結緣。願公助國安撫。即是長見受供養也。舒辭歎曰。僧中有人。不可輕慢。爾後不見。益州人薊相者。從揚州還見之。亦埋笠路側。顏狀如常。

　　德山

　　不知何許人。一日厭世。棄妻子入山修道。鬚髮不暇削。衣食不暇給。唯息緣靜念。為悟自性。人莫知其觀行。視其相狀。如得定者。時遊化竹林龍池。開悟道俗。以清簡為本。每云。煩亂之法。道俗同弊。故政煩則國亂。心煩則意亂。水清則魚石可見。神清則想倒可識。學清簡者。尚自諠煩。況在亂使。焉可道哉。

　　慧琳

　　緜州神泉薛氏子。以隋初。隱于建明寺。清虗守靜。與物不羣。寺有塑像。常勤供養。像為生鬚三十六莖。大業末年。掃一古墳。豎二竹竿。云是天眼。後忽拔一云。弘農揚為魔所拔也。不久義寧嗣曆。有時著複衣。夏坐墳上。日雖炎赫。身無熱狀。口雖涉道。形同于俗。言談之次。以理居先。雒縣先有育王浮圖。師忽一時歷村。借車三百乘云。欲向雒縣迎浮圖于此安置。未經旬日。遂被火燒。武德年中。潛伏艸野。人莫知也。彼有楊祜師。不測何人。直往艸中相見。曾生未面。宛若舊朋。各云。別來八百年矣。曾為人呪病得差。病者令女賷裙以施。女遂留衣送直。師遙見謂曰。但將裙來。我不須錢。女驚其聖。以貞觀四年。示從物故。

　　錦江禪燈卷第十八
　　錦江禪燈卷第十九
　　慧聰

　　姓王。出家已後。遊行齋講。手不釋卷。尋經旨趣。心自欣躍。苦形節食。行知足行。自云。法華經常不輕菩薩。不專讀誦經典。但行禮拜四眾。尚得六根清淨。我何為不禮諸佛世尊。即于別院閉門。常禮萬五千佛。依經自唱。一一禮之。寺僧怪其所作。于壁隙伺之。見禮拜頭下。天龍八部等亦頭下。數數非一。諸人來其院者。無不心戰走出。恒聞異香蔚蔚。及爾終後。貞觀年中。院無人往。每夜常聞彈指禮拜行道等聲。

　　智隱

　　貝州李氏子。即華嚴藏公之弟子。薙染之後。遵弘道業。慧解所傳。受無再請。而神氣俊卓。雅尚清虗。談吐佛乘。聽者忘倦。開皇七年。敕召藏公。師與入京。住大興善寺。通練智度論。阿毗曇論。及金剛般若論。明其窟穴。解兼倫例。眾舉紹隆。下敕補充講論。于經藏寺。仍揚前部。微恙而終。敕送舍利于益州之法聚寺。即蜀王秀之所造也。道貫西蜀。開化彌昌。傾其金貝。無不興從。不接旬而塔成就矣。及將下瘞。天雨銀花。放白色光。如此非一。正入塔時。感五色雲覆于函上。團圓如葢。大鳥六隻旋遶雲間。閉訖俱散。人以事聞。蜀王大悅。

　　法凝

　　會州人。姓龐氏。初齊武帝。夢遊齊山。不知在何州縣。散頒天下覓之。時師之父老奏稱。去州城北七里。有臣人山。舊號齊山。武帝遣于上立精舍。度僧給田業。師以童子。在先得度。專心持戒。道德日新。兼以究心。時則誦經。後習禪定。或三日出定。或七日出。眾往于牕中窺見。容或禪定。便經一月出。猶不飲食。眾往勸之。雖復進食。漸取少分。年至七十。于佛像前。置座而坐。初燒一指。晝夜不動。火然及臂。弟子輩欲往撲滅。師禁之不許。臂然火焰彌熾。遂及身支。七日七夜。眾皆頂禮贊嘆。至身煉盡。唯有聚灰。眾共起塔。今精舍猶在。

　　僧崖

　　涪陵牟氏子。晉義熈九年。朱齡石伐蜀。涪陵獽三百家。隨軍平討。因止千廣漢金淵山谷。師即其後也。而童幼少言。每遊山泉。必先禮而後飲。或諦觀不瞬。坐以終日。人問其故。答曰。是身可惡。我思之耳。後必燒之。及年長從戎。毅然剛正。甞隨伴捕魚。得己分者。用投諸水。謂伴曰。殺非好業。我今舉體皆同眾生。遂捨家出家。而修禪觀。時獽首領數百人。共築池塞。資以養魚。師往彼觀望。忽有異蛇長尺許。頭尾皆赤。須臾長大。乃至丈餘。圍五六尺。獽眾奔散。蛇便趣水。舉尾入雲。赤光遍野。久之乃滅。尋爾眾聚。具論前事。師曰。此無憂也。但斷殺業。蛇不害人。又勸停池堰。眾未之許。俄而隄防決壞。時依悉禪師。施力供侍。雖充驅使。而言語訥澀。舉動若癡。然一對一言而合大理。經留數載。無所異焉。

　　紹闍黎

　　梓州玄武蒲氏子。未出家前。山行見一大蟲甚瘦。又將一子。于澗中取蝦為食。師歎曰。此蟲應在深山。飢之甚矣。等是一死。不如充此之飢。乃脫衣往臥蟲前。蟲乃避去。後方出家。唯誦經行道。更無異行。大業之初。汝州界蟲暴非常。三五十人持杖而行。傷人既多。師往其處。立茅蓬而坐。蟲並遠去。道路清夷。年一百九歲。乃見疾而終。弟子收舍利。豎塔藏之阿原。

　　法建

　　廣漢雒縣朱氏子。誦經千卷。閑暇遨遊。俗無所測。或閉門數日不出。亦無所食。唯聞誦經。然小聲吟諷。音不外徹。有人倚壁竊聽臨響。但聞斖斖溜溜。似伏流之吐波。旹乃一出。追從無聞。武陵王東下。令弟規守益州。魏遣將軍尉遲迥伐蜀。規既降欵。城內大有名僧。皆被拘禁。至夜忽有光明。迥遣人尋光。乃見諸僧並睡。唯師端坐誦經。光從口出。迥聞自到師座。頂禮坐聽。至旦。迥問曰。法師昨夜所誦何經。答曰。華嚴經下袠十卷。迥曰。何不從頭誦之。答曰。貧道誦次到此耳。迥曰。法師誦得幾許。答曰。貧道發心欲誦一藏。情多懈怠。今始得千卷。迥驚疑不信。將欲試之。曰屈總誦一遍。應不勞損耶。師曰。讀誦經典。沙門常事。豈憚勞苦。乃設高座。令諸僧眾並執本聽。法師登座為誦。成似急流之注峻壑。其吐納音句呼噏氣息。或類清風之入高松。眾聞其餘音。情疎意逸。空望塵躅。七日七夜。數已滿千。猶故不止。迥起謝曰。弟子兵將。不得久停。請從此辭。諸僧因並釋放。迥出嘆曰。自如來稱滅之後。阿難號為總持。豈能過此。蜀中乃有如此僧。所以常保安樂。奇哉奇哉。師年八十終。

　　慧恭

　　成都周氏子。周武未廢佛教之時。與同寺惠遠。結契勤學。遠直詣長安聽採。師長往荊揚訪道。遊于京師。聽得阿毗曇論。迦延。拘舍。地時。成實。毗婆沙。攝大乘。並皆精熟。還益州講授。卓爾絕羣。道俗欽重。嚫施盈積。師從江左來還。二人相遇欣歡。共敘離別三十餘年。而同信宿。其言談。遠如泉涌。師竟無所道。遠問師曰。離別多時。今得相見。慶此歡會。伊何可論。但覺仁者無說。無所得耶。師對曰。為性闇劣。都無所解。遠曰。大無所解。可不誦一部經乎。師答曰。唯誦得觀世音經一卷。遠厲色曰。觀世音經。童子皆能誦之。且仁者童子出家。與遠立誓。望證道果。豈復三十餘年。唯誦一卷經。如指許大。是非闇鈍。懶惰所為。請與斷交。願法師早去。無增遠之煩惱也。師曰。經卷雖小。佛口所說。遵敬者得無量福。輕慢者得無量罪。仰願蹔息瞋心。當為法師誦一遍。即與長別。遠大笑曰。觀世音經。是法華經普門品。遠已講之。數過百遍。如何始欲閙人耳乎。師曰。外書云。人能弘道。非道弘人。但至心聽佛語。豈得以人棄法。乃于庭前結壇。安高座。繞壇數帀。頂禮昇高座。遠不得已。于簷下據胡牀坐聽。師始發聲唱經題。異香氤氳。遍滿房宇。及入文。空中作樂。天雨四華。樂則嘹亮振空。華則雰霏滿地。念經訖下座。華樂方歇。惠遠接足頂禮。淚下交流。謝曰。惠遠之量。一篝燈耳。敢行天日之下。乞暫留賜見教誨。師曰。非恭所能。諸佛加被之力也。即日拂衣長揖。沿流而去。爾後訪問。竟不知其所之。

　　法泰

　　眉州隆山縣呂氏子。初為道士十餘年。一日忽自悟其非。迴心正覺。因即剃除。始誦法華經。尋即通利。乃精勤寫法華經一部。數有靈瑞。欲將向益州裝潢。令一人擔負。行至筰橋。橋忽斷。師在後。負擔人俱墜水中。人浮得出。擔沒不見。師于岸上搥胸號哭曰。其餘俱是閑事。何忍溺經。即高聲唱言。如能為漉得者。賞錢兩貫。旹有一人聞之。脫衣入水求之數度。祇得錢與衣襆。而不得經。師轉悲泣。巡岸上下。望小洲上有一襆。命人取之。乃是經也。艸木擎之。宛無溼處。師不勝歡喜。即以三千錢。償所漉人。曰法師悲號劇喪父母。故為代覓。非是貪錢。弟子雖庸夫。亦知福報。請以此錢。充莊嚴之直。言訖遁去。更欲與言。不知何往。師至成都裝潢。以檀香為軸。表帶及袠并函。將還本寺。別處安置。夜有異香。師勤誦持。晝夜無間。時彪法師為隣。夜欲看讀。恒嫌師閙亂其心。曲自往請令低聲。乃見師前大有人眾。皆胡跪合掌。彪退流汗。即移所住。師年八十終矣。

　　寶瓊

　　益州緜竹馬氏子。少年出家。清貞儉素。讀誦大品。率以為常。歷遊邑落。但勸尊敬佛法。晚移州治。住福壽寺。率勵坊郭邑義為先。每結一邑。必三十人。合誦大品。人各一卷。月營齋集。依次而誦。如此義邑。乃盈千計。四遠聞者。皆蒙造欵。師乘機授化。望風靡服。而卑弱自持。先仁後德。經行擁[二/丙]。下道相避。言問酬對。怡聲謙敬。不媚于時。本邑連比[障-音]邡諸縣。並是道民。尤不奉佛。僧有投寄。無容施者。致使老幼之徒。于沙門像不識者眾。師雖桑梓。習俗難改。徒有開悟。莫之能受。李氏諸族。正作道會。邀師赴之。不禮而坐。僉謂。不禮天尊。非法也。師曰。邪正道殊。所事各異。天尚不禮。何況老君。眾議紜紜。頗相陵侮。師曰。吾禮非所禮。恐貽辱也。遂禮一拜。道像并座動搖不安。又禮一拜。連座返倒摧殘在地。道民相視。謂是風鼓。競來周正。師曰。斯吾所為。勿妄怨也。初未之信。既安又禮。依前崩倒。合眾驚懼。舉堂禮師。一時迴信。從受歸戒。傍縣道黨。相將歎訝。咸復奉法。不敢故違。皆受菩薩戒也。縣令高達。素有誠敬。承風敷道。更于州寺。召僧弘講。闔境傾味。自此而繁。以貞觀八年。終于所住。

　　明達

　　康居康氏子。童稚出家。嚴持戒律。受戒之後。便護五根。年及具足。行業彌峻。脇不著席。日無再飯。外儀軌則。內樹道因。廣濟為懷。遊行在務。以梁天監初。來自西戎。至于益部。時巴峽蠻夷。鼓行抄劫。州郡徵兵。克期誅討。師愍其將苦。志存拯拔。獨行詣賊。登其堡壘。慰喻招引。未狎其情。俄而風雨晦冥。雷霆震擊。羣賊驚駭。惻爾求哀。師乃教具千燈。祈誠三寶。營辦始就。昏霾立霽。山澤通氣。天地開朗。翕然望國。並從王化。襁負排藪。獺獸前趨。其徒充澤。遂使江路肅清。往還無阻。兵威不設。而萬里坦然。師之力也。後因行役。中路逢有人縛豚在地。聲作人語曰。願上聖救我。師即解衣贖而放之。嘗于夜中索水洗脚。弟子如言。而泥竟不脫。重以湯洗。如前不去。乃自以水灌之。其脚便淨。師曰。此魚膏也。莫測其所從。行至梓州牛頭山。欲構浮圖。不訪材石。直覓匠工。道俗莫不怪其言。于時三月水竭。即下求水。乃于水中得一長材。正堪剎柱。長短合度。僉用欣然。仍引而豎。至四月中。涪水大溢。水流翳江。自泊村岸。都無溜者。師率合緇素。通皆接取。從橫山積。創修堂宇。架塔九層。遠近併力。一時繕造。役不逾時。歘然成就。而躬襲三衣。並是麤布。寒暑無革。有時在定。據于繩床。赫然火起。眾往撲滅。唯覺清涼。有沙門僧救。疾患攣躄。來從乞瘥。師便授杖令行。不移晷景。驟步而返。斯陰德顯濟。功不可識。其例甚矣。又布薩時。身先眾坐。因有盜者。穿牆負物。既出在外。迷悶方所。還來投寺。喻而遣之。化行楚蜀。德服如風。故使三蜀氓流。或執爐請供。或散華布衣。或捨俗歸懺。或翦落從法。日積歲計。而不可紀。

　　僧晃

　　緜州涪城南昌馮氏子。形長八尺。顏貌瑰偉。威容整肅。動中規矩。而鷹眼虎身。鵝行象步。聲音雄亮。志略宏遠。志學之年。文才博達。時共聲譽。甞夢手擎日月。太虗中坐。便晃然厭俗。欣慕出家。私即立名為僧晃也。父母未許。拘械兩足。繫于屋柱。矢意絕命。誓心無改。鎖自開解。乃歎曰。夫志之所及。山岳以之轉。江河以之絕。城臺以之崩。瀛海以之竭。日月為之潛。光。須彌為之崩頹。星辰為之改度。嘉樹為之折摧。況復金木之與桎梏。奚足繫吾心哉。二親顧其決志。遂依彖法師出家。受業學通。綱維法任。乃岷巴之領袖。而咸所推仰焉。

　　智通

　　梓州陳氏子。八歲出家。為正道法師弟子。後誦法華。并習講業。善持威儀。奉戒貞苦。常有雙鵝依時。聽講。每日兩度放光。至唐貞觀年間。陞座告眾曰。吾今永別。言訖而逝。春秋九十七矣。

　　悟詮

　　號覺海。有慧性。峽州有富人程夷伯者。年二十九。一夕夢其父曰。汝今年當死。可問覺海。其人茫然不曉。一日有僧說相。負覺海字。程請一相。問云。我壽幾何。覺海曰。老僧皆無求。但覓水一杯。呵氣入水中。令程飲之。曰今夜有吉夢可相報。即夜夢至一官府。左廊男婦。衣冠嚴整。皆相忻悅。右廊男婦。盡枷鎖縲絏。哀號涕泗。傍有人云。左廊是修捨橋路人。右廊是毀壞橋路人。若爾要福壽。可自擇取。程即夢覺。發心。凡百里之內。橋梁路道。一一修整。工畢。覺海復來云。汝作此事。可延十年。程自是于道路上。用工不倦。壽九十二。五世昌盛。

　　僧稠

　　姓孫氏。元出昌黎。末居鉅鹿之癭陶。性度純懿。一覽佛經。渙然神解。幼落髮為沙彌。時輩每暇常角力為戲。而師以劣弱見凌侮。遂羞之。乃入殿中閉戶。抱金剛足而誓曰。我以羸弱。為等輩輕侮。汝以力聞。汝當相祐。我捧汝足七日。當與我力。如不與。必死無還。至第六日將曙。金剛形現。手執一盋筋。謂師曰。小子欲力。當食此筋。師辭以齋。故不欲食。神乃怖以杵。師懼遂食。神曰。汝已多力。然善持教勉旃。神去。達曉乃還。同列復戲侮。師曰。吾有力矣。恐汝不能堪。眾試引其臂。筋骨強勁。殆非尋常。眾方驚疑。師曰。吾與汝試之。因入殿中。橫蹋壁行。自西至東。凡數百步。又躍首至于梁數四。仍引重千鈞。拳捷驍趫。眾皆驚服。甞住嵩岳寺。僧有百人。泉水纔足。忽見婦人弊衣挾帚。却坐階上。聽僧誦經。眾不測為神人。便訶遣之。婦有慍色。以足蹋泉。水立枯竭。身亦不現。眾以告師。遂呼優婆夷。三呼乃出。便為神曰。眾僧行道。宜加擁護。婦人以足撥于故泉。水即上涌。眾歎異之。後詣懷州西王屋山。修習前法。聞兩虎交鬥。咆響震巖。乃以錫杖中解。各散而去。一時忽有仙經兩卷。在于床上。師曰。我本修佛道。豈拘域中長生者乎。言已。須臾自失。後移止青羅山。凡為入定。每以七日為期。聞有勅召。俱無承命。苦相敦喻。方遂允請。即日拂衣將出。山闕兩岫忽然驚震。響聲悲切。駭擾人畜。禽獸飛走三日。師顧曰。慕道懷仁。觸類斯在。豈非愛情易守。放蕩難持耶。乃不約事留。杖策漳淦。

　　僧羣

　　清貧守節。蔬食持經。居羅江縣之霍山。搆立茅室。孤在海中。上有石盂。水深六尺。常有清流。古老相傳。是羣仙所宅。師因絕粒。其菴舍與石盂隔一小澗。常以木為梁。由之汲水。年至一百三十。忽見一折翅鴨當梁頭。師將舉錫撥之。恐其轉傷。因此回歸。遂絕水數日而終。臨終謂左右曰。我少時曾折一鴨翅。驗此以為報也。

　　沙門邵碩

　　康居國人。與誌公最善。出入經行。不問夜旦。後遊益州。以滑稽言。能發人懽笑。因勸以善。家家喜之。若至人家眠地。必有人死。就人求細席。必有小兒亡。時咸以此為讖。至四月八日。成都行化。于眾中作師子形。即日[郫-卑+((白-日+田)/廾)]縣亦言見師作師子形。乃悟其分身也。刺史蕭慧開。及劉孟明。皆挹事之。孟明以男子衣與二妾穿。試師云。將此二人給公為左右。可乎。師好韻語。乃謂明曰。寧自乞食以清讌。不能與阿夫竟殘年。後忽著布帽詣明。少時明卒。先是孟明長史沈仲玉。改鞭杖之格。嚴重常科。師謂玉曰。天地嗷嗷從此起。若除鞭格得刺史。玉除之。及明卒。仲玉果行州事。是年九月將亡。謂沙門法進曰。願露骸松下。然脚須著屐。進諾之。已而化。昇其尸露之。明日往視。失所在。俄有自[郫-卑+((白-日+田)/廾)]縣來者曰。昨見碩公著一屐行市中。曰為我語進公。小兒見欺。止為我隻屐。進驚問之沙彌。答曰。舁尸時一屐墮地。行急。不及繫也。

　　惠主

　　始州永歸縣賈氏子。六歲出家。為斌法師弟子。于黃安縣造七寺。梓潼縣造十寺。武連縣造三寺。初年登冠。欲受具足。當境無人。乃入京于甘露寺受戒。唯聽四分。餘義傍通。夢三日三夜天地闇冥。眾生無眼。過此忽明。眼還明淨。覺已汗流。一百日後。周武帝毀教。方知徵應。即返故鄉南山藏伏。唯食松葉。異類禽獸同集無聲。或有山神。送伏苓甘松香。獲此供養。六時行道。禽獸隨行。禮佛誦經。似如聽仰。仍為幽顯受菩薩戒。後有獼猴羣共治道。師曰。汝性躁擾。作此何為。曰時君異也。佛日通也。深怪其言。尋爾更有異祥龍飛獸集。香氣充山。其類眾矣。

　　慧璿

　　姓董氏。少出家。在襄州。周武帝滅法後。南往陳轉。入茅山。聽明師三論。又入栖霞。聽懸布法師四論大品涅槃等。晚往安州大林寺。聽圓法師釋論。凡所游刃。並契幽極。又返鄉梓。住光福寺。居其山項。以引汲為勞。將移他寺。夜見神人。身長一丈。衣以紫袍。頂禮師曰。奉請住此當講大乘。勿說小乘。其小乘者。亦如高山無水。不能利人。其大乘者。猶如大海。此山多佛出世。一人讀誦講說大乘。能令所住珍寶光明。眷屬榮勝。飲食豐饒。惟願弘持。勿孤所望。法師須水。此易得耳。來月八日定當有水。小神自往劍南慈母山大泉。請龍王去。言已不見。恰至來月七日初夜。大風卒起。從西南來。雷震雨注。在寺北漢高廟下佛堂後百步許。通夜相續。至明方住。惟見清泉香美。合眾同懽。

　　道昭

　　簡州康氏子。少時因得疾不悟。云至冥司。見善惡報應之事。遂出家。住太行山四十年。戒行精苦。往往言人將來事。初若隱晦。後皆明驗。甞有二客來。一曰姚邈。舉明經。一曰張氏。以資蔭。師謂張曰。君授官四政。慎不可食祿范陽。四月八日得疾當不救。次謂邈曰。君不利簪笏。如能從戎。亦當三十年無乏。有疾勿令胡人療之。其年張官于襄鄧間。後累選。甞求南州。亦皆得之。後又選。果授虢州盧氏縣令。到任。兩日而卒。果四月八日也。後方悟。范陽即盧氏望也。邈舉不第。從知于容州假軍守之名三十年。累轉右職。後因別娶婦。求為儐者。因得疾。服嫗黃氏藥而終。後訪黃氏本末。乃洞主所放出婢。是胡女也。

　　嘉州僧常羅漢

　　頻勸人設羅漢齋會。故得其名。楊氏媼嗜食雞。平生所殺不知其數。既死。家人修冥福。道士方拜章。師忽至。告其子曰。吾為汝懺悔。楊家甚喜。設座延入。師顧其僕曰。去街東第幾家。買花雌雞一隻來。如言得之。命殺以具饌。楊氏泣請曰。尊者見臨。非有所愛惜。今日啟醮筵。舉家內外。久絕葷饌。乞以付隣家。師曰。不可。必欲就煑食。既熟。就廳踞坐。折肉滿盤。分置上真九位。乃食其餘。齋罷。不揖而去。是夕賣雞家。及楊氏悉夢。媼至謝曰。在生旹罪業。見責為雞。賴羅漢悔謝之賜。今既脫矣。自是郡人作佛事薦亡。幸其來以為冥塗得助。紹興末年卒。肉身久而不壞。

　　道汪

　　長樂潘氏子。幼隨叔在京。年十三。投廬山遠公出家。研綜經律。雅善涅槃。行道數十餘年。甞行梁州。師為羌賊所圍。垂失衣盋。與弟子數人。誓心共念觀世音。有頃覺如雲霧覆身。羣盜推索不見。于是獲免。後聞河間玄高法師。禪慧深廣。欲往從之。中路值吐谷渾之難。遂不果行。于是旋于成都。徵士費文淵。初從受業。乃立寺于州城西北。名曰祇洹。化行巴蜀。譽洽朝野。梁州刺史申坦。與師有舊知。垣後致故。師將往省之。仍欲停彼。費文淵乃上書刺史張悅曰。道汪法師。識行清白。風霜彌峻。卓爾不羣。確乎難拔。近聞梁州遣迎。承教旨許去。闔境之論。僉曰非宜。鄙州邊荒。僧尼出萬。禪戒所資是賴。豈可水失其珠。山亡其玉。願鑒道俗之誠。令四輩有憑也。悅即敦留。遂不果行。悅還都。具向宋孝武。述師德行。帝即敕令迎接。為中興寺主。師乃因悅固辭以疾。遂獲免。于是謝病下帷。絕窺人世。後劉思考臨州。大設法祀。請師講經。乃應請。或問法師常誓守靜。何以虧節。答曰。劉公篤信。方欲大法憑之。何辭小勞耶。

　　惠持法師

　　遊峩眉山。遂于嘉州道傍大樹內入定。政和三年四月。風雨暴作。樹為摧折。捕盜官經歷。見其鬚髮葢體。甲瓜遶身。頗異之。遂奏于朝廷。有旨。令肩輿至京。旹西天總持。以金磬出其定。乃問何代僧。法師曰。我東林遠法師弟也。因遊峩眉。不記旹代幾何。仍問。遠法師在否。總持曰。今問遞代。約七百年矣。安得在耶。遂不復語。再問曰。欲歸何方。師曰。陳留縣。復入定矣。

　　慧叡

　　冀州人。少出家。執節清峻。常遊方而學經。行蜀之西界。為人所略。常使牧羊。有商客信敬者。見而異之。疑是沙門。請問經義。無不綜達。商人即以金贖之。既還襲染衣。篤學彌至。遊歷諸國。乃至南天竺界。音譯詁訓。殊方異義。無不必曉。

　　瀘州羅貫山和尚(即建文皇帝)

　　詩云。流落江湖數十秋。歸來不覺雪盈頭。乾坤有恨家何在。江漢無情水自流。長樂宮中雲氣盡。朝陽閣外雨聲愁。新蒲細柳年年綠。野老吞聲笑未休。書壁。閱罷楞嚴罄懶敲。笑看茅屋與團標。南遊漳海千層迥。北望天門萬里遙。金鋤削下青絲髮。袈裟換却袞龍袍。百官未審歸何處。惟有羣鴉早晚朝。

　　希夷陳先生

　　諱搏。普州崇龕鄉人。因遊學至華山。見山巒嶮巇。于絕巘人難措足處。一臥數十載。宋太祖嚮其高風。詔不出山者三。大清十一年甲午。有僧徹綱。侍丈雪和尚。客邸臥石。作詩以贊之。丈夫步驟沒來由。日把華山當枕頭。臥去歷今五百載。局殘殊覺幾千秋。燒還風雨天為屋。食服雲霞氣若牛。十二時輸君使用。不知誰是我同流。

　　嘉興府楞嚴寺達觀法師

　　寓閬中太平寺。禮大悲菩薩像贊。旹萬曆戊子長至日。稽首圓滿自在尊。塵剎恒飛無礙輪。碾破一切諸極苦。普令眾生獲悲智。智則對境了無情。悲則逆順咸拔濟。此智在眼洞十方。此悲在心益三世。三世十方量無量。手眼是須千萬種。如是妙用等水月。昭然可見不可捉。分身散影初無常。慈視萬物皆芻狗。若人于是見菩薩。是人即是菩薩子。離此別求奇特事。是則魔鬼壞正法。

　　德昇

　　號頑菴。漢州何氏子。幼溺塵滓。稍長夢醒。二十得度。游心講席。四眾以義虎推焉。忽以知解白謙。翻然易轍。更衣頂笠。謁文殊道和尚。懇示佛法省要之旨。道說偈曰。契丹打破波斯寨。奪得寶珠村裏賣。十字街頭窮乞兒。腰間挂個風流帒。師將擬對。道叱曰。莫錯。于是退參三年。方領前旨。入閩鼓山。禮覲竹菴。問國師不跨石門句。意旨如何。竹菴應聲曰。閒言語。言下頓悟。後有僧問。如何是無位真人。師曰。聞時富貴。見後貧窮。

　　犍為陳道人

　　示趙鄉紳偈。食飽無憂樂以哉。者場春夢幾旹回。君欲醒旹連忙醒。莫教藤枯樹倒來。杖履尋幽日徑斜。天風吹我入煙霞。雲高法界三千丈。春滿檀那百萬家。祖佛遞相傳密印。明僧次第授袈裟。西來大意頭頭現。鳥嘯猿啼轉法華。

　　瓦屋山角端

　　此山從無虎豹。僧壽安語楊升菴曰。而今有獸。不知其名。類畵圖中之角端。食虎豹。而不傷人僧護之。以衛此山。菴曰。予聞角端止殺。今又聞除害。其瑞在麟之上矣。

　　開元寺張三丰

　　夔州開元寺。國初張三丰。與手僧廣海。甞贈詩云。深入浮屠斷世情。舍摩他行恰相應。天花隱隱呈微瑞。風葉琅琅詠大乘。密室晝閒雲作葢。空亭夜靜月為燈。魂銷影散無何有。到此誰能見老僧。別旹留艸履一雙。沉香三片而去。後海以詩及二物獻之。文皇答賜玉環一枚。千佛袈裟一領。

　　嘉州凌雲寺

　　元旹為戰場。至正德間。僧千峰。曾為獄卒。囚徒甚夥。峰曰。世亂刑繁。多不當罪。吾憐汝釋之。我亦從此逝矣。遂削髮為僧。結茅九峰山。其建豎功勣頗多。茲不繁錄。千峰肉身。現存釋迦舍利塔。舍利泉前。攷碑。乃九頂清素禪師十一世孫也。清守道諱楫傅公。夢感從建塔房新金衣焉。塔主心通。請聖可禪師。安居于此。甞書贊于壁云。石可爛兮銕可銷。何如色體更堅牢。法身有相還知否。入眼舟從萬里橋。有刮胸驗真偽。輒發癰。懺謝愈。因而人無敢侮矣。

　　古寺楊關主悟空洪仁禪師

　　緜竹楊氏子。結茅于青城山。蜀王獻過江聞風。發帑藏以供給。剏龍樓寶閣。顏曰光嚴寺。以淨因寺經藏。蜀板宋箋牙籤錦葢。莫與京者設于中。為四眾俱瞻之地。劫運雖赭。而寶範猶存。關主肉軀衣金窣堵波無恙。戊辰春。昭覺八十叟丈雪醉老人。率眾繙繹。乃師之願海也。左有嵯峨寺。同旹亦有蜀板藏經。劫火黍離。被風雨所蠧。淨因大伽藍所藏經板。亦隨灰燼。今錦官西關外之萬福寺也。

　　峩眉道者

　　蜀人。戒律精嚴。不下山者二十載。一日有布衣青裘昂然一偉人來。與語良久。期以明年是日復相見。待明年是日。道者沐浴端坐而逝。迨暮偉人果來。問道者安在。曰亡矣。偉人嘆息良久。書數語壁間。語曰。落日斜。西風冷。幽人今夜來不來。教人立盡梧桐影。字畫飛動。如翔鸞舞鳳。非世間筆也(或謂呂洞賓)。

　　錦江禪燈卷第十九
　　錦江禪燈卷第二十
　　賢護

　　涼州孫氏子。來止廣漢閻興寺。常習禪定為業。兼嚴律行。纖毫無犯。以晉隆安五年卒。臨亡。口出五色光明。照滿寺內。遺言使燒身。既而肢節都盡。唯手一指不然。

　　法緒

　　高昌人。德行清謹。矢志修禪。後入蜀。于劉師塚間頭陀山谷。虎兕不傷。誦法華維摩金光明。常處石室中。率以為常。盛夏于室中圓寂。七日不臭。有異香。經旬不散。每夕放光。照徹數里。村人即于室傍。為起塔焉。

　　法成

　　涼州人。十六出家。學通經律。不餌五穀。唯食松柏脂。孤居巖穴。習禪為務。元嘉中。東海王懷素。出守巴西。聞風遣迎。會于涪城夏坐講律。事竟辭反。因停廣漢。復弘禪法。後小疾。便告眾云。法成常誦寶積經。于是自力誦之。始得半卷。氣劣不堪。乃令人讀之。一遍方竟。合掌而卒。侍疾十餘人。咸見空中有紺馬。背負金棺。升空而逝。

　　法期

　　[郫-卑+((白-日+田)/廾)]縣向氏子。早喪二親。事兄如父。十四出家。從智猛諮受禪業。與靈期寺法林。共習禪觀。猛所諳知。皆已證得。後遇玄暢。復從進業。及暢下江陵。師亦隨從。十住觀門。所得已九。有師子奪迅三昧。唯此未盡。暢歎曰。吾自西涉流沙。北履幽漠。東探禹穴。南盡衡羅。唯見此一子。特有禪分。後卒于長沙寺。春秋六十有二。神光映徹數里。體更香潔。

　　道法

　　燉煌曹氏子。棄家入道。專精禪業。亦旹行神呪。後遊成都。為王休之費鏗之請。于興樂香積二寺主。訓眾有法。常行分衛。不受別請。及僧乞食。所得常減其分。以施蟲鳥。每夕輒脫衣露坐。以飼蚊蝱。後入定。見彌勒放臍中光。照三塗果報。于是深加篤勵。常坐不臥。元徽二年。于定中滅度。平坐繩牀。貌如恒日。

　　普恒

　　成都郭氏子。為兒童旹。甞于日光中。見聖僧在空中說法。向家人敘之。並未之信。後苦求出家。依止安樂寺。獨處一房。不立眷屬。習靜業禪。善入出住。與蜀韜律師為同意。自說入火光三昧。光從眉直下至金剛際。于光中見諸色像。先身業報。頗亦明了。宋昇明三年卒。春秋七十有八。

　　法淋

　　晉原臨卭樂氏子。少出家。止蜀郡裴寺。專好戒品。研心十誦。常恨蜀中無好師宗。俄而隱公至蜀。師乃尅己。握錐自刺。晝夜如常。及隱還陝西。隨從數載。諸部毗尼。洞盡心曲。後還蜀。住靈建寺。益部僧尼。無不宗奉。常祈心安養。每誦無量壽及觀音經。輒見一沙門。形甚姝大。常在師前。至齊建武二年。寢疾不愈。注念西方。禮懺不息。見諸賢聖皆集目前。乃向弟子述其所見。令死後焚身。言訖合掌而卒。即于新繁路口。積木燔屍。煙炎衝天。三日乃盡。收斂遺骨。即于其處而起塔焉。

　　僧慶

　　巴西安漢陳氏子。家世業儒。慶生有異瑞。十三出家。依義興寺淨修梵行。願求見佛。先捨三指。末誓燒身。漸絕糧粒。唯服香油。到大明三年二月八日。于蜀武擔寺西。對其所造淨名像前。焚身供養。刺史張悅。躬出臨視。道俗僑舊。觀者傾邑。行雲結葢。苦雨悲零。俄而晴景開明。天色澄淨。見一物如龍。從[卄/積]升天。時年二十三。天水太守裴方明。為收設利起塔。

　　僧生

　　[郫-卑+((白-日+田)/廾)]縣袁氏子。少齡出家。以苦行致稱。成都宋豐等。請住三賢寺。誦法華經為業。甞于山中誦經。有虎來蹲其前。誦竟乃去。後每至諷詠。輒見左右四人為侍衛。年雖衰老。而翹勤彌厲。後微疾。便語侍僧云。吾將去矣。遂怡然取疾。

　　顯嵩

　　西蜀重慶銅梁李氏子。飽參倦遊。出世住巴川之宣密院。三十年跡不出閫。紹興中。集眾說偈曰。八十年中甞浩浩。宏開肆貨摩尼寶。也無一個共商量。不是山僧收舖早。言訖端坐而逝。茶毗舍利無算　時有淨業和尚。石照文氏子。少業屠。有羊方乳二羔。將殺之。二羔銜其刀。跪伏于門。若乞母命。師感歎。棄家為僧。力參宗匠。忽大悟。作偈曰。昨日羅剎心。今朝菩薩面。羅剎與菩薩。不隔一條線。

　　禪惠

　　名山人。家世業儒。屢舉不第。元符間。郡守呂由誠。見以僧勅戲之。遂棄儒從釋。力參祖道。得大開悟。初住本邑天寧寺。出入必策馬乘輿。諸耆宿言。以佛法貴乎苦行。固不宜乘輿馬服綺繡。師答以偈曰。文殊駕獅子。普賢跨象王。新來一個佛。騎馬也無妨。凡所說法。機鋒敏捷。有語錄行世。

　　寶崖

　　涪陵人。幼寡言不嬉戲。棄家為僧。以布裹五指燒之曰。信佛如此可也。人以為風。何不治之。答曰。身在空耳。四大五肢復何有耶。投火滅身。而心不壞。

　　石巖崑法師

　　江陵人。住涪州方廣寺。家世業儒。累舉不第。遂棄遊釋門。精嚴戒律。澄心禪觀。雖探[(厂-一)*臣*責]大乘諸部。而專事緘默。臨終預知時至。集眾說偈曰。幻軀因妄動。藏法為伊演。有念有形遷。無心無垢染。塵塵盡法身。剎剎皆天眼。來去等空華。死生誰宛轉。言訖端坐而逝。世壽六十有九。臘二十八夏。

　　唐阿世多尊者

　　天竺人。唐旹入中國。止灌口靈崖山。常令白牛下山。募糧取水。神異變幻甚多。今靈崖有石刻像存。

　　道慧

　　資縣人。與德陽令樊鼎遇。為方外交。萬曆癸丑夏。樊病甚。因亢日夢帝命作桐柏山神。以書問之。師謂之曰。諸業由心造。諸果由心證。帝命由心改。公平日見地。作麼生于此著念。樊又問。病痛甚奈何。師曰。提起主人公。樊問。誰為主。師曰。覺痛者是。樊曰。四大解散。痛亦不知。誰為覺者。師曰。覺原無痛。痛亦非知。知覺無痛。痛痛即離。豈待四大解散。若必解散。如何有呼痛求針之鬼。覺體無邊際。四大浮漚耳。樊大有省。

　　明釆

　　崇慶州人。少度為僧。及長精止觀法門。不立文字。萬曆四十五年示寂。其夜僧徒百許人。見有紫氣投西南而去。有偈云。念滅滅亦滅。更有何不滅。本來原無說。皎月當空徹。

　　明本

　　漢州人。少依于姊丈高晟家。伐薪執爨。一日山中載薪回。驢不行。怒砍其耳。血流被地。心即悔悟。遂祝髮為僧。入[障-音]邡高山寺有年。功行極苦。坐化之日。人有朝鎣華山來者。見本隻履入山云。失一履于禪榻下。可令吾徒寄送。見者至。方知其已化矣。

　　空菴

　　彰明縣香水寺僧。得悟禪宗。每歲買藥以濟病者。以穀粟飼鳥。至千百下食環集肩背。善吟咏。有語錄行世。百有餘歲。方坐化。

　　德愛

　　號印心。華陽人。生而失恃怙。乳媼不飲茹酒葷。方咽乳。七歲出家。聰慧好道。通儒佛。兼知醫。歷閱山水。遇病輒施藥救之。壬子歲荒。飯僧及流民。獲濟者眾。晚年歸剎止觀栖禪。乙卯十二月。忽示徒眾曰。吾于十四日。復歸造化。至期西嚮說偈而終。鼻下雙珠尺餘。面色如生。茶毗夜。西上紅光。竟夕不散。有徒克紹宗風。大中丞吳公。題曰蓮華淨域。

　　萬竹講師

　　名紹乾。號一清。性恬淡篤學。向峩嶺雪巖葺茅茨。僅可容膝。茹菜三年。神氣和暢。還成都。與道友犀泉。結廬百花潭上。直究心宗。更號萬竹。一日幡然若醒。嚮道甚力。遂入南都講肆。聽法者如市。復挂席五臺。刺血研金。書法華經九載。旋入燕京。栖普賢菴。刊行彌陀箋註。日講諸經。陳李二聖母。遙授紫衣敬禮之。旹鷲峰寺有栴檀像。人皆莫知其源。師一見識之曰。乃世尊天宮為母說法旹。優填王思之刻像。既成上昇虗空。佛即摩頂記云。千年後當往震旦。利益有緣。故今千年。像自出現。後還蜀卓錫浣花。都門紳衿贈送詩章。太史黃公劉公。皆有詩送。見續補藝文。師既歸里。有紳何觀察及士大夫。日與談宗門中事。蜀王施木。構講堂于浣花溪之側。一日登堂集眾。端坐而逝。

　　玅琴

　　字無絃。華陽人。母高氏有娠。每見異像。生而姿貌奇古。內外典籍。過目成誦。善詩工書畵。或得其篇章者。珍重如寶。後入楚以畫牛得名。俗稱牛和尚。返蜀住艸堂。構室榿東。有梅萼千株。畵梅入妙。自號梅屋老人。學憲五岳陳公。嘉而重之。遂與學琴賡詠。萬曆九年。趺坐道偈而終。

　　雪菴樂靜禪師

　　安縣譚氏子。嘉靖壬辰。祝髮南參。還蜀嗣海藏。住道峰院。靜修悟真。萬曆十一年元旦。索筆書偈曰。只此漚泡幻影。相隨六十餘年。橫眠三界剎那。無處顛到人間。皎然空花影絕。見聞寂寂虗閒。問取雪菴面目。處處綠水青山。書畢跏趺而逝。

　　無遐

　　不知何許人。居九峰山絕頂修行。旹往來村落中。見村民馬忠女甫週歲有病。以破布繻餌之。立愈。又曰。此女當貴。後適庠生趙之辛。果封恭人。常至縣詣邊氏家。一徒羨其侈麗。曰汝欒之。何不遂來。後三日徒死。邊氏舉一子。哭不食乳。師往探摩其頂曰。既來何須哭耶。子遂輟哭。一日語弟子曰。吾將逝矣。可為我治齋。邀諸山一別。諸僧至陪。齋畢。一笑而逝。

　　真容

　　榮昌徐氏子。自幼詣觀音寺。禮佛守薙髮。受戒後卒。便生于壁山魏伯祿家。年十七不能言。一日謂其家曰。吾生前乃觀音寺僧。今當還寺。尋往。僧徒參見。即知其名。隨令取原收舍利古畵次第拜其父祖墳墓。乃譚生前。事皆不爽。眾往謁者。意之誠否。悉皆先知。邑令周俊。秘使人往觀。師先夜令徒一人。具茶往候于途。人皆異之。號為神僧。後無恙跏趺而化。

　　實相

　　豫章人。萬曆壬辰。卓錫廣元之雪峰。解文字。旹游戲詩畵。諸經典籍。翻刻七百則公案。評唱若干卷。達官士人多採藏焉。臨終種種異瑞。太史黃輝。為作塔銘。

　　曉宗

　　昭化僧。南遊三十餘年。萬曆丙申。歸居縣之梵天院。跪誦法華。禁步不出五載。後結室于人頭山麓。戊午秋。集緇素。告以將別。眾以為他往。懇留之。曰未也。嗣當辭謝。茲山狼虎縱橫。人不敢出戶。是夜諸人夢寐中。俱聞叩門作謝聲。待旦往視。則跏趺逝矣。鼻垂玉筯至膝。眾修塔以藏焉。

　　知慧菩薩

　　古城周曉師女。生而不食葷。喜誦經典。年十九。有問字者。慧輒自面壁經旬不起。甞絕粒。食柏葉。成化五年。辭父母。遊至江利口白馬寺經樓上。自焚香結跏坐入滅。正歷酷暑無臭不朽。神顯靈異。彼都人士。遂以沙築其身。裝塑成像。號知慧菩薩。眾皆爭事之。靈異響應。

　　孤舟禪師

　　不知何許人。萬曆初。至真安磻溪寺。面壁數年。一日謂主僧曰。明日予逝矣。寺外二樹將折。一折有聲。即主僧長老。一折無聲。即予也。次日二樹果折。說偈曰。勘破無無世界。了然何物心頭。自性已歸圓寂。清風明月自然。端坐而逝。

　　福湛

　　號天淵。楚人。居蓬溪智林。勤苦修行。解悟空寂。為旹禪宗。所著。有天淵錄二卷。及卒。有偈云。七十七年一笑終。倒騎木馬吼西風。我今脫殼飛騰去。明月清風一樣同。

　　了用

　　號雪機。遂寧張氏子。少善應赴。偶聞有向上事感悟。靜坐數年。深有所得。印證于天淵和尚。甞作山居詩。有云。傍樹修菴倚翠岑。煙霞繚繞白雲嶔。愚痴自合棲泉壑。潦倒何妨論古今。怪石溪邊塗去跡。浮嵐巖下絕來痕。始因入道藏幽谷。截斷攀援更莫尋。年七十二卒。其日彩霞覆寺。人咸異之。

　　玄暢

　　河西金城趙氏子。少旹。家門為胡虜所滅。禍將及師。虜帥見師貌古清奇。而止之曰。此兒目光外射。非凡童也。遂獲免。後往涼州出家。本名慧智。遇玄高事為弟子。高每奇之。因改名玄暢。以表付囑之旨。其後虐虜剪滅佛法。害諸沙門。唯師得脫。元嘉二十二年閏五月間。發自平城。路由代郡上谷。東跨太行。北經幽冀。南轉將至孟津。唯手把一束楊枝。一扼葱葉。虜騎追逐。將欲及之。乃以楊枝擊沙。陡然天闇。人馬不能前進。有頃沙息。騎已復至。于是投身河中。唯以葱葉內鼻孔中通氣度水。于八月達于揚州。洞曉經律。深入禪要。占記吉凶靡不誠驗。墳索子氏多所該涉。至于世技雜能。罕不畢備。初華嚴大部。文旨浩博。終古以來未有宣釋。師乃竭思幽尋。提章比句。傳講無匹。又善三論。為學者之宗。宋文帝深加欽重。請為太子師。再三固讓。弟子謂之曰。法師方欲弘道濟物。廣宣名教。今帝王虗己相延。皇儲蓄禮思敬。若道揚聖躬。則四海歸德。今矯然高讓。將非聲聞耶。師曰。此可與智者說。難與俗人言也。及太初事故。方知先覺。自爾遷憩荊州。止長沙寺。時沙門功德直。出念佛三昧經等。師刊正文字。辭旨婉切。又舒手出香。掌中流水。莫之測也。迄宋之季年。乃飛舟遠舉。乃適成都。初止大石寺。乃手畵金剛密迹等十六神像。至昇明三年。又遊西界。觀矚岷嶺。乃于岷山郡北部廣陽縣界齊后山。遂有終焉之志。仍倚巖傍谷。結艸為菴。弟子法期。見神人乘馬。著青衣繞山一帀。還示造塔之處。以齊建元元年四月二十三日終也。

　　普岸

　　漢東蔡氏子。得法于百丈。太和年中謂眾曰。吾山水之遊未厭。諸人勿相留滯。天台赤城。道猷曾止。華頂石梁。智者降魔。將遊之也。自襄陽迤邐。從沃州天姥。入天台西門。得平川谷中一大舍峰名平田。結茅居之。未幾見虎乳子。瞪目眎師。遂以杖按其頭曰。貧道聞。此山神仙窟宅。羅漢隱居。今欲寄此安禪。檀越勿相驚撓。經宿虎領子而去。癸丑。眾力營搆丈室。成平田院。示眾。大道虗曠。惟一真心。善惡勿思。神清物表。隨緣飲啄。更復何為。

　　慧永

　　內江潘氏子。與慧遠同師道安。相期結屋羅浮。及遠為安所留。師乃先至潯陽。刺史陶範。留憩廬山舍宅。為西林寺以居之。峰嶺別立茅室。甞有一虎馴伏。入其室者。輒聞異香。因號香谷。

　　懷州靈燦

　　遠公之門人。稟性淳直。寬柔著稱。遊學鄴研蘊正理。深明十地涅槃。備經講授。隨遠入關。十數之一也。住大興善寺。因遠公去世。眾侶無依。開皇十七年。奉勅補次為眾主。于淨影寺。傳揚故業。積經年稔。仁壽興塔。降勅令送舍利于懷州之長壽寺。初建塔將下。感一雄雉集于函上。載飛載止。曾無驚懼。與授三歸。便近人馳遶。似如聽受。迴頭鼓舞。欣躍自娛。覆勘其形。實非其雉。乃彩鳳也。

　　楚琦

　　蜀人。篤信西方。因抵燕京。聞樓鼓聲大徹。洪武初。三詔說法京都。　皇情大悅。後築室號西齋。一意淨業。常見大蓮華充滿世界。彌陀在中。眾聖圍繞。將示寂。書偈曰。吾行矣。人問何往。答曰西方。又問。西方有佛。東方無佛耶。乃厲聲一喝。泊然而逝。

　　牟羅漢

　　眉山人。名安。以廂公隸卒。如岷山。涉上清坂。忽遇髯者。顧笑曰。汝飢何不食柏子耶。摘子投其口。顧髯者不復見矣。遂不火食。大雪埋室。庭有大甕貯水。解衣就浴。江水暴漲。舟不可行。或戲指其笠曰。乘此渡可乎。師遂置笠水面。趺坐其上。亂流以濟。人呼為牟羅漢耳。

　　印滿

　　大千江安人。初不知書。因讀觀音經有悟。遂能文。有僧云。及八角磨盤七重行樹于室中。渠演之曰。大道原空。八角磨盤何處轉。本來非有。七重行樹不須栽。題水際觀音閣。曇影一江。兜率院天凝水月。身香五分。婆羅門女散栴檀。題懺筵。旋懺旋為。若是不為何用懺。非空非色。但凡有色總成空。題佛殿。皇朝大一統。三教敷崇。天子壽萬年。億兆稱頌。僧舍云。補衲迎紅日。開牕推白雲。題佛閣。白日住虗空。千古慧光彌宇宙。金身來淨土。三乘苾典遍河沙。題文昌祠。半壁拱天心。開北極圖書洞府。六星明斗上。應人間豪傑昌期。開口皆佳句也。

　　壽聖院僧冲

　　古主于詩。其挽光獻太后云。昔補一天成大業。晚扶雙日耀重離。有詩五百餘篇。題曰錦屏集。又僧推聰能詩。曾賦春陰云。好花分日少。閒艸占春多。亦佳句也。

　　法師承遠

　　始學于成都。唐公至荊州。進學于王泉真公。真公授師以衡山。乃為教魁。相從而化者眾。有弟子法照。初居廬山。由正定聚。夢趣安樂國。見蒙惡衣侍佛者。師問為何人。佛曰。衡山承遠也。覺而見之相肖。乃從而學。傳教天下。法照在代宗時為國師。乃言。其師有異德。天子南嚮而禮焉。度其道不可徵。乃名其院。額曰般舟道場。用尊其位。師始居山西南岩石窟。人饋之食則食。不饋則食土泥茹艸木。後策杖騰空。不知何往也。

　　裴氏鸚鵡

　　成都尹韋臯記曰。人有獻鸚鵡者。河東裴氏謂。此鳥名載梵經。智殊常類。常狎而敬之。始告以六齋之禁。及午後非時終夕不食。或教以持佛名號。仰首奮翼。若善承聽。每清景永夜發和雅音。阿彌陀佛聲聲相續。一日有憔悴容。訓養者鳴磬而告之曰。將去此而西歸乎。每一擊磬一稱佛。十擊磬而十念成。斂翼委足揜然而絕。案釋典。十念成往生西方。又云。得佛惠者。歿有舍利。遂命火焚之。得舍利十餘粒。貞元十九年九月記。

　　成都有僧。誦法華經

　　甚功。一日有山僕。來請入溪。見跨溪一閣。僕入報。出謂僧曰。先生請師誦經。誦至寶塔品。先生野服藜杖。兩眉垂肩。揖入焚香而聽。設飯杞秫菊若甘露。嚫一鍰。僕送至中途。師問。先生何姓名。僕曰。姓孫。復于僧掌書思邈字。僧方嗟駭。僕忽不見。復回尋索三日。竟迷路。歸視嚫。乃金錢一百。由茲一饍。身輕無疾。唐史言百五十歲。野錄請誦經時在國初。則又三百年矣。

　　沙門海通

　　于嘉州大江之濱。鑿石為佛。高三百六十尺。覆以九層之閣。顏曰凌雲。

　　梵僧西天三藏盋怛羅

　　至蜀。自言從摩伽陀國至益州。途經九萬九千三百八十里。時建光天元年也。三藏自言。已二百七十歲。

　　成都沙門光遠

　　遊西天。還詣闕。進西天竺王子歿徒曩表。佛頂印。及舍利若干。貝多葉。菩提樹葉。詔三藏施護譯其表。曰伏聞支那國有大天子。至聖至神。富貴自在。自慚福薄。無由朝謁。遠蒙皇恩。賜金剛座釋迦如來袈裟一領。即已披挂供養。伏願支那皇帝。福慧圓滿。壽命延長。一切有情度諸沈溺。謹以釋迦舍利。附沙門光遠以進。

　　明槩表

　　決對傅奕廢佛僧事。師聞三皇統天。五帝御寓。道含弘而遠大。德普覆而平均。敷善教以訓民。布慈心而育物。逮乎中古。其道弗虧。故漢武欽明。見善而弗及。顯宗睿哲。體道而弗居。遂能紆屈尊儀。甘泉禮金人之瑞。翹想夢寐。德陽降銅像之徵。于是秦景西遊。越流沙而訪道。摩騰東入。跨葱嶺而傳真。遂得化漸漢朝。寺興白馬之號。道流晉世。剎建青龍之名。其間盛寫尊儀。競崇寺塔。騰慧雲于落仞。涌法水于窮源。文富萬言。第略記耳。

　　通天禪師

　　諱明徹。京兆同州潘氏子。嗣法于銕山禪師。乃臨濟二十五世孫也。弔影孤單。歷半天下。後遊峩眉。隙地為菴。名曰圓覺。兀坐終日。熊猿作伍。煙霞為鄰。丁亥歲。神宗聞之。賜紫衣龍藏。顏曰護國艸菴寺。迨辛丑十一月十二日。示微恙。書偈。七十六年幻化身。東西南北苦勞生。今朝惹得虗空笑。大地原來不是塵。塔全身于千佛頂。

　　得心律師

　　巴東人。因禮普賢值大椿。憩于下。常修淨業。晝夜六時弗間。日居月諸。雲輸霞委。忽成叢席。以樹名曰洪椿坪也。劫運斯逢。秋毫無犯。兩川共尊。實師之願海淵弘矣。

　　渝州木棟可尊古法師

　　持正嚴行。威德逼人。甞講法華。至唯佛與佛乃能知之。遂執卷召眾曰。還知麼。眾答不恰。自代云。向下文長。付在來日。因以兩川稱為義虎也。

　　澄江宗主

　　內江復覺寺僧。三學該煉。唱提千七百則公案。如青雲吐月。精操玄文。似遠客還鄉。出入劫雲中。匡徒劍戟裏。暮年折一足。世稱雲門再來。後示寂于峩眉山。塔標伏虎寺。世壽八十三。坐臘五十九夏。

　　輔慈沙門。高原昱蓬溪人

　　廿歲猶粥粥然。似無能者。偶友人激曰。終南山多異人。可往叩焉。師至終南。寓窺基法師遺址。果值異人。授以唯識論。淬礪九載。後抵燕都。值肯堂王公。論唯識義。師曰。大覺湛然。識于何生。佛智歷然。識向何滅。若執唯識真實有者。遮唯識也。如是則天親不得已以有頌。護法等不得已以有論。師于萬曆辛亥。挂搭于江寧南屏。不得已操觚詮註。務顯永明宗鏡。攝性相以雙圓。彌勒闡宗。依一真而摹相。心空識空。則三十為綴。識滅論滅。即九大焉依。本如吳公見以助喜。即捐金壽梓。師曰。乍尋茲義。文隋齟齬。竭思羣經。窮研眾論。支頤瞪目。振逸忘勞。更訊大方。漸通線徑。剞厥既就。海內強學。無不沾濡。密雲悟和尚過南屏。師以藁示之。密閱數紙。批云。瘦狗過沙溪。擲之而去。師回蓬溪青蓮寺示寂焉。骨櫬白如雪。堅石硬如鋼。塔于本寺之蕋峰。世壽九十。坐六十四夏。

　　長壽東山寺無為律師

　　前身即本寺楊關主也。臨終曰。我二十年後再來。遂將方丈鎖封而逝。迨廿載。緇素夢師祖回山。翌日設香恭迎。見一僧年將二十。且笑且言曰。吾來矣。汝等可將我封號開了。便入方丈。坐談往事。歷歷指陳。緇素莫不驚異。後又上山欠水。自往鶴遊坪龍王洞。兀坐七日。募一小龍携回。入滅時。門弟子。恐後龍難制伏。遂白師遣下山矣。師不善詩對。有涪郡冢宰夏公訪師。因猫兒往過。夏即出對曰。小小猫兒拖虎尾。師應聲對曰。細細蝦子帶龍鬚。其靈異聰利。不止如此。兩川深慕其道德焉。

　　鈞天

　　廣樂內江石氏子。神清侏儒。戒月孤圓。甞題接引佛壁曰。久立地等世上人。一齊同路。長伸手接娑婆客。打夥共行。崇禎丙戌。聞闖宼陷宸京。而獻賊亦叛蜀。携徒宗叵。遁跡於然燈寺之絕頂。不粒而終。壽七十二。塔于本山。

　　昭覺惟一真常禪師

　　未詳法嗣。甞作牧牛頌曰。崢嶸頭角出常流。踏遍溪山得自由。一朝摸著牛兒鼻。牽向人間賣不休。

　　遼陽

　　三韓人。邊鎮之幼子也。以失守。問罪當在死數。父以錢贖之。得避俗為僧。精勤懍厲。苦行標節。不畜錢帛。隨得隨施。居江安土橋。恧染風疹。于康熙庚戌冬。密有燒身之意。甞自[卄/積]薪高丈餘。中開一龕。足容己身。弟子德法苦諫不從。傾囊設大施會訖。入龕自焚。遺命。碎骨和粉棄江中。遂遵之。後徒德玉南還。為師作忌。有云。持鍬上法堂。為覓先師骨。先師臨終時。分付塟魚腹。何哉要如斯。喜唱船子曲。咄。善漁父和實難齊。欵乃一聲山水綠。

　　遵義禹門策眉禪師

　　黎氏子。幼為郵吏。而桂子蘭孫。緇素百有餘人。因甲乙之。革依本師丈雪和尚削染。金湯法社。敞建叢林。乙卯冬杪過昭覺。省覲本師。行至渝州。偶問門徒。此去成都遠近。眾曰。半月程。師曰。祇可半途。命莊香遙禮畢。端坐而逝。世壽八十八。僧臘三十。塔于內江般若寺也。

　　諱號雷同傳

　　兩楊雄。兩李膺。兩王褒。兩文與可。楊雄成都人。作大元經者。漢王褒資中人。作賢臣頌者。晉李膺涪城人。作益州記者。漢李膺為益州太守。寰宇記云。城西三里有李膺宅。後周王褒。同庾信從益州趙王。出鎮之蜀。褒有奉賀詩。楊雄持節入蜀。迎梁主蕭巋者。文與可鹽亭人。與東坡先生同時。善寫竹。已上皆宦遊人。也。今涪州有文姓者。亦號與可。深可慨歎。
　　宋孫明復曰。太鉉一書。乃明天人始終之理。君臣上下之分。葢疾莽而作也。王介甫諸家。以年數考之。謂子雲與莽不相及。上符命投閣。恐係谷子雲事。鑿鑿有據。是何人忍于污衊賢者于史中。

　　攀高傳

　　凡別名更號。萬不可犯。前輩如憨山老人。時人喜憨字。效而稱之。憨松憨石憨月憨浪。本師破老人。時人亦效而喜焉。破浪破雪破峰破石。牧雲叔住甞熟縣破山寺。拈古內謂。破山則不然。末學聆之。疑翳載胸。又如木陳浮石。亦先輩號也。高僧傳備具。蒼頡造字如河沙。何故篤羨此音之美。如天皇天王兩道悟參錯。費盡後昆脚手。

　　後跋

　　昔如來在世。預以末法。囑累帝釋及諸國王。良由天力可摧萬邪。王威可率兆庶。而遺法付囑者。意在仗庇流通。以四眾之微弱。恐三寶之廢毀。藉王者之威力。令有不肖者寢其紕紊。助大猷以維新。扇皇風以遐暢。所以歷朝地主。公卿士庶。一聆分衛。無不傾心呵護也。故眾生非佛法不能自度。佛法非眾生不能弘宣。佛又自記囑累流通。惓惓有以。知世尊慈悲法施。設使無量國土。有一人不聞是法者。未滿如來本懷。今吾南洲。有一夥男子。頗稱猛利。一聆玄誨。即豎起眉毛。徹悟根源。真常獨露。語嘿動靜為天下法。斯乃折蘆導世之徒也。又有一類操白業底。足跡徧天下。詩名滿世間。便謂已證已得。從而呵佛罵祖。放曠無檢。聲色貨利。居然常人。而高談濶論。明欺一世。豈欺世乎。乃自欺也。又有一種。洋洋焉形影相弔。言于未來。乃靜極光通。神清可挹。俗之所謂神僧者此也。又有一般操黑業人。鈍根樂小法。不自信作佛。仁者彼既丈夫我亦爾。怯弱于誰。此一放過。不知打向何方何道裏去。且目擊耳聞。同牕之輩。多少英俊。精靈剝盡。惶惶焉。又一生了。觀古之尊宿。幾十年點胸自許後。為明眼人煅煉方始省悟。及其悟後。奉戒愈精。檢過愈密。甚至向折脚鐺下。入山磨煉真去就。豈非識法者懼。邇來學者。順則喜。逆則悲。皆大法不明之咎。故宋受子罕之言。囚于墨翟。魯信季孫之說。逐于尼丘。二子之賢。弗能自保。況蠢蠢之徒耶。爰佛法弘化。貴乎時節因緣。緣與時違。化將焉托。且巴蜀未蔡。何緣千年九易。土石俱焦。[來/耳]昔染指法味時。即有稗官野史之志。自戊午入蜀省勤。恨兵戈擾攘。典籍蕩廢。而有無徵不信之失。本師于己酉秋。遂發大藏。攷驗傳燈。取其師承有據者筆之。不敢以影響參合疑誤。後人顏其名。曰錦江禪燈。越己未七旬大年。雖老且病。未甞不手披目閱。以訂其譌。[來/耳]等幸集康衢。忝序班首。勸諸同志。悟自本心。見自本性。受用自家境界。為大導師。作人天眼。于此三有大城。隨機應化。令彼十二類生。與我無異。則住荊楚弘山崇慧寺徹[來/耳]謹跋。

　　錦江禪燈卷第二十(終)