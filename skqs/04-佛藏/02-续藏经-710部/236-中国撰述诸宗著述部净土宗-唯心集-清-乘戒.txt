續藏經   唯心集
　清 乘戒著
 自序

　　夫修行捷徑。莫如念佛。念佛之要。必先觀心。心若不明。徒勞脣吻。雖口親佛號。而不知念者是誰也。夫一念相應。九品同符。理事持名。皆不虗棄。苟於能念之心所念之佛。直下雙忘。心佛齊泯。忽爾淨智妙明。廓然洞徹。寂光真境。頓了目前。所謂自性彌陀。唯心淨土之義也。古德云。禪淨雙修。自他兼濟。目足齊運。到清涼池。又云。念佛不作福。入道多苦辛。作福不念佛。未免受沈淪。作福兼念佛。如筏渡迷津。則悲智齊融。方提得起這一句佛也。是故當勤精進。急辦前程。一句阿彌陀。異口同音。一句阿彌陀。善惡不分。一句阿彌陀。凡聖正因。一句阿彌陀。解脫冤親。一句阿彌陀。普濟羣生。一句阿彌陀。萬善同登。一句阿彌陀。六度齊行。一句阿彌陀。淨穢澄清。一句阿彌陀。東西合并。一句阿彌陀。包括古今。一句阿彌陀。函葢乾坤。一句阿彌陀。證入無生。一句了然超百億。十方世界現全身。祇因蓮社道友。請益禪淨唯心之旨。不覺逗漏。遂成話墮。雖有言說。毫無交涉。夫損己利人。智為先導。開之以方便門。示之以解脫道。橫超直往。誓不退轉。定有到家時節。如肯余言。終不虗行。

　　 

　　唯心集

　　　　海湧小白花海岸山人　乘戒定慧　著
　　臥聽鄰雞第一聲。五更曙色漸分明。整衣束帶思何事。十念彌陀信願行。
　　唯願臨終神不亂。預知時至體安然。皮膚脫落根塵淨。託質金臺上品蓮。
　　死生大事實堪憂。戳破機關萬慮休。無始劫來至今日。何曾動著一絲頭。
　　禪餘無事課彌陀。為度眾生出愛河。九品咸令登彼岸。奚須留戀此娑婆。
　　心心起滅花開謝。念念存亡雲往來。彈指頓超三際斷。剎那消盡劫塵灰。
　　但知佛在心頭念。不信花從舌底生。花即是心心即佛。心花開處佛來迎。
　　諸佛如來淨法身。思惟憶念便相親。本同一體無差別。只要當人認得真。
　　趙州不喜吾偏喜。漱口三朝吐妙香。法界藏身安樂國。眼前何處不西方。
　　東方日出落西方。想見西方無量光。大地山河非外物。法空寶覺是心王。
　　世間難得是人身。既得人身要認真。罔極恩深何以報。無如念佛度雙親。
　　閒忙動靜不妨修。耕讀漁樵亦可求。貴賤賢愚無揀擇。但稱六字便相投。
　　佛度眾生如一子。眾生念佛若雙親。不相違遠常相憶。覿面依然是本人。
　　彼方歸去實非去。此土往生無不生。大道直通三界外。六街原不禁人行。
　　汲汲波波汲汲波。何如一句阿彌陀。屠刀放下便成佛。七日功夫猶是多。
　　在家念佛在家中。晝夜晨朝不住功。況在家中多少好。無拘無束念頭空。
　　豐饒富有千鍾祿。榮耀尊為一品官。難免衰殘老病死。浮生爭及樂邦安。
　　生佛體同本大均。蹉跎又自逐風塵。向時不肯勤精進。流落娑婆作嬾民。
　　愚迷不達境唯心。日逐驅馳向外尋。覓即知君不可得。空花水月景沈沈。
　　人生多事多煩惱。百年長壽恐難保。忙裏偷閒念一聲。南無阿彌陀佛好。
　　是男是女總堪修。親切無如自己求。異口同音一句佛。渾家送上渡船頭。
　　此方正教重音聞。雪曲巴歈巧樣分。六字彌陀真絕調。一聲清響遏行雲。
　　身當強健精神旺。病臥牀幃力不支。猛省回頭早覺悟。是真精進丈夫兒。
　　燈盞無油火不明。昏瞢直入暗中行。冥冥長夜何時且。夢裏驚聞佛一聲。
　　三灾八難孰為拘。但念彌陀當處無。迷即眾生悟即佛。祇因迷悟有差殊。
　　日落西山憶故鄉。終須檢點辦資糧。等閒整頓好行李。莫待臨時手脚忙。
　　火宅無安不久長。化城豈是舊家鄉。要知凡聖同居土。畢竟終歸常寂光。
　　夢想西方到幾回。金繩交絡玉樓臺。心開意解蓮花放。真實何曾有去來。
　　未許栽蓮結淨因。忽傳口信寄來人。由他世路多魔障。一句彌陀身外身。
　　真如界內離生滅。平等法中無自他。若俗若僧皆有分。春來何處不開花。
　　無明殼破金蟬蛻。幻滅空懸白澤圖。淨土必無如是怪。柰何不信有疑狐。
　　繁華叢裏一聲佛。閙熱場中四字經。我慢貢高跳不出。鐵牛無脚過窗櫺。
　　赤白青黃四色花。池中開滿大如車。凡夫俗眼何曾見。到者方知果不差。
　　了知自性阿彌陀。那裏工夫有許多。聖解凡情休卜度。一刀斬斷葛藤窠。
　　六根清淨諸佛現。所護念經唯一心。讚歎稱揚當信是。更於何處覓知音。
　　如切如磋如琢磨。擬心作佛便成魔。娑婆有箇無名氏。終日深居安樂窩。
　　無分淨穢與中偏。是處蓮花朵朵鮮。正好修行好供養。何須特地假莊嚴。
　　觀想眉間白玉毫。我王庫內有何刀。但看天際一輪月。夜夜清光照爾曹。
　　前三三與後三三。此話文殊親口談。無量無邊多少眾。不消一句總包函。
　　下品下生憑十念。其人業重罪非輕。緣何得與蓮池會。實是彌陀願力宏。
　　毀齋破戒本難寬。一念回光願力完。下品中生原不少。心中佛月自團欒。
　　妄為妄作無慚愧。感發方知念佛真。頓覺聲消諸想寂。儼然下品上生人。
　　深信彌陀六八因。仁慈行世孝雙親。良由值遇善知識。中品下生脫苦津。
　　中品中生精進力。不分寒暑念頭堅。威儀細行無虧犯。當處能生一朵蓮。
　　中品上生持五戒。兼修十善願西方。回心向大超三學。直證菩提解脫場。
　　上品蓮花得下生。深通因果願心明。心心密諦趨無上。百法門中自在行。
　　上品中生心不動。能於第一義中修。原來第一猶難執。迅速還源得自由。
　　上品上生花自開。巍巍端坐紫金臺。三心圓證無生忍。不枉翹勤授記來。
　　不容議論豈容思。信口稱揚已覺遲。一念無生真淨土。唯心之旨少人知。
　　南無阿彌陀。佛有甚奇怪。不過稱虗名。誘人出三界。
　　南無阿彌陀。佛無有奇特。我法妙難思。止止不須說。
　　南無阿彌陀。佛度有緣人。一到蓮池內。花開不待春。
　　南無阿彌陀。佛道難思議。頓覺自心開。直入如來地。
　　南無阿彌陀。佛有大威德。九品度眾生。受樂無窮極。
　　南無阿彌陀。佛為一大事。凡生我國中。摩頂親授記。
　　念佛是誰。無孔鐵錘。虗空擊碎。淨土花開。
　　念佛不參禪。只要念頭堅。一心終不亂。三界忽超然。
　　念佛又參禪。出世大因緣。隨流而化物。唱導利人天。
　　不參不念佛。放下狂心歇。善惡莫思量。唯此一事實。
　　人我交攻為底忙。不勝久矣未安邦。攢天烏兔冲霄漢。伏櫪駑駘繫楛樁。撲不碎惟生死塊。挽難迴是利名艭。也知多少忙忙者。爭肯消閒月半窗。
　　父母非親孰是親。雙亡雙照本來人。雖無解虎降龍術。却有穿衣喫飯身。鶴樹彫殘甘露滅。鹿園唱徹道風新。爾來深得閒中趣。水月雲山為比鄰。
　　得罷休時且罷休。此身何異水中漚。冤親聚會情難却。恩愛別離計莫留。蓮漏滴殘今古夢。篆煙消盡短長愁。不如三界見三界。空起許多閒念頭。
　　能所施為似奕[其/水]。爭如勿著更便宜。獨操勝算難逃數。落盡枯枰轉更虧。莫使浮華名過實。由他疑謗自無欺。長安古道行人少。往往窮途泣路歧。

　　孝思篇

　　家家有佛二尊。胡為世人不識。堂上父母雙親。便是釋迦彌勒。不用點燭燒香。只要鞠躬盡職。隨時菽水承歡。婉容敬順顏色。晨昏定省毋違。祇候起居晏息。恭惟鞠養劬勞。恩深昊天罔極。我今長大成人。應當盡心竭力。生事死葬以禮。春秋蒸嘗勿忒。履善惟孝為先。世間第一功德。治國齊家修身。無越者箇法則。看他反哺烏鴉。豈以人而勿及。不思孝順爺孃。此身從何而得。幸資父母生成。功業由斯而立。在家出家一般。皆承父母恩德。不解孝敬尊親。為僧亦無利益。我佛大聖仁慈。救親析肉析骨。知恩要解報恩。至孝在明明德。三教道理本同。法爾為天下式。終身惟疾是憂。敬畏小心出入。製奉寒暑衣裳。供養時鮮飲食。必也念茲在茲。無違一時一刻。回思抱恨終天。子道須當愛日。
　　余幼歲出家。父早逝。唯慈母在堂。胞兄終養。世為農業。幸藉菽水無匱。余雲遊在外。未遑歸省。逮乎成立。欲報私情。詎意見背。嗚呼痛哉。恭惟鞠養生我劬勞。罔極之恩。深固高厚。生不供甘旨。歿不克烝嘗。真世間之大罪人也。每一念興。不勝悲噎涕淚。噫生我者父母。成我者師友。將近耳順之年。唯是追遠之心不能已已。遂作孝思篇。以自警云。
　　學道如登萬仞山。孤峯頂上絕躋攀。直須行到無行處。始覺天地非人間。
　　向上本來無一物。菩提非樹鏡非臺。行深般若波羅密。曠劫無明當下灰。
　　明眼人前三尺暗。金剛腦後一尋光。虗空背上翻觔斗。撞倒泰山石敢當。
　　正睡著時夢也無。碧天雲淨月輪孤。主人公在什麼處。跳出楊岐三脚驢。
　　狗子佛性有。舌頭不出口。一喝魂膽飛。山河空裏走。
　　狗子佛性無。門前叫子湖。逢人齩一口。無毒不丈夫。
　　門裏出身易。身裏出門難。觸目不知道。對面九嶷山。
　　我有一句子。不便與人說。舌動是非生。言詞相寂滅。
　　萬法歸一。銀山鐵壁。一歸何處。心空及第。
　　舉起吹毛。直截痛快。但盡凡情。別無聖解。
　　一棒一喝。雷轟電掣。語言道斷。心思路絕。
　　佛祖公案。法王正令。不透言句。學人心病。
　　偽不掩真。曲不藏直。偷心不死。佛法中賊。
　　智不是道。心不是佛。離相離名。水天一色。
　　話頭舉起。斬釘截鐵。聖凡情盡。顛倒想滅。
　　大疑大悟。小疑小悟。不疑不悟。當面錯過。

　　唯心集(終)