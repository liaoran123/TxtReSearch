續藏經   禮佛儀式
　清 弘贊編
　　 

　　禮佛儀式(或晝夜六時或日三時或晨昏二時)

　　　　廣州南海寶象林沙門　弘贊　編
　　(今時禮拜多乖儀則。不符教旨。或稱名失次。而罔諳稱揚讚歎佛之勝德。或欠存敬。而不知懺悔發願迴向。若不解法。何由捐埃獲福。以招極果。故經論俱陳五法。而深尚禮敬讚德。先須至於香臺。端身息慮。思念聖德。目覩尊容。雙膝著地。手擎香爐。而舉偈言)。
　　戒香定香解脫香。光明雲臺遍法界。供養十方無量佛。聞香普熏證寂滅。
　　(此偈出華嚴經。是五分法身之香。今為成頌。故文略慧香解脫知見。香。香為佛使。故先獻之。或如常香花雲偈。亦得但改云。及諸獨覺仙。若有鮮花。即用擎以供養)。

　　○普禮三寶

　　(先當讚德。隨禮何佛菩薩聖僧。依德而讚。然其讚詞。可取諸經論中偈頌。以為申歎。若其讚詞。不稱人稱德者。方可依經旨自述偈讚。今略取賢聖所集一百頌偈。以讚三寶。又凡為禮拜。必須先敬三寶。三寶是最勝吉祥。良祐福田。能消眾生業垢。却諸魔障。所作善事。皆獲成就也。讚佛云)。
　　稽首一切出世間。三界最尊功德海。智者能燒煩惱垢。正覺我今歸命禮(若能誦禮佛滅罪呪。然後禮之。大善。呪曰)。
　　娜謨達奢(書何切)那[合*牛](一)　菩陀俱致那[合*牛](二)　烏[合*牛](三)(二合)　戶嚕戶嚕(四)　悉馱嚧者儞(五)　娑囉婆囉他(六)　娑達儞(七)　娑婆訶
　　(寶幢勝經云。此呪十俱致諸佛所說。我今亦為憐愍一切眾生。持此呪者。能令一切嗔惡眾生。悉皆歡喜。若能日日三時誦呪禮拜者。勝禮千萬俱致諸佛功德。命終之後。得生西方無量壽佛國。又云。臨命終時。得諸佛來迎。未來賢劫千佛。一一皆得親承供養。但有人能常誦此呪者。最是不可思議也)。
　　一心頂禮十方三世一切諸佛世尊(須五體投地。兩手迎空。示接佛足之相。乃運想云。能禮所禮性空寂。感應道交難思議。我此道場如帝珠。十方諸佛影現中。我身影現諸佛前。頭面接足歸命禮。若禮本師應云。釋迦如來影現中。禮餘佛菩薩聖僧。準上應改。讚法云)
　　稽首能拔生死險。普竭憂惱貪癡海。破彼塵勞罪業山。我今歸禮妙法寶。
　　一心頂禮十方三世一切尊法(想云。真空法性如虗空。常住法寶難思議。我身影現法寶前。一心如法歸命禮。讚僧云)
　　稽首一切佛稱讚。八正萬行作莊嚴。無為定慧漸圓明。我今歸命聖眾寶。
　　一心頂禮十方三世一切賢聖僧(運想準前。此中讚禮。兼大小乘僧)

　　○禮釋迦世尊

　　(讚詞。或以天上天下無如佛偈。或用如來妙色身讚。皆可。西國禮敬。盛陳讚頌。如尊者摩咥哩制吒。承佛先記。造四百讚。及一百五十頌。總陳六度。明佛勝德。文詞婉麗。理致清高。無著天親。馬鳴大士等。咸皆祖習。初學者。不可不知。如來金身丈六。三十二相。八十種好。身光一尋。眉間玉毫。遍照十方。如方等經。華聚菩薩讚佛偈云)。
　　世尊色身如金山。猶如千日照世間。能拔一切諸苦惱。我今稽首大法王。
　　一心頂禮本師釋迦牟尼世尊

　　○禮彌陀佛

　　(華言。無量壽佛。如觀經云。阿彌陀佛。身高六十萬億那由他恒河沙由旬。眼如四大海水。玉毫如五須彌。身光如百億三千大千世界。然此非凡夫心力所能及。以佛力故。憶想必得成就。但想佛像。得無量福。況能觀佛具足身相。或即作丈六身觀。亦得)。
　　眾德嚴身非數量。光明遍照過十方。三世如來無與等。恒施眾生大慈航。
　　一心頂禮西方極樂世界阿彌陀世尊

　　○禮彌勒菩薩

　　(若據當來人壽八萬歲時下生。佛身高三十二丈。詳如下生經說。若準現在兜率天身。則大士色身長十六由旬。相好如佛。其天寶冠。有無量化佛。諸化菩薩。他方諸大菩薩。住天冠中。若一念頃。稱彌勒名。除千二百劫生死之罪。但聞名合掌恭敬。除五千劫生死之罪。若禮敬。除百億劫生死之罪。如上生經說。讚云)。
　　大士久成等正覺。成熟有情居兜率。晝夜常轉不退輪。龍華三會度無極。
　　一心頂禮當來下生彌勒世尊

　　○禮文殊菩薩

　　(此菩薩。具大智辯。法王之子。諸佛之師。示童子相。頭有五髻。身紫色。著寶瓔珞。坐寶蓮華。云坐獅子者。表菩薩說法如獅子吼。百獸潛踪。贍部洲中。一切眾生。皆蒙菩薩德護。不可不知。若一稱名。滅無量罪。長無量福。當來成佛。號普現如來。讚云)。
　　三世如來之導師。智願廣大難思議。無邊剎海為國土當來普現善逝尊。
　　一心頂禮大智文殊師利菩薩摩訶薩

　　○禮普賢菩薩

　　(具大行願。為諸佛長子。頭頂花冠。身披瓔珞。坐寶蓮華。或乘六牙白象。以表六度萬行。若歸依普賢菩薩。則十方諸佛菩薩。悉皆加護。以諸佛菩薩。皆因修三密門。行普賢行。得證聖果故也。讚云)。
　　六牙白象為寶座。諸度萬行作嚬呻。華藏世界稱長子。十方剎土現全身。
　　一心頂禮大行普賢菩薩摩訶薩

　　○禮觀自在菩薩

　　(此菩薩。過去已成佛。號正法明如來。今現為極樂世界補處菩薩。當來補阿彌陀佛位成佛。號普明高顯吉祥峯王如來。但于此界眾生有緣。現三十二應而為教化。本身紫金色。長八十萬億那由他由旬。頂有肉髻項有圓光。光中有五百化佛。五百菩薩。舉身光中。五道眾生。一切色相。皆於中現。頂上寶天冠中。有一立化佛。高二十五由旬。眉間毫相七寶色。流出八萬四千光明。臂如紅蓮華色。有十八億妙光以為瓔珞。掌作五百億雜蓮華色。十指端。有八萬四千畵文。光明柔軟。普照一切。以此寶手。接引眾生。如此菩薩。但聞其名。獲福無量。餘如觀經說。或不能作是觀者。隨心大小。亦得。那由他者。萬億為一那由他。四十里為一由旬。百億為一俱致。讚云)。
　　寶冠頂佛因帶果。過去法明天人師。悲願運為千手眼。照護羣生不失時。
　　一心頂禮大慈大悲觀世音菩薩摩訶薩

　　○禮大勢至菩薩

　　(此菩薩。身量亦如觀音。舉身光明。炤十方國。有緣眾生。皆悉得見。以智慧光。普照一切。離三塗苦。得無量力。故號大勢至。天冠中有五百寶華。一一華有五百寶臺。一一臺中十方諸佛淨土。皆于中現。肉髻上有一寶瓶。盛諸光明。普現佛事。餘如經說。讚云)。
　　頂上寶瓶現佛事。一毛孔中見十方。舉足震驚諸國上。普攝淨人歸樂邦。
　　一心頂禮大勢至菩薩摩訶薩

　　○禮地藏菩薩

　　(此菩薩。身相端嚴威德殊勝。唯除如來。普賢觀音等。無能過者。又于此界所有教化。亦除普賢觀音等。諸大菩薩。皆不能及。久已獲一切智海。功德滿足。現化十方。以本願力。於五濁世。化益偏厚。速滿一切眾生所求。滅諸重罪。除諸障礙。現得安隱。若禮一拜。一供養者。滅無量罪。獲無量福。讚云)。
　　悲願初從救親起。分身徧度孰能量。地獄未空不成佛。我今稽首大誓王。
　　一心頂禮地藏菩薩摩訶薩

　　○禮虗空藏菩薩

　　(此菩薩。身披瓔珞。頂上華冠中。有青色摩尼寶珠。若觀此珠。則滅無量罪。除無量障。故修懺中。以此菩薩為滅罪主欲求辨慧。如虗空藏經說。讚云)。
　　頂上寶珠青光耀。滅除眾生罪如空。我今稽首懺摩主。三障頓消福慧融。
　　一心頂禮虗空藏菩薩摩訶薩

　　○禮迦葉尊者

　　(總持論藏。善於訓導。宰任弘綱。行十二頭陀。行身相金色。如來以正法眼藏而付囑之。讚云)。
　　德相端嚴如金聚。頭陀苦行自終身。親傳如來正法眼。雞足山中待慈尊。
　　一心頂禮大德摩訶迦攝波尊者

　　○禮優波離尊者

　　(統領四眾。善解毗尼藏。持律第一。是阿難尊者上座。故在先禮之讚云)。
　　得度身先八王子。楞嚴會上證圓通。弘揚律教毗尼藏。佛法由斯住世隆。
　　一心頂禮大德優波離尊者

　　○禮阿難尊者

　　(總持經藏。親事如來。多聞第一。是如來從弟。身具三十相。讚云)。
　　多聞眾中稱第一。證道身離四威儀。結集如來正法藏。永作人天度世師。
　　一心頂禮大德阿難陀尊者
　　(如上各各一禮。三禮彌善。若更禮餘佛菩薩。或十拜百拜。各隨自意)。

　　○五悔法

　　(一禮敬。二懺悔。三隨喜。四勸請。五發願迴向。如彌勒所問經云。佛告阿難彌勒菩薩。本求道時。不持耳鼻頭目手足身命珍寶妻子國土布施。以成佛道。但以善權方便。安樂之行。得致無上正真之道。何為善權方便。彼晝夜各三時。正衣束體。下膝著地。向十方佛說言)。
　　我悔一切過　　勸助眾道德　　歸命禮諸佛　　令得無上慧
　　(悔過者。謂懺悔無始時來。身口意所作一切諸惡過失也。勸者。謂勸請十方一切菩薩未成佛者。願速成佛。已成佛者。願常住在世。轉正法輪。莫入涅槃。利樂有情也。助者。謂助喜一切凡聖功德。於十方界。一切眾生。永捨疾姤之心。其有修學一切功德。乃至一毫之善。我今悉皆助之隨喜也。歸命者。謂舉自身命。歸依諸佛。即是以剎塵身。而徧禮剎塵佛也。令得無上慧者。謂以上四種功德。及所修一切之善。願悉迴向。施與一切眾生。同圓無上種智正等菩提也。凡為懺悔發願。不出此之五法。然諸經俱陳。但彼文廣。此文略耳。如大金光明經。及行願品詳備。若樂廣者。自當檢閱。次當代君親等。致敬三寶)。
　　一心奉為天龍八部護法聖眾。頂禮十方常住三寶(祝曰。惟願天龍八部。增益威光。擁護正教。四眾安和。離諸魔障)。　　一心奉為國皇大臣宰官護法檀那。頂禮十方常住三寶(惟願皇圖鞏固。帝道遐昌。文武祿增。興隆三寶。玉燭常調。士民樂業。檀那衍慶。不逢三災八難。至成無上菩提)。　　一心奉為所生父母。頂禮十方常住三寶(惟願二親增崇福壽。智慧圓明。若過去父母。神超淨土。業謝塵勞。蓮開上品之華佛授一生之記)。　　一心奉為和尚阿闍梨頂禮十方常住三寶(惟願和尚闍梨。四大安和。壽齊法身。福智增崇。普利一切。若過去者應云增崇品位)。　　一心代為末法四輩弟子頂禮十方常住三寶(惟願四輩弟子。善根永固。進道無魔。速證無上菩提)。　　一心代為法界眾生頂禮十方常住三寶(惟願法界有情。一時同得阿耨多羅三藐三菩提。此中或增或減。或更有餘願。隨自意發之。茲不繁述)。

　　○附寶積經(彌勒菩薩所問會)

　　(上五悔偈文略。恐哀懇之情不伸餘經文復過長初學難誦。今附寶積經偈。長短得中。以便持誦)。
　　佛告阿難。彌勒往昔行菩薩道。晝夜六時。偏袒右肩。右膝著地。合掌頂禮。於諸佛前。說是偈言。
　　我今歸命禮　　十方一切佛　　菩薩聲聞眾　　大仙天眼者　　亦禮菩提心　　遠離諸惡道　　能得生天上　　乃至證涅槃　　若我作少罪　　隨心之所生　　今對諸佛前　　懺悔令除滅　　我今身口意　　所集諸功德　　願作菩提因　　當成無上道　　十方國土中　　供養如來者　　及佛無上智　　我今盡隨喜　　有罪悉懺悔　　是福皆隨喜　　我今禮諸佛　　願成無上智　　十方大菩薩　　證於十地者　　我今稽首禮　　願速證菩提　　得證菩提已　　摧伏於魔軍　　轉妙淨法輪　　饒益眾生類　　常願住世間　　無量俱胝劫　　擊於大法鼓　　度脫苦眾生　　我沒於欲泥　　貪繩之所繫　　種種多纏縛　　願佛垂觀察　　眾生雖垢重　　諸佛不厭捨　　願以大慈悲　　度脫生死海　　現在諸世尊　　過去未來佛　　所行菩薩道　　我今願修學　　具足波羅蜜　　成就六神通　　度脫諸眾生　　證於無上道　　了知諸法空　　無相無自性　　無住無表示　　不生亦不滅　　又如大仙尊　　善了於無我　　無補特伽羅　　乃至無壽者　　於諸布施事　　不執我我所　　為安樂眾生　　施與無慳悋　　願我所施物　　不假功用生　　觀察了知空　　具施波羅蜜　　持戒無缺減　　得佛淨尸羅　　以無所住故　　具戒波羅蜜　　忍辱如四大　　不生分別心　　以無瞋恚故　　具忍波羅蜜　　願以身心力　　發起大精進　　堅固無懈怠　　具勤波羅蜜　　以如幻如化　　及勇猛精進　　金剛等三昧　　具禪波羅蜜　　願證三昧智　　入於三脫門　　了三世平等　　具慧波羅蜜　　諸佛妙色身　　光明大威德　　菩薩精進行　　願我皆圓滿　　彌勒名稱者　　勤修如是行　　具六波羅蜜　　安住於十地
　　佛告阿難。彌勒菩薩。安住如是善巧方便。積集無上菩提。阿難。我昔求道。受苦無量。乃能積集無上菩提。
　　(右二十四頌。初二歸敬頌。第三懺悔頌。第四發願頌。第五隨喜頌。第六以懺悔隨喜禮佛之福迴向無上道頌。第七八請轉法輪頌第九請佛住世頌。第十十一求佛攝受頌。亦四弘誓之前二誓。第十二隨佛學頌。即第三弘誓。第十三成無上道頌。即第四弘誓。第十四法空頌。第十五人空頌。第十六十七檀度頌。先了人法二空。今行施等。方達三輪體空。第十八戒度頌。第十九忍度頌。第二十進度頌。第二十一禪度頌。第二十二慧度頌。第二十三果圓行滿頌。第二十四讚彌勒頌)。

　　禮佛儀式(終)
　　音釋
達奢(亦作陀舍)那[合*牛](二合)烏[合*牛](二合成唵音)娑囉婆
　　二合。或作薩婆。婆字去聲。陀羅尼集經云。誦三徧。頂禮一拜。如是三度禮者。除滅一切十惡五逆四重等罪。一切障難。皆悉消滅。勝人禮拜十萬億佛功德。此名那謨悉羯囉呪。華言禮拜呪。

頭陀
　　亦云杜多。華言抖擻。謂行十二事。即抖擻三界煩惱矣。

三災
　　大三災。火。水。風。則世界壞矣。小三災。刀兵。饑饉。疾疫。

八難
　　一地獄。二畜生。三餓鬼。四無想天。不得見佛聞法。五北俱盧州。不得見佛聞法。六盲聾瘖瘂。七世智辯聰。世人邪智聰利。躭習外書。不信出世正法。八生在佛前佛後。由業重緣薄。不遇佛出世。聞佛說法。

大仙
　　佛為聖中聖。天中天。仙中仙。故云大覺金仙。

涅槃
　　華言圓寂。謂德無不備名圓。障無不盡名寂。舊云不生不滅。

補特伽羅
　　華言數取趣。即有情之別稱。謂諸眾生數數往來趣向六道中受生也。

六趣
　　即六道。一天。二人。三修羅。四地獄。五餓鬼。六畜生。

波羅蜜
　　華言到彼岸。謂修此六法。自度度他。到涅槃岸。故亦名六度。

尸羅
　　華言清涼。謂持戒能除煩惱。而得清涼也。

三昧
　　華言正定。有百千三昧。至等覺地。入金剛三昧。斷最後微細無明。方證佛地。

三脫門
　　即三解脫門。一空。二無相。三無願。