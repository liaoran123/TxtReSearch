續藏經   觀心玄樞
　宋 延壽撰

　　 

　　觀心玄樞卷一

　　契即隣。不在身近。如福人出世。則琳瑯現矣。薄福者出。荊棘生焉。皆由自心。有現不現。如月上女偈答舍利子云。我雖內室中。尊如目前現。仁稱阿羅漢。常隨而不見。故須菩提不起石室。親覩法身。阿難為佛侍者。不見佛面。
　　若不觀心。何脫境縛。以不知自識變起而復自緣。如畫師畫出殊形。飜生愛著。以意識筆。苗三界圖。高下纔分。愛憎隨起。又如春蚕作繭。秋蛾撲燈。惡見自纏。無明自爇。此觀心法。可以現知。如夜夢唯心。覺亦如是。且夢中見者。是夢中意識。現在見者。是明了意識。過未之境。是獨散意識。定中見者。是定中意識。是以若夢若覺。若散若定。皆不出四種意識。且如現見青白物時。於現量中。得法自性。不帶名言。無籌度心。是圓成語。則不執為外色。皆是眼識見分。與同時明了意識。以比量計度分別為青。便成外解。以意辨為色。言說為青。故云。皆是意言分別。如眼識率爾任運見時。未分皂白。剎那流入意地。方執成境。以意緣時。眼識以過。世人多執。我眼現見。全無道理見。以若不歸己。見性明宗。於外別求。從他妄學者。如鑽水覓火。壓砂出油。此非正因。徒勞功力。若能尅己辯事。諦了自心者。如從木出火。於麻出油。不壞正因。易得成就。不隔一念。功力立成。是以堅信不移。法空之虗聲自息。明誠可驗。靈潤之野燄俄停。豈假傍通。心魔頓絕。匪憑他術。識火俄銷。除不肖人莫窮斯旨。所以云。依智不識者。謂識現行。隨塵分別眼色耳聲。躭迷不覺。大聖示教。境是自心。下愚氷執。塵為識外。今人口誦其空。心未亡有。騰空不起。入火逾難。俱是心相封迷故爾。後得通達。隨心轉用。豈不鳥之遊空。自當如布之火浣。不足恠也。但羣生識性不同。致令大聖隨情別說。然據至道。但是自心。故云。三界上下法義唯心。此就世界依報以明心。又云。如如與真際涅槃。及法界種種意生身。我說為心量。此據出世法體以明心。終窮至實。畢到斯源。隨流感果。還宗了義。又以一切境界。唯心妄動。若心不起。一切境界相滅。唯一真心。遍一切處。又依唯識境本無體。境既不生。心亦隨滅。以心是所依。境是能依。所依既滅。能依不起。則疑銷能所。藤虵於是併空。見息對治。形名以之雙寂。
　　若不觀心。何息分別。以一切分別皆分別自心。心不見心。無相可得。如有頌言。法從分別生。還從分別滅。滅是諸分別。是法非生滅。生滅唯心。法無動靜。又如頌言。種種隨心轉。唯心非餘法。心生種種生。心滅種種滅。眾生妄分別。無物而見物。無義唯是心。無分別得脫。何以得脫。以知唯心故。如第六獨生散意。緣過去未來水月鏡像等。變起假相分是。此等相分。但是眾生第六識。妄構畫遍計。當情變起。都無心外實境。是知入此觀門。盡通萬法。如箭射地。無不中者。若不入斯旨。即隨他轉。如箭射的。多乖少中。如有頌言。行自境界中。獲得所應得。行他境界中。如魚墮陸地。
　　若不觀心。何識幻化。以自心取自心。非幻成幻法。不取無非幻。非幻常不生。幻法從何立。又云。一切如幻。其幻不實。知幻是幻。守真抱一。既了物虗。即歸於真心之一故。又云。善不善法。從心化生。一切境界意言分別。制之一處。諸緣斷滅。故知六趣受身。唯化所變。三界有法。皆揑所成。莫不足躡乾城。渴思燄水。期空華結果。望石女生兒。若技女之出戲場。空迷智眼。如幻士之遊眾會。但誑自心。一向耽迷。孰能觀察。明知無別理。但是妄心生。為八倒之根株。作四流之源穴。疾如掣電。猛若狂風。撇起塵勞。速甚瀑川之水。欻生貪欲。急過旋火之輪。遂乃結構四魔。驅馳十使。沈二死之河底。投八苦之燄中。醉迷衣裏之珠。徒經艱險。闘沒額中之寶。空有悲號。皆因妄心。迷此真覺。是知昇墜在我。損益非他。妄作妄修。自當自受。必無前境而作對治。如昔有比丘。夜悞踏瓜皮。為是蝦蟇。因此惡道受苦。所以善從心起。自福其身。如珠現光。還照珠體。惡從心生。反以自賊。如鐵生垢。銷毀其形。所以君子尚反己。而不怨天尤人。況慕道參玄。不信斯旨。
　　若不觀心。何以行施。以無可與者。名為布施。心外有法。有可與者。能所不亡。不得三輪體空。入施法界故。
　　若不觀心。何以持戒。以大乘大菩薩戒。謂觀唯心。本無外色。無色可破。相空亦無。離取相過。故名持戒。又云。一切凡聖戒。盡心為體。故云。雖信別相。不信一體無差別相。名信不具故。所有禁戒亦不具足。所有多聞亦不具足故。
　　若不觀心。何以忍辱。故云。忍者於一剎那。盡一切相。及諸所緣。是知唯心。無外境對持。方名為忍。故云辱境。若龜毛。方成真忍矣。
　　若不觀心。何成精進。故云。若能心不起。精進無有涯。是知起心。即有境所緣。了心境俱空。方成精進。
　　若不觀心。何成禪定。是以若不分別諸境。是真調伏心。了一切法空。即常在三昧。所以云。大菩薩定。謂觀唯識。不見境時。心無緣念。則是真空。如有頌言。人生百歲。情多放逸。不如一日。歸心空寂。
　　若不觀心。何成般若。以靈臺智性。諸佛由生。是嶮惡徑中之導師。迷闇室中之明炬。生死海中之智檝。煩惱痛中之良醫。碎邪山之大風。破魔軍之猛將。照幽途之赫日。警昏識之迅雷。抉愚盲之金錍。沃渴愛之甘露。截癡肋之惠刃。給貧濟之寶珠。若般若不明。萬行虗設。故云。不識玄旨。徒勞念淨。又云。不求諸法性相因緣。是名正慧。斯乃心性無生。能成妙慧。所以智慧者大菩薩皆觀自心。意言分別。以為境界。從初發心乃至成佛。皆作此觀。以但唯識心分別。覩無前境。究竟唯一真空。更無所有。故云。空心不動。具足六波羅蜜矣。
　　若不觀心。何成方便。菩薩以無所得為方便。能入無邊幻網。四攝攝生故。心外無法。何所得耶。
　　若不觀心。何成大願。願從心生。故稱願海。世界所持唯風輪。萬行所與唯願海。
　　若不觀心。何以成力。故云。質微則勢重。質重則勢微。如地質重。故勢不如水。水性重故。力不如火。火不如風。風不如心。心無形故。力冣無上。神通變化。八不思議。心之力也。此力能攝一切。能成一切。如魚母憶魚子。蜂王攝蜜蜂。魚母不憶。魚子不生。蜂王不攝。羣蜂不聚。一切國土。想力所持。諸緣境界。隨念而至。想空則境寂。念滅則相亡。如有偈言。諸法不牢固。唯在於立念。以解見空者。一切無想念。
　　若不觀心。何以成智。以心為智。即是本性寂照之用。此智凡聖皆具。用有淺深。故云。終日圓覺。而未甞圓覺者。凡夫也。欲證圓覺。而未極圓覺者。菩薩也。住持圓覺。而具足圓覺者。如來也。離圓覺無六道。捨圓覺無三乘。非圓覺無如來。泯圓覺無真法。其實皆一道也。三世諸佛之所證。盖證此也。如來為大事出現。盖為此事也。三藏十二部。一切修多羅。盖詮此也。斯乃窮原之說。稱性之談。如闡普眼之法門。皆述理中之一義。似剖大千之經卷。非標心外之餘文。攝網提網。一言無不略盡。即權顯實。殊說更無異。盈於眾義中。如從石選玉。向羣經內。猶披砂揀金。耀不二之慧燈。破情塵之暗惑。注一味之智水。洗意地之妄塵。若能一句入神。歷劫為種。何以故。此心法門。於一切眾中。為首為師。為明為道。故云。一切法中。心為上首。又一切明中。心明為上。又佛以法為師。故云。此事唯我能知。如鏡挂高臺。似目懸廣漠。孤光一照。萬慮皆銷。故云。不仰太山。靡覿千霄之狀。不遊大海。未覩沃日之奇。不入此門。焉知廣大。
　　若不觀心。何以成多聞。以但可了心之一根。法本自然。遍攝羣經。故云。唯願少聞多解義趣。即此意也。是以種種諸法雖多。但是一心所作。於一聖道。立無量名。如一火因燈。得草火木火之號。猶一水就用。得或羹或酒之名。以圓明邊。目之為珠。以深廣邊。稱之為海。以神解之性。號曰靈臺。以萬法宗標名寶藏。則攬草無非是藥。執礫悉成金。滿室唯聞詹匐之香。空器遍盈甘露之味。舉足不離金色界。迴頭盡是旃檀林。則四辯六通。因茲而起。三乘五性。從此而惺。所以如來常不說法。名為具足多聞。則眾生心中佛無示。佛心中眾生無得。可謂一心念念。常轉法輪。而無間斷。
　　若不觀心。何以行慈。以不入無緣。不如礠石吸鐵。任運吸取一切眾生故。
　　若不觀心。何以運悲。以不了同躰。皆成愛見。故云。自男生我女。徒與妄想悲。
　　若不觀心。何生淨土。故云。三世一切諸佛。皆無所有。唯依自心。菩薩若能了知諸佛及一切法皆唯心量。同隨順忍。或入初地。捨身速生妙喜世界。或生極樂淨佛土中。又云。智習唯識通。如是取淨土。是知昔人有言。萬事萬形。皆由心成。心有高下故。丘陵是生。乃至云。佛土常淨。豈待變而後飾。盖是變眾人之所見耳。故云。觀心性本淨。猶如虗空。即是性淨之境。境即因也。觀智覺悟此心。名之為佛。初觀名因。觀成名果。若論自行。即是心王無染。若論化他。即是心數解脫。智慧源但隨境界轉。意如火。事如法。不制自意地。唯從諸法流。斯皆失本迷源。隨流侚末。若能頓明意地。唯從諸法流。直了心源。不求脫於諸塵。不繫縛於一法。可謂究末遇本。尋流得源矣。遂乃無功而自辯。無作而自成。顯此一心。萬法如鏡。如是開示。究竟指歸。如八千聲聞。於法華會中。見如來性。如秋收冬收藏。更無所作。亦猶到寶所。更無所至。故云。我法至久後。要見說真實。若說權少之法。初機隨語執生。且如毛道異生。居不定聚。若習性易染。猶若白絲。故云。人性猶湍水。決東則東。決西則西。又似尺蠖。食黃而身黃。食蒼而身蒼。如第八含藏識中。十法界種子。一切俱有。隨所聞熏之力。發起現行。若聞此觀心。佛界種子自然開發。又此是真性中緣起。自在無礙法門一一皆談如理實德。以法如是故。非約變化。對治權巧。所說法法。皆得全力。非是分力。如金鑄成十法界像。一一像全得其金。猶十子對父。各各子全得其父。但隨緣名字。似有差別。則真如法位。本末皆同。如有頌言。諸色心現時。如金銀隱起。金處異名生。與金無前後。如金銀隱起功德之像。龍鳳之形。前後俱是金。名字空差別。如云法身流轉五道。號曰眾生。覺心不起。名不動智佛。前迷作眾生。雖唯是識。後悟而成佛。亦不出心。故云。隨緣非有之法身。亦不異事而顯現。寂滅非無之眾生。亦不異真而成立。故頌云。如來清淨藏。世間阿賴耶。如金與指鐶。展轉無差別。則知古今日月。無異光明。法爾山河。常住世界。因情有異。隨智成差。然分別本空而無。異而無異。情非理外。差而無別。可謂一道真心。始終無變矣。
　　若不觀心。何以護正法。故云。菩薩不須守護諸法。若菩薩但能善護自心。則能成就諸佛妙法。又云。但正其心。不尚餘學。自心若正。萬境咸歸。自心若邪。諸塵有滯。若金剛寶。置日中而無定形。猶玻瓈珠。隨前塵而變眾色。似天意樹。逐天意轉。比人間境。逐人心成。故云。三界上下法。我說唯是心。則一切法是心。心是一切法。又如一水生四種見。水無定相。猶一金鑄五趣人。金非別形。任背覺合塵。心元不動。縱猒異捨別。唯一真如。是知十法界五陰三種世間。一際無差。唯心分別。如有頌言。無地及諸諦。無國土及化。佛辟支聲聞。唯是心分別。心遍一切處。一切處皆心。以心不善觀。心性無諸相。又云。一切方海中依此於眾生心想而住。如是信入壞抱澹然。不以佛為欣。不以魔為慼。如幻師於幻無著。知幻從我術生。似調馬見影不驚。如影從自身出。故云。無有少法。能取小法。無作用故。但法生時。緣起力大。即一體上。有二影生。更互相望。即不離諸心心所。由緣起力。其性法爾。如是而生。所以即境是心故難入。即心是境故甚深。如是則芥納須須。塵含法界。壺日月毛孔。山河自然明見。故云。不出圜堵之室。而知天下者。知反己之謂也。所以云。歸根得旨。隨照失宗。如諸佛唯一法身。逐機感特自異。心雜而但瞻青色。意淳而唯覩金光。若龍王布一味雨。隨處而各見不同。業淨則變作珠纓。罪垢則觀成刀劒。亦猶木母變色。起自孝思。金像舒光。先於敬意。似鏡鑒像。形曲而影凹。如谷答聲。語雄而響厲。故知昇降在我。得喪由心。飲甘露而蹈雲霞。非他所授。臥煙燄而吐膿血。皆自所為。劒樹刀山。誰人淬鍊。蓮臺寶樹。何者與崇。故云。為善福隨。履惡禍追。響之應聲。善惡如音。非天龍鬼神所授。非先禰所為。造之者心。成者身口矣。又如偈言。心為法本。心尊心使。中心念惡。即言即行。罪苦自追。車礫于轍。心為法本。心尊心使。中心念善。即言即行。福樂自追。如影隨形。如斯妙門。直指心地。如囊中有寶。不探示之。孰能知者。猶室內金藏。未遇智人。何由發掘。若珠蔽內衣裏。弗偶親友呵責。曷致富饒。似窮子之家珍。非長者之誘引。爭能承紹。如有頌言。譬如暗中寶。無燈不能見。佛法無人說。雖智不能了。
　　若不觀心。何以受持讀誦。以破塵出大千經卷。仰空寫無量真詮。念念轉法輪。有何遺忘。故云。手不執卷。常讀是經。口無言音。遍誦眾典。佛不說法。恒開妙音。心不思惟。普照法界。是以若遺文了義。如師子就人。若背義侚文。猶癡犬逐塊。故云。我所說者。義理非文。汝所說者。文語非義。名字如塊。真理如人。無明癡犬逐名言塊。種智師子得理亡名。是以但侚其名言者。只為不見自性。發萌芽於境上。起覺觀於心中。水動珠昏。雲飛月隱。如有頌言。瞎狗吠茆藂。盲人唱賊虎。循聲故致迷。良猶目無覩。故知須具己眼。開發本心。是以智人打牛不打車。愚人磨甎不磨鏡。磨甎焉能照物。打車曷以進途。打車有役苦身。只練邪見無益之行。磨甎似背圓教。唯成但空下劣之乘。覩為不薦靈臺。真如法寶。此是諸佛大威德不思議法門。猶赫赫日輪。豈外道嬰孩之所觀。高高圓座。非少乘矬陋之能昇。蚊蚋而難負須彌。鷦鷯而焉吞渤澥。應須普賢長者子文殊大人。方可直下承當。頓圓無滯矣。
　　若不觀心。何以弘法。以一心為如來所說之根本。盖緣如來依此一心。而成就故。是則教理行果。皆依此心。從微至著。未甞離此。若離於心。得成佛者。無有是處。離此有觀者。皆外道教也。是以云。所言法者。謂眾生心。是心則攝一切世間出世間法。依於此心。顯示摩訶衍義。如有頌言。若一切唯心。世間何處住。去來依何法。如何見地中。如鳥虗空中。依心風而去。不住不觀察。於地上而者。如是諸眾生。依分別風動。自心中去來。如空中飛鳥。見身資生器。佛說心如是。故知若未識心。不名弘法。故云。一切諸法。悉出心中。心即大乘。心即佛性。又心攝諸教。觀一切眾生心中。具足一切法門。如來明審。照其心法。桉彼心說。無量教法。從心而出。雖名義無盡。同詮一心。故云。華嚴等經中。遮境唯識。名為唯心。辨中邊論。遮邊執路。名為中道。般若經中。明簡擇性。名為般若。法華經中。明究意運載。名曰一乘。勝鬘經中。遮餘虗妄。名一實體諦。顯法根本。亦名一依。由空而證。又是空性。亦名為空。彰異出纏。顯攝佛德。佛從中出。名如來藏。明體不染。真實法性。名自性清淨心。功德自體。亦名法身。無垢稱經。遮理無差別。名不二法門。大惠經中。表無起盡。亦名不生不滅。涅槃經中。彰法身因。多名佛性。離縛解脫。亦名涅槃。楞伽經中。表離言說。名不思議。瑜伽等中。顯不可施設。名非安立。攝大乘等。顯此遍常等。名圓成實。對法論等。明非妄倒。名曰真如。是以萬法隨心而住。讚之莫窮。但契一心。自含眾德。故云。至聖垂誥。鏡一心之玄極。大士弘闡。燭微言之幽致。雖忘懷於詮旨之域。而浩行於文義之海。盖欲寄象繫之迹。窮無盡之趣矣。是知非言。無以立其文。非文無以廣其義。非義無以窮其玄。夫得其玄者。則一心無盡之宗矣。故有頌云。若欲三千大千界。教化一切諸羣生。如雲廣布無不及。隨其根欲悉令熹。毛端佛眾無有數。眾生心樂亦無極。悉應其心與法門。一切法界皆如是。若此弘法。所利何窮。直指自心。全提家寶。如傾囊倒藏。大施無遮。徹果該因。更無前後。可謂一念一時所益際矣。故云。遮那之境界。眾妙之玄門。知識說之而不窮。善財酌之而不竭。文殊體之而寂寂。普賢證之以重重。是以若隨其法性。如雲散長空。本無一物。若隨其智用。如華開春谷。佛事無遍。雖說遍恒沙。同遵一道矣。故云。如來於一言語中。演說無邊契經海。
　　若不觀心。何以建立道場。以一念知一切法。是道場成就一切智故。又云。一切眾生。皆是道場。是不動相故。又道場者。實相理遍為場。萬行通證為道。即道無不至。場無不在。若能懷道場於胸中。遺萬累於身外者。雖復形處憒閙。跡與事隣。乘動所遊。無非道場也。所以棄諸盖菩薩白佛言。世尊。曾聞如來而坐道場。道在何處。為近為遠。而可見不。佛言。善男子。法身遍滿。無非佛土。十方世界。五蔭精舍。性空自離。即是道場。云何問言為近遠耶。善男子。若能悟解道在身心。如是之人。則名為見諸法。又云。我坐道場時。不得一法。唯得顛倒煩惱所起。畢竟空性。以無所得故得。以無所知故知。
　　若不觀心。何明法相。以有為無為一切諸法相。皆從心出。無不心也。以心不守自性。能隨染淨之緣。成十法界之相。故稱法相。以正隨緣時。不失自性。故稱法性。則隨緣無性。無性隨緣。如水不守自性。隨風作波。正作波時。不失濕性。若失濕性。不能與波。心性亦爾。是知法性法相。真俗義門。並是如來藏性清淨真心之所建立。若善若惡。隨心所轉。若順轉即名涅槃。故云。心造諸如來。若逆轉即是生死。故云。三界虗妄。皆一心作。如水之體無方圓。入方器則方。入圓器則圓。故云。諸佛非天非人。而能天能人。在天而天。在人而人矣。如有頌言。譬如一心力。能生種種心。如是一佛身。普現一切佛。如是通達。一際無差。非古非今。不增不減。如有頌言。如人掘路土。私人以為像。愚人謂像生。智者言路土。後時穴欲行。還將像填路。像本非生滅。路亦無新故。所以生滅隨緣有異。新故約時不同。始末窮之。唯一路土。況前後聖。迷悟不同。初後觀之。但一心識。如是則見自心之高廣。照無窮之聖應。遂乃未解者令解。未安者能安。恩覆大千。慈含法界。故云。若幽冥世界。及於一一世界中間。日月等光。所不照處。為作光明。應學般若波羅蜜多。斯之謂也。
　　若不觀心。何以莊嚴。以諸佛法身。如真金相好。似金在嚴具。以金作具。體用全同。從心現色。性相無二。如問云。若佛法身。無有種種差別色相。云何能現種種諸色。答以法身是色實體故。能現種種色。謂從本來。色心無二。沙色本性即心自性。說名智身。以心本性即色自性。說名法身。依於法身。一切如來所現色身。遍一切處。無有間斷。又以無邊佛事。皆從一心而起。以從波羅蜜所出一切寶盖。於一切佛境界。清淨解所生一切華帳。無生法忍所生一切衣。入金剛法無礙心所生一切鈴網。解一切法如幻心所生一切堅固香等。故菩薩不待莊嚴成就諸法。以一心自具故。是以觸境皆心。盡成佛事。故云。雲臺寶網。盡演妙音。毛孔光明。皆能說法。香積世界。喰香飯而三昧顯。極樂佛國。聽風柯而正念成。絲竹可以傳心。目擊以之存道。既語默視瞬皆說。則見聞覺知盡聽。苟能得法契神。何必要因言說。如相者占人面色。辯貴賤之形。外道打髑髏之聲。察善惡之事。馬鳴有和羅之技。帝釋有法樂之臣。琴中傳意於秦王。脫荊軻之手。相如調文君之女。終獲隨車。是知若色若聲。悉具一心法界。故云。一切色是佛色。一切聲是佛聲矣。
　　若不觀心。何以成菩提。以菩提即是道。道即是自性清淨心。湛然不動。盖是正覺無相之真智。其道虗玄。妙絕常境。聽者無以容其聽。智者無以運其知。辨者無以措其言。像者無以狀其儀。故云。菩提心者。非有非造。離於文字。菩提即是心。心即是眾生。若能如是解。是名菩薩修菩提心故。所以證心成菩提。故稱究竟。無一念而不成遍照。以一念頓圓故。無一法而不被光明。以念外無法故。如云。無有智外如。為智所入。亦無如外智。能證於如。又云。無有少法。與法同止。是知唯心一際法門。心外更無法可以對持。可以同止。所以云。心不至境。境不至心。凡所見境。唯所見心。則實際理地。諸佛不能行不能到。大魔王亦不能行不能到。以佛魔俱是實際一心。若能行能到。即成二法。何者。若有能行能到之人。則有所行所到之法。心外有法。不成菩提。今則逆順同歸美惡齊旨。無非菩提矣。如云五逆即菩提。既五逆逆與菩提。不出心性故。所以天魔即法界。即生死即涅槃門。談實相而不壞假名。論差別而不破平等。眼不見有不淨之剎。耳不聞有可惡之聲。外道尼乾經。皆是佛說。提婆達多言語。盡順正宗。則荊棘垂七重行樹之陰。梟獍說一道甚深之旨。故云。如瑠璃寶器。隨所在處。不失其性。是知心亦如是。垢法隨流而不增。淨法返流而不減。若以空明即空現。若以色明即色現。隨法界緣。遍法界現。現無現性。緣緣自空。唯一真心。湛然不動。如有頌言。諸佛從心得解脫。心者無垢名清淨。五道鮮潔不受染。有解此者成大道。則五道由心。雖遍丹臺。無染恒清。展六合而不弘。縮一塵而非溢。披毛戴角。而本性不殊。魄散形銷。而一靈常在。
　　若不觀心。何具道品。以身受心法。但一真心。俱無自性。了不可得。即四念處觀。善不善品法。從心化生。即四正勤。心性虗通。隱顯自在。即四神足。信心堅固。湛若虗空。即五根五力。覺心不起。即七覺支。直了心性。非邪非正。即八正道。心境融通。自他一體。即四攝法。不得身口意常隨智慧行。即十八不共法。乃至萬行因圓。十地果滿。直至受記成佛。皆不離一心。故云。心淨無垢。則為受決。又云。不得一法。諸佛疾與受記。此一心門。神性獨立。未曾即一法。未曾離一法。未甞同一法。未甞異一法。何者。以心外無法。見法是心。故稱無為之門。絕待之妙。如文殊履處盡為金。海惠來時純是水。所以云。一切諸法一心量。無心外法。以無心外法故。豈一心法與一心法。作障礙事。亦一心法與一心法。作解脫事。無有障礙。無有解脫。又云。不見一切諸法。是菩提相。不證一法而證諸法。是故說為應正遍知。此六自在王。恒常清淨。要凡即凡。要聖即聖。大水不拘。迷悟焉定。羣生根由。諸佛性命。但隨緣生。不與物競。似指南車。萬物同歸。如解鷄犀。四面皆正。故云。能知一切唯是一心。名為心自在。則無盡法財珍寶。常出掌中。十方一切虗空。皆為智藏。若不信自法。而取前塵。猶舉手摘遙星。投身撈水月。吹魚網而欲令氣滿。取馨響而擬藏筐中。豈有得時。盡之甚矣。如今取勝妙境。猶美女愛鏡裏之容。厭違逆境。若惡馬自怖日中之影。又取境之者。如空中求空。捨法之人。若畏空狂走。取捨而不離空內。憎愛而俱在心中。以不正觀。成茲倒見。如有頌云。言詞所說法。小智妄分別。是故生障礙。不了於自心。不能了自心。云何智正道。彼由顛倒想。增長一切惡。又云。第一義諦者。但唯是心。若不了心。皆成世諦。所以云。以肉眼觀。無真不俗。以法眼觀。無俗不真。然若識心。則肉眼是佛眼。或不了心。則天眼成翳眼。如云大士肉眼圓通。二乘天眼有翳。且二乘以無漏智修得天眼。云何却成障翳。以藏通二教。雖具六通。不能一心即具法界。皆以滅心為極果。設使別教大乘。能知一切法趣。此心今未圓具。須歷別修行。次第生起。俱存教道。不入圓通。以此觀門。唯上根直受爾。
　　若不觀心。何成佛事。以萬法隨心迴轉。善成一切。能令凡聖交徹。大小相含。隱顯互成。一多融攝。故云。觀心空王。玄妙難測。無形無相。有大神力。所以云。此之供具。皆是無作法所印。無上心所成。是以華藏山河。皆成佛事。善財知見。悉入法門。輪王坐妙寶床時。入四禪而離五欲。菩薩著法性冠處。見一切法。悉現在心。或寂寞無言。示心輪而顯妙。或虗空絕相。化闍王以悟真。袈裟懸於高幢。香飯取於上土。或目擊而存道。或異相而傳心。故一毫智慧之心光。示種種塵勞之佛事。乃至如法華身內。積大鐵圍之山川。摩耶腹中。展不可說之世界。一塵中見難思之佛國。針鋒上立無邊之身雲。以四海之渺瀰。攝歸毛孔。用須彌之高廣。內入芥中。飛佛土於十方。未移本處。擲大千於界外。含識莫知。日月懸於毫端。供具現於體內。腹納劫燒之燄。火事如然。口吸十方之風。身無損減。斯皆自心轉變。不動而遠近俄分。一念包容。無礙而大小相入。或云。香積去此。有四十二恒河世界者。即是經歷四十二位心地法門。或云。散華瓔珞。空中成四柱之寶臺者。即是常樂我淨。一心四德之涅槃。所以云。此華盖等。皆是無生法忍之所生起。或佛言。彼時鹿王者。即我身是。即結會古今。明自心一際之法。或教中凡有空中發聲告示。言下息疑者。並是頓悟自心。非他境界。如解脫和尚得遇化佛。因請問深旨。佛乃隱身不現。空中說偈云。方便智為燈。照見心境界。欲知真實法。一切無所見。因茲悟道。又如楞伽王。聞佛說法後。佛與四眾。忽然不見。因此思惟。頓入唯心之旨。或法華移天人於他土。即是三變心田。或維摩取妙熹來此方。斯乃即穢明淨。或丈室容於高座。寶蓋現於大千。未離兜率。已般涅槃。不起樹王。而昇忉利。執手經無量之劫。登閣見三世之因。釋迦眉間。出菩薩身雲之象。普賢毛孔。示諸佛境界之門。小器出無限之嘉羞。仰空而雨難窮之珍寶。不動此處。遍坐道場。十剎寶坊。合為一土。聞經於五十小劫。猶若剎那之時。現通七日之中。舒之為一大劫。如王質遇仙碁。一局經三年。而謂食頃。周穆皇隨於幻士。積多歲。實謂剎那。尚能以短為長。以長為短。故知非干多時劫。唯識所成耳。乃至六相義十玄門。皆是一心圓融顯現無礙。六相義者。一心為總相。多心為別相。乃至能同能異。能成能壞。皆是一心本末建立。十玄門者。同時具足相應門。一多相容不同門。乃至隱顯門。帝網門。具德門。自在門。安立門。十世門。託事門。皆於此由心迴轉善成一門。無量教義。一時成就。以平等心是一義。差別心是多義。以一心即一切心。是相即義。是同時相應義。以一切心入一心。是相入義。以一心攝一切心。是隱義。以一切心資一心。是顯義。以不壞差別心。而現平等心。是多中一義。以不隱平等心。而現差別心。是一中多義。又微細心不礙廣大心。廣大心不礙微細心。是一多不同義。以一實心是純。差別心是雜。差別心即一實心。雜恒純。一實心即差別心。純恒雜。即諸藏純雜義。以一心帶一切心。還入一心。是帝網義。因心現境識心。是託事顯法義。長劫短劫。延促時量。皆從積念而成。一心所現。是十世義。因一心正義。演難思法門。究竟指歸。言亡慮絕。即唯心迴轉義。自心既爾。他心亦然。淨入交羅。重重無盡。並是圓機入處。悉堪投足栖神。且如觀味聞香。皆能悟道。華飛釧動。盡可證真。語默嘗合。玄微動止。未離法界。乃至恒沙義聚。無量法門。舉一例諸。俱不出自心之法。故知菩薩隨世所作。皆表心故。淨名經云。不捨道法。現凡夫事。如云一念於一切處。為一切眾生。示成正覺。是菩薩園林。法身周遍盡虗空一切世界故。則知不用天眼視。徹見十方際。曷假天眼。耳聽遍聞法界聲。寧仗仗。神足通疾至十方土。端坐寂不動。諸佛常現前。緊那羅琴。豈假調品而韻。似無聲之樂。何須彈擊而成。故云。摩訶迦葉久滅意根。圓明了知。不因心念。又云。我有一語。不過直與。少於毫末。大無方所。本自圓成。不勞機抒。
　　若不觀心。何以懺悔。以了一心。真性解脫。能空煩惱繫縛九結十使等。若比餘法懺滌。校其功力。如[疊*毛]華千斤。不如真金一兩。似一栴檀樹段四千由旬伊蘭林。能令煩惱即菩提故。
　　若不觀心。何以滅罪。以罪從心生。還從心滅。故云。觀心無心。從顛倒想起。如此想心。從妄想起。如空中風。無依止處。如是法相。不生不沒。何者是罪。何者是福。我心自空。罪福無主。如是懺悔。猶翻大地。非除枝葉。如云夫免三塗惡業者。要須離有無二見。證解一心。方得解脫。此乃是真阿蘭若處。正修行門。無別指歸。究竟安隱。故云。自為洲渚。自為歸處。法為洲渚。法為歸處。無別洲渚。無別歸處。乃至除病止飢。唯心所宰。如吞虵得病。豈有實境當情。懸砂止飢。皆是幻心想起。或輸忠立孝。亦心所成。故云。河嶽不靈。唯人所感。是以箭銜石虎。奚功力之所致。三軍告醉。豈麴爇之所成。魚躍水池。非網羅之所捕。笋抽寒谷。匪陽和之所生。皆是自心內感外現。又如唐德宗朝。驃國有使。帝問。何以知朕臨朝。對云。我國三年。牛馬頭向東而臥。水無巨浪。海不揚波。所以知中夏有華風。乃陛下之聖德。復有珠還合浦。劒去吳都。虎負子而過江。鳳呈祥而入境。且牛虎無計度分別。珠劒本屬無情。豈能感德知恩。抱強負弱。全是人心之所感。真唯識義之所成。如篤善則天座擁前。習惡則火車盈側。命富則玉堂金屋。業貧則瓮牖席門。但將心鏡照之。萬事難迯影跡。如有偈言。亦不從天生。亦不從地出。但是空心性。照世間如日。更不見者。是盲者咎。故云。雲駃月運。舟行岸移。不知妄想之雲自飛。真月何動。豈悟攀緣之舟常泛。覺岸匪移。
　　若不觀心。何以報恩。故云。將此深心奉塵剎。此則名為報佛恩。是以若報佛恩。無先弘法。裂邪見網。竪正法幢。若欲闡揚。離心非正。心若正。萬法皆正。心若邪。萬法亦邪。若離自心外。欲破他邪。此乃立自立他。邪見見正。如卸甲入陣。弃火焚[畣-(一/口)+米]。欲希破歒下種。無有是處。但能守護自心。即是護持正法。亦是普念十方如來。亦名報恩。亦名滿願。亦是無非菩薩捨身命處。亦是諸佛畢竟般涅槃處。則一切寶王所有諸法。一切至教攝化之門。一切宗旨秘密之藏。一切因果甚深之事。此皆於此心。無不圓足。是以羣賢竟起。咸入此門。萬法浩然。宗一無相。故云。十方佛土中。唯有一乘法。則過去諸佛已說。現在諸佛今說。未來諸佛當說。若能談斯妙法。弘此圓宗。以凡夫業報之身同佛所知。用父母所生之眼。齊如來見。可謂下佛種子於眾生身田之中。抽正法芽。向煩惱欲泥之內。然後七覺華發。菩提果成。展轉相生。至無盡際。有茲法利。愍彼未聞。故聲聞覩斯大事。自鄙無堪。或號泣而聲振大千。或云。同共一法中。而不得此事。若菩薩。聞茲妙旨。懺悔前非。或云。從無量劫來。為我之所漂流。或言我等歸前。悉是邪見人也。是以偶斯正教。思地難酬。任身座肉燈。皮紙骨筆。乃至常啼東請。善財南求。藥王燒手。普明刎頭。皆不能報一句之恩。故云。手足供給。頭頂禮敬。一切供養。皆不能報。唯持此心。是名真報恩。如有頌言。假使造寶塔。其數如恒沙。不如剎那頃。思惟於此經。又弘餘法。未足為難。如云若立有頂。為眾演說無量餘經。亦未為難。乃至足動大千界。手把虗空行。亦未為難。能說是經。是則為難。故知。竭海移山。非無為之力。任使攝虗履水。皆有漏之通。曷若開諸佛心。演如來藏。紹菩提種。入一乘門。能託聖胎。成真佛子。何以故。謂得本故。如從源出水。因乳得酥。鑿山求金。而不鑿樹。鑽乳求酥。而不鑽水。以樹無金水無酥故。以決定知。一切眾生。皆有如來藏。特令開悟。返照絕疑。無有不得之者。入此觀門。即如來性。菩提道果。應念俱成。如下水之船。便風之火。若隨他教。不此正觀。設福智齊修不成就。如求乳鑽之水。離山鑿金。任歷三祇。豈有得理。
　　若不觀心。何以伐苦。以心同法界。眾生受苦之處。即是菩薩心。故云。說苦受互起。無有定體。令知苦無生。不妄受故。是知說法名為伐苦。以眾生不知。故造罪業。遺失真性。本驟外塵。揑目而生三界之華。迷頭而認六趣之影。捨真慈父。傭賃外方。背己智王。羈栖他國。貧窮孤露。歷劫無依。聞此觀心頓成。遭遇本來妙旨。拂霧瞻天。無始塵勞。猶擎湯沃雪。遂乃裂魔罥。趠欲泥。摧慢山。竭愛水。貨衣珠而大富。寧探驪頷之珠。領家藏以長榮。豈假連城之寶。可謂即凡成聖。點礫為金。轉酥酪作醍醐。變毒藥而成甘露。逐使寒灰再燄。必死重生。萎草逢春。枯田遇雨。掘眾生之乾土。涌諸佛之智泉。抽聲聞之燋芽。結一乘之圓果。如此開示。不負前機。如解時後之方。似出囊中之寶。
　　若不觀心。何以明三寶。以心能大覺。即是佛寶。心能軌持。即是法寶。心能和合。即是僧寶。又云。心王即是佛寶。心數即僧寶。所緣實際。無王無數。即法寶故。
　　若不觀心。何以了四諦。以心為苦實際。名苦諦。心性無和合。名集諦。心本寂滅。名滅諦。心本圓通。名道諦。
　　若不觀心。何以明三乘。以觀心空。出聲聞乘。觀心假。出菩薩乘。觀心中。出諸佛乘。故知諸乘從心建立。所以云。若彼心滅盡。無乘及乘者。既無五乘之法。亦無能乘之人。以離人無有法。離法無有人故。
　　若不觀心。何以運神通。以一心不動。遍應十方。無來去相。即是神足通。心含三世。猶如眼見。即宿命通。以自心知他心。即他心通。不以二相見。即天眼通。聲處全聞。即天耳通。了境是心。不起對執。即漏盡通。
　　若不觀心。何成解脫。以一心門。具足真解脫。古佛慈勅。諸佛解脫。只令於眾生心行中求。不於餘處求。何者。只謂眾生繫縛心。是佛解脫心。縛脫似異。心性全同。以因心成縛。因心成解故。如求火須木。求水須氷。以氷木是水火所出之源。求無不獲。如自心。是羣生之本性。諸佛之果源。諸佛常同。眾生自異。若決定於心求之。無不成現。是知縛脫同原。真俗無際。如今古之日照無明。過現之風皷不二。動似濫觴一滴。與四海之濕性無差。若芥孔之空。等大虗之包含靡別。
　　若不觀心。何明三藏。以一切教藏皆從心生。故云。一切諸法畢竟寂滅。心寂滅故云究竟毗尼。即心出律藏。一切善惡等法。唯心所持。經緯無盡。即心出經藏。觀心能研砂義。即心出論藏。
　　若不觀心。何以降四魔。以一切障難皆是心魔。故云。若阿蘭若比丘。當坐禪之時。或有異境現前。但念唯心境界。無不速滅。又云。譬如兩木相揩。則火自生。還燒其木。火不從風出。不從水出。不從地出。其四魔者。亦復如是。皆從心生。不從外來。譬如畵師畵作形像。隨手大小。雖因緣合有彩有板有筆。畵師不畵。不能成像。四魔如是。心已堅固。便無所起。故知萬像雖備色等。皆是無記法門。焉能運為建立。又此六塵是鈍。不能自立。不能自名。一切能依無力。須假所依心成。今時學人。若不直下頓明自心。練行設滿三祇。終不成辦。何者。以所治之過患無邊。不能治之功德何盡。又真俗境闊。差別門深。若一一依通。分求分解。似持螺酌海。折草量天。枉役思勞神。罔窮邊際。若能通達。悉是自心。則收法界。於甞中指十方。於眼際視寶剎。難思教海。弗待尋而自知。諸佛無盡身雲。不動念而常見。發行而便超極地。成果而不隔初心。此是諸佛所證之門。菩薩所乘之道。又云。言大乘者。謂是菩薩所行之路。及佛勝果。為得此故。修唯識觀。是無過失方便正路。為此類故。顯彼方便。於諸經中。種種行相。而廣說。如地水火風并持物。品類難悉。方處無邊。由此審知。自心相現。遂於諸處。捨其外相。遠離欣慼。復觀有海。喧靜無差。弃彼小途。絕大乘望。及於諸有耽著之類。觀若險岸。深生怖畏。正趣中道。若知但是自心所作。無邊資粮。易為積集。不待多時。如少用功。能成大事。善遊行處。猶若甞中。由斯理故。所有願求。當能圓滿。隨意而轉。又有頌云。未了境唯心。起種種分別。達境唯心已。分別則不生。既了境唯心。便捨外塵相。從此息分別。悟平等真空。
　　若不觀心。何以殺六賊。從一心起生三顛倒。一心顛倒。二見顛倒。三想顛倒。心如停賊主人。見是賊身。想如賊脚。根塵是賊媒。內外構連。劫盡家寶。見劫眼根善。聲劫耳根善。香劫鼻根善。味劫舌根善。觸劫身根善。法劫意根善。遂使法財傾竭。智藏空虗。如怨詐親。誰有知者。如或識賊。賊不能為。若了境識心。終不為外塵所侵。內結能縛。若不入此唯心觀門。未習學之者。則情牽萬境。意起百思。投五欲旋火之輪。未曾略暇。陷五濁狴牢之處。何省暫離。塵網千重。密密而常籠意地。愛繩萬結。條條而盡繫情田。聳高阜於慢山。橫遮法界。涵長波於貪海。吞盡欲流。若蟻聚蜂攢。攀緣擾擾。如鼠偷狗竊。結構營營。八苦之燄長燒。二死之河恒沒。迷現量而失自心體。逐比非而妄認外塵。終日將心取心。以幻[糸*豦]幻。似狗齩枯骨。自嚥其津。如象鼻取水。還沐己體。必無前境。而作對治。自從受身含識已來。居三界塵勞之內。猶熱病見鬼。於非怨處認怨。若翳眼生華。向無愛中起愛。妄出妄歿。空是空非。都不覺知。莫能暫察。今更不信。復待何時。然一切眾生。雖具佛性。若不開導。似有如無。應須勸發圓修。普令成其法器。故云。譬如琵琶方響。雖有妙音。若無妙指。則不能發。是以樂蘊奇音。指妙而宮商應節。人懷覺性。智巧而動用宜真。故須速入此觀心門。何往不從。無求不利。照之如鏡。何法而不明。歸之如海。何以而不入。千年闇室。破之唯一燈。無始塵勞。照之唯一觀。如云利之所在。雖千仞之山。無所不上。深源之下。無所不入。商人通估。倍道兼行。夜以續日。千里不遠。利在前也。漁人入海。海水百仞。衝波迸流。宿夜不出。利在水也。此乃世間勤苦求利之志耳。斯乃求世寶。資業身。增生死。背菩提。尚能殞命亡軀。捍勞忍苦。志求不退。如或堅求至道。曉夕忘疲。不向外求。虗襟澄慮。密室靜坐。端拱寧神。利在心也。如利之所在。求無不獲。況道在心。信無不得矣。此乃求覺寶。養法身。減生死。成菩提。匪勞神。不動念。靡攀足。焉用功。自然冥契耳。
　　若不觀心。何以辯染淨。以真心不守自性。隨惡緣而成染。隨善緣而成淨。當隨緣時。不失自心本性。又染淨相待。真妄互熏。隨緣似生。俱無自體。故云。見垢實性。即無淨相。
　　若不觀心。何達二諦。以心真如門即真諦。心生滅門即俗諦。此二諦俱能生一切法故。又心成三諦者。以有心也。一切法者。即是有諦心無也。一切法無。即是無諦。有無不二。即是中道第一義諦。乃至一實諦無諦。及百法八諦。華嚴十諦。皆是一心體用。開合不同故。
　　若不觀心。何以和光。若凡若聖各別。不得名和。心體離念。不得眾生相。法界即我。我即法界。名和。故知若歸一心。有何差別。無一法而不順。能成孝義之門。無一念而不和。盡為無諍之道。遂得往法國土。無一境而不降。靜佛邊疆。絕一塵而作亂。定父子於今日。唯我家風。會天性於此時。更無異種。可謂蘭出蘭葉。檀出檀枝。海湧千波。千波即海矣。如有頌言。一身及無量。燃火及霪雨。心心體不異。故說但是心。心中但是心。心無而生種種色形相。所見唯是心。既達斯宗。名為復本。性雖本具。道假人弘。然後定慧更修。等持互顯。則智非禪。無以發其照。禪非智。無以窮其幽。斯乃泛海之迅航。燭宗門之皎日。昇第一義天之兩翼。駕大白牛車之二輪。散妄亂而似風吹雲。破愚闇而日照世。動邪見之深刾。拔無明之厚根。為大覺海之陰陽。作寶華王之父母。備一乘之基地。堅萬行之垣墻。是以今時自理未通。仍乖習學。似牛羊眼。罔辯方隅。同愚癡心。不分菽麥。智燈既闇。定水全枯。綆短而不勾深泉。翅弱而不能遠翥。唯堅我執。成萬有之瘡疣。偏起著心。作四魔之根蒂。境飃識燄。燒盡善根。業動心風。吹殘白業。著嗔魑魅之鬼趣。墮癡羅剎之網中。被貪愛王之拘留。遭魔怨主之軀役。誰能暫省。傚此圓修。歷千佛而不敬。炷萬燈而莫曙。嗟乎人身易失。佛世難逢。虗度時光。空喪天日。如有頌言。盲龜浮木孔。時時猶可值。人一失命根。億劫復難是。海水深廣大。三百三十六。一針投海底。求之尚可得。設或有慕道。又多是妄求。唯將意解情思。並是隨言徇義。俱不見性。盡隨依通。如携兔角之弓。駕龜毛之箭。以無手之者。擬射碎須彌之山。似傾壓沙之油。點無煙之火。貯漏巵之內。欲照破鐵圍之陰。徒役狂心。無有是處。如今但直了斯旨。知解自銷。反爾忘緣。藎然無寄。如有頌言。若人見般若。論義心皆絕。猶如日出時。朝露一時。可謂施微功而獲大果。與少學而齊上賢。圓萬德於少成。促三祇於一念。似戰士受輪王之寶。同長者得摩尼之珠。應用無窮。自他兼利。
　　若不觀心。何以稱富。故云。大富無過知足。何者。以一心具足萬行。更無心外法可求。是以悟心得道之人。懷抱曠然。大忘天下。如云金剛寶藏無有缺減。是以身中表一相。含無邊功德之門。眉間放一毫。照一萬八千世界。此寶無價。不遠當人。求之無形。用之無盡也。所以云。夫天地之內。宇宙之間。中有一寶。秘在形山。識物靈照。內外空然。寂寞難見。其謂玄玄。乃至其寶也。奐奐煌煌。朗照十方。隱寂無無。物圓堂堂。應聲應色。應陰應陽。奇特無根。妙用常存。眴目不見。側耳不聞。
　　若不觀心。何以稱貴。以道在即貴故。綿密難見。隱顯如神。五目難覩。其容二聽。不聞其響。迎之不見其前。隨之弗得其後。提實相印。作物外之宗師。入真如門。紹法王之嫡子。得法國土。處萬有尊。巍巍堂堂。三界獨步。別聖歸命。無一事而不賓。眾哲投成。無一塵而不伏。故云。自從識得此明珠。釋梵輪王俱不要。
　　若不觀心。皆成疎外。所以天下至親。無過於心。故偈云。汝言與心親。父母非可比。汝行與道合。諸佛心即是。又云。我與己為親。智者善調心。則得生善趣。若心外有見。則二法生。二則成疎。念念違背。若得一則無諍。得一則宜宗。是以十方諸佛。常正念無二之法。故云。一即是心。心即是一。無一別心。無心別一。一切諸法。平等一味。一相無相。作一種光明心地之海。如是則自他無對。能所不生。念念冥真。心心合道。如有頌言。乃至有所立。一切皆錯亂。若見唯自心。是則無違諍。又如頌言。身資生住持。若夢中生口。應有二種心。而心無二相。如刀不自割。如指不自觸。如心不自見。其事亦如是。若入此觀門。內外皆成法眷屬。眾生如佛如。一如無二如。理性相關。故稱如來為世間之父。一切眾生為諸佛子。約自證法。則禪定為父。般若為母。而生真淨法身。若利他法。則方便為父。慈悲為母。而生應化佛身。故云。菩薩以般若波羅蜜為母。方便善巧為父。檀波羅蜜為乳母。尸羅波羅蜜為養母。忍辱波羅蜜為裝嚴具。精進波羅蜜為養育者。禪波羅蜜為浣濯人。善知識為教授師。一切菩提為伴侶。一切善法為親屬。一切菩薩為兄弟。菩提心為家。如理修行為家法。諸地善法為家處。得諸忍法為家族。大願現前為家教。以清淨智。滿足諸行。為順家法。勸發勤修。不斷大乘。為紹家業。法水灌頂。一生所繫菩薩。為王太子。成就廣大真實菩提。為淨家族。此是自心出世法屬。若心生世間親眷。則無明為父。貪愛為母。六根為男。六塵為女。識為媒嫁。出生無量煩惱子孫。則以三界為家。四趣為路。我慢為墻壍。妄執為門庭。疑悔為親。顛倒為侶。邪見為導。謬解為師。駕六入之舟船。入輪迴之障海。住五蘊之窟宅。罩九結之煩籠。乃至用業為田。癡為種子。貪愛為水。澆名色芽。發起無量無邊生死之果。故云。有念即生死。無念即泥源矣。故知八萬四千法門。一切真俗之境。皆從心所現。心為所現。法為能現。心為主。法為伴。能所相攝。主伴更資。隱顯俱心。卷舒唯識。
　　若不觀心。皆成[真*真]倒。以心外見法。名為[真*真]。理外別求。名為倒。凡夫常等四倒。聲聞無常等四倒。乃至九十六種外道等。皆為不了自心。盡成迷倒。以心為境。迷自作他。豈非倒耶。然既不取境。亦不可滅。以境自虗。因心執有。若著境。若滅法。二俱成倒。如有頌言。覺但是內心。不滅於外法。轉虗妄分別。即是中道法。唯心無可見。離於心不生。即是中道法。我及諸佛說。是以本師引十方諸佛。出廣長舌相。五眼所見。一心所知。示此於無量劫來。求得此信之法。自覺聖智。親證法門。凡聖同倫。一際平等。以外道見隔。眾生業遮。菩薩執權。二乘取證。俱不明達。盡昧圓常。若逝多林中。眇目聲聞。罔覩華嚴之佛事。似恒河岸上針喉餓鬼。不見清淨之波瀾。如大富盲兒。處寶藏而不知不見。猶業貧之士。遇珠珍而變作毒蛇。空負性靈甘絕分而猶爛[目*豕]自樂。捨本逐末。同蜣蜋而逐塊虗行。不偶斯文。一生空過。普勸後學。莫擲光陰。可以佩荷書紳。可以驚嗟刻骨。非施功力。即凡心而見佛心。不動塵勞。當肉眼而開法眼。如千秋之夢。一覺頓惺。似九五之尊。凡庸直受。今得聞此重重委曲真實之談。若更不肯信入此總持觀心法門。謂之大失。故云。若不觀心。設勤苦修行。即是天魔外道眷屬。為彼之所驅馳。方處三界牢獄。設求出者。必墮二乘三惡道坑。自斷法身慧命。誅滅菩提眷屬。是破佛法國土大乘之家。凡所施為。皆無觀慧。雖身出家。而心不入道。雖披染服未挂大乘之衣。是含識界中。從無始際來。內為五蔭所麼。外為六塵所梏。觸途現境。寓目生情。如獼猴而五處俱黏。類[虫*太]蛛而諸塵盡泊。所以見不超於色界。聽不出於聲塵。若投網之魚。猶處籠之鳥。進退俱阻。如羝羊之觸藩。驚懼齊臨。似乳鷰之窠幕。常居恐畏之世。長受苦惱之身。但了一心。無相自顯。六趣狴牢。五欲籠檻。自然超超。出必由戶。莫不因斯道矣。故云。六道羣蒙。自此門出。歷千劫而不返。一何痛哉。故知無明妄風。皷心海而易動。本覺真性。夢長夜而難惺。遍境提宗。盈懷而弗悟。觸途示道。目擊而罔知。似美玉投泥。自埋高價。如真金混礫。枉匿光輝。是以祖師特地西來。諸佛驚入火宅。令知塵是識。了物即宗。無始元因心迷。今日還從心悟。如因地而倒。復從地而起身。因方故迷。還因方而悟道。是知心非迷悟。迷悟是心。既達本心。鑒同千日。湛然寂照。非從境生。含虗任緣。未嘗作意。明明不昧。了了常知。舒之無蹤。卷之無迹。如澄潭瑩野。明鏡懸空。萬像森羅。奐然明白。不出入無住無依。斯則千聖冥歸。萬靈交會。佛佛授手。祖祖相傳。遂即登揚性起功德之門。頓具真如相用。似磨吉鏡。如瑩神珠。光徹十方。影透法界。則一切眾生。莫不承我恩力。十方諸佛。莫不賴我威光。不為延促之所拘。豈令大小之能轉。便能隨緣應跡。赴感侚機。不動道場。分身法界。常在此而恒在彼。不居方而不離方。入此觀門。自在如是。會差別之迹。徹平等之原。如金剛山。純現金光。似師子王。師子圍繞。猶摩梨之山內。盡出栴檀。若諸天入雜林。更無優劣。比須彌南面靡現珠形。如金沙大河。無復迴曲。況識一火是熱。則天下火皆熱。知蜜能甜。例一切蜜盡甜。如有頌言。森羅。及萬像。一法之所印。云何一法中。而見有種種。又云。一即一切。一切即一。若能如是。何慮不畢。可謂頓入究竟無餘。則能灰息遊心。坐參知識。言語同斷。心行所滅矣。若開菩提路。妙旨難量。截煩惱門。殊功莫敵。如金剛之斧刀。欲擬皆空。等無翳之日光。所臨俱朗。等養由駕箭。一一啼猿。同香象渡河。步步到底。比好堅之樹。出過羣林。似頻伽鳥聲。超餘音韻。直下得力。如師子就人。一鎚便成。猶王之寶器。若海水蕩無不盡。猶劫火燒無有餘。將師子筋為琴絃。一奏而眾音斷絕。以善見藥而治病。纔服萬病咸銷。如那羅箭之功。勢穿鐵皷。以金剛之力。擬碎金山。遇斯法聞。應須自慶。此是精實之義。絕妙之宗。牽衣而縷縷俱來。提綱而孔孔皆正。照中為晨旭之照。珠中為摩尼之珠。華中為青蓮之華。瑞中為優鉢之瑞。可謂大中大。圓中圓。真中真。妙中妙。根本法輪之內。更處其心。生在金輪種中。復為嫡子。以少方便。疾同菩薩。似觀經尺鏡中。現千里之影。如窺牖隙之內。見無際之空。囊括智源。一生參學事畢。冠戴行海。出世大事功終。其由溺巨海而遇芳舟。隨長空而乘靈鶴。開藏取寶。剖蚌得珠。慧月入懷。靈丹在握。則萬邪莫迴其致。千聖靡易其儀。說此法門。甚為希有。如一手接四天下之雨。藕絲懸須彌之峯。蚊脚登山。石筏渡海。以難信故。罕遇其機。若了達之人。如明識歸家道路。當信入之者。頓知正宗。此觀心一門。無邊妙義。或得手擎頂戴。口誦心思。目矚耳聞。意緣念想。則熏于識。染于神。發其機。繼其種。不可輕慢。自起障心。如不信法華一乘是成佛門。則身心狂亂。不識涅槃三寶是常住法。則唇口乾樵。以不識不信故。捨背內心。馳求外境。如遺真金拾礫。弃大海存漚。執魚目為珠。掬水泡作寶。是以背心求道者。譬如癡賊。弃捨金寶。擔負瓦礫。此之謂也。既不識真寶。便成謗心。則解背圓詮。謬說般若。罔知乳之正色。唯談鵠雪。不辯象之真體。空述秤箕。似入雜之金。同添水之乳。全埋意地。不出蔭城。今時學人。例皆如此。是知實相之教。真訓之言。於無量國中。尚不聞名字。設或遭遇深計曩緣。若不聞說自心。焉知如是奇特。始悟不鏡方寸。辜負平生。如云帝網未張。千瓔焉覿宏綱忽舉。萬目自開且如范獻賤萬畝之田。以貴母人片說。楚莊輕千來之國。而重申叔一言。古人求法。尚立雪幽庭。聞教則輸金若市。乃剜身打髓。入火投嚴。盡為求聞於未聞。悟於未悟。一句超於百億。一言證於菩提。此非少緣。須生兢慎矣。故云。知色心空。得佛何難。又云。須臾聞之。即得究竟菩提故。若能如是悟解。則境智俱閑。然後畢故而不造新。隨緣而常合道。無依如水月。不繫若虗舟。以虗空為心。匪嶮巇於時俗。用法界為量。寧隕[懂-重+隻]於世途。意無所緣。不馳驅於境界。心無所寄。豈適莫於寰區。遂得逆順竝行。怨親普救。善惡同化。利鈍咸收。理事齊觀。權實雙用。乘戒兼急。正助相資。修性互成。體用周備。如萬善同歸頌云。
　　菩提無發而發　　佛道無求故成　　妙用無行而行　　真智無作而作　　與悲悟其同體　　行慈深入無緣　　無所捨而行檀　　無所持而具戒　　修進了無所起　　習忍達無所傷　　般若悟境無生　　禪定知心無住　　鑒無身而具相　　證無法而談詮　　建立水月道場　　裝嚴性空世界　　羅烈幻化供具　　供養影響如來　　懺悔罪性本空　　勸請法身常住　　迴向了無所得　　隨喜福等真如　　讚歎彼我虗玄　　發願能使平等　　禮拜影現法會　　行道步躡真空　　焚香妙達無生　　誦經深通實相　　散華顯諸無著　　彈指以表去塵　　施為谷響度門　　修習空華萬行　　深入緣生性海　　常遊如幻法門　　誓斷無染塵勞　　願生唯心淨土　　履踐實際理地　　出入無得觀門　　降伏境像魔軍　　大作夢中佛事　　廣度如化含識　　同證寂滅菩提

　　觀心玄樞一卷

　　治曆五年正月二十三日酉時□書寫了