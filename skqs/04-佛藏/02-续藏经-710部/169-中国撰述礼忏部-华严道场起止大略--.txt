續藏經   華嚴道場起止大略
　明
　　 

　　華嚴道場起止大略

　　(每日清晨入壇。諸品經呪普回向畢。主經者起香讚　大眾起立同聲念)。

　　○香讚

　　鑪香乍爇。法界蒙熏。華嚴海會悉遙聞。隨處結祥雲。誠意方殷。諸佛現全身。
　　(主經出琲白云)。
　　遮那妙體。徧法界以為身。華藏莊嚴。等太虗而為量。維此法會不異寂場。極依正以常融。在聖凡而靡間。初成正覺。現神變於菩提場中。再轉法輪。震圓音於普光明殿。徧七處而恒演。歷九會以同宣。敷萬行之因華。嚴一乘之道果。謹遵教典。大啟法筵。仰祝皇圖鞏固。帝道遐昌。佛日增輝。法輪常轉。十方施主。增益福田。法界眾生。同圓種智。
　　(主歸位)。
　　南無華嚴教主盧舍那佛(三念)。

　　○開經偈

　　無上甚深微妙法　　百千萬億難遭遇　　我今見聞得受持　　願解如來真實義
　　(起經卷卷經畢念補〔鬧〕真言舉讚。或唱字母竟。略回向云)。
　　願以此功德　　普及於一切　　我等與眾生　　皆共成佛道(後皆倣此)

　　○總回向文

　　稽首華嚴真性海　　種種光明徧照尊　　普賢萬行所莊嚴　　一切真如法界藏　　龍樹龍宮親誦憶　　實叉于闐闡微言　　一乘圓頓妙法門　　見性成佛真秘典　　手捧目觀心口誦　　當知夙有大因緣　　見聞隨喜發菩提　　究竟圓成薩婆若
　　十方三世一切佛諸尊菩薩摩訶薩摩訶般若波羅蜜。
　　(或拜行願品。或禮華嚴文宣疏　起止竟)。

　　○隨州大洪山遂禪師禮華嚴經文

　　南無毗盧教主。華藏慈尊。演寶偈之經文。布琅函之玉軸。塵塵混入。剎剎圓融。十兆九萬五千四十八字。一乘圓教大方廣佛華嚴經。若人欲了知。三世一切佛。應觀法界性。一切惟心造。常願供養常恭敬。七處九會佛菩薩。常願證入常宣說。五周四分華嚴經。常願供養無休歇。九十剎塵菩薩眾。常願悟入常宣說。大方廣佛華嚴經。伏願(某甲)生生世世。在在處處。眼中常見如是經典。耳中常聞如是經典。口中常誦如是經典。手中常書如是經典。心中常悟如是經典。願生生世世。在在處處。常得親近華藏一切聖賢。常蒙華藏一切聖賢。慈悲攝受。如經所說。願悉證明。願如善財菩薩。願如文殊師利菩薩。願如彌勒菩薩。願如普賢菩薩。願如觀世音菩薩。願如毗盧遮那佛。以此稱經功德。以此發願功德。願與四恩三有法界一切眾生。消無始以來盡法界虗空界無量罪垢。願與四恩三有法界一切眾生。解無始以來盡法界虗空界無量冤業。願與四恩三有法界一切眾生。集無始以來盡法界虗空界無量福智。同遊華藏莊嚴海。共入菩提大道場。南無大方廣佛華嚴經。

　　華嚴道場起止大略(竟)