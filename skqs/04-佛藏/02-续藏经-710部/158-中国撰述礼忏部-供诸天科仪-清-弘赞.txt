續藏經   供諸天科儀
　清 弘贊集

　　 

　　供諸天科儀

　　　　清廣州寶象林釋迦沙門　弘贊　集
　　供天一法。本出金光明經修懺時。設供三寶諸天。然其檀場。惟安功德天座於佛左邊。道場若覺更安大辯四王座於佛右邊。若準新經。令畫天像。至於請時。位序主客尊卑。次則總請八部。後乃三請功德天。七誦天呪。以召天女。及其徒屬。以此天是道場法門主故。古師列十六諸天。後增日。月。龍王。閻羅。為二十。今人增至二十四。既無位座。亦失次序。若修懺時請。懺法中自有恒式。今雖非修懺。惟是設供。亦須知位次尊卑。論言行則功德大辯為尊。論主領則梵釋居先。茲按懺法。事當尊主。復檢新舊兩經。兼請八部。乃至風火水神。方合經旨。此不別列風等。以彼是八部所屬。請八部。即已兼之。中有雖非對揚。而皆赴集金光明會。愛樂大乘。流通正法。大有呵護之功。昔神煥法師曰。世人論天。或十二。或十六。或十八。皆準鬼神品增減。無拘也。今欲定尊卑。亦良為難。如鬼子母。羅剎也。豈當與大梵同列。有女名功德。男名散脂。今有以功德居上。梵釋次之。後列散脂鬼母。豈非失序。因檢討大藏。作諸天傳。隨位釋之。蓋天有主客。有男女。有本迹。有顯晦。梵王為三界主。帝釋為忉利主。四王為八部主。若功德大辯。但客寄耳。功德寄北天。大辯寄山澤。初無主領。茲所謂主客也。功德。大辯。樹神。地神。摩利。鬼母。並女質。餘則男身。所謂男女也。金剛密迹。五百徒黨。皆大菩薩。本也。現居神位。迹也。所謂本迹也。大辯對佛宜揚正法。雖位處客寄。身示女質。而言行則顯。或但作影響。不事敷揚。縱權有統主。現丈夫形。而言行則晦。所謂顯晦也。知此四端。可與言天矣。今按懺法。及天傳。條列於左。俾無失序也。

　　○一淨水讚(如常可知)
　　○二誦呪灑淨壇場(誦大悲咒或三遍七遍。隨意。次稱云)

　　南無本師釋迦牟尼佛(三稱)

　　○三表白(胡跪白言)

　　恭惟如來御世。不離本際。而化被三千大千。隨機利見。而教設五乘十乘。定慧莊嚴。現自他受用之身。光明遍照。成幽顯俱沾之益。一音演說。眾得隨解。為四生之慈父。九界之獨尊。機感緣至。冥應若響。故於金光明會上。顯密齊彰。天龍感益。利樂無邊之眾。(某等)自愧業緣障重。不聞金口親宣。幸植微因。茲覩大雄之遺訓。謹遵聖教。敬陳蘋儀之微供。恭奉三寶。天龍八部。一切聖眾。伏願慈光俯降。鑒我忱誠。早獲解脫於苦津。俾得頓超於樂地。

　　○四禮請三寶

　　(心隨身口。一心頂禮。了知此身。如影不實。能禮所禮。心無所得。然後手擎香爐。胡跪請言)。
　　一心奉請。毗盧遮那牟尼世尊。不起真際為群生。與眾俱來受供養。(眾同和云)香花請。香華請(下和準此)。　　一心奉請。金光明會上諸佛世尊。并盡十方遍法界。過現未來一切尊佛。不起真際為群生。與眾俱來受供養。香華請。香華請。　　一心奉請。金光明最勝王經。并盡十方徧法界。過現未來一切尊法。我今三業如法請。惟願顯現受供養。香華請。香華請。　　一心奉請。金光明會上諸大菩薩。三乘聖眾。并盡十方徧法界。過現未來一切賢聖僧。不起真際為群生。與眾俱來受供養。香華請。香華請(三請已。起禮三拜)。

　　○五奉請諸天(出家五眾。於諸天處。有請無跪拜。在家當禮。擎爐稱言)

　　南無光明會上護法諸天菩薩(三稱畢請言)。
　　一心奉請。統御娑婆三界之主。身心妙圓。威儀明悟。尸棄大梵王尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。須彌山頂。三十三天主。帝釋尊天。惟願暫離天闕。與諸天眷。來赴凡筵。不捨慈悲。光臨法會。香華請。香花請。　　一心奉請。北方護世。大藥叉主。多聞尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。東方護世。乾闥婆王。持國尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。南方護世。鳩槃茶王。增長尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。西方護世。統領諸龍。廣目尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。誓護賢劫千佛。金剛密跡主。大力士尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。統御大千。居色界頂。極尊之主。摩醘首羅尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請(論尊。此當首請。而於光明會上非對揚也)。　　一心奉請。擁護持經。說呪利生。欲界天主。波旬魔王尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。了知一切諸法體性差別。統領二十八部鬼神。散脂藥叉大將尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。能與總持大智慧聚。大辯才尊天。惟願暫離宮闕。與諸天眷。來赴凡筵。不捨慈悲。光臨法會。香華請。香華請。　　一心奉請。第一威德成就眾事。大吉祥功德尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。內秘密行。外護三洲。利物弘化。擁護四眾。韋駄尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。出生地利。百穀果蓏。擁護持經。堅牢地神尊天。惟願暫離宮闕。與諸天眷。來赴凡筵。不捨慈悲。光臨法會。香華請。香華請。　　一心奉請。守護覺場。不離佛日。菩提樹神尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。受佛教敕。擁護人民。五百神王母。歡喜藥叉尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。行日月前。救兵戈難。護國祐民。摩利支尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。週四天下。千光破暗。照育萬物。日宮太陽寶光尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。旋四部洲。千輝朗夜。滋長萬物。月宮太陰宿王。明月尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。除諸災患。殄眾怖畏。阿揭多等。四大電王尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。布密雲。注甘雨。守護諸佛法藏。利國祐民。娑竭羅。阿耨達龍王尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。愛樂正法。深心護持。統領三萬六千夜叉神眾。藥叉王。蓮華面尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。深樂大乘。流通正法。以香資身。乾闥婆王。彩軍尊天。惟願暫離天闕。與諸天眷。來赴凡筵。不捨慈悲。光臨法會。香華請。香華請。　　一心奉請。誓護正法。擁衛善人。福樂鄰天。阿修羅王。毗摩質多尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。具大神力。擁衛大乘經典。金翅鳥王。蘇羅尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。深護大乘。樂聞正法。緊那羅王。香象勢力尊天。惟願暫離天闕。與諸眷屬。來赴凡筵。不捨慈悲。光臨法會。香華請。香華請。　　一心奉請。護持正法。樂修上乘。莫呼羅伽王。大善見尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。　　一心奉請。大權示現。職掌幽冥。泥犁地獄主。閻魔羅王尊天。惟願暫離宮闕。與諸眷屬。來赴凡筵。不捨慈悲。光臨法會。香華請。香華請。
　　(若後誦楞嚴呪。其呪有天龍八部之名。不可無請。當請云)。
　　一心奉請。楞嚴會上。護法諸天。八部聖眾。惟願暫離天闕。與諸眷屬。來赴凡筵。不捨慈悲。光臨法會。香華請。香華請。
　　(若不誦楞嚴呪。即不在請也。如上列名。一一三請大善。若其時速。可再加二總請。足前三請。請云)。
　　一心奉請。金光明。楞嚴會上。護法諸天。并諸眷屬。天仙等眾。惟願暫離天闕。來赴凡筵。不捨慈悲。光臨法會。香華請。香華請(二請畢。安座。白言)。
　　上來敬請十方三寶。天龍八部聖眾。愍念凡情。垂慈降臨。惟願各安寶座。如毗離耶。淨名丈室。處八萬四千師子之座。拘尸城外。娑羅林。於一針鋒上。坐無邊之眾。
　　伏以。具勝吉祥。成就眾事。故建號為大功德天。能與總持妙慧。遂稱曰大辯才。闡神通。護正法。是為金剛密迹。推長於初禪天上。亶作娑婆之主。號曰大梵天王。居色界頂。統攝大千。故稱名曰大自在。帝釋尊居忉利。特司下土之權。四王住須彌山腹統領八部之神。利物弘化。護法安僧。韋馱將軍最先。由是光明會上之聖眾。方等示現之善權。莫不輸誠立誓。護法安人。豈惟翼贊於當時。特為扶持於末運。伏願大闡神力。助揚正化。冥鑒物情。歡納茲晨。(某)檀那之菲供。(若出家者。隨戒稱之)密回聖照。俯運悲懷。憫群生之微誠。仰冀普度於迷津。早得遂心而解脫。故我至誠。一心歸命。

　　○六誦呪

　　(若不誦楞嚴呪。應初誦大悲呪灑淨畢即。請三寶諸天。今當誦十小呪。至功德天呪。須誦七遍。召請彼天。及天眷屬等。如誦楞嚴呪及十呪。至天女呪。亦須誦七徧。以召彼天等。呪曰)。
　　南無佛陀。南無達摩。南無僧伽。南無室利摩訶提鼻耶。怛儞也他波唎富樓那遮唎　三曼陀達舍尼　摩訶毗訶羅伽帝　三曼陀毗尼伽帝　摩訶迦利野　波禰波羅波禰　薩利嚩栗他　三曼陀修鉢梨帝　富隸那。阿夜那達摩帝　摩訶毗鼓畢帝　摩訶彌勒帝　婁簸僧祇帝　醯帝簁　僧祇醯帝　三曼陀　阿咃　何?婆囉尼
　　(誦已祝延。宣疏意。叩首起立。端身合掌。整心殷重。存想三寶諸天八部。畟塞虗空。應現道場。方伸供養也)。

　　○七伸供養(唱云)

　　一切恭敬
　　一心頂禮十方常住三寶(一拜已。伸白云)
　　三寶福田最良祐　　娑婆界主大梵王　　摩醯首羅大千主　　帝釋四王地居天　　吉祥功德大名稱　　能與福智辯才仙　　摩利支天堅牢神　　密跡散脂韋馱尊　　菩提樹神歡喜毋　　天龍修羅八部眾　　常護群生心無厭　　匡持佛法闡威權　　光明會上諸聖賢　　不違本誓光臨此　　惟願衷愍鑒微衷　　乘佛秘密菩提證(唱云)
　　是諸眾等。各各胡跪。嚴持香華如法供養(以手擎香華云)。
　　我此香華徧十方　　以為微妙光明臺　　諸天音樂天寶香　　諸天餚饎天寶衣　　不可思議妙法塵　　一一塵出一切塵　　一一塵出一切法　　旋轉無礙互莊嚴　　遍至十方三寶前　　十方法界三寶前　　悉有我身修供養　　一一皆悉徧法界　　彼彼無襍無障礙　　盡未來際作佛事　　普熏法界諸眾生　　蒙熏皆發菩提心　　同入無生證佛智(即以手散華。若不散。運想華從空下。復擎爐云)
　　願此香華雲　　遍滿十方界　　供養一切佛　　尊法諸菩薩　　聲聞緣覺眾　　一切諸天仙　　以起光明臺　　過於無邊界　　無邊佛土中　　受用作佛事　　普熏諸眾生　　皆發菩提心
　　(起立。唱云)。
　　供養已。一切恭敬(一體。此之香華偈。在前第二洒淨道場法下。誦亦得次供齋。經云。早起諸天食。今以寅卯二時當供。若冬季。辰初猶應供。供已讚云)。
　　佛慈廣被。德力洪深。諸天護世作甘霖。災障永無侵願鑒微芹。福慧此駢臻。
　　南無禪悅藏菩薩摩訶薩(三稱)
　　(若不念佛發願迴向。即念供佛齋天。殊勝行偈。三自歸畢。如欲念者當如下作)。

　　○八念佛迴向發願

　　(先誦金光明經讚佛偈云)。
　　佛面猶如淨滿月　　亦如千日放光明　　目淨修廣若青蓮　　齒白齊密猶珂雪　　佛德無邊如大海　　無限妙寶積其中　　智慧德水鎮恒盈　　百千勝定咸充滿　　足下輪相皆嚴飾　　轂輞千輻悉齊平　　手足縵網遍莊嚴　　猶如鵝王相具足　　佛身晃耀等金山　　清淨殊特無倫匹　　亦如妙高功德滿　　故我稽首佛山王　　相好如空不可測　　逾於千月放光明　　皆如焰幻不思議　　故我稽首心無著
　　(讚已。稱云)。
　　南無娑婆世界。三界大師。四生慈父。人天教主。千百億化身。釋迦牟尼佛。
　　南無釋迦牟尼佛(隨念多少。如常發願。迴向。禮拜。三自歸畢)。
　　昔人供天。多感徵應。良由依法盡誠。內外潔敬。淨處為壇。若僧伽藍。若阿蘭若。閑靜之所。或堂殿樓閣。治地令淨。拂除四壁。香水灌灑。更用香泥塗拭。猶為殊勝。安淨供具。碗鉢缾器。要未經用。嚴飾諸座。於其座上。散諸妙華。布以末香。燃眾名香。并淨燈燭。傾心盡意。方能感格。近見僧俗供天。心缺殷重。處無嚴淨。供具非新。飲食不精。僅隨世儀。而欲希彼聖應。豈可得耶。既不招賢感聖。誠為虗設。猶謂所祈無騐。自獲謗愆。誰當代罪。外儀既潔。復須淨內三業。香湯沐浴。著淨潔衣。是名身業淨也。口不雜言。楊枝淨潄。是為口業淨也。心專懃敬。念不散亂。是為意業淨也。三業既清而且敬。則無不格彼天心矣。身雖沐浴。而不護淨。猶未盡善盡美。所謂洗淨洗手。佛告諸比丘。若大小便利。不如法洗淨洗手者。不應繞塔行道。禮佛誦經。諸天不喜。所持呪法。皆無効騐。若作齋供。書經造像。得福寡薄。為下品行。當墮惡道。如佛所說。可不慎哉。其便利洗淨法。詳如餘處。

　　○附諸天行儀
尸棄大梵天王
　　梵。華言清淨。謂此天王。淨持禁戒。威儀不缺。身心妙圓。加以明悟。居色界初禪二禪天中間。統領梵眾。為娑婆世界主。尸棄。華言頂髻。三千大千界內。有萬億梵王。此處梵王名尸棄。居大千界之中。以統御為主。故名大梵王。身長一由旬半。壽命一劫半。此據六十小劫。為一劫半。非大劫也。大劫共有八十箇小劫。經云。色界諸天。下來聽法。六十諸天共坐一針鋒之端。亦不迫窄。都不相礙。由彼色身微妙。如諸燈光遞相涉入。互相遍到。亦無妨礙。彼亦如是。

帝釋天主
　　梵語釋提桓因。華言能天主。謂能為三十三天主。今略云帝釋。現身有千頭千眼。手持金剛杵。流出火炎。居須爾山頂。善見大城內。中央金城。殊勝之殿。其殿周迴一千五百由旬。具足種種妙寶莊嚴映蔽天宮。故名殊勝。殿上當中重閣圓室。廣三十由旬。周迴九十由旬。高四十五由旬。是帝釋所住之處。並是瑠璃所成。眾寶廁填。人間百歲。忉利天為一日一夜。壽一千歲。計人間日月。三億六十萬歲。三十三天。身長二里半。帝釋身長五里。有二大太子。一名栴檀。二名修毗羅。復有九十億那由他天女。并有千子。及有諸臣無量。共為眷屬。帝釋當來成佛。號無著尊。昔為人時。姓憍尸迦。與三十二知友。共修迦葉佛塔。以此功德。報為天主。三十二人。為輔臣。合稱三十三天○梵語忉利。此言三十三。一由旬四十里。那由他此云萬億。

北方毗沙門天王
　　梵語毗沙門。華言多聞。父字婆難陀。母名蘇富。此天福德名聞最勝。居須彌山半之北水精埵。有三城。一名可畏。二名天敬。三名眾歸。統領無量藥叉羅剎。守護北方。佛令掌擎古佛舍利塔。欲畫其像。如陀羅尼集云。身著種種天衣嚴飾。極令精妙。左手執矟拄地。右手屈肘。擎於佛塔。

東方提頭賴吒天王
　　梵語提頭賴吒。華言持國。謂能護持國土。父字難陀。母字蜜耆盧。居須彌山半之東黃金埵。城名上賢。統領乾闥婆。毗舍遮眾。守護東方。其像。天衣嚴飾同前。左手伸臂垂下把刀。右手屈臂向前仰手。掌中著寶。寶上出光○毗舍遮。華言噉精氣鬼。

南方毗留勒叉天王
　　毗留勒叉。華言增長。謂能令自他威德善根增長。父字和修吉。母名漚惙帝。居須彌山半之南青瑠璃埵。城名善見。統領鳩槃茶。及薜茘多。無量鬼神。守護南方。其像。天衣莊嚴。左手同前。右手執矟。矟根著地○鳩槃茶。華言魔魅鬼。薜茘多。華言餓鬼。

西方毗留博叉天王
　　毗留博叉。華言雜語。謂能作種種言語。又云廣目。以其目廣大故。父字波羅伽。母名漚季畀。居須彌山半之西白銀埵。城名周羅。統領富單那。及無量百千諸龍。守護西方。其像。天衣莊嚴。左手同前。其右手把赤索。此四王。是欲界初天。為八部主。人間五十歲。此天為一晝夜。壽五百歲。計人間日月。當九百萬歲。皆是化生。身長五里五分之一。四王昔聞佛說法。皆證初果。各有九十一子。姿貌端正。同名曰帝。有大威力。守護十方。一王有八將軍。周三天下。護佛弟子。一切山河樹木土地城郭。所有鬼□。皆屬四天王管。新經云。四天王白佛言。世尊我等四王。與二十八部藥叉大將。并與無量百千藥叉。以淨天眼。過於世人。觀察擁護此贍部州。世尊。以此因緣。我等諸王。各為護世者○富單那。華言臭餓鬼。又云主熱病鬼。

金剛密跡主寶賢大將
　　此天手執金剛杵。識達如來一切秘密事迹。故以為名。寶賢。其字也。正法念經云。昔有國王夫人生一千子。欲試當來成佛之次第。故拘留孫探得第一籌。釋迦得第四籌。乃至樓至當千籌。第二夫人生二子。一願為梵王。請千兄轉法輪。一願為密迹金剛神。護千兄教法。領五百藥叉。皆大菩薩。居須彌山峰。護賢劫千佛之法。世傳樓至化身。非也。

摩醯首羅天王
　　梵語摩醯首羅。華言大自在。字威靈帝。三目八臂。騎白牛。執白拂。及三股叉居色界頂。云是十住菩薩示現。統攝大千世界。為色界極尊之主。光明勝一切。能知大千世界雨滴之數。有人以為欲界第六天。又以為初禪。天上大梵王並非也。色究竟天。身長萬六千由旬。壽命一萬六千劫。陀羅尼雜集云。我摩醯首羅天王。神力自在。典領三千大千世界鬼神諸王。養育守護。摧伏外道。及諸邪見。悉令歸伏。安住正法。復以神通遊騰十方諸佛國土。佐佛揚化。我以神呪力。六道化身。度脫眾生。內修菩薩清淨戒行。久以得處法流水中。八住齊階。功德成就。

波旬魔王天
　　梵語魔羅。華言能奪命。亦能奪智慧命。常為修道者。作諸障礙波旬。華言惡。是釋迦如來出世時魔王名也。今居欲界第六天頂。宮殿七重。縱廣六千由旬。身長三里半。壽命三萬二千歲。人間三千二百年。此天為一晝夜。往昔為婆羅門時。作一無遮大施會。故報為欲界主。雖為欲界主。帝釋四天行佛法事。魔不能制。涅槃會中。亦說呪。利益眾生。新經云。魔王說偈曰。若有持此經。能伏諸煩惱。如是眾生類。擁護令安樂。若有說是經。諸魔不得。便由佛威力故。我當擁護彼。

散脂藥叉大將
　　梵語具云散脂修摩。華言密。謂名。行。理。智。四皆密也。亦名僧慎爾耶。華言正了知。陀羅尼集云。鬼子母有三男。長名唯奢文。次名散脂大將。手執鉾鑹。三名摩尼跋陀。能於十方世界。覆護一切眾生。為除哀惱等患。常地居。或居空。各有五百眷屬。領二十八部藥叉諸神。隨是經典所流布處。與諸鬼神往至彼所。擁護說法者。仍以身口意三密。而加被之。謂以眾味精氣。從其毛孔入。是身密加被也。莊嚴其言辭辯才。是口密加被也。令其心進勇銳。是意密加被也。復令聞者受人天樂。疾證菩提。新金光明經云。正了知。白佛言。世尊。何故我名正了知。此之因緣。是佛親證。我知諸法。我曉一切法。隨所有一切法。如所有一切法。諸種類體性差別。我皆了知。我有難思智光。我有難思智炬。我有難思智行。我有難思智聚。我於難思境。而能通達。我於一切法。正知正曉。能正觀察。以是因緣。我名正了知。以是義故。我能令彼說法之師。言辭辯了。具足莊嚴。亦令精氣從毛孔而入。身力充足。威光勇徤。難思智光。皆得成就。得正憶念。無有退屈。彼諸眾生。聞是經已得不思議大智光明。及無量福德之聚。當受無量無數大劫人天勝樂。永離三途。常值諸佛。速證無上菩提。若男若女。於此經中。乃至受持一四句頌。或持一句。或此經王首題名號。及此經中一如來名。一菩薩名。發心稱念。恭敬供養者。我當救護攝受。令無災橫。離苦得樂。

大辯才天
　　謂得大智慧功德成就大辯才也。或居山巖。山澤。深處。或居大林。葺茅為室。結軟草為衣。頭上圓髻。常翹一足。八臂莊嚴。手持三戟。及日月旗。弓箭。刀。矟。斧。羂索。長杵。鐵輪。振大鈴鐸。帝釋諸天。常加供養讚歎。具無礙辯。於一切時。常自護世。濟物利生。流通佛法。新經云。若有受持讀誦書寫流布是妙經王。如說行者。我為是人將諸眷屬。作天妓樂。來至其所。而為擁護。除諸病苦。惡星疫疾。惡夢惡神。蠱道魘術。饒益是等持經之人。及諸聽者。皆令速度生死大海。至不退菩提。

大吉祥功德天
　　第一威德成就眾事大功德天。於過去佛所。種諸善根。故感福報相貌殊勝。能令眾生福德成就。新經云。大吉祥天女白佛言。世尊。北方天王城名有財。去城不遠有園名曰妙華福光。中有勝殿。七寶所成。我常住彼。我念過去瑠璃金山寶華光照吉祥功德海如來。我於彼佛所種諸善根。由彼如來威神力故。令我今日隨所念處。隨所視方。隨所至國。能令無量百千萬億眾生。受諸快樂。乃至所須七寶。衣服飲食。資生之具。悉令充足。若獨為己身。常讀是經。供養不絕。當以此福。普施一切。回向菩提。願出生死。速得解脫。按陀羅尼集云。功德天像。身端正。赤白色。二臂畫作種種瓔珞。環釧。耳璫。天衣。寶冠。左手當持如意珠。右手施呪無畏。當臺上坐。此天具足。三明六通及八解脫。如初地菩薩。等無有異。為度眾生現作天女。見諸眾生輪迴六趣。沒溺苦海。無有覺者。我今愍此諸眾生故。以此神呪欲擁護天。

韋馱天將
　　韋馱。華言靈感。智論要略云。天將姓韋。名琨。乃南方天王八將軍之一。為三十二將之首。生知聰慧。早離塵欲。清淨梵行。修童真業。不染天欲。面受佛囑。內懷密行。外護佛法。統衛三洲。利物弘化。廣濟羣生。出家道力微者。皆為魔子魔女惑亂。將軍悽惶奔趨。應機除剪。有事須至四天王所。王見皆起謂將軍修童真行。護正法故也。

堅牢地神天
　　理體不可壞。堅牢如金剛王。其利世之功。猶如大地持載萬物。出生百穀珍寶也。地藏經云。佛告地神。閻浮土地。悉蒙汝護。凡地所生。悉皆豐足。利益一切。新經云。地神白佛言世尊。若未來世。有演說此經王者。我以神力。不現本身。在於座所。頂戴其足。我得聞法。深心歡喜。增益輝光。亦令地味。悉皆增益。乃至四海所有土地。亦使肥濃。田疇沃壤。所有華果苗稼。色香具足。若諸眾生。受用如是勝飲食已。長命色力。諸根安隱。心力勇健。又此大地。凡有所須。百千事業。悉皆周備。人民熾盛。無諸衰惱。若有為眾生說是經王。一喻一品。一昔因緣。一如來名。一菩薩名。一四句頌。或復一句。乃至首題名字。隨所住處。其地沃壤。過於餘處。令諸眾生。受於快樂。好生慧施。心常堅固。深信三寶。聽斯經者。於未來世。無量百千億劫。天上人中。常受勝樂。速成無上菩提。

菩提樹神天
　　菩提。華言道。謂此神常守護如來成道處。菩提之樹。因以為名。彼自說往昔因中云。我常念佛樂見世尊。常作誓願。不離佛日。是知大權示現。微妙難思。覆護眾生。現身利益。故諸經讚彼功德實不可量也。

訶利帝歡喜母
　　訶利帝。華言惡賊。昔中天竺王舍城內山邊。有一娑多藥叉。擁護人民。於自族類。娶妻未久。生一女。客貌端嚴。諸藥又眾。見皆歡慶。因立名曰歡喜。年漸長大。時北天竺健陀羅國藥叉半支迦(或云德叉伽)。娶歡喜為妻。由彼前身為牧牛女。將五百菴沒羅果。奉施獨覺。發惡願故。每語夫曰。王舍城人所生男女。我欲盡取食之。夫屢遮不許。後生五百子。最小者名曰愛兒。女名功德天。恃子豪強。不受夫諫。人生男女。取而食之。王臣驚恠。祭祀不除。護城神於夢中告諸人曰。汝等男女。咸被歡喜藥叉所噉。諸人答曰。食我男女。則是惡賊。何名歡喜。因此喚為訶利帝。時諸人民。俱往佛所。求作調伏。佛以鉢覆其愛兒。彼搥胸悲泣。天上人間。俱覓不見。多聞天王。教令歸向世尊。佛使受戒。施他無畏。從佛教敕。即見愛兒。佛為說法。遂證須陀洹果。亦呼諸子同依佛戒。不惱人民。西國寺院厨中。多設其像事之。飲食豐足無缺。凡人無子息者。求之得子。有疾病者。禱之則安。五百子。皆為神王。統領萬鬼眾。故亦呼為鬼王母也。

摩利支天
　　摩利支。華言陽炎。以其形相不可見。不可執。猶如陽燄。護國護民。救兵戈等難。佛言。摩利支天。有大神通。常在日前行。日不見彼。彼能見日。無人能見。無人能知。能捉能害。乃至不畏怨家。若有知彼摩利支天名者。彼人亦不可見。乃至不為怨家得其便。彼天女左手屈臂向上。手腕當左乳前作拳。拳中把天扇。扇如維摩詰。前女把扇。於扇當中。作西國卍字。字四曲內。各作四箇日形。一一著之。其扇上作燄光形。右手伸臂。並伸五指。指頭垂下。若依經作法。持彼天呪。大有感應。神力不可思議也。

寶光日宮天子
　　城郭天金玻瓈所成。縱廣五十一由旬。正方如宅。遙看似圓。宮殿百寶所成。輦轝紫金所成。高十六由旬。天子及眷屬。在中受微妙樂。城郭宮殿輦轝。共有一千光明。五百傍照。五百下照。有五風持轉。而行。繞須彌山復。照四天下。除冥破闇。成熟萬物。此天本因布施修善奉佛。得生其中。同四天王壽五百歲。子孫相繼。共住一劫。別有無量諸天。在日宮前行。各受天樂。寶光。其名也。新經云。日出放千光。無垢燄清淨。由此經王力。流暉繞四天。此經威德力。資助於天子。日光照及時。於此贍部洲。田疇諸果藥。悉皆令善熟。充滿於大地○五風。一持風。二養風。三受風。四轉風。五調風。一劫。謂一中劫。共有二十小劫。

明月月宮天子
　　城郭。天銀及青瑠璃所成。縱廣四十九由旬。宮殿百寶所成。大輦青瑠璃成。高十六由旬。天子與諸眷屬。在中受微妙樂。城郭宮殿輦。轝共有千光明。五百傍照。五百下照。有五風運持而行。繞須彌山腹。照四天下。陰滋萬物。利濟眾生。其宿因所修善根。亦與日天子同。壽五百歲。子孫相承。共住一劫。亦有無量諸天宮殿。在月宮前行。恒受快樂。明月。其名也。

四大電王
　　佛言。東方有光明電王。名阿揭多。南方有光明電王。名設羝嚕。西方有光明電王。名主多光。北方有光明電王。名蘇多末尼。若人得聞如是電王名字。及知方處者。此人即便遠離一切怖畏之事。及諸災橫。悉皆消殄。若書此四方電王名。於所住處。無雷電怖。亦無災厄。及諸障惱。非時枉死。悉皆遠離。

娑竭羅無熱惱龍王
　　娑竭羅。華言鹹海。由海得名。即鹹海中一百七十七龍王中。之第七龍王。是十地大權菩薩。示現龍王身。隨舉念。即布密雲。注甘雨。普洽天下。護法護民。其利廣博。經云。大海中深萬由旬。城名戲樂。縱廣三千由旬。城郭七寶所成。有種種華池流水林園。瓔珞莊嚴。宮殿中有四寶珠。能生海內一切珍寶。龍王太子閻浮幢之宮殿。及八十億諸大龍王宮殿。各各差別。此龍王宮殿中。出紺瑠璃色水入海。涌出有時。是故大海潮不失時也。莊嚴與天無異。梵語阿耨達多。華言無熱惱。從池得名。此龍王亦十地菩薩。居雪山頂。阿耨達池。五柱七寶之堂。出清涼水。給贍部洲。利濟眾生。時與二萬八千龍王。往赴金光明會。新經云。阿耨達。娑揭羅。目真。[醫-酉+言]羅葉。難陀。小難陀。於萬千龍中。神通具威德。共護持經人。晝夜常不離。

蓮華面藥叉王
　　藥叉。亦云夜叉。華言勇健。亦言暴惡。又言貴人。能飛騰空中。有三種。一在地。二在虗空。三在下二天守護城池。蓮華面。其名也。與三萬六千諸藥叉。悉皆愛樂如來正法。深心護持。不生疲懈。赴集金光明會。新經云。寶王滿賢王。曠野金毗羅。賓度羅黃色。此等藥叉王。各五百眷屬。見聽此經者。皆來共擁護

彩軍乾闥婆王
　　乾闥婆。華言香陰。是天帝樂神。不食酒肉。唯齅香以資身。居須彌南金剛窟。彩軍。其名也。深信大乘。與諸乾闥婆眾。護經護人。使佛法流通。

毗摩質多阿修羅王
　　阿修羅。華言非天。以其果報最勝。鄰次諸天。而非天。六道之一也。男醜女端正。有鬼道。有畜道。鬼道居須彌山窟。或大海邊。畜道居大海底。有胎卵濕化四生。毗摩質多。居須彌山東去千由旬大海底。國土縱廣四萬由旬。大城中宮殿名曰設摩啻。縱廣一萬由旬。七重墻壁。七重欄楯。七重行樹。宮殿園林。皆七寶成。莊嚴校飾。不可述盡。須彌山南西北面。各過千由旬。大海底。各有阿修羅城國。本身長七百由旬。化身高十六萬八千由旬。立大海底。與須彌山齊。常共天鬥。敗則與兵眾躲入藕絲孔中。毗摩質多。其名也。毗摩質多。此云響高。亦云淨心。又云種種疑。娶香山乾闥婆女。生舍脂。帝釋取舍脂為第一夫人。毗摩質多。威勢眷屬。不可勝計。自餘臣妄。左右僕使。亦不可計。衣食自然。百味隨念而有。與天同等。衣服冠纓。純七寶鮮潔。誓護正法。擁衛持經。赴集金光明會。新經云。婆稚羅睺羅。毗摩質多羅。母旨苦跋羅。大肩及歡喜。并無數天眾。來護持經人。華嚴感應記云。于闐國。沙彌般若彌伽薄。堅持戒行。專誦華嚴經。忽一日有人合掌。謂曰。諸天請師。願師閉目。俄至天上。天帝跪而請曰。今方與修羅戰。屢被摧衂。屈師誦華嚴經。望法力加被。師乘天輅。心念華嚴。以諸天眾對彼勍敵。修羅見之。忽然潰散。須臾送歸。身染天香。終身不滅。

蘇羅金翅鳥王
　　梵語迦樓羅。華言金翅。翅翮金色。眾彩莊嚴。兩翅相去三百六十里。亦有相去一十六萬里。頭尾相去千由旬。高下亦爾。頸有如意珠。以龍為食。惟不能食受三歸八戒龍。蘇羅。其名也。神力最大。深樂大乘經典。赴集金光明會。阿含經云。此鳥有四生。以如意寶珠為瓔珞。變化萬端。無事不辨。身高四十里。衣廣八十里。長四十里。壽命一劫。或有咸者。此非鳥王也。大海北岸。有大樹名俱吒奢摩離。高百由旬。蔭五十由旬。鳥於中住。樹之四面。有胎卵濕化四生之鳥。其鳥翮有毒。扇風入人眼即盲。故不來人間。立須彌山邊鐵樹上。

香象勢力緊那羅王
　　緊那羅。華言疑神。似人而頭上有角。人見之言人耶。非人耶。因以名之。乃天帝絲竹之伎神。亦與諸眷屬赴集金光明會。新經云。緊那羅樂神。蘇羅金翅王。大辯及吉祥。斯等上首天。各領諸天眾。常供養諸佛。法寶不思議。恒生歡喜心。於經起恭敬。

莫呼羅伽王(涅槃經云。大善見王。而為上首)
　　亦云。摩睺羅伽。華言大腹行。乃地龍也。亦與諸眷屬赴集金光明會。

閻羅王
　　梵語閻摩羅。華言雙王。謂兄及妹。皆作地獄主。兄治男事。妹治女事。故云雙王。又云息諍。謂止息罪人諍故。經云。閻浮提五百由旬下。有閻羅王城。周帀四面。七萬五千由旬。又云住獄間城。縱廣三萬里。城之四面。列諸地獄。或云。是菩薩為利益眾生故。變化所作。而掌於幽冥。正法念處經。閻羅王為罪人說偈曰。汝得人身不修道。如入寶山空手歸。汝今自作還自受。呌喚苦者欲何為。十王經云。閻羅王。於未來世作佛。號普王如來。亦與諸眷屬赴集金光明會。擁護持經者。新經云。日月天帝釋。風水火諸神。吠率怒大肩。閻羅辯才等。一切諸護世。勇猛具威神。擁護持經者。晝夜常不離。
　　凡供齋時。誦變食真言二十一徧。其真言中三字去聲。嚩字當念作伐音。或婆字入聲。切不可念作[口*阜]字。囉字當念作喇邏二字之音。切不可念作賴字。唵字。擡聲從喉中出。吽字。合口呼。音從胸喉中出。如牛吼聲。或作[口*弘]字。或作虎[合*牛](二合)○今有應院作人間法事。妄加送天等語。然金光明懺法中。本無送文。即大悲懺法。亦有請無送。不可妄加以違經旨。復增種種喃唱。以亂天聽。心無專誠。意在唱咏。必無感應。終成虗設。

　　供諸天科儀(終)