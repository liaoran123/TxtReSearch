續藏經   華嚴經合論
　唐 李通玄造論　志寧釐經合論

 大周新譯大方廣佛華嚴經序

　　　　天冊金輪聖神皇帝製
　　蓋聞造化權輿之首天道未分龜龍繫象之初人文始著雖萬八千歲同臨有截之區七十二君詎識無邊之義由是人迷四忍輪迴於六趣之中家纏五蓋沒溺於三塗之下及夫鷲巖西峙象駕東驅慧日法王超四大而高視中天調御越十地以居尊包括鐵圍延促沙劫其為體也則不生不滅其為相也則無去無來念處正勤三十七品為其行慈悲喜捨四無量法運其心方便之力難思圓對之機多緒混太空而為量豈算數之能窮入纖芥之微區匪名言之可述無得而稱者其唯　大覺歟朕曩劫殖因叨承佛記金僊降旨大雲之偈先彰玉扆披詳寶雨之文後及加以積善餘慶俯集微躬遂得地平天成河清海晏殊禎絕瑞既日至而月書貝葉靈文亦時臻而歲洽踰海越漠獻賝之禮備焉架險航深重譯之詞罄矣。
　　大方廣佛華嚴經者斯乃諸佛之密藏如來之性海視之者莫識其指歸挹之者罕測其涯際有學無學志絕窺覦二乘三乘寧希聽受最勝種智莊嚴之跡既隆普賢文殊願行之因斯滿一句之內包法界之無邊一毫之中置剎土而非隘摩竭陀國肇興妙會之緣普光法堂爰敷寂滅之理緬惟奧義譯在晉朝時逾六代年將四百然一部之典纔獲三萬餘言唯啟半珠未窺全寶朕聞其梵本先在于闐國中遣使奉迎近方至此既覩百千之妙頌乃披十萬之正文粵以證聖元年歲次乙未月旅姑洗朔惟戊申以其十四日辛酉於大徧空寺親受筆削敬譯斯文遂得甘露流津預夢庚申之夕膏雨灑潤後覃壬戌之辰式開實相之門還符一味之澤以聖曆二年歲次己亥十月壬午朔八日己丑繕寫畢功添性海之波瀾廓法界之彊域大乘頓教普被於無窮方廣真詮遐該於有識豈謂後五百歲忽逢金口之言娑婆境中俄啟珠凾之祕所冀闡揚沙界宣暢塵區竝兩曜而長懸彌十方而永布一窺寶偈慶溢心靈三復幽宗喜盈身意雖則無說無示理符不二之門然因言顯言方闡大千之義輒申鄙作爰題序云。

 大方廣佛華嚴經合論序

　　　　宋沙門慧研奉　王旨撰
　　夫法界之真源也濬十重之藏海涌萬德之華王體用齊彰身剎互含於影像果因相入智悲交煥於靈真原其無性妙光若金波而粲影幻生齊應同眾水以分形良由瞥循一照之精明倐晦千光之圓鑒返認創成於心體雲點太清依心發動於輪迴波搖玉海故我毗盧遮那如來愍乎寢惑布以身雲於一切法而坐道場於一切智而成正覺說此大方廣佛華嚴經也繇是即閻浮之境界統華嚴之莊嚴星羅於五位神天鏡寫於十方剎海彫宮紺殿含莫限之勞生玉樹金臺誕微塵之佛子一念未移於蓮座九天同發於雷音神光開十會法門寶澤潤三周因果故此經初世主雲集同心嘿請有三十七問備陳體用因果法門則一部雄文之宗極也謂藏身為體行海為用以體起用斷習為因以用全體習盡為果中有神通之義心境互彰者則明因果相入體用一揆是以從心念法明體起用則菩薩神通從境宣音明用全體則佛神通咸諸妙門同醻此問若夫法無宗旨人莫准憑爰彰古佛之果因以顯今人之證信是以初會世尊光騰皓齒海眾雲舒則示乎果也次乃玉毫相中誕諸佛子則示乎因也後以普賢承威宣華藏海則因全果也然以毗盧印之則明古佛果因總答前法又以智海無性因覺妄而成凡達妄原虗即凡心而見佛故第二會普光明殿以佛果為凡心信因三會妙峯山凡心相盡成佛住四會夜摩天以智從用成佛行五會兜率天智行相入成佛迴向六會他化天自他同體成佛地七會三禪天智行清淨成佛華八會普光明殿自因成果為佛出現九會普光明殿因果圓融即普賢常行十會給孤園諸位齊明同彰法界此則發心因果總答前法次復圓悟一真恐迷修進不盡千門之惑習焉成萬行之智悲故以善財特行軌範初參文殊佛智信因南詢諸友發行治習入慈氏閣習盡成果再面文殊因果同時便見普賢法界原行此顯修道行門一周因果良以三周十會之玄稱三十七義之指歸一字法門書海墨而無盡二乘權學諒涯涘而莫窮故此教非貝巖所編乃文殊結集總三部一部有十三千大千世界微塵數偈一四天下微塵數品一部有四十九萬八千八百偈一千二百品一部有十萬偈四十八品隱乎龍藏未擅閻浮逮從正法光餘年將五百則第十四代祖師龍樹運神海藏觀前二部非世人所及乃誦後部歸于五天傳布千年方垂華夏東晉初譯地涌靈泉唐朝次翻天降甘露玄宗開元中太原有逸士李通玄者間代淨名也而神鑒物表陶情釋氏因閱華嚴義疏嘆云大教弘芳多家繁製勞文白首豈暇進修遂窮八十卷之真詮總括四十軸之玄論夜驅神筆舒玉齒之祥光日探幽玄感天童之給饍張皇教海羅列義天大中載無諸有高僧志寧緬思後進之披尋難測法門之豐富遂合經論文旨相須然其義類繁衍未圓品藻慧研因參雲水叨覽指歸敢搵牋毫整斯漏略列經論以標舉彰教理而相收義朗文清不假猊臺而抱帙神輝智發何勞鷲嶺以尋師總圓一部一百二十卷粤有報恩光教道場正覺空慧禪師永安傳心祖印味道華嚴仰聞　王旨以傾金開印傳通而廣益慧研虔膺制命俾序真文輙述大綱深慚麗則所冀長光佛日將兩曜以齊明永贊金輪等二儀而遠大。
　　時龍集乾德歲旅丁卯蕤賓之月望日序

 大方廣佛華嚴經合論序

　　　　唐福州開元寺沙門志寧述
　　邈矣曠古太素為混沌之先存而不論道為一生之始洪儒之子浴歸沂水之濱周聖孔明樂在先王之道安有得於太空之量現法界於一塵之中耘除始終蔑彼生滅太虗不能齊量無為猶是假名常用而常無居有而非有華嚴經者蓋非羅漢結集亦非小聖傳持大本華嚴非佛不能知見中本華嚴住地菩薩乃能知之小本華嚴即十萬之偈今之所傳只獲四萬五千餘偈即八十卷經是也(此准華嚴經纂靈記中說也)經云此經不入二乘人手若無大心凡夫此之法門即當散滅經有十玄六相義如結綰眾絲帝網天珠重重各有條貫談端舉一則萬類齊歸義海千殊爛如星布以緣生為旨以法界性為宗法身與報化同時體用別無二相以華嚴為遊履以菩提心為家以萬德萬行為家業以文殊為種智以普賢為行華以毗盧遮那為結果之身以四十二位而為眷屬演則彌綸法界卷則巨海毛端會萬象雖以云多入塵毛尚有餘地圓融行布理事互參行布圓融主伴交現如斷金之杖一即是多如斷杖之金多即是一隨觀一境四種法界圓頓現前一地初登百門妙義聯綿俱集證趣七地功用方休八地定力轉深起智還由諸佛風帆既便任運而行其勢不停直至法雲之地會中十地普眼初遊未見普賢佛前大智十大聲聞不覩逝多之勝事良由發心既小大願未圓等覺妙覺現前爾乃二愚方盡此經法界無始無終佛身非有成與不成大智無滅無生常以利人為本普慧二百大問普賢二千法詶法界性本如如出沒卷舒自在(經云如人化心化作佛化與不化等無異一切諸佛成菩提成與不成無差別)善財童子成道只在一生六千比丘發智不由多劫白牛之駕將悟即以超於大乘金色世界現前文殊之智全證法華龍女成佛只在剎那妙峯見佛光明初住便登正覺但隨圓見网取漸修頓悟只在剎那如牛食肥膩之草大唐忻代之間有長者姓李號通玄其實異人莫知來處造斯經論四十卷成彼有記云猛虎馱經引於巖下下筆之後常得天人餉食乃至論終身亦去世後人獲其藁本傳寫流行其論所明與諸家疏義稍有差別經有十處十會義搜瓔珞經文(瓔珞經兩卷是)四十品之妙文文在第三禪說十十以為圓數豈合只有三十九品之文恐是梵本翻譯之時有所流落今尋經見義又似貫華甘露澤流猶如瓶寫去聖懸遠誰復證明十萬之途孰能往檢亦如生公忍死清辯留身後若勘同方知義在普光明殿三會豈乃成三善財福城之東良亦成其會數志寧雖不親觀造論皆憑人世盛傳覽此論文稍似得其大意今見此方君子好善之流以論與經難為和會志寧不揆衰邁才無能為今將論文注於經下使後之覽者無費乃心纔始開經便得見論稽首諸佛毗盧遮那一切聖賢願垂加護論從第八卷起註入經兼論與經共成一百二十卷願諸達士罔有怪焉論有會釋七卷不入註文今亦寫附於初矣。

 釋大方廣佛華嚴經論主李長者事迹

　　李長者諱通玄莫詳所自或有詢其本者但言滄州人開元二十七年三月望日曳策荷笈至于太原盂縣西四十里同穎鄉村名大賢有高山奴者尚德慕士延納無倦長者徑詣其門山奴諦瞻神儀知非常器遂罄折禮接請歸安居每旦唯食棗十顆柏葉餅子如匕大者一枚自爾不交外人掩室獨處含毫臨紙曾無虗時如是者三稔一旦捨山奴南去五六里至馬氏古佛堂自搆土室寓于其側端居宴默于茲十年後復囊挈經書遵道而去二十里餘次韓氏別業即今冠蓋村焉忽逢一虎當塗馴伏如有所待長者語之曰吾將著論釋華嚴經可與吾擇一捿止處言畢虎起長者徐而撫之遂將所挈之囊挂于虎背任其所止於是虎望神福山原直下三十餘里當一土龕前便自蹲駐長者旋收囊裝置於龕內虎乃屢顧妥尾而去其龕瑩潔圓迴廣袤尋丈自然而有非人力成龕之四旁舊無泉澗長者始來之夕風雷暴作拔去一古松高三百餘尺及旦松根之下化為一潭深極數尋迴還五十餘步甘逾瑞露色奪琉璃時人號為長者泉至今澄明未曾增減[億-音+(天*天)]陽之歲祈之必應長者製論之夕心窮玄奧口出白光照耀龕中以代燈燭居山之後忽有二女子容華絕世皆可笄年俱衣大布之衣悉以白巾幪首姓氏居處一無所言常為長者汲水焚香供給紙筆卯辰之際輙具淨饌甘珍畢備置長者前齋罷撤器莫知所止歷于五祀曾不闕時及其著論將終遂爾絕迹謹按華嚴舊傳東晉三藏佛馱跋陀羅於江都謝司空寺譯經有二青衣童子忽自庭沼而出承事梵僧爇香添缾不離座右每欲將夕還潛沼中日日皆然率為常事及譯畢寫淨沉默無迹長者感通事符曩昔長者身長七尺二寸廣眉朗目丹唇紫肥長髯美茂修臂圓直髮彩紺色毛端右旋質狀無倫風姿特異殊妙之相靡不具足首冠樺皮之冠身披麻衣長裙博袖散腰而行亦無韋帶居常跣足不務將迎放曠人天無所拘制忽一日出山訪舊止之里適值野人聚族合樂長者徧語之曰汝等好住吾將欲歸眾乃罷樂驚惶相顧咸皆惻愴必謂長者却還滄州揮涕同詞懇請留止長者曰縱在百年會當歸去於是舉眾却送長者入山至其龕所復語之曰去住常然耳汝等可各還家及眾旋踵之頃嵐霧四起景物不分行路之人咸共駭異翌日長叟結徒登山禮候但見姿容端儼已坐化於龕中矣時當三月二十八日報齡九十六有一巨蛇蟠當龕外張目呀口不可向近眾乃歸誠致祝某等今欲收長者全身將營殯藏乞潛威靈願得就事蛇因攝形不現耆舊潸泣舉荷擇地於大山之陰累石為墳蓋取堅淨即神福山逝多蘭若今方山是也初長者隱化之日及成墳之時煙雲凝布巖谷震蕩有二白鶴哀唳當空二鹿相叫連夕其餘飛走悲鳴滿山鄉原之人相率變服追攀孺慕若喪所天每當建齋即墳上雲起七七如是良足異夫長者平昔之時每年常於三月末間設十方賢聖淨會不以女人造食貴使觸事精誠至於棗核米泔不許輙棄齋畢任用犬彘徧霑如斯之會遵承到今未曾廢絕至大曆九年二月六日有僧廣超於逝多蘭若獲長者所著論二部一是大方廣佛新華嚴經論四十卷一是十二緣生解迷顯智成悲十明論一卷傳寫揚顯徧於并汾廣超門人道光能繼師志肩負二論同遊燕趙昭示淮泗使後代南北學人悉得參閱論文宗承長者皆超光二僧流布之功耳其為論也統貫經意標表法身廓性海於無邊歷剎塵而不動分泮眾教極彼源流融鎔上乘會此華藏俾迷徑者獲道滯教者忘機可謂毗盧之指歸華嚴之日月矣若非聖人愍世降生開導昏瞑孰能條釋大典指授大心歟長者行止玄微固難遐究虗空不可等度況擬求邊際耶比歲僧元覘特抵方山求長者遺迹初禮石墳次尋龕址龕前有松三株一已查立俱是長者手植長者將化之月一株遂枯至今二株常有靈鶴結巢於頂又於壽陽南界解愁村遇李士源者乃傳論僧廣超之猶子也示長者真容圖瞻禮而迴斯為滿願矣向之云云蓋在摭實枝葉華藻無所務焉。
　　雲居散人馬支纂錄

　　大方廣佛新華嚴經合論目錄

　　序一(沙門慧研奉王旨撰)　　序二(沙門志寧)　　論主事迹　　目錄卷第一之第七
　　會釋

卷第八
　　世主妙嚴品第一之一

卷第九
　　世主妙嚴品第一之二

卷第十
　　世主妙嚴品第一之三

卷第十一
　　世主妙嚴品第一之四

卷第十二
　　世主妙嚴品第一之五

卷第十三
　　世主妙嚴品第一之六

卷第十四
　　世主妙嚴品第一之七

卷第十五
　　世主妙嚴品第一之八

卷第十六
　　世主妙嚴品第一之九

卷第十七
　　世主妙嚴品第一之十

卷第十八
　　如來現相品第二

卷第十九
　　如來現相品第二之餘　　普賢三昧品第三

卷第二十
　　世界成就品第四

卷第二十一
　　華藏世界品第五之一

卷第二十二
　　華藏世界品第五之二

卷第二十三
　　華藏世界品第五之三

卷第二十四
　　毗盧遮那品第六

卷第二十五
　　佛名號品第七

卷第二十六
　　佛名號品第七之餘

卷第二十七
　　四聖諦品第八　　光明覺品第九

卷第二十八
　　光明覺品第九之餘　　菩薩問明品第十

卷第二十九
　　菩薩問明品第十之餘　　淨行品第十一　　賢首品第十二之一

卷第三十
　　賢首品第十二之二

卷第三十一
　　賢首品第十二之三　　昇須彌山頂品第十三　　須彌頂上偈讚品第十四

卷第三十二
　　須彌頂上偈讚品第十四之餘　　十住品第十五

卷第三十三
　　十住品第十五之餘

卷第三十四
　　梵行品第十六　　初發心功德品第十七

卷第三十五
　　初發心功德品第十七之餘　　明法品第十八

卷第三十六
　　明法品第十八之餘　　昇夜摩天宮品第十九

卷第三十七
　　夜摩天宮偈讚品第二十　　十行品第二十一

卷第三十八
　　十行品第二十一之餘

卷第三十九
　　十無盡藏品第二十二

卷第四十
　　昇兜率天宮品第二十三

卷第四十一
　　昇兜率天宮品第二十三之餘

卷第四十二
　　兜率天宮偈讚品第二十四　　十迴向品第二十五之一

卷第四十三
　　十迴向品第二十五之二

卷第四十四
　　十迴向品第二十五之三

卷第四十五
　　十迴向品第二十五之四

卷第四十六
　　十迴向品第二十五之五

卷第四十七
　　十迴向品第二十五之六

卷第四十八
　　十迴向品第二十五之七

卷第四十九
　　十迴向品第二十五之八

卷第五十
　　十迴向品第二十五之九

卷第五十一
　　十迴向品第二十五之十

卷第五十二
　　十迴向品第二十五之十一

卷第五十三
　　十迴向品第二十五之十二　　十地品第二十六之一

卷第五十四
　　十地品第二十六之二

卷第五十五
　　十地品第二十六之三

卷第五十六
　　十地品第二十六之四

卷第五十七
　　十地品第二十六之五

卷第五十八
　　十地品第二十六之六

卷第五十九
　　十地品第二十六之七

卷第六十
　　十地品第二十六之八

卷第六十一
　　十地品第二十六之九

卷第六十二
　　十地品第二十六之十

卷第六十三
　　十地品第二十六之十一

卷第六十四
　　十地品第二十六之十二

卷第六十五
　　十地品第二十六之十三

卷第六十六
　　十地品第二十六之十四

卷第六十七
　　十定品第二十七之一

卷第六十八
　　十定品第二十七之二

卷第六十九
　　十定品第二十七之三

卷第七十
　　十定品第二十七之四

卷第七十一
　　十定品第二十七之五　　十通品第二十八

卷第七十二
　　十通品第二十八之餘　　十忍品第二十九

卷第七十三
　　阿僧祇品第三十　　壽量品第三十一　　菩薩住處品第三十二

卷第七十四
　　佛不思議法品第三十三之一

卷第七十五
　　佛不思議法品第三十三之餘　　如來十身相海品第三十四

卷第七十六
　　如來十身相海品第三十四之餘　　如來隨好光明功德品第三十五

卷第七十七
　　如來隨好光明功德品第三十五之餘　　普賢行品第三十六

卷第七十八
　　如來出現品第三十七之一

卷第七十九
　　如來出現品第三十七之二

卷第八十
　　如來出現品第三十七之三

卷第八十一
　　離世間品第三十八之一

卷第八十二
　　離世間品第三十八之二

卷第八十三
　　離世間品第三十八之三

卷第八十四
　　離世間品第三十八之四

卷第八十五
　　離世間品第三十八之五

卷第八十六
　　離世間品第三十八之六

卷第八十七
　　離世間品第三十八之七

卷第八十八
　　入法界品第三十九之一

卷第八十九
　　入法界品第三十九之二

卷第九十
　　入法界品第三十九之三

卷第九十一
　　入法界品第三十九之四

卷第九十二
　　入法界品第三十九之五

卷第九十三
　　入法界品第三十九之六

卷第九十四
　　入法界品第三十九之七

卷第九十五
　　入法界品第三十九之八

卷第九十六
　　入法界品第三十九之九

卷第九十七
　　入法界品第三十九之十

卷第九十八
　　入法界品第三十九之十一

卷第九十九
　　入法界品第三十九之十二

卷第一百
　　入法界品第三十九之十三

卷第一百一
　　入法界品第三十九之十四

卷第一百二
　　入法界品第三十九之十五

卷第一百三
　　入法界品第三十九之十六

卷第一百四
　　入法界品第三十九之十七

卷第一百五
　　入法界品第三十九之十八

卷第一百六
　　入法界品第三十九之十九

卷第一百七
　　入法界品第三十九之二十

卷第一百八
　　入法界品第三十九之二十一

卷第一百九
　　入法界品第三十九之二十二

卷第一百十
　　入法界品第三十九之二十三

卷第一百十一
　　入法界品第三十九之二十四

卷第一百十二
　　入法界品第三十九之二十五

卷第一百十三
　　入法界品第三十九之二十六

卷第一百十四
　　入法界品第三十九之二十七

卷第一百十五
　　入法界品第三十九之二十八

卷第一百十六
　　入法界品第三十九之二十九

卷第一百十七
　　入法界品第三十九之三十

卷第一百十八
　　入法界品第三十九之三十一

卷第一百十九
　　入法界品第三十九之三十二

卷第一百二十
　　入法界品第三十九之三十三



　　大方廣佛新華嚴經合論目錄

　　音切


濬
　　(思閏切)。

煥
　　(呼貫切)。

粲
　　(且旦切)。

瞥
　　(疋滅切)。

倐
　　(式六切)。

晦
　　(荒內切)。

鑒
　　(古陷切)。

創
　　(楚亮切)。

搖
　　(餘昭切)。

寢
　　(七稔切)。

繇
　　(由音)。

彤
　　(徒工切)。

紺
　　(古暗切)。

誕
　　(徒旱切)。

嘿
　　(莫北切)。

備
　　(皮祕切)。

皓
　　(胡老切)。

軌
　　(居水切)。

範
　　(犯音)。

詢
　　(息遵切)。

諒
　　(力尚切)。

涘
　　(牀史切)。

編
　　(布玄切)。

擅
　　(視戰切)。

逮
　　(徒載切)。

閱
　　(余說切)。

暇
　　(何嫁切)。

詮
　　(七全切)。

軸
　　(逐音)。

驅
　　(豈俱切)。

探
　　(他紺切)。

饍
　　(時戰切)。

緬
　　(彌演切)。

衍
　　(演音)。

藻
　　(早音)。

研
　　(五堅切)。

搵
　　(烏困切)。

牋
　　(則千切)。

摽
　　(卑遙切)。

假
　　(居馬切)。

猊
　　(五兮切)。

抱
　　(薄保切)。

帙
　　(池質切)。

輝
　　(虗韋切)。

嶺
　　(力井切)。

傾
　　(口營切)。

虔
　　(奇連切)。

膺
　　(於陵切)。

俾
　　(必弭切)。

慙
　　(昨酣切)。

麗
　　(郎計切)。

贊
　　(祖旦切)。

蕤
　　(植之切)。

邈
　　(墨角切)。

曠
　　(苦浪切)。

儒
　　(人朱切)。

沂
　　(魚衣切)。

濱
　　(必鄰切)。

耘
　　(禹軍切)。

蔑
　　(莫結切)。

纂
　　(作管切)。

綰
　　(烏板切)。

爛
　　(郎肝切)。

履
　　(力几切)。

綸
　　(輪音)。

融
　　(以戎切)。

聯
　　(力然切)。

帆
　　(凡梵二音)。

醻
　　(時遊切)。

肥
　　(扶非切)。

膩
　　(女致切)。

忻
　　(喜斤切)。

馱
　　(徒賀切)。

巖
　　(五銜切)。

餉
　　(失向切)。

藁
　　(古老切)。

稍
　　(所教色)搜(色流切)。

翻
　　(番音)。

途
　　(度胡切)。

孰
　　(熟音)。

撿
　　(居冉切)。

勘
　　(苦紺切)。

覽
　　(力敢切)。

揆
　　(葵癸切)。

邁
　　(莫芥切)。

註
　　(之喻切)。

怪
　　(古壞切)。

曳
　　(弋勢切)。

笈
　　(其立切)。

盂
　　(羽俱切)。

穎
　　(余頃切)。

顆
　　(苦果切)。

匕
　　(必以切)。

枚
　　(莫回切)。

稔
　　(如枕切)。

搆
　　(古候切)。

挈
　　(苦結切)。

馴
　　(似均切)。

撫
　　(孚武切)。

龕
　　(苦含切)。

蹲
　　(拄昆切)。

駐
　　(丈具切)。

屢
　　(良遇切)。

妥
　　(湯果切)。

饌
　　(士卷切)。

撤
　　(直列切)。

沼
　　(支紹切)。

爇
　　(而悅切)。

缾
　　(蒲丁切)。

髯
　　(汝占切)。

樺
　　(胡化切)。

跣
　　(蘇殄切)。

惶
　　(胡光切)。

惻
　　(楚力切)。

愴
　　(楚上切)。

駭
　　(胡騃切)。

翌
　　(與職切)。

儼
　　(宜檢切)。

呀
　　(虗牙切)。

殯
　　(俾刃切)。

潸
　　(所班切)。

轝
　　(羊恕切)。

核
　　(下革切)。

泔
　　(古三切)。

彘
　　(直例切)。

汾
　　(扶云切)。

泮
　　(普旦切)。

瞑
　　(面音)。

覘
　　(敕廉切)。

址
　　(諸耳切)。

摭
　　(之石切)。

　　 

　　大方廣佛新華嚴經合論卷第一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】夫以有情之本依智海以為源含識之流總法身而為體只為情生智隔想變體殊達本情亡知心體合今此大方廣佛華嚴經者明眾生之本際示諸佛之果源其為本也不可以功成其為源也不可以行得功亡本就行盡源成源本無功能隨緣自在者即此毗盧遮那也以本性為先智隨根應大悲濟物以此為名依本如是設其教澤滂流法界以潤含生於是寄位四天示形八相菩提場內現蘭若以始成普光法堂處報身之大宅普賢長子舉果德於藏身文殊小男創啟蒙於金色以海印三昧周法界而降靈用普眼之法門覩塵中之剎海依正二報身土交參因果兩門體用相徹以釋天之寶網彰十剎以重重取離垢之摩尼明十身而隱隱無邊剎境自他不隔於毫端十世古今始終不移於當念其為廣也以虗空而為量其為小也處極微而無跡十方無卷匪虧於小相之中纖塵不舒含十方而非礙於智海果德殊分於五位之門常住法堂示進修於九天之上此方如是十剎同然聖眾如雲海會相入智凡不礙狀多鏡以納眾形彼此無妨若千燈而共一室此經總有四十品之勝典玄開果德之門百萬億之妙言咸舉佛華之行海十身十會闡十十之法門十處十方啟十通而疏十辯出現品內示因果以結始終給孤獨園利人天之明法界目連鶖子隔視聽於對顏六千比丘啟十明於路上覺城東際五眾咸臻古佛廟前同登十智善財發明導首用彰來眾齊然又成五位法門具德行其軌範令使啟蒙易達解行無疑還信首文殊之前正證妙峯之頂經過五眾成一百一十之法門至慈氏之園結會一生之佛果返示文殊之初友明以果同因後入普賢之妙身彰體用圓極此經名大方廣佛華嚴經者大以無方為義方以理智為功廣則毫剎相含佛乃體用無作華喻行門可樂能敷理事之功嚴即依正莊嚴經即貫穿縫綴世主妙嚴品者菩薩示生皆為世主同臻海會故號妙嚴品者類會同流法門均隔為品此經總有四十品之勝典此品建初故稱第一是故言大方廣佛華嚴經世主妙嚴品第一。
　　釋此一部之經總作十門分別第一明依教分宗第二明依宗教別第三明教義差別第四明成佛同別第五明見佛差別第六明說教時分第七明淨土權實第八明攝化境界第九明因果延促第十明會教始終。

　　第一明依教分宗

　　夫如來成道體應真源理事二門一多相徹智境圓寂何法不周只為器有差殊軌儀各異始終漸頓隨根不同設法應宜大小全別時分因果延促不同化佛本身施詮各異國土淨穢增減不同地位果因自有投分創學之流未諳教跡執權成實迷不進修若不咸舉眾宗類其損益無以了其迷滯者矣今略分十法以辯闡猷使得學者知宗遷權就實不滯其行速證菩提第一小乘戒經為情有為宗第二菩薩戒為情有及真俱示為宗第三般若教說空彰實為宗第四解深密經為不空不有為宗第五楞伽經五法三自性八識二無我為宗第六維摩經以會融染淨二見現不思議為宗第七法華經會權就實為宗第八大集經以守護正法為宗第九涅槃經明佛性為宗第十名大方廣佛華嚴經以此經名一切諸佛根本智慈因圓果滿一多相徹法界理事自在緣起無礙佛乘為宗已上分宗皆是承前先德所立宗旨設有少分增減不同為見解各別大意名目亦多相似如西域及此方諸德各立宗教後當更明。
　　第一小乘戒經為情有為宗者為如來創為凡夫造業處說是應作是不應作捨者善不捨者不善如此立教未為實有如此有教且約凡情虗妄之處橫計諸惡以教制之令生人天是故戒序云若欲生天上及生人中者常當護戒足勿令有毀損眾生有為作業虗妄非實得故生人天無常虗妄非實未得法身智身非為實有宗且為情有宗於小乘中為軌持教也如華嚴經持戒即不然經云身是梵行耶身業四威儀乃至佛法僧十眾七遮和尚羯磨壇場等是梵行耶如是諦觀求梵行者了不可得是故名為清淨梵行如梵行品說如是清淨行者名持佛性戒得佛法身故乃至初發心時便成正覺以持佛性戒故與佛體齊理事平等混真法界如是持戒不見自身能持戒者不見他身有破戒者非凡夫行非賢聖行不見自身發菩提心不見諸佛成等正覺若好若惡若有少法可得不名菩提不名淨行當如是觀如是性戒即法身也法身者即如來智慧也如來智慧者即正覺也是故不同小乘有取捨故。
　　第二如梵網經菩薩戒為情有及真俱示為宗者如來為凡夫之中有大心眾生樂行慈悲有忻求佛果者說盧舍那佛為本身千百億為化身頓令識末還本故經言如是千百億各接微塵眾俱來至我所又言若人受佛戒即入諸佛位位同大覺已真是諸佛子即為性戒故即為真宗此乃為大心眾生頓示法身性戒下劣者得漸一教應二根如是千百億各接微塵眾俱來至我所明捨權而就實此為實有教當教之內頓示權實故不同小乘前亦無常後亦無常為但生人天故雖然立實有宗不同華嚴經毗盧遮那所說也此經仍隨化身所化方來至本身也圓教之宗一下頓示本身本法界大智報身因果理事齊彰又如華嚴經中世界量與梵網經中蓮華形量亦不同廣狹全別廣如下文所說。
　　第三般若教為說空彰實為宗者為如來初為人天凡夫說二乘教繫著理事俱實不能離障為說空教破所繫著故般若經中說十八種空法世間三寶四諦三世等一切皆空空亦空廣如經說此乃空却無明諸障等業無明總盡障業皆無自性涅槃自然顯著此為真有不名空宗雖然為真有所說教門多有成壞故未可為圓如華嚴經具報相好莊嚴能虗能實當部之內當品之中十十菩薩等上下自相輪貫空有之法不獨孤行又以普賢文殊上下交參理事相徹互相交映一部之典品品相徹句句相參一品之中四十品經同入一言之內十萬頌之齊麾一成即一切成一壞即一切壞總以性齊時齊行齊故如上等齊說法亦齊如是齊故如今成佛與三世佛齊成佛故為無三世故為無時故不同彼教成壞別時故因果前後故。
　　第四解深密經為不空不有宗者如來說於有教空教之後說此一部之教和會有無二見為不空不有即說九識為純淨無染識如瀑水流生多波浪諸波浪等以水為依五六七八等識皆以阿陀那識為依故如彼波浪以水為依如深密經云如善鏡面若有一影生緣現前唯一影起若二若多影生緣現前有多影起非此鏡面轉變為影亦無受用滅盡可得此明五六七八識所依第九淨識處也又云如是菩薩雖由法住智為依止為建立故此經意欲令於識處便明識體本唯真智故如彼瀑流不離水體而生波浪又如明鏡依彼淨體無所分別含多影像不礙有而常無故如是自心所現識相不離本體無作淨智所現影相都無自他內外等執任用隨智無所分別以破空有二繫為不空不有故深密經頌曰阿陀那識甚深細一切種子如瀑流我於凡愚不開演恐彼分別執為我阿陀那識甚深細者引彼凡流就識成智不同二乘及漸始學菩薩破相成空不同凡夫繫而實有不同彼故不空不有何法不空為智能隨緣照機利物故何法不有為智正隨緣時無性相故無生住滅故以是義故名不空不有此經雖復如是於心識之處令知空有無二華嚴經則不然但彰本身本法界一真之根本智佛體用故混真性相法報之海直為上上根人頓示佛果德一真法界本智以為開示悟入之門不論隨妄而生識等法華經以佛智慧示悟眾生使得清淨故出現於世故不為餘乘若二若三又三乘之人於佛性相之法如來不許彼知解故法華經云種種性相義我及十方佛乃能知是事舍利弗辟支佛及不退諸菩薩皆悉不能知以法華經會三乘權學來歸佛乘實法界故門前三駕且受權乘露地白牛方明實德以此義故於中有少分義意與華嚴經相符龍女即是所乘白牛之乘又與善財同其所得是故華嚴教門直彰本體用法界佛果門直授上根凡夫令其悟入不同深密經中安立五六七八九識施設權門如深密經權施第九阿陀那識意有異途為二乘之人久厭患生死修空滅識直趣空寂又第二時說般若等教為迴二乘及漸學菩薩多說空破有以六波羅蜜為行所乘於中二乘雖少分迴心及漸學菩薩樂空增勝為彼權學菩薩初對治門還與小乘初對治門少分相似但有一分慈悲增勝未證法身佛性根本智等道理但以空門而為所乘六波羅蜜而為行相初對治門還同二乘無常不淨白骨微塵等觀方入空觀二乘趣滅菩薩留生以空無我等觀折伏我法不令增長元來未是法身佛性根本智為見未真故樂空增勝以是義故解深密經方便安立七八識外別說九識為純淨識云七八識以淨識為依止故未即直為說第八種子識為如來藏者為彼學徒畏苦習故若說業種恒真生怖難信故是故權且安立第九阿陀那識為淨識故欲令不滅識性長大菩提是故維摩經云未具佛法亦不滅受而取證也受既不滅想識亦然如楞伽經直為根熟者說第八識業種為如來藏下文更明維摩經云塵勞之疇為如來種等夫修道之士品類異途解行差殊千端萬別除二乘之外菩薩之乘有四品不同一修空無我菩薩二漸見佛性菩薩三頓見佛性菩薩四以如來自性清淨智以五位加行起差別智滿普賢行成大慈悲菩薩究竟不出剎那際充滿十方佛果門此略示名目下文廣明如華嚴經說有一類菩薩經百千億那由他劫行六波羅蜜不生佛家猶名假名菩薩廣會在下文以雖見佛性未彰智業猶名假名菩薩。
　　第五楞伽經以五法三自性八識二無我為宗者彼經於南海中楞伽山說如來於此山下過羅婆那夜叉王與摩諦菩薩乘華宮殿來請如來於此山上說法其山高峻下瞻大海傍無門戶得神通者堪能昇往乃表心地法門無修無證者方能昇也下瞻大海表其心海本自清淨因境風所轉識浪波動欲明達境自空心海自寂心境俱寂事無不照猶如大海無風日月參羅煥然明現彼經意直為根熟菩薩頓說種子業識為如來藏異彼二乘滅識趣寂者故亦為異彼般若修空菩薩樂空增勝者故直明識體本性全真便成智用故如彼大海無風即境像更明心海法門亦復如是了真即識成智此經異彼深密經意別立九識接引初根漸令留惑長大菩提故不令其心植種於空亦不令其心如彼敗種解深密經乃是入惑之初門楞伽維摩直示惑之本實楞伽即明八識為如來藏淨名即觀身實相觀佛亦然淨名與楞伽略同深密經文與此二部少別也如華嚴經不爾佛身及境界法門行相懸自不同說彼楞伽經即是化身所說境界即是穢土山峯所居法門說識境界為真問答即以大慧菩薩為首化身明教是權大慧且論簡擇如華嚴經教佛身即是本真法報境界即是華藏所居法門即是佛果法界為門問答即是文殊普賢理事智之妙用五位行相因果互融十剎十身體徹相入若論同別未可具言更待下文依位廣辯。
　　第六維摩經不思議為宗者維摩經與華嚴十種別一種同別者一淨土莊嚴別二佛身諸相報化別三不思議德神通別四所設法門對根別五諸有聞法來眾別六設教安立法門別七淨名菩薩建行別八所闡法門處所別九常隨佛眾部從別十所付法藏流通別一同者入道方便法門略同一淨土莊嚴別者如維摩經中所說淨土如來以足指按地即三千大千世界若干百千珍寶嚴飾譬如寶莊嚴佛無量功德寶莊嚴土一切大眾歎未曾有而皆自見坐寶蓮華而未說無盡佛剎莊嚴等事在一毫塵中如華嚴經中具說十佛毗盧遮那境界十蓮華藏世界海一一世界海有無盡世界海重重相入一塵之內有無盡世界海圓滿十方佛境界眾生境界互相涉入不相障礙眾寶莊嚴如光如影廣如經說不但獨言三千大千世界之所嚴淨二佛身諸相報化別者說此維摩經是三十二大人之相化佛所說說華嚴經佛是九十七大人之相及十華藏世界海微塵數大人之相實報如來之所說也三不思議德神通別者如維摩經說菩薩神通以須彌之高廣內芥子中能以四大海水入一毛孔又小室之內能容三萬二千師子之座各各高八萬四千由旬八千菩薩五百聲聞百千天人維摩詰置其右手掌擎其大眾往詣菴園又以手斷取東方妙喜佛國來至此土示於大眾送還本處如是神變且為權學三乘聲聞菩薩等眾現如斯事何以故為權教聲聞菩薩等見道未實自他未亡所現神變依根所見皆有往來分劑限量又是一時之間聖意以神力變化起諸小根令漸增進故非是法爾力故如華嚴經中以本法力法如是故能以一塵之內含容十方一切佛剎眾生剎總在塵中世界不小微塵不大十方世界所有微塵一一塵中總皆如是如經所說菩薩於一小眾生身中成等正覺廣度眾生其小眾生不知不覺當知佛以權教引小根故身外見佛現神通力而有來去實教之中以自本覺自覺本心身心性相與佛無異無有內外往來諸見是故毗盧遮那佛不移本處而身徧坐一切道場十方來眾不移本處而隨化往都無來去亦無神力所致是故經言法如是故經中每言以佛神力及法如是力者以佛神力推佛為尊法如是故推其本德都無變化一一國剎身心性相以依本故不隨妄故大小諸境皆如光如影互相映徹周徧十方都無往來都無分限即一一眾生身諸毛孔之內周遍十方不同權教以其神力分劑往來擎來送去致斯妄見違本法身障真菩提本覺性智是故淨名菩薩現斯神變已方陳實教維摩經云觀身實相觀佛亦然我觀如來前際不來後際不去今則不住如阿閦佛品廣明是故權教小見樂欲希奇菩薩稱根麤施接引令生樂學方授實門不可以執化成真恒迷智眼識權就實遷入法界之門有作之法難成隨緣無作無辦作者勞而無功不作隨緣自就無功之功功不虗棄有功之功功皆無常多劫積修終歸敗壞不如一念緣起無生超彼三乘權學等見四所設法門對根別者彼維摩經對二乘根令迴向菩提入大乘故又對大乘中滯淨菩薩悲智未滿者令進修故即如眾香世界諸來菩薩眾欲還本土請佛世尊願賜少法如來依根見彼菩薩滯於淨土悲智心劣便為說法令學有盡無盡解脫門下文云不離大慈不捨大悲深發一切智心而不忽忘教化眾生終不厭倦於四攝法常念順行在諸禪定如地獄想於生死中如園觀想見來求者如善師想廣如維摩經說彼經對二乘三乘悲智未滿令且漸修增長悲智未即一下頓示佛門未即說言十住初心便成正覺未即示其廣大妙事皆有分劑故五諸有來眾聞法別者如維摩經中所有來眾除文殊慈氏等大菩薩眾舍利弗等影響聲聞餘外來眾總是三乘之中權學之眾設有於中菩薩生於諸趣同類俱來皆欲成就三乘權學漸令增進未說圓滿諸佛本乘如華嚴經中所有來眾皆是乘如來乘佛智果德自體法身具普賢行而隨影現十方剎海一切道場還成如來所乘本法無有一箇三乘根機設有三乘根機如盲如聾不知不覺猶如盲人對於日月猶如聾人聽天樂音如業貧人對天寶藏如大福德處於地獄亦如餓鬼臨大海邊三乘之器道力未窮未迴心者常居法界海中諸佛境界與佛同德同身終不能信不覺不知別求佛見如華嚴經云佛子設有菩薩於無量百千億那由他劫行六波羅蜜修習種種菩提分法若未聞此如來不思議功德法門或時聞已不信不解不順不入不得名為真實菩薩以不能生如來家故當知聞法眾全別維摩經中娑婆之眾彼此未亡香積諸徒垢淨全在當知此類並是見解未真守一方之淨剎雖名菩薩諦道未圓如是之徒未詳佛意雖有忻菩提之志願滯淨剎以居心彼與法身智身懸隔是故法華經云不退諸菩薩其數如恒沙亦復不能知即如華嚴之眾自身與佛身無別自智與佛智無差性相含容一多同別居法界海之智水示作魚龍住涅槃之大宅現陰陽而化物主伴自在交暎相參師弟互融因果通徹並是如斯之眾也六設教安立法門別者彼維摩經以淨名居士現少許不思議之通變令二乘迴心又處於生死現身有疾令知染淨無二又表菩薩大悲有疾菩薩具陳不二之門建定慧觀智用彰不求之法最要故云夫求法者於一切法應無所求然未似華嚴經具陳十住十行十迴向十地等覺五位六位行相因果同別法門七淨名菩薩示行別者淨名為表大悲示入生死現其病行華嚴經毗盧遮那以大悲示入生死成正覺行彰大智能出世故八所闡法門處所別者說維摩經在毗耶離城菴羅園及在淨名之室說華嚴經在摩竭國菩提場中及一切世界及一切塵中說九常隨佛眾別者說維摩經時聲聞為常隨佛眾但具五百說華嚴經時總是一乘大菩薩眾為常隨佛眾具十佛剎微塵大眾總是具普賢文殊體用等眾十所付法藏流通別者彼維摩經囑累品中說佛告彌勒菩薩言彌勒我今以是無量億阿僧祇劫所集阿耨多羅三藐三菩提法付囑於汝故即以其經付囑已成菩薩已生佛家者華嚴經如來出現品中付囑流通即以其經法付囑凡夫初心始能見道生在佛家者何以然此經難入許人能證以自證故方堪能說表三乘是權但以聖勸修證所有得法未成實故所有說法者亦未實故華嚴經云此經珍寶不入一切餘眾生手唯除如來法王真子生如來家種如來種諸善根者佛子若無此等佛之真子如是法門不久散滅問曰若計佛之真子即十方世界無盡無邊以世界微塵莫知其數何須慮此經若無真子即便散滅答曰此經意者付囑凡夫令覺悟入此法門故令生佛家使其轉教佛種不斷即凡夫令得入真之境若囑累諸大菩薩凡夫無緣諸聖自明無凡夫修學者凡夫道中佛種即斷此經散滅以此義故付囑凡夫令修不付已前大菩薩舊見道者一入道方便同者維摩經云夫求法者於一切法應無所求乃至觀身實相觀佛亦然我觀如來前際不來後際不去今則無住等是初觀智門略同於入道行相門戶次第軌則全別廣如下明。
　　第七法華經會權入實為宗者此經引彼三根之人歸一乘實教故引眾流而歸大海攝三末而還源藏法師等前諸大德會為共教一乘為三乘同聞故華嚴經為別教一乘為不與三乘同聞故參詳此理會此二門法華經引權器以歸真華嚴者頓示大根而直受雖一乘名合法事略同論其軌範有多差別今欲備舉事廣難周略舉十門用知綱目十門者一者教主別二放光別三國土別四請法主別五大會莊嚴真化別六序分之中列眾別七龍女轉身成佛別八龍女成佛所居國土別九六千之眾發心別十受諸聲聞遠記別一教主別者說此法華經即是化身佛說還過去滅度多寶佛來證成此經三世諸佛同共宣說如華嚴經即不然教主即是毗盧遮那為教主故即是法報理智真身具無量相海功德之身之所莊嚴三世諸佛同為一際一時一法界報相重重無有障礙古今一際非三世故舊佛非過去今佛非新出為根本智性相齊理事不異故如是本佛說本法頓受大根故不是化佛故不似法華經有舊佛滅度多寶如來今佛出世說法華經以是義故言教主別二放光明別者說法華經雖放眉間毫相果光所照境界但言萬八千土皆如金色仍有限量不稱無邊無量無盡故但彰果法不彰因位華嚴一部經典教行因果表法光明始終具十後當更明三國土別者說法華經時三變世界令成淨土移諸天人置於他土然後安置他方來眾變此穢境令成淨剎說華嚴經時即此娑婆世界即是蓮華藏世界一一世界互相含入經云一一世界滿十方十方入一亦無餘世界不增亦不減無比功德故如是又云諸佛成道在一小眾生身中化無量眾其彼小眾生不知不覺只為凡聖同體無移轉相纖塵之內自他同體不同法華之會移轉人天方明淨剎此是對權根乃分自他滯見者之所建立是故今明國土別也四請法主別者說法華經時請法主者即是舍利弗以為勸請之首說華嚴經時佛令文殊普賢隨位菩薩各自說自位法門為說法首佛表果法舉果為因起大悲行成根本智果體自成故無言不說也以大悲行從無作根本智起故文殊普賢表因位可說佛果法示悟眾生阿僧祇品世間數法廣大難量唯佛究竟不屬五位中因果門故是佛自位內法門還佛自說隨好光明功德品即是如來自成因果後自說佛法法爾之力恒常福智光明之法門亦不屬五位之內行相因果故佛亦自說此明佛果無二愚也除此二品經外諸餘三十八品皆是五位之內行相法門是故佛不自說總令十信十住十行等當位之內菩薩自說佛但放光表之其所放光表法之相後當廣明當說華嚴經時一無聲聞及小菩薩為請法主皆佛果位內諸大菩薩自相問答安立佛果法門行相為悟大根者故頓將佛果直受為因因即以果為因果即以因為果如種種子等以定慧力思之可見是故今言請法主別五大會莊嚴真化別者如法華會令三千大千世界清淨莊嚴其諸化眾亦皆充滿所來諸佛皆云是化華嚴經即不爾即有十處十會眾皆滿十方不移本處而充法界一一身相及身毛孔國剎重重菩薩佛身互相徹入雜類眾生亦皆無礙身土相徹如影含容所來之眾不壞法身而隨相好法身相好一際無差即相全真無有化也不同餘教說化說真有相參會是故今言大會別也六序分之中列眾別者法華會中先列聲聞眾萬二千人俱次列摩訶波闍波提與眷屬六千人俱此為姨母六千人俱次列耶輸陀羅比丘尼此是佛為太子時夫人佛為太子時有三夫人一名瞿夷二名耶輸三名摩奴舍瞿夷是善財童子十地法雲地善知識表十地法悅能慈故為法利生法悅身心是其妻義次列菩薩八萬人俱次列諸天龍鬼等華嚴經即不然先列菩薩上首有十佛世界微塵數不論其從者次列執金剛神眾已後諸神龍天等眾部類總有五十五眾一一部從各別各各部從各有佛世界微塵數眾或有部從直言無量且於初會通菩提場眾有五十五部眾其於十會之眾後當更明大意論之佛身眾海無邊法界以重重一一諸身普含容而無際一身即以法界為量自他之境都亡法界即自身遍周能所之情見絕約略論之如是十會列眾後當更明從初至八會都不聞聲聞之名九會之中始有比丘三眾至位方明行相七龍女轉身成佛別者如法華經龍女於剎那之際即轉女身具菩薩行南方成佛如華嚴經即不然但使自無情見大智逾明即萬法體真無轉變相如維摩經中舍利弗謂天女曰何故不轉女身天女謂舍利弗我十二年來求女人相了不可得當何所轉如菴提遮女謂舍利弗自男生我女當知萬法本自體如有何可轉如華嚴經入法界品中善財童子善知識文殊普賢比丘比丘尼長者童子優婆夷童女仙人外道五十三人各各自具菩薩行自具佛法隨諸眾生見身不同不云有轉若以法眼觀無俗不真若以世間肉眼觀無真不俗以法華經對權教三根見未盡者令成信種且將女相速轉成佛令生奇特方始發心趣真知見不堪本法而起善根此明且引三權令歸一實又破彼時劫定執三僧祇令於剎那證三世性本來一際無始無終稱法平等裂三乘之見網撤菩薩之草菴令歸法界之門入佛真實之宅故令龍女成佛明非過去久修年始八歲又表今非舊學轉女時分不逾剎那具行佛果無虧毫念法本如是自體無時權學三根自將見隔自迷實法返稱為化不知躬己本事如斯全處宅中猶懷滯見云何界外懸指僧祇此見不離定乖永劫迴心見謝方始舊居何如今時滅諸見業徒煩多劫苦困方迴如華嚴經法界緣起門明凡聖一真猶存見隔見在即凡情亡即佛稱性緣起俯仰進退屈伸謙敬皆菩薩行無有一法可轉變相有生住滅是故不同龍女轉身成佛八龍女成佛所居國土別者即言南方無垢世界非此娑婆解云心得應真故稱無垢正順本覺故號南方為南北為正故又南為明為虗南為離離中虗八卦中離法心心虗無故則明還依世俗八卦表之餘方雖無八卦之名其方法是一法也故雖然理如是有理即有事故還須有國眾所歸依若有別住南方自他彼此猶隔此乃猶順三乘分引權根而生信解還就佛乘故為三乘餘執勢分難摧且有一分迴心自他之情未絕頓印法界之體不同華嚴自他相徹一一微塵之內住因陀羅網之門是故今言所居國土別九六千之眾發心別者如法華經云龍女成佛時娑婆世界菩薩聲聞舉眾皆遙見龍女成佛普為時會人天說法心大歡喜悉遙敬禮又下文娑婆世界三千眾生住不退地三千眾生發菩提心而得受記智積菩薩及舍利弗一切眾會默然信受雖智積菩薩反舍利弗而為智士寄在迷流為利啟蒙故遣教行益濟凡學令成軌躅既娑婆之眾皆遙敬禮六千發意彼此未亡但順三乘權學有為菩提未得普門法界本覺菩提自他同體以此義故故有遙敬禮華嚴經即不然即以普門法界普見法門如來藏身三昧之境因陀羅網莊嚴法門世界海漩重重妙智一時同得為一證一切證一斷一切斷故即自身之內有十身諸佛剎海莊嚴佛身之內即自身之境重重隱現十方世界法爾如斯猶如眾流歸於大海雖未入海潤性無差若入大海皆同鹹味一切眾生亦復如是迷之與悟雖然有殊本來佛海元本不異云何法華經中娑婆之眾有遙敬禮以此事儀法則與華嚴全別只如法界品內六千之眾剎那十眼逾明五百小童一生十身咸證餘眾皆爾善財南詢諸友佛果文殊慈氏已圓復入普賢之身海漩漩門總備理事齊亘無法不彰法界既處塵中何得有遙敬禮是故今言六千之眾發心別十授聲聞遠記別者為法華之中龍女雖復頓印法界無時之門全彰佛果三乘權學雖有信順之心餘風未珍未能頓證遠劫方登故受遠記不同華嚴迷即處凡悟即是佛設有餘習以佛知見而用治之無佛知見但成折伏不得入佛駛水之流還經遠劫方能入也為三乘之初心信根下劣故不能離縛籠繫煩多樂著生死雖求出世根器下劣滯住退還如來於是以生老病死無常不淨剎那滅壞念念不住如是等觀使令觀之令生厭離捨厭心成心居淨穢如來於化教之中為此根故雖復勸修悲智以求佛果仍推淨土在於餘方為彼三乘見分未亡見此娑婆恒常是穢說因說果破彼疑心暫化令淨却攝神力還當見穢三乘教印自有明文則因斯無常觀智習性難迴龍女雖頓示佛乘雖信未能即證以是義故法華會內所受記別皆蒙遠劫法華漸引來歸華嚴當時直授發心即佛故以此義故行相不同其此一部之經同門有二一乘如來乘直至道場如來乘者即一乘也如華嚴經賢首品云一切世間羣生類尠有欲求聲聞乘求緣覺者轉復少求大乘者甚希有求大乘者猶為易能信此法甚為難又經云若有諸眾生其心饜沒者為說聲聞道令離於眾苦若復有眾生其心少明利為說因緣法令得辟支佛若復有眾生樂學慈悲心廣饒益眾生為說菩薩道若復有眾生決定樂大事轉無盡佛法為說一乘道此乃華嚴經中分四乘義也如法華經中門前三駕且示權門露地白牛方明正教佛乘唯有一無二亦無三二三門外之權宗方明露地之實教四乘契會二教共同施設化儀各有差殊又法華云唯此一事實餘二則非真准此一文似立三乘論其契會還成四法唯此一事實者即佛乘事實餘二者即菩薩大乘通緣覺聲聞是餘二為緣覺聲聞厭苦相似故足為龜鏡可以明鑑二龍女一剎那之際印三世性又從凡夫即聖不移毫分此乃與善財童子解行入道法門略同善財一生成佛者不離剎那際證三世性古今總齊還與龍女一剎那際轉身具行成佛一時總畢皆稱本法法如是故立時劫者眾生情塵也善財證此名為一生為三世時劫既盡更有何生故名為一生諸餘施設十種不同前已論訖龍女轉身善財不變為轉無所轉有異故。

　　大方廣佛新華嚴經合論卷第一


　　音切


滂
　　(普郎切)。

徹
　　(丑列切)。

匪
　　(非尾切)。

虧
　　(去危切)。

鶖
　　(秋音)。

穿
　　(尺絹切)。

縫
　　(逢音)。

綴
　　(陟衛切)。

諳
　　(烏含切)。

猷
　　(由音)。

遷
　　(千音)。

狹
　　(侯夾切)。

繫
　　(古詣切)。

互
　　(于音)。

暎
　　(於敬切)。

麾
　　(許為切)。

瀑
　　(蒲木切)。

疇
　　(直由切)。

峻
　　(私閏切)。

飾
　　(舒弋切)。

擎
　　(巨京切)。

劑
　　(抂細切)。

閦
　　(初六切)。

輸
　　(式朱切)。

瞿
　　(其俱切)。

逾
　　(羊朱切)。

宍
　　(肉音)。

裂
　　(列音)。

撤
　　(直列切)。

庵
　　(諳音)。

摧
　　(昨回切)。

躅
　　(直錄切)。

漩
　　(似專切)。

鹹
　　(咸音)。

殄
　　(徒典切)。

駛
　　(使音)。

尠
　　(息淺切)。

饜
　　(於豔切)。

鑑
　　(監音)。
　　大方廣佛新華嚴經合論卷第二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】第八大集經以守護正法為宗者為此經在於欲界上色界向下安立寶坊集諸人天上下二界天人魔梵及八部鬼神龍等及他方菩薩皆就寶坊諸鬼神等有不往者四天王放熱鐵輪逐之令往至佛所如來悉敕令守護正法眾魔王中唯有一箇魔王不順佛敕待令眾生成佛盡始當發菩提心(此下疑有闕文)。
　　第九涅槃經佛性為宗者與華嚴經有十種別一種同其十種別者一說法處所別二境界莊嚴化報別三大會來眾別四所建法輪別五所來之眾聞法別六報土淨穢別七佛身權實別八出生滅度軌則別九示教行相別十從初為友軌範別一同者如雪山有草名曰肥膩牛若食者純得醍醐無有青黃赤白黑色一說法處所別者涅槃經在拘尸那國阿利羅跋提河邊娑羅雙樹間說華嚴經在摩竭提國菩提場中寶菩提樹下說故言說法處別二境界莊嚴化報別者如說此大涅槃經時娑羅雙樹吉祥福地縱廣三十二由旬大眾充滿其間無空缺處爾時四方無邊眾菩薩以其眷屬所坐之處或如鍼鋒或如錐頭微塵十方如微塵等諸佛世界諸大菩薩悉來集會又文云爾時三千大千世界以佛神力故地皆柔輭無有丘[壉-豕+丘]沙土礫石荊棘毒草眾寶莊嚴猶如西方無量壽佛極樂世界是大眾悉見十方如微塵等諸佛世界如於明鏡自觀己身見諸佛土亦復如是又下文娑羅雙樹忽然變白廣如經說如說華嚴經時有十蓮華藏世界海又上下二十重最下重中略言一佛世界微塵數廣大國周圍一一國有十佛剎微塵數諸小國以為眷屬以上倍倍增如是十蓮華藏世界中金剛為地樹臺樓閣殿堂池海皆眾寶莊嚴如經所說如是我聞一時佛在摩竭提國阿蘭若法菩提場中始成正覺其地堅固金剛所成上妙寶輪及眾寶華清淨摩尼以為嚴飾諸色相海無邊顯現如是已下直至一切佛土不思議劫所有莊嚴悉皆含容顯現中間兩紙已來經是歎佛境界所有莊嚴又下文華藏世界品廣說如此莊嚴即是如來自身實報之所莊嚴非如此涅槃經中以佛神力為眾生故暫化令淨所以然者為此涅槃經來眾三乘根眾雜故若不以佛神力持無由自見如華嚴中一乘根純無有雜眾如聲聞為根別故在其會內元來不見經中雖然還有以佛神力下文還有法如是力所言神者應真曰神非同實是凡夫加令暫見名之曰神當知華藏莊嚴本明實報涅槃神力暫爾權施又涅槃經推佛淨土在於西方過三十二恒河沙佛土之外不在此處故即明知是化非為實故三大會來眾別者說此大涅槃經所有來眾總是人天種性三乘之眾同來除諸大菩薩眾餘者皆是憶念如來涕淚盈目荷奉香薪嗟苦悲哀戀承佛日皆是如來等眾即是宜堪聞佛滅度之眾除諸一乘菩薩入佛智等眾餘皆例然華嚴經所來之眾皆性智海中佛果位內諸菩薩眾純是一乘更無別種人天神眾皆悉同根入佛智流具佛知見初會之中十佛世界微塵等諸菩薩眾皆從如來善根海生善根海者即是如來法身智海大智所生一切諸佛以法身根本智以為根本所生若不如是所有行門總屬有為如此之眾從初發心入佛智海寄治十信十住十行十迴向十地等覺六位淺深行相差別不同涅槃三乘同攝人天善種同來至會華嚴經三乘之眾不霑其會設在會內如聾不聞當知涅槃會三乘菩薩聲聞人天等眾不同華嚴此是一乘位中菩薩眾也初發心位階同佛位入佛智流同佛知見為真佛子也四所建法輪主伴別者涅槃經勸請之首即是迦葉菩薩文殊師利菩薩師子吼菩薩舍利弗等為法軌度勸請之首魔王波旬勸請如來入般涅槃如華嚴經建法之首即是普賢文殊覺首法慧功德林金剛幢金剛藏等如是十首十慧十林十幢十藏佛果位內大菩薩等建立五位佛果之行相法門故以諸位即佛佛即諸位明位位中有佛果故如華嚴經所有建立法度問答諸菩薩皆是十方此土諸菩薩眾盡是神洞真源智齊法界十方應現不來而到不去而至稱法性之施設非往來之所致纖塵之內乃有無盡身雲微毫之中顯現難思相海十方法界一切皆然一切處忽然而有無所從來忽爾而無無所從去於一切處一切時於有情身相境界山河大海十方虗空示現色像有無自在無盡重重如是皆是大菩薩眾是故不同涅槃經中迦葉菩薩聲聞舍利弗生在人家示同凡位引彼三乘之種見佛涅槃而生悲感涕流盈目而來集會五所來之眾聞法別者此涅槃經為諸聲聞二乘權教菩薩行諸觀行未離執障樂著諸行執持行相於此行相迷無作法身無證無修本來自體也以行修生修顯建立菩提涅槃能所等證如來為此根故於此涅槃經說諸行無常是生滅法生滅滅已寂滅為樂所行善行及能證菩提是生法故所證涅槃是滅法故既心存能所生滅不休以生滅不休便滯真理今此涅槃經中故說諸行及能證菩提所證涅槃二俱滅故方應真理故說諸行無常是生滅法生滅滅已寂滅為樂是故如來隱身不現及諸能所心盡名大涅槃二乘涅槃可有能所有修有證是故名為有為無漏是故如來涅槃無有能所是故涅槃經中純陀向文殊師利菩薩言莫謂如來同於諸行復次文殊師利為知而說不知而說而言如來同於諸行若言如來同於諸行則不得言於三界中為人天中自在法王是故大般涅槃令彼三乘令知諸行菩提能證所證涅槃悉是無常生者本無不證諸滅無行無修名大涅槃是名圓寂是故涅槃經令諸三乘樂著行者離行離修有所證者令行無證無修如華嚴經所有他方來眾此土人天霑其會位從始發心即達理事自在理行無礙文殊理普賢行一時頓印如印印泥一時頓印無有先後中間等皆依本法法爾如然若存始終因果先後皆是凡情皆是生滅有成有壞皆是隨根破繫不關成佛正宗諸教引生之門皆入華嚴理智果海方為契當教門明著龜鏡宛然宜可遍覽經文觀智隨照豁然開悟智日雲披頓陟妙峯俄登智海凡聖二見因定水而滌除悲智二門以法身而方現此華嚴經直為最上大心者說如將寶位直授凡庸如夜夢千秋覺已隨滅如涅槃經所說雪山有草名曰肥膩牛若食者純得醍醐無有青黃赤白黑色最上大心眾生亦復如是頓見佛性便成正覺不從小位漸漸而來是故今言來眾聞法別以涅槃經攝末從體未論智慈真俗竝用無礙六報土淨穢所居別者涅槃經佛報土指在西方過三十二恒河沙佛土有釋迦報土為三乘權學垢淨未亡見此娑婆穢惡不淨如來於是權指報土在於西方華嚴實教法門即此娑婆世界清淨無垢十方世界清淨無瑕為實教菩薩垢淨盡故境界純淨權教菩薩無垢淨處自見穢故故指報土在於西方七佛身權實別者如涅槃經中三十二相如來是權涅槃圓寂真理是實為一切報相無量莊嚴皆依真而有故如華嚴經毗盧遮那佛三十二相入涅槃佛俱實理事無二不壞法身而隨相海無量無盡即相即性即報即理如光如影自在無礙且略明權實廣待下文八出生滅度現相別者此涅槃經為諸人天聲聞緣覺二乘之人施設從兜率天降神受生及入涅槃八相成道亦為諸大乘菩薩說不從兜率天降神母胎說常樂我淨無始無終不生不滅然且隱身不現仍推報土在於西方去此三十二恒沙佛土之外有釋迦報土以此娑婆即為化土穢境有此事別引彼權根華嚴經即不然直示本身本法出超情見無始無終三世相絕一圓真報不生不滅不常不斷性相無礙自在果海法門直受上上根人教門行相勢分如是不同權學依次第漸漸而成只如登峯九仞不可以絕其蹤履十層之級者不可以亡其跡常見官階一品但以為臣聞古士夫忽有身登九五明珠頓照普見無方澤霖大海滴滴皆滿一塵空性法界無差品類有情強生留繫根器不等權實不同以此教門千差萬別須知權實識假修真不可久滯權宗迷其實教者也九示教行相別者如涅槃經十住菩薩於如來性品中說菩薩位階十地尚不了了知見佛性即從凡夫十信心後十住之位少分而見如來之性安立十住十行十迴向十地階降漸漸而修等覺位中方明果行圓滿妙覺之位方是如來亦說雪山有草名曰肥膩牛若食者純得醍醐無有青黃赤白黑色亦復說此頓成之教當知此經還有五乘六乘七八九十乘等法門種性又此經中除聲聞乘緣覺乘外有三種菩薩乘通彼二乘為五乘也并取人天五戒十善即為六乘七乘故又三乘之人同聞各得自法互參有九乘其三種乘行相云何一修無我法門乘二從十住至十地漸見佛性乘三如雪山肥膩草牛若食者純得醍醐乘不從乳酪生熟酥等漸漸方成如如來性品中說菩薩摩訶薩既見性已咸作是言甚奇世尊我等流轉無量生死常為無我之所惑亂即是法華華嚴經中說有諸菩薩經無量劫修六波羅蜜得六神通讀誦通利八萬四千法藏猶故不信此深經典是其例也所得神通不依性起為修眾善及無我等觀報勝諸天又如北鬱單越人先世亦修無我所觀報生彼國壽千年衣食自然粳米七寸火珠熟之香所及處皆來共食無有佛法不得解脫皆是過去行解訛謬故致斯咎令其所得永不得亡如此涅槃經都會人天外道三乘差別畢竟皆歸佛性涅槃圓寂無性真理未示報相無有自他圓該理事智用無礙重重仍立自他淨穢等別故說釋迦報土過西方三十二恒河沙之剎由根未全堪教從根設引彼三乘有繫真障佛性圓寂真如理門未得示相重重礙諸有見便生惑著便障法身如是涅槃經中十地後佛果法門乃是華嚴經中十住初心之所見處即雪山之草名為肥膩牛若食者純得醍醐無有青黃赤白黑色如華嚴經中十住菩薩初心見道頓見自他無始無終無古無今本來是佛身心性相本是佛故以此佛門以為解脫乘如來乘直至道場龍女善財一萬諸龍八千之眾總是六千比丘五百優婆塞五百優婆夷五百童子五百童女都為八千頓彰五位總齊佛果理智之門初住即十地初住即佛位若初住不即佛位者如世卿臣從初九品至階一品但得為臣不得名王若不名王者當知權教安立五位諸地次第一一而登至三祇之滿劫但為菩薩不名佛乘不名為乘如來乘直至道場但為修無我觀悲勝二乘不見佛性名為菩薩若少見性者亦得佛乘如大海中一毫之滴乃至多滴一一滴中皆得大海如是菩薩五位之中十住十地一一位內皆有佛果如彼海水一毫之滴不離佛性行諸行故以彼佛性而有進修如華嚴經直以佛全果不動智等十智如來示凡信修如有凡夫頓昇寶位身持王位遍知臣正一切羣品無不該含華嚴經中法門菩薩行相亦復如是從初發心十住之始頓見如是如來法身佛性無作智果遍行普賢一切萬行隨緣不滯悉皆無作涅槃經云佛性非是作法但為客塵煩惱所覆故是故今從十住初位以無作三昧自體應真煩惱客塵全無體性唯真體用無貪嗔癡任運即佛故一念相應一念成佛一日相應一日成佛何須劫數漸漸而修多劫積修三祇至果心緣劫量見障何休諸佛法門本非時攝計時立劫非是佛乘十從初為友軌範別者如涅槃中說雪山童子遇羅剎而發心重半偈而輕命聞諸行無常是生滅法生滅滅已寂滅為樂言佛性涅槃不可以行修不可以心證為不可以行修行是有為是無常故不可以心證有能所故是故行不可以修其性心不可以證其理為心即性更無能所故是故純陀言莫謂如來同於諸行如華嚴經善財童子所立軌範從文殊師利發菩提心至末後普賢菩薩五十三善知識一一皆云我先發阿耨多羅三藐三菩提心云何教我學菩薩道行菩薩行不云諸行無常等事何以故為此華嚴經明緣起法界門理事無二無緣不寂無事不真十方世界一真性海大智圓周為國土境界總為性海為一真法界非有情無情隨業說故為華嚴中純真境界總為智故十住菩薩以慧為國十行菩薩以智為國十迴向十地以妙為國不說情與無情二見差別以華嚴經為彰本法異三乘權學教故是無情是有情有生有滅故是故涅槃經中以雪山童子說諸行無常者為三乘根種性行下劣故佛令以行調柔折伏麤惡方堪入道便於所說計行成實障無作性廢契真理以是義故說諸行無常能證所證亦是生滅法不同善財一念發心頓無能所了三世性性絕古今自覺自心本來是佛不成正覺不證菩提身心性相無證修者不成不壞本來如是隨緣動寂不壞有無所行諸行皆唯智起是故不說諸行無常一同者如涅槃經中雪山有肥膩草喻又如光明遍照高貴德王菩薩品說一切眾生皆有佛性佛法眾僧無有差別三寶性相常樂我淨一切諸佛無有畢竟入於涅槃華嚴經云如來不出世亦無有涅槃如涅槃中訶二乘曲見佛從兜率天宮降神處胎如是八相成道皆為曲見即如華嚴經智入三世而無來往十方諸佛以無古今性成大菩提一念見道古今見盡新故總無還同已前億千劫佛不可說劫佛一時成佛亦與未來不可說劫佛一時成佛以自證見三世無時故以無時即無去來設使眾生不自見知自己身心本來正覺自己身心正覺全德本無有滅設有眾生若自見知自已身心本來正覺於自正覺本來無生本如是故本無能覺所覺者故若有覺者還如是覺本無能覺及以所覺者故如是本覺佛之境界無凡無聖無定無亂不修不證不智不愚不生不滅三乘權教為下劣者說上根引來至此華嚴實教頓授佛門涅槃經雖說佛性法身理與華嚴共同所說報土佛身及相智用全別如前十門准知只如法華涅槃兩部之教雖化佛所為皆欲令彼二乘及人天種類成就一乘之法是故法華經中破三乘遠繫故令龍女以其本法剎那之際便得菩提涅槃經破闡提之人無佛性故令屠兒廣額賢劫之中而成正覺又雪山肥膩草牛若食者純得醍醐不作乳酥方成妙藥一下直頓體不變移如彼龍女所得之果此法華涅槃二部之教勢分大意皆令三乘捨權入實成就法界一實真門自餘諸教竝皆方便設有但論理事少分而談於中事宜不能全具唯是華嚴法界毗盧遮那根本佛門理事性相輪圓具足諸餘漸學究竟總歸時諸學者隨路流滯隨於權教中繫著多劫方迴種性下愚自生艱難非是聖旨故致如斯問曰如涅槃經中屠兒廣額賢劫之中而成正覺者如佛所說賢劫之中千佛出世於中定數教有明文更著廣額一人千數有剩云何數內重成佛耶答曰三乘權學繫未亡者重成不得至其體達三世盡劫佛皆總一時同成正覺本無先後無妨無礙為法本體性無時故凡情橫繫妄作時生妄見網中見佛出世而實諸佛應真會本無出無沒是故華嚴經云諸佛不出世亦無有涅槃諸佛但自體合應真任性圓寂稱性緣起對現色身無來無去無造作故。
　　第十大方廣佛華嚴經者即以此經名根本佛乘為宗又以因圓果滿法界理事自在緣起無礙為宗為此經名大方廣佛華嚴經還以佛乘為宗此經說毗盧遮那自體智悲果德普示眾生還令大心眾生信佛果德用成因位既生信已還修理智萬行大悲果德用成初證初發心時便成正覺理行雙修使體用自在不一理不孤行除其偏見此經有十種甚深廣大無比法與諸經別一是一切諸佛自體根本理智大悲法界圓滿無限之乘非是三乘權施設故甚深廣大無比二佛身即是法報本身無量相海之所莊嚴一一毛孔含容法界一切境界重重無盡甚深廣大無比三此經說一切諸佛本報國土十蓮華藏世界海一一蓮華藏最下世界皆有十佛世界微塵數廣大剎清淨莊嚴一一廣大剎復有十佛世界微塵數諸小剎眷屬圍遶已上倍倍增廣一一華藏世界皆滿虗空互相徹入重重無盡甚深廣大無比四此經說有菩提樹金剛為身琉璃為幹枝條雜寶所成寶華雜色摩尼為果與華間列高逾十萬金剛藏菩薩身中所現菩提樹其莖周圍如十萬三千大千世界高百萬三千大千世界枝條廣狹與樹相稱廣大無比五此經說普光明殿包含法界眾妙寶飾光影重重眾寶樓閣臺榭階砌莊嚴皆光映徹遍周法界廣大無比六此經有一切處文殊師利一切處普賢菩薩體用相徹充滿法界理事無礙纖塵之內行海無盡甚深廣大無比七此經有如來於剎那際從率兜天降神母胎成佛說法化終涅槃然不廢報身常居菩薩眾海充遍十方無盡身雲皆真金色目髮紺青身色光明互相照徹如是眾海皆齊法界十方無間無有纖塵空缺之處體相徹入色像重重無妨無礙隨所宜堪對現色身令諸眾生發菩提心而無失時如是眾海廣大無比八此經若有大心眾生於此法門深生信心不讀餘經深明體用以少方便疾得菩提初發心時十住之首位齊佛果如來出現品中所說云設有菩薩於無量百千那由他劫行六波羅蜜修習種種菩提分法若未聞此如來不思議大威德法門或時聞已不信不解不順不入名為假名菩薩以不能生如來家故若得聞此如來無量不可思議無障無礙智慧法門聞已信解隨順悟入當知此人生如來家隨順一切如來境界又下文佛子菩薩摩訶薩成就如是功德少作功力得無師智自然智又普賢菩薩言見佛聞法不生信者亦成解脫智種如食少金剛等喻廣如經說此經有如是大威德不思議法門超諸三乘廣大無比九此經有表法之首善財童子不離一念而經一生不離一處遍至十方經歷五十三善知識得一百一十城之法門一一菩薩法門諸藝行相身色形貌攝生之軌皆齊法界具足無盡廣大行門不離一生便成正覺更無始終前後之際即廣大如法界究竟如虗空如是廣大無比十此經有十佛境界十無盡法門十智十地十身十眼十耳十鼻十辯十寶山王十龍王十剎塵十海一一各具十不可說境界譬喻無盡法門廣大無比又此經有十種德一如大海眾流所歸諸流入已隨即廣大皆同海德此經亦爾若有眾生能生信入者即同如來性海智海果德二如世間一切井泉以海為體若人飲者皆得海味一體無異但隨業力而得鹹味此經亦爾若有大心眾生聞持信入便得如來法身佛性大悲智味闡提之人無所堪任然如來智性尚作生因三猶如大海有四寶珠一名積集二名無盡寶藏三名遠離熾然四名具足莊嚴此四寶珠一切凡夫諸龍神等所不能見此經亦爾一切二乘及權教菩薩行六波羅蜜未迴心者所不能見唯除最上佛乘大心眾生能見此經而生信入自見自心同佛知見大智之寶此如來出現品中說云此諸眾生云何具有如來智慧愚癡迷惑不知不見我教以聖道令其永離妄想執著於自身中得見如來廣大智慧與佛無異四者猶如大海一切諸龍魚等同在海中而有出生此經亦爾能說一切眾生心海一念之中有無量諸佛於諸眾生心海而興出世成等正覺如此經如來出現品云佛子菩薩摩訶薩應知自心念念常有佛成等正覺何以故諸佛如來不離此心成正覺故如自心然一切眾生心亦復如是五猶如大海能受大雨無量大雨一時渧入若水及海皆同海味無有前後此經亦爾為此經說十住初發心時便成正覺同得如來一切智味經云以少方便疾得菩提如善財龍女等是其人也六猶如大海大身眾生之所都止此經亦爾最上大心眾生之所都止澤沼之龍不樂其居七此經猶如大海不宿死屍此經亦爾若有見聞信樂而能悟入永離凡夫權學闡提死屍直同如來法身智海八此經猶如大海潮無失時此經亦爾若有眾生根堪聞者即得聞之隨其樂欲即得聞之五乘法化而無失時如來出現品云佛子如來音聲亦復如是無生無作無有分別非入非出但從如來功德法力出於五種廣大音聲其五者何一曰汝等當知一切眾生諸行皆悉是苦地獄苦畜生苦餓鬼苦無福德著我所苦作諸惡行苦欲生人天當修善根生人天中離諸難處眾生聞已捨離顛倒修諸善行離諸難處生人天中二曰汝等當知一切諸行眾苦熾然如熱鐵丸諸行無常是磨滅法涅槃是寂靜無為安樂遠離熾然消諸熱惱眾生聞已勤修善法於聲聞乘得隨順音聲忍此是聲聞乘三曰汝等當知聲聞乘者隨他語解智慧狹劣更有上乘名獨覺乘悟不由他汝等應學樂勝道者聞此音已捨聲聞道修獨覺乘四曰汝等當知過二乘位更有勝道名為大乘菩薩所行順六波羅蜜不斷菩薩行不捨菩提心處無量生死而不疲厭過於二乘名為大乘此是菩薩大乘五曰第一乘勝乘最勝乘上乘無上乘利益一切眾生乘若有眾生信解廣大諸根猛利宿種善根為諸如來神力所加有勝樂欲求佛果者聞此音已發菩提心此是佛乘佛子如來音聲不從身出不從心出而能利益無量眾生佛子是為如來音聲第一相當知如來音聲常隨五乘眾生應所聞故猶如大海潮無失時故九此經猶如大海體無作用以因緣故而生四大寶珠於此四寶能生一切諸珍寶等若無此四寶一切諸寶無所生得四寶名前已說訖此經亦爾而悉能演說如來一性清淨海一切眾生而共有之而如來隨眾緣起四大智四無量心而能出生一切法門利安眾生無所乏求無量道寶於此性海若無四智四無量心設有聖果皆隨聲聞緣覺二乘之行於性海雖能成就四智四無量心無量法寶如彼性海都無作者以無得無證法如是故十猶如大海以清淨德而能影現七金山須彌寶山四天王等所有莊嚴莫不於中分明顯現此經亦爾具說如來法身性海具德莊嚴十佛身十蓮華藏五位十智十波羅蜜十定十通十忍因果報得諸道品法莫不分明顯現其事此經大體以性起大智法界為體用於性起大智法界體用門安立諸地差別化生之法是故於此法中起信發大菩提心十住初首便即見性起法身佛智慧便成正覺然始即從性起智慧之位行諸行相教化眾生即覺行圓滿佛不同權教先行菩薩行學假真如等觀地前伏忍十地已來猶有十真如障故為觀當情真如成障所行之行竝是有為所發菩提心竝未離生滅所有能斷分別無明由觀折伏十地之位方能見性經三祇劫方始成佛仍須百劫別修相好若將此大方廣佛華嚴經佛所本乘同彼化身引彼權學上中下流全非信解去佛懸遠未解經意久大曠劫終無成佛之期若上上根人信解此經明知不謬即當乘如來乘直至道場當所乘時即是道場更無可至如法華經亦是佛乘即是化佛引彼三乘令知實法即三界火宅門前三乘羊車鹿車大牛之車即是上中下根三乘為上根之人有一分慈悲故勝餘二乘故為觀假故未有實見名為不真菩薩此三種上中下根之人俱有惡三界苦中下根人聲聞緣覺惡而求出上根菩薩厭而不離為慈悲勝彼二乘故有饒益之心此三種人俱不知三界體相一真佛境如出現品中廣明佛對此故說佛所有功德報相皆是修生令諸權學修治作意經多祇劫終無成佛之期是故門前之駕是佛權施露地白牛方明法界法界性相本唯真智所有分別皆是智為是故法華經云種種性相義我及十方佛乃能知是事聲聞及緣覺不退諸菩薩皆悉不能知此等即是門前三乘也為未明世間相常住是法住法位為三乘同有厭苦集樂修滅道之心未明苦集本唯智起不了滅道本自無修無造無作化諸羣品如幻住世性絕無明即是佛故一念相應一念佛一日相應一日佛何須苦死要三僧祇但自了三界業能空業處任運接生即是佛也何須變易方言成佛龍天變易豈為佛耶三乘之人亦變易何故待三僧祇佛方成故十地之上方能見性是故經云若以色性大神力而欲望見調御士彼即瞖目顛倒見彼為不識最勝法佛者覺也覺業性真業無生滅無得無證不出不沒性無變化本來如是即是佛故隨緣六道行菩薩行變化神通接引迷流佛非變化淨名經云雖成正覺轉于法輪不捨菩薩之道是菩薩行故以此善財十住初心於妙峯山上德雲比丘所得憶念一切諸佛境界智慧光明普見法門即便成正覺然後始詣諸友求菩薩道行菩薩行當知正覺體用之時即心無作處即是佛故不須修行設當行滿亦不移今故如化佛示成化相之時苦行麻麥剃髮持衣捨諸飾好籍草等事為化外道樂苦行者及三乘之根有放逸者經中佛已和會非佛自須如是等行無增上慢者豈須如是一念任無作性佛智慧現前無得無證即是佛也還如善財證覺之後方求菩薩道行菩薩行何以然者為覺障之後方堪入纏處纏無縛始能為眾生說法解縛若自有縛能解彼縛無有是處說時前後法是一時是故當知若欲行菩薩行先成正覺是故善財十住初首於妙峯山頂此像須彌山頂上說十住法門德雲比丘所得憶念一切諸佛境界智慧光明普見法門解云以處表法者為至法之際無相可得如上高山至相盡處故以無相性能現色身無心性中知見自在觀機攝益名之為妙善害煩惱名之曰峯具足知見出過情境智逾高遠不動為山釋法門者憶念者常無念也一切諸佛境界者無念即無內外中間無內外中間故即佛憶念境界也智慧光明者應物觀根名之曰智簡機權實名之曰慧應機破惑名之曰光心垢解脫名之曰明法眼遐明等眾生界名之曰普恒無所得名之曰見創證斯理名之曰法門此一位之中悲智齊足具差別智入俗接凡一如善財所行軌範從初住位與佛齊光等覺位中行唯卑下始同人庶童女童男不閑教跡虗相誹毀達心明體龜鏡宛然問曰法華經為佛乘門前三乘大牛車與露地白牛之車一種是牛有何異也答曰門前三乘對三界苦且令離火宅所燒權免火難非云成佛為權教菩薩樂行悲心有饒益志自離火難不離三界有一分度眾生心勝二乘自求解脫故且得一分運載之心名為大牛望二乘處大故十地見性方成佛故猶經多劫始能真故望彼二乘但名菩薩大乘非名佛乘法華經云佛乘唯有一無二亦無三即引彼三乘總歸一乘猶說小乘遠成佛記為雖有信許成佛迴習稍難故標遠劫龍女剎那之頃便至佛乘即明真證達苦即真無所厭故是故門前之乘對三乘設露地白牛方明至無依之處露地者即佛地也為佛智無依止故故云露地白牛者即法身也悲智也以法身無相名之為白智能觀機悲心濟物名之為牛為取牛能運載故為以無作法身悲智濟物故喻同牛也以濟益名之曰牛門前之牛何異此牛為門前之牛觀空增勝破三界苦處且有一分慈悲離一分麤三業苦三祇未滿未見佛性不證法身根本智不言白色不言露地為假真如及空觀當情猶有所依故不言白色也有所依故不言露地也今諸子馳走雖至露地同索三車羊車鹿車大牛之車者明三乘人出三界苦且免火難雖復迴心信此一乘至於佛地猶將未及為三乘習氣未亡故但隨佛語而隨信之猶心未成堅信故還索三乘未敢欣大故佛便誘引令成信力等與大車故言非己所望今皆與之此明即三乘迴心如門前牛車不云白色不云裝飾為有漏故且得一分勝人天樂未得無作智身功德勝妙樂故不同露地白牛之乘具言裝飾高廣等事此乃門前與露地之乘全別不同諸有餘意下文更明是故法華經是會權入實此華嚴經即諸佛根本所乘又彼經龍女所表此經善財所彰和會善財龍女行相下文廣明佛之意者化彼三權咸歸此實故此經名為一切智根本佛乘。

　　大方廣佛新華嚴經合論卷第二


　　音切


醍
　　(提音)。

醐
　　(胡音)。

缺
　　(苦穴切)。

鋒
　　(敷容切)。

輭
　　(而兗切)。

錐
　　(職追切)。

墟
　　(丘魚切)。

礫
　　(郎擊切)。

荊
　　(居陵切)。

棘
　　(己力切)。

涕
　　(他計切)。

淚
　　(力遂切)。

庸
　　(餘封切)。

瑕
　　(胡加切)。

仞
　　(而振切)。

層
　　(昨稜切)。

霖
　　(力尋切)。

渧
　　(帝音)。

酪
　　(落音)。

酥
　　(蘇音)。

亂
　　(郎段切)。

訛
　　(五禾切)。

謬
　　(靡幼切)。

廢
　　(芳吠切)。

幹
　　(古案切)。

莖
　　(行音)。

榭
　　(謝音)。

藝
　　(魚計切)。

屍
　　(式之切)。

翳
　　(於計切)。

藉
　　(慈夜切)。

纏
　　(直連切)。

誘
　　(與久切)。
　　大方廣佛新華嚴經合論卷第三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】第二明依宗教別夫大覺出興稱真智而自在法身無際等羣品以同軀任器現形應根施教如空谷響應擊成音谷響無心亦無處所但以隨緣而能普應如來設教亦復如是稱自根緣得自心之法隨根增廣而成熟之示無常宗而成立教對病施藥病痊藥除一念之間雨無量法稱周法界對現色身法既無窮宗教無盡無前後際普備諸根但為眾生自分前後且如毗盧遮那之教無始無終稱性無方無斷無絕隨其根類自見入胎出家說法始終教行入寂涅槃其實如來本不如是即法華經亦說吾從成佛已來經無量阿僧祇劫以性海圓智一念即無量劫也如是圓智何有前後者焉此經云入剎那際三昧示現初生涅槃又如此經中兜率天子三生十地第二生上猶從惡道中來蒙光照身生於兜率天上得離城三昧便見如來住金剛寶地化大菩薩在閻浮提始入母胎又法華經云眾生見劫盡大火所燒時我此土安穩有何前後教之差別也但隨一期同而且異約立先德十家之教行也約為軌範餘可准知第一後魏菩提留支立一音教第二陳朝真諦三藏立二教同時第三後魏光統律師立三種教第四齊朝大衍法師立四種教第五護身法師立五種教第六陳朝南嶽思禪師智者等立四教同時第七唐朝海東新羅國元曉法師造此經疏亦立四教第八唐朝吉藏法師立三種教第九梁朝光宅寺雲法師立四教第十唐朝江南印法師立二教第一後魏菩提留支立一音教者謂一切聖教唯是如來一圓音教但隨根異故種種差殊如經一雨所潤等經云佛以一音演說法眾生隨類各得解第二陳朝真諦三藏立二教者謂一漸二頓約漸悟菩薩大由小起所設具有三乘之教名為漸即涅槃等經若約直往頓機大不由小起所設教唯菩薩乘是故名為頓即華嚴經是大遠法師亦同此說第三後魏光統律師承習佛陀三藏立三教者一漸二頓三圓光師釋意一為根熟之輩於一法中具足演說一切法謂常與無常空不空等教一切具說更無漸次故名為頓二為上達之人分契佛境者說於如來解脫無礙究竟果德圓極祕密自在法門故名圓教於二教之上分為三教第四齊朝大衍法師立四教者一因緣教謂小乘薩婆多等部二假名教謂成實論及經部等三不實教謂般若說即空理明一切不實等四真宗教謂華嚴涅槃法界真理性等第五護身法師立五教者謂於前等四教內真如佛性以為真教即涅槃經是第五法界教即華嚴明法界自在無礙門是第六陳朝南嶽思禪師智者禪師等立四教一三藏教亦名小乘教如法華經云不得親近小乘三藏學者智論中小乘為三藏大乘為摩訶衍藏二名通教亦名漸教謂大乘經中通說三乘通備三根又如大品經中乾慧地等通三乘者是三名別教亦名頓教謂頓說大乘經中所說法門道理不通小乘者是也四謂圓教亦名祕密教說法界自在具足圓滿一即一切一切即一無礙法門華嚴法華經等是也第七唐朝海東新羅國元曉法師造此經疏亦立四教一三乘別教謂如四諦教緣起經等二三乘通教謂如般若教深密經等三三乘分教如瓔珞經及梵網等經四一乘滿教謂如華嚴經普賢教釋四別如彼疏中第八唐朝吉藏法師立三種教謂三輪一根本法輪即華嚴經最初說二支末法輪即三乘等於後所說三攝末歸本法輪法華經四十年後說迴三入一之教第九梁朝光宅寺雲法師立四教者謂如法華經中臨門三車即為三乘四衢道中所授大白牛車為第四乘以臨門牛車亦同羊鹿俱不得故若不爾長者宅內引諸子時云此三車指在門外諸子出宅即合得車如何出已索本所指之車而不得故後更索耶故知是權同於羊鹿也以是大乘權教方便說故具釋如彼法華疏中第十唐朝江南印法師立二教一釋迦經名屈曲教以逐機性隨計說故二華嚴經盧舍那十身等教彼法師立二教略有四別一主別謂彼釋迦化身所說此是舍那十身所說二處別謂彼說娑婆世界木樹草座上所說此經於蓮華藏世界寶樹金座上說三眾別謂彼與聲聞及菩薩說此唯菩薩極位同說四說別謂彼但是當方所說此要論十方同說一如華嚴經中說已上十家所釋並依今唐朝吉藏法師所集同異各是一家竝是當世英才智超羣品皆為統賢靈之法將開佛日之明燈不可是非加其名也但知仰敬其高旨只如思智二德位已昇堂雲公演法雨華庭下悟靈山於即夕法眼逾明登果位於今辰道齊遐古只如佛說內外中間之言遂即入定後有五百阿羅漢各解此言佛出定後同問世尊誰當佛意佛言竝非我意諸人問佛既不當佛意將無得罪佛言雖非我意各順正理堪為聖教有福無罪況此諸德所說各有典據然今唐朝藏法師承習儼法師為門人立教深有道理亦可敘其指趣一小乘教二大乘始教三終教四頓教五圓教初小乘可知二始教者深密經中立第三時教同許定性二乘俱不成佛故今會總為一教此說未盡大乘法理是故立為大乘始教三終教者定性二乘無佛性者及闡提悉當成佛猶未盡大乘至極之說立為終教然上始終二教竝依地位漸次修成俱為漸教四頓教者但一念不生即名為佛不從地位漸次而說故立為頓教如思益經得諸法正性者不從一地至一地楞伽經云初地即八地乃至無所有有何等次又下十地品中十地猶如空中鳥跡豈有差別可得具如諸法無行經等說五圓教者一位即一切位一切位即一位故十信滿心即攝六位成正覺等依普賢法界帝網重重主伴具足故名圓教如此經等說藏法師作如是和會又西域戒賢法師遠承彌勒無著近踵護法難陀依深密經瑜伽等論立三種教謂佛初鹿園說小乘法雖說生空猶未說法空真理以非了義即四阿含等經是第二時中雖依遍計所執自性說諸法空然猶未說依他圓成唯識道理故亦非了義即諸部般若等教是第三時中方就大乘正理具說三性三無性等唯識二諦方為了義即解深密經等又此三位各三義釋一機二說教三顯理且初唯攝聲聞唯說小乘唯顯生空二唯攝菩薩唯說大乘唯顯二空三普攝諸機通說諸乘具顯空有是故前二攝機理各有闕故非了義後一教無不攝故教無不具理無不圓故為了義又智光論師遠承文殊龍樹近稟提婆清辯依般若等經中觀等論亦立三教謂佛初鹿園為諸小根說小乘法明心境俱有第二時中為彼中根說法相大乘明境空心有唯識道理以根猶劣故未能全入平等真空故作是說第三時中為上根說無相大乘辯心境俱空平等一味為真了義又此三位亦三義釋先攝初機者初時唯攝二乘人機二通攝大小三機以此宗許一分二乘不向佛果三唯攝菩薩通於漸頓以諸二乘悉向佛果更無餘路故二約教者初說小乘二說通三後唯一乘三約顯理者初破外道自然性故說緣生法定是實有二漸次破二乘故緣生實有執說此緣生以為假有以彼怖畏此真空故猶存假有而接引之方於後時就究竟大乘說此緣生即是性空平等一味不礙二諦是故法相大乘有所得等屬第二教非真了義此三教次第如智光論師說此乃西國法將立教各有一途皆詮聖教在彼一方軌式仰惟高旨未可僉量但通玄自參聖教隨己管窺以述意懷用呈後哲准其教旨略立十種教總該佛日出興始終教意何者為十第一時說小乘純有教第二時說般若破有明空教第三時說解深密經和會空有明不空不有教第四時說楞伽經明契假即真教第五時說維摩經明即俗恒真教第六時說法華經明引權歸實教第七時說涅槃經令諸三乘捨權向實教第八時說華嚴經於剎那之際通攝十世圓融無始終前後通該教第九共不共教第十不共共教第一時說小乘純有教者為諸凡夫繫著世法以為實有隨於色塵作諸不善以不善故墮於苦趣還將有法轡勒彼心以戒防護制諸不善故名純有教於小乘中還說無表性戒等通其大體但隨根性用事不同如菩薩戒亦爾經云若人受佛戒即入諸佛位亦以性戒論之又云如是千百億各接微塵眾俱來至我所者所謂初以化身化報引接後以令歸法身實報若上根者法身事理一時為依本故第二時說般若破有明空教者既說小乘實有令成軌範制其身語意得住善法即說生空等觀方說法空教破彼繫著漸向法身第三時說解深密經為和會空有教者為於前空有二教和會令邊見者不滯空有二門為不空不有教為二乘人滅識證寂住寂無知為迴彼故寄說第九阿陀那識為純淨識五六七八等識常依彼九識以為依止凡愚不了妄執為我如水瀑流不離水體諸波浪等以水為依五六七八識常以淨識為依故漸迴二乘之心達識成智何故安立九識為淨識者為二乘人久於生死業種六七八識有怖畏故恐彼難信方便於生死種外別立淨識漸漸引之意欲使令留惑不滅使令悲智漸漸得生深密經云如是菩薩雖由法住以智為依止漸令空見達識成智第四時說楞伽經云說假即真教者如楞伽經直為大乘根堪之者頓說第八業種之識名為如來藏識又云得相者曰識不得相曰智又經云藏識海常住境界風所動此經直於無明業種以明智門明與無明其性不二起信論亦同此說此教雖說無明業種成智猶希出俗未現同纏也第五說維摩經時明即俗恒真教者為維摩經中不以聲聞二乘及三乘菩薩為知法者故是以十大弟子杜口於毗耶彌勒光嚴息芳言於法席此經破前四種教中菩薩聲聞染淨未融常忻出俗即以淨名身居俗士明即俗常真壞彼淨相常懷染淨故說有身為如來種無明有愛為種等使令三乘之眾淨相心亡出俗入纏平等無礙方明實德也為有實宗還現實報淨土如佛以足指按地所現之土是也為三乘根劣藉佛神通信劣土亡非自證故自餘之意前判教分宗門中已說是故此維摩經明即俗恒真教故以文殊為法身即以維摩詰明入纏之行即以法身為體以行為用此經乃令體用自相問答為三乘樂學如如空理厭假修真積行多生方成佛者令歸法界性相理事因果同時此經同別前已判教分宗門中已說訖第六時說法華經引權歸實教者為羅漢隨空會寂緣覺會十二緣生法皆無體性以明六根識及名色心境三事自性無生如是二人皆心識滅三界業滅智慈不生又為析法明空以空破惑樂生淨土及留惑潤生菩薩竝不了一切眾生無明諸惑皆從一切如來根本性清淨普光明無中邊智之所生皆有淨土穢土自佛他佛忻厭等諸邪見不稱真理引此三根令歸本智故即以妙法蓮華令知無明生死性本唯智體性自無染但迷悟不同無有二性以蓮華像之引彼三根令歸本故是故法華經云明世間相常住一如判教分宗中已說第七說涅槃經時令諸三乘捨權向實教者為餘三乘教中為責慢故為不信故說有無性有情畢究不得成佛令起信進修行於此經中明一切有情皆有佛性如佛無異但為無明覆故不見前為三權末後是實是三乘中修假真如及空教三祇之滿極是見性之初門於中佛與迦葉菩薩問答亦和會初成正覺時為大菩薩說法界法門時道理故更有餘同別意前已判教分宗門中已說涅槃經是三乘中捨權就實相盡見性之門法華即是捨權就實智法界緣起理事性相之門二部之經俱是三乘中第六時教但為化相門中說時前後故分涅槃經為第七時教然其智境無有次第古今時也第八說華嚴經時於剎那際通攝三世及十世圓融教者如經說云入剎那際三昧降神受生八相成道入涅槃總不移時為依本性理智本無時故非權依本也故名為入非是本法性中而有出入三昧以化儀軌則施方便言不可無言滯其化跡令諸羣品都無所歸是故諸明人莫隨其言言佛世尊一人入剎那際三昧諸佛世尊當於法身智海與眾生數等諸三昧門應眾生見本無出入應如是知如來三昧出入之相此經教門無始無終是佛實報果德性相圓周若求其頭尾長矩始終路絕該括諸教諸行世間境界一切行解依本總作一時一際法門本如是故該彼三世諸時為一際一剎那時教猶如眾流皆歸海故出此法外別生情量總是權門非究竟說如此法門佛不出世亦無涅槃為依本法非情教故依本法者即無出入依權學者即說出世入般涅槃從初發心十住之首以三昧力頓印三界三世一際諸法一味解脫涅槃常寂滅味更無始終因果一際諸性一性諸智一智諸相一相諸行一行三世一念一念三世乃至十世如是等法自在無礙此經法門無始無終名為常轉法輪是故此經教門依本安立以備大根依本一際不立始終為非虗妄見故入一總得餘為法界一際故不同權學見未盡故入餘總得一為法界體無礙故如圓珠無方如明鏡頓照如虗空無隔如響無依如影不礙如化人所生此法門者是該括始終一際圓滿無礙無成無壞無出無沒常轉法輪若人了得此法門者佛智自然智無師智之所現前為此法無出沒故還以自然無出沒智而自能得之非情計思量之所能得也一切權教法門總在其中一時而說為諸權教不出法界無三世故各依自見無量差殊此一乘教是始成正覺時說若依情是最初成佛時說若依智無始終說第九共不共教者為說諸大乘經人天三乘同聞得益各別又華嚴經於一毛量處及以一塵中諸佛轉法輪眾生解差別又經云菩薩在一小眾生身中成等正覺轉法輪度無量眾生其此小眾生不知不覺此乃常與眾生共及以大小乘共在佛海中身之與心本無差別然見佛不見佛聞法不聞法解脫知見大小及苦樂各各不同是故名為共不共教又經云入剎那際三昧示現從兜率天降神母胎出現轉法輪入涅槃此乃於無時之中諸眾生等自得時分見初中後於一音法內自得天人小乘大乘佛乘自得道果各各不同見佛住劫壽命長短各自差別而實如來性無造作無生無滅然以無作法性無垢白淨之智自體清淨與一切眾生本來體同故稱眾生應見應聞不違彼念為法性智本無造作者以法性智自在故能稱彼念令無失時如是與佛共法共智共時共身共心共乘以知見解脫各各不共故言共不共教亦如五百聲聞共在華嚴會而如聾如盲是其事也第十不共共教者如華嚴經中十方雲集諸來菩薩及佛國土所從來方不同各別所共同聲說法總同聞法獲益能同能別又於會中天龍八部人非人等各各差殊同得聞毗盧遮那果德法門具同具別自在諸餘三乘亦有如是不共共教准例可知如是十教總是如來於本法界一剎那際一時一聲頓印如響隨諸眾生自分根力漸頓不同是故於今以圓數故略分十種教門用彰進修解行差別如上十時教門總是如來無三世智海一時說故由根聞故大小及時分差別自根而生。

　　第三明教義差別

　　夫三界大雄應真寂寞身心性相都無所為然以性起大悲稱法同體從無作智隨緣教生一雨普滋任生各異或名同而義別(即漸教十地圓教十地等)或言別而義同(十方世界法門皆是四諦法門)或理事兩乖或體用相徹或初或漸或頓或圓法不自施依根教立根羸則法劣器廣則道圓稱物所宜大小隨見或同言而解別或異語而齊知當類所堪應時施設或樂門前之駕廢遊露地之乘且約最上之徒及以漸漸之眾麤陳十法義理差殊使得始學之流不以滯權而妨實者也其十門者一佛日出興教主別二光明表法現相別三問答所詮主伴別四所示因圓果滿別五地位所行行相別六重令善財證法別七明六位菩薩來眾別八明所施法門理事別九與諸三乘得果別十所付法藏流通別。
　　第一佛日出興教主別者此教即以毗盧遮那為教主也梵云毗者種種盧遮那云光明遍照又毗之云遍以大智種種光明照諸眾生根機此即以法身悲智為名不同權教以姓為號牟尼者此云寂默但且讚法體無說不言智悲但有三十二相八十種好不具無邊相海故又是剃除鬚髮非是頂著華冠佛故是同三乘出俗者故不同此教即俗即真無出入故如毗盧遮那如來大約且以九十七種大人之相頂上華冠具足嚴好三十二種寶王化無量種種莊嚴手著鐶釧頸串瓔珞廣如經說一一相中及以隨好皆無盡相。
　　第二光明表法現相別者除如來十身相海品中九十七種相中所放光明亦除夜摩天等所放光明但且直論表法光明始終有十一一皆表因果次第十信十住十行十迴向十地等位其中行相無有襍亂不同餘教化佛放光或放多光或放一光而無十或全身悉放而無次或放果光而無因或放因光而無果如法華經直放眉間毫相果光而無足輪下信位因光如大品經中佛放足輪下光及全身一時盡放光明一時普攝三乘因果直從下向上以放光明以成漸次從凡向聖多劫積修行滿之後方成果德不同此經放光從果成因以因成果因果一體不壞進修第一先放齒間十種光明莊嚴法界一切道場為初登正覺十方告眾使令咸集如經廣明此為莊嚴告眾雲集光故第二放眉間果光入足輪中以果成因起信之首第三然後還從足輪下放出所入果光用照金色世界不動智佛還是果佛亦是根本金剛智體文殊師利即是初心及究竟成果已來所覺根本法身成智之母以彼眉間果光入足輪中即是以果成因還以足輪下所入之果光復出照金色世界不動智佛即是用因成果用果成因因果頓示用成初信之門即以智首等十首菩薩用成信位其位行相後當廣明第四又說十住品時昇須彌頂上如來於足指端放光以明發足之始見道之初以三昧力住法之頂從前信位入真實證須彌山者明因止而慧明以入十住聖位之中要定方能真證慧明也故十住位菩薩下名共同皆名為慧第五如來昇夜摩天上放足趺上光以明用成行位此天離地際故說十行位也表依空起行用也表法以明先證法身根本智慧始行萬行第六昇兜率天宮品中如來膝上放光說十迴向表此天處欲界之中理事無礙故名迴向初發心住時理事無礙非獨此處方有迴向但以次第名言法須安立然實體中一一位中皆具足也膝者明屈伸迴旋自在故說迴向義也表真俗自在故生死涅槃自在成智悲故也第七他化自在天中放眉間毫相果德光明說十地位也為十地菩薩因果位終故還像此天依他起化無自心化故表十地菩薩但為眾生所須教化自無業化又於欲界之際即無欲故還同四禪及出三界之法門故異彼小乘修生涅槃出三界惑故又異權教菩薩於第四禪中成十地故又從兜率天超過化樂天至他化自在天者表十地位法徧法界故不須次第上界四禪亦在其會不來而到不往而至不動而見故上下諸天皆處其中十方世界悉在毛孔但以表法階降如是實無上下彼此往來十一地普賢佛華三昧會在第三禪天說來文未足第八如來普光明殿說如來出現品放眉間毫光灌文殊頂明前他化天上十地果終第三禪中等覺位畢設法已成陳施本教行相規模規摸既終因果圓備設教既畢後方出現未說法門何名出現又世主妙嚴品中始成正覺出現起自信心修行五位五位既成佛果自現後出現品中即明自己證修果終自己稱法所見出現又明從初始終於佛法界體上安諸地位次第之門於始於終長明出現本來一際無前無後放光灌文殊之頂以果光灌果法以文殊是佛法身根本智欲令文殊普賢菩薩共相問答結會五位始終因果體用徹故文殊菩薩知而故問經云誰為佛長子我今當問誰於是如來放口中光灌普賢口第九如來口中放光灌普賢口口中光者是佛教光欲令普賢以差別智說佛出現果德法門文殊因佛放光始知問法之處夫聖智本自相知今以佛法印成用成後則此乃九度放光以成一部經之始終法則結會已前五位因果體用之門此之三人始終不相離故以明如來是文殊普賢二人之果第十復更於給園之內更放眉間毫相果光明以上五位因果已成還將果法用利眾生故入法界品中令人天凡夫六千比丘五百優婆塞五百優婆夷五百童男女等皆令於此法門得道成佛更餘廣意後當更明從此已上十度放光於中表意各有分劑此經放光具足表德圓滿故具足其十皆周法界不同化佛所放光明說一部經時或一度放光或即全身未曾有如此經中圓周始終一一成備德具其十也但言說十備德無盡十為圓數故也。
　　第三問答所詮主伴別者說此一部經之問答體用所乘宗之大意總相具德有三一佛二文殊三普賢佛表果德無言當不可說不可修不可得不可證但因成果自得文殊因位可說以此說法身果德勸修普賢自行可行行其行海充滿法界故用此三德將為利樂眾生文殊成讚法身本智普賢成其差別智之行德一切諸佛皆依此二尊者以為師範而能成就大菩提之極果或說普賢為長子為建行成滿眾生故或說文殊為小男為創始發心證法身本智佛性之首為最初證法身本智佛性為初生諸佛聖性智慧家故為啟蒙發明之首故為小男主東北方為艮卦艮為小男又為山為石在丑寅兩間表平旦創明暗相已無日光未著像啟蒙之首十住初心創見道也故指文殊師利在東北方清涼山也且取此閻浮之洲境位也託法在於世間使令易解又經云一切處文殊師利即明法身徧也又過東方十佛剎微塵世界有金色世界有文殊師利又十方文殊師利所從來國金色世界金為白色其相黃體白而黃相者即明法身佛性智也體白淨清潔非屬色形身心無染非如世間色白之白也法身佛性無心無身任性無作緣緣自淨物物無心唯無依智名為白淨若諸菩薩證如是性如是智身皆黃色為黃為福慶之色無貪嗔恚即有和氣智慈益物之德也經云應真菩薩皆真金色也故言文殊師利從金色世界來者明一切處法皆真也表一真法界也普賢長子者位在東方卯位為震卦震為長男為頭為首為青龍為吉慶為春生為建法則之初也世間佛法皆取東方為初首表像日出咸照萬物悉皆明了堪施作務隨緣運用故普賢為行首故為長男也觀音為悲首位在西方住金剛山之西阿說慈悲經西為酉位酉為兌卦兌為金為白虎為凶危為秋煞故以慈悲觀音主之於不善處行慈是觀音也文殊普賢觀音三法是十方諸佛共行為善財童子十迴向中第七慈悲位中善知識餘廣義後當更明佛法無言以用世間法託事表之有言說者皆是世間法也若也無言啟蒙何達以此義故用佛文殊普賢觀音三德互為主伴以成法則化利眾生之首佛收一切果文殊收一切所行因果法身本智普賢收一切因果行身差別智以此義故或說文殊普賢為一切諸佛之師或說文殊普賢為小男長子三人互體成一法界之體用也即文殊為始見道初法身本智之門普賢即為始見道之後行行之門佛即二事之中無作體也故以文殊法身該此一部之教所說法身本智備一切眾生初見道門普賢該此一部之教所說行門差別智備一切眾生行行之門法行具足名之為佛化佛教中無此所表涅槃經中佛隱身不現昔雪山童子所得了諸行無常是生滅法獨表法身涅槃無有行故大品經中薩陀波倫菩薩求般若波羅蜜門具六波羅蜜未有方便波羅蜜願力智等十波羅蜜但為引聲聞人天小器未堪聞方便願力智等波羅蜜也六波羅蜜中無方便波羅蜜者為方便波羅蜜行於非道彼小器未堪聞也何以然者有畏愛故及於彼經中多有聲聞人共佛為問答非大菩薩故設有菩薩非文殊普賢故設有文殊無普賢者表未具行故設有普賢無文殊者明不見法身本智慧故設有文殊普賢不自相問答明理事未徹故又不言一切處文殊一切處及微塵中普賢行眾行故又化佛自為問答主但有因果行待三僧祇劫之後為引小器之徒未說即因即果理事圓融十住初心即是佛故無前後際故頓全法界故真俗俱真以此不同用例化佛所說之教無如此經也一切諸教皆權施設引彼諸根咸來至此華嚴大海入毗盧遮那一真境界以三乘空觀折伏現行無明不生不滅根本智未具差別智故忻生他土厭此娑婆設有住者猶言留惑也又此經中善財童子依十住中徧行五位法門行相徧行滿故以此十住位內具有十地行門以表此法德用滿故不同餘教行也如雪山童子見一善知識得一法門薩陀波倫亦然法華經中略示龍女成佛猶指南方非為法界自他圓滿故分示少多仍問答主別教主即是化佛穢國設化令淨非實淨土仍移人天置於他土仍彼此未終也若說有經與餘經別者事廣而難終略而言之且復如是。

　　大方廣佛新華嚴經合論卷第三


　　音切


擊
　　(古歷切)。

嶽
　　(岳音)。

祕
　　(兵備切)。

踵
　　(之隴切)。

瑜
　　(羊朱切)。

稟
　　(筆錦切)。

僉
　　(七廉切)。

窺
　　(去隨切)。

轡
　　(祕音)。

析
　　(先擊切)。

羸
　　(力為切)。

鐶
　　(戶關切)。

串
　　(古患切)。
　　大方廣佛新華嚴經合論卷第四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】第四所示因圓果滿別者顯佛果有三種不同一亡言絕行獨明法身無作果二從行積修行滿功成多劫始成果三創發心時十住初位體用隨緣所成果初亡言絕行所明法身無作果者即涅槃無行等經是隱身不現萬事休息又云羅剎為雪山童子說諸行無常是生滅法生滅滅已寂滅為樂是無作果不具行故二從行積修行滿多劫方明果者即權教之中說從行修成三僧祇劫行滿所成佛果是也此以不了無明十二有支本是法身智慧厭而以空觀折伏現行煩惱忻別淨門三從凡十住初心創證隨緣運用所成果者即華嚴經是也十信終心即以方便三昧達無明十二有支成理智大悲即具文殊普賢體用法界法門又如化佛所施因果教行定經三僧祇中所有佛功德總是修生百劫修相好業然燈得光明不殺得長壽布施得資財忍辱得端正一一因果屬對相似具足仍對治種種法門始得見性成佛如華嚴經即不然一念頓證法界法門身心性相本唯法體施為運用動寂任無作智即是佛也為一切佛法應如是無長無短始終畢竟法皆如是於一真法界任法施為悉皆具足恒沙德用即因即果以此普門法界理智諸障自無無別對治別修別斷不見變化變與不變無異性相故普觀一切無非法門無非解脫但為自心強生繫著為多事故沈潛苦流故勞聖說種種差別於所說處復生繫著以此義故聖說不同或漸或圓應諸根器如此經教頓示圓乘上上乘人所應堪受設不堪受者當須樂修究竟歸流畢居此海是故餘教先因後果不同此教因果同時為法性智海中因果不可得故為不可得中因果同時無有障礙也可得因果即有前後有所得者皆是無常非究竟說也若先因後果者因亦不成故果亦壞也緣生之法不相續故即斷滅故自他不成故如數一錢不數後錢無後二者一亦不成為剎那不相續剎那不成果亦壞多劫不相續多劫因果壞要待數後錢時前一始成因果亦爾要待一時中無間者因果始成若爾者如數兩錢同數無前無後誰為一二如豎二指誰為因果如二指等隨心數處為因後數為果若如是有前有後即有中間者還有剎那間斷有間斷者不成因果若同時者如豎二指無前無後誰為因果亦皆不成如此華嚴經因果同時者俱無如是前後因果及同時情量繫著妄想有無俱不俱常無常等繫著因果但了法體非所施設非因果繫名為因果非情所立同時前後之妄想也如是者何異楞伽漸教之說此則不然前說教主別問答主別等即明文殊普賢佛等三德體用主伴無礙故楞伽經中化佛及大慧菩薩問答破相但教顯理無繫著故不論緣起如緣起法界者法界不成不破但知了法如是故是故楞伽經云先示相似物後當與真實又云得相者是識不得相者是智即是明成壞也如此經中意者即真無有假法諸法總真純真更無假無相似存真存假經云眾生界即佛界也如此經中文殊以理會行普賢以行會理二人體用相徹以成一真法界前後相收四十品經互相該括前後相徹文義相收一法門中具多法也是故經云於多法中為一法於一法中為多法於漸教中設有少分義同多分不相似故如覺首等十首菩薩各說一法以成十信於十信中共成一信為十箇信位互體相成不獨施設以十信成一信以一信成十信有解者不可偏取一門十慧菩薩十林菩薩十幢菩薩十藏菩薩又說十定十通十忍如是一一位次法門皆悉如是互相成就如帝釋網互相徹入一中無量無量中一諸佛菩薩體用相成因果相入同時無二如經中說法慧菩薩入定即十方世界同名法慧佛來功德林菩薩入定十方世界同名功德林佛來金剛幢菩薩入定即十方世界同名金剛幢佛來金剛藏菩薩入定即十方世界同名金剛藏佛來摩頂如是位位之內地地之中佛與菩薩因果相成體用相徹所來諸佛即明是果入定菩薩即明是因明因果無二故於佛法身智體上安立十住十行十迴向十地十一地等行相引凡接俗化生之門諸位即佛佛即諸位若上上根人於此教中起信行者還依此法創首十住初心正證如來佛果智法方行一切菩薩萬行為初證之首為知法體智性故設同凡事經過多劫行而於自見本不移時於初發心時與三世佛同成正覺無前無後際故法如是故應如是知不同權教經三僧祇方成佛果是故今言與諸三乘得果別故又於此經乘如來一切智乘得佛果故無二乘人得四沙門果亦無權教菩薩諸地行相因前果後也第五明地位所行行相別者凡發大乘心者依其根品有六種所乘三種五位十地差別行相不同其名數如何一念佛願生淨土門二作淨土觀行所生淨土門三修空無我所乘門四和會有無觀智門五漸見佛性進修門六頓證佛性圓融門修大乘者不離此六種所乘行相何者三種五位十地一修假詮假智假真如等安立五位十地二修分真分證一分真如安立五位十地三頓修頓證頓真頓說佛境界圓滿真如安立十地五位行相(此佛乘中無假法言說名相總真)如是三種十地五位行相向菩提者行菩薩行者滿佛果者莫不總在其中今以總舉各以己所乘宗辯其權實使令離障進修有功不相誹毀顯了差別令無疑悔令進修者分明了知權實故令成佛者不迃滯其功故一念佛力修戒發願力生於淨土是化佛淨土非真淨土為非見性及不了無明是一切如來根本智故是有為故如阿彌陀經是也二作淨土觀行所生淨土是化淨土從心想生故是有為故不見佛性本智慧故即無量壽觀經是也三修空無我觀所乘門者為初說般若破凡夫實有二乘生空我執故多修空法空有俱空為空增勝故雖行六波羅蜜修種種菩提分法得六神通行菩薩行福勝人天不生佛家不見佛性為析法明空不了無明是如來智慧故華嚴經亦同此訶責如前已述如法華經云假使有人讀誦八萬四千法藏為人解說行六波羅蜜得六神通亦未為難暫讀此經是則為難法華經成就佛乘故非菩薩乘故是故如來於涅槃經中說一切眾生皆有佛性常樂我淨有諸菩薩自悔過言我於無量劫流轉生死只為無我之所惑亂有如此過故迴心方可得見性達我是智諸般若中有文殊師利菩薩為問答者皆論一分法身佛性道理如文殊般若是也若與聲聞為問答者多為破二乘生空我執說法空故與普賢問答者多約行門凡說法依根但見問答主伴可知表裏准之可見四和會有無觀智門者即解深密經第三時教說九識為淨識與業種為依并說三性三無性所謂徧計所執性依他起性圓成實性互相成壞離諸執障不成不壞性自涅槃如深密經頌曰一切諸法皆無性無生無滅本來寂諸法自性恒涅槃誰有智者無密意此經為破般若修空增勝者壞緣生法故空見現前違道理故但於此經成就緣生諸法自體涅槃不須誹撥言空言有互相破斥不令計有不令計無又此經雖安立十地名同華嚴於中義意軌則各別又無地前三賢十信等位但立十地斷惑行相及說佛地為十一地於其十地位之內復說有十一種麤重二十二種愚癡所以此經不安立地前三賢十信具足行門為此經地前非見道故又為第三時教中間但和會有無未是文殊普賢理事相攝行滿故是故華嚴經中說十信十住十行十迴向十地法門時十方諸佛同來印可故一切諸佛國土總說此門故十三種相加表真實故三乘經中但說十地攝諸眾生不盡故此即是三種十地中假詮假智假真如十地行故何以然者為此十一地是佛位佛位之內猶有障故明十一地已前未有真理本智故若全真理智云何十一地有十一麤重既有麤重即非地地中有佛智為因果故此經且漸和會有無令無滯住未似普賢文殊理事智盡大用而說故如仁王經說五位十地行門安立從凡漸習積行多生修假真如又有教說地前伏惑地上見道或說留惑不斷要經三僧祇劫方可成佛如是等教竝對權根假施設有未為實說但化佛所說皆是引中下根人未盡實說餘准可知又二乘人迴心向權教中所忻佛果及權教菩薩所忻佛果僧祇滿後但只樂求三千大千世界佛之報果不忻十佛境界毗盧遮那無盡十方境界之報果也不如華嚴經中十信菩薩所忻佛果勝解心上具足凡夫即樂忻修十身毗盧遮那之境界深心廣大盡無極重玄之妙境界也不同權教佛之境界皆立分劑限量此乃為根狹未廣故且權安立如解深密經中十地斷惑分劑第一初地中對治惡趣煩惱業生雜染障第二地中對治微細悞犯現行障第三地中對治欲貪障第四地中對治定愛及法愛障第五地中對治生死涅槃一向背趣障第六地中對治麤相現行障第七地中對治細相現行障第八地中對治於無相無作功用及於有相不得自在障第九地中對治於一切種善巧言辭不得自在障第十地中對治不得圓滿法身證得障善男子此奢摩他毗鉢舍那於如來地對治極微細最極微細煩惱障及所知障如華嚴經但於地前三賢初發心住中即能頓證佛果法門普印諸位十住十行十迴向十地等覺諸位如印印時文相具足無前後際即以初發心時頓印三界無明便為佛智之海以如來法身智身大悲之印一下頓印世間以為法界大用無前後故法如是故不同權教法外施設且引三根來歸一實故五漸見佛性進修門者如涅槃經云十住菩薩少分見性乃至十地未能了了起信論云十住菩薩少分得見法身化八相成道故如彼論釋言是願力所為既是願力非為實報總為漸見佛性皆是權教分分中漸引之宗非為圓故如是之類從初發心住已後所證佛果不定僧祇何以故如涅槃經云記屠兒廣額於賢劫中成佛闡提創發心尚有越劫之功何況具足信根復能少分見性者何有僧祇之隔哉世有諸德解屠兒廣額是化作爾者此乃曲逐人情未詳佛意者也漸漸引權向實豈令見劫存情令違本耶漸漸引至龍女善財一念之中得成佛者始成實說三乘小見但念長時時體本無空嗟忻仰無繩自縛何有休期前略說三種十地又以經義校量有六種十地者如三乘權教中有三種十地實教中有三種十地如仁王經解深密大品經此三部經中所說十地多立假真如門以成十地行相如此是權教中三種十地第四如涅槃經中十住菩薩少分見性十地菩薩見性未能了了即明以佛性為所乘門分修分證十地第五又涅槃經如牛食雪山肥膩草純得醍醐等即明證佛位故即為五種十地此教通華嚴經初發心上同佛正覺故第六一乘十地如華嚴經所說法界門重玄無盡法以成十地是為六種十地涅槃法華龍女剎那成佛皆是引權向實教故且三乘十地菩薩所忻佛果境界但忻三千大千世界為報佛之果故此即實教中第三化身非為實報身故三種化身者一者佛化身作種種眾生身二化身者化作一四天下及二十八天所化之佛三化身者化作三千大千世界佛也實報身者十身毗盧遮那互體相徹重玄境界量齊法界及徹纖塵塵塵之內皆齊法界具如華嚴經說三乘之教既權所說法門及佛報境界總未實說是故大品經中名共教三乘共行十地第二解深密經所說十地直為解深密廣意菩薩廣慧菩薩清淨慧菩薩等共為問答主伴說十地門不共聲聞為問答主伴為深密經迴彼般若樂空增勝者故此大品深密等經但說十地之名無地前十信三賢四資糧位第三如仁王經中具足五位行相法門如是權教中所說三賢十聖多分總是說假真如次第漸細方明佛性方可說乘如來乘直至道場將知權教非真所說地位次第未實第四如來乘中如涅槃經中說十住少分見性十地菩薩未全了了者如起信論中十住菩薩少分見性以誓願力能八相成佛者是其流也雖未圓滿為見少分性力故勢力如是猶如儲君為有因緣父王令其統紹君政為是王真子故力堪如是故為少見性故為如來真子生佛家故不同餘教假真如假智等待於初地方云生佛家故明見性力真勝餘宗故少分如是何況全得第五明圓教十地者一念體道智全佛故以會無明體全智故經云一成一切成一壞一切壞後當廣明是名五種十地此四種十地位次第行相以化下中根接生門中大同小異至於本法教門而權教之中三種假立真如為觀智與從法身佛性體上安立漸頓二門全別如權教中雖復還從初地之中對治惡趣煩惱業生雜染障乃至第七地中對治細相現行猶成障障無相智未全自在至於八地無相無作功用及於有相功用亦未自在如是地地中不自在皆有障故如前依解深密經中地位斷惑次第法門說如三乘中十地畢定如是階降斷惑經三僧祇百劫修相好業如涅槃經等佛性門中安立諸地次第如前已明如本業瓔珞經云十住菩薩銅寶瓔珞銅輪王百福子為眷屬生一佛土受佛學行教二天下十行菩薩銀寶瓔珞銀輪王五百福子為眷屬生三佛國中受教行化三天下十迴向菩薩金剛寶瓔珞金輪王千福子為眷屬入十方佛國中化一切眾生處四天下初地已上百寶瓔珞二地千寶三地萬寶四地菩薩不可稱數寶為瓔珞乃至十地寶瓔珞漸漸增廣及十地十一地通佛法王及三賢菩薩總有十五種輪王位廣如瓔珞經說又言三賢菩薩伏三界煩惱麤業道麤相續果亦不起麤見道喜忍伏三業道離忍伏地獄餓鬼畜生人中業道明忍伏六天業道炎忍伏諸見業道勝忍伏疑見業道現忍伏因業道無生忍伏果業道不動忍伏色因業道光忍伏心因業道寂滅忍伏心色二習業道無垢忍伏習果業道習前已除而果不敗亡是故佛子三賢名為伏斷喜忍已上亦伏亦斷一切煩惱覺忍現時法界中一切無明頓斷無餘如是已上說十一種忍三堅菩薩用除三界麤煩惱故亦伏斷故解云三堅者即三賢菩薩也十住十行十迴向地前三位也又瓔珞經云佛子初地一念無相法身智成就百萬阿僧祇功德雙照二諦心心寂滅法流水中不可以凡夫心識量二種法身解云二身者一法性身二報化身法流水者言初地菩薩即法性智流中任運至佛位故無所修造何況二地三地故又經云地前三賢菩薩入聖人位但法性流中心心寂滅自然流入妙覺大海佛子乃至三賢十地之名亦無名無相但以應化故古佛道法有十地之名此經即是說華嚴經已後教化三乘人於別時中重於初始成佛菩提樹下重略敘華嚴法門此瓔珞經中皆言我曾於普光堂說淨土法門及至忉利天說十住今更略說廣如彼經說准此經次第說十地已後於第三禪中說十一地法門經在西方不來經云佛子吾先於第三禪中集八禪眾說一生補處菩薩入佛華三昧說百萬億偈今已略說一偈之義開眾生心汝等受持又依瓔珞經安十地斷惑法相門經云佛子前三賢伏三界無明而用除麤業何以故當受生時善為緣子解云三賢菩薩初受法性智慧生佛家時悲心增勝為觀一切三界眾生總為子故誓願無捨為慈悲故潤生三界業故三界受生又經云為潤業故受未來果故名息用解云於三界無造新業故為息用又經云而不斷愛用解云然三界業亡慈業受生不亡經云有十一人亦伏法界中三界業果故解云十一人者十地并等覺位為十一人又經云初地乃至七地三界業果俱伏盡無餘八地乃盡故解云七地已前伏盡八地稱法盡故從此已上示現作佛王宮受生出家得道轉法輪滅度示現一切化佛界故無子愛三界之報唯有無明習在解云此八地現前住無功用智雖度眾生無眾生想七地已前悲勝八地已後無相智現前智勝雖無受生任運度人非無愛法習故佛地始盡以本願力故變化生是以我昔天中說生不生義業生變生佛子聖位中二種業一慧業無相無生智心心緣法性而生無照是名慧業二功德業實智出有諦中有為無漏集百萬阿僧祇功德故名為功德業從初聖已上而現受生以變易故不造新以願力故住壽百劫千劫變化生以上竝依本業瓔珞經說此即是圓教中亦頓亦漸二門亦頓者此經云三賢菩薩即入聖人位入法性流中任運至佛海更無造作漸者斷惑階降一一進修此瓔珞經三賢十住即入法性之流不同權教初地見道道前伏惑若望華嚴經十地品初地令凡夫修行不云要聖人方學彼經自有明文又明進退者如瓔珞經云佛子若退若進者十住已前一切凡夫法中發菩提心有恒河沙眾生學行佛法信相心中行者是退分善根諸善男子一劫二劫乃至修行十信入十住是人爾時從初至第六住中若修第六般若波羅蜜正觀現前復值諸佛菩薩善知識所護念故出到第七住常住不退自在七住已前名為退分佛子若不退者入第六般若修行於空無我無人無主者畢竟不生畢竟入定佛位佛子若不值善知識者若一劫若二劫乃至十劫退菩提心如我初會眾中有八萬人退如淨目天子法才王子舍利弗等欲入第七住其中值惡因緣故退入凡夫不善惡中不名習種性人退入外道若一劫若十劫乃至千劫作大邪見及五逆無惡不造也問如涅槃經聞常住二字尚七劫不墮地獄如華嚴經云設聞如來名及所說法不生信解亦能成種必得解脫至成佛故何故今言第六住心及從凡夫信位猶言有退此意若為和會解云十信之中勝解未成未得謂得便生憍慢不近善友不敬賢良為慢怠故久處人天惡業便起能成就大地獄業若一信不慢常求勝友即無此失若權教中第六住心可有退位實教中為稽滯者責令進修如舍利弗是示現聲聞非實聲聞所作方便皆度眾生使令進策如權教中第六住心可說實退何以故為權教中地前三賢總未見道所修作業皆是有為所有無明皆是折伏功不強者便生退還若折伏有力亦不退失如蛇有毒為呪力故毒不能起但於佛法中種於信心謙下無慢敬順賢良於諸惡人心常慈忍於諸勝己者諮受未聞所聞勝法奉行無忘所有虗妄依教蠲除於三菩提道常勤不息夫為人生之法法合如然但不長惡而生何須慮退已上五種十地權教中三種十地如大品般若但有十地名第八名大人地第九名乾慧地地名少殊解深密經中十地名雖與華嚴經中十地名雖同從初地至十一地有十一種麤重二十二種愚癡此二部經中但有十地總無地前四種資糧仁王經中雖說地前十信十住十行十迴向四資糧十信即說為外凡十住為內凡即不同實教中十住初心便登聖性體齊諸佛十信之中若不信自身與佛身因果無二者不成信解是故如來出現品云菩薩摩訶薩應知自心之內一念念中有十方諸佛成等正覺轉正法輪何以故佛心與自心無二故如是信心方名信故何況十住之位不證此心若不證此心云何為住以是義故住於佛住名之為住是故初發心住便成正覺又權教中說十地時竝無他方佛與說法者同名故又無同名佛來證成表同因果故以是義故地及教門竝是接小根眾生權施設故諸有智者勿滯其中應忻昇進是故說華嚴經中五位十地法門時十住中法慧菩薩入定欲說十住法門時過十方千佛世界外有千佛世界微塵數同名法慧佛來手摩法慧菩薩頂及語業讚歎及與法慧智力十三種加持說十行位時功德林菩薩入定十方過萬佛世界外有萬佛世界微塵數佛來俱名功德林及十三種加功德林菩薩等說十迴向時十方過百萬佛世界外有百萬佛世界微塵數佛來同名金剛幢亦十三種加金剛幢菩薩十地亦然佛與菩薩名同者明因果同故後當廣明如十地論是天親菩薩造解十地經是華嚴經中十地品也於解義處文義通三乘及一乘義解於中解者多解三乘義於一乘義人多不解為一乘道理情解不及設有以情解者疑網不除且信佛語故自疑不斷會久在無思不厭苦者不滯寂者悟常樂我淨者之所能知故是故五種十地三種是權餘二種十地是實教故是故瓔珞經云古佛道法為化眾生有此十地當知三乘權教十地名雖同所設方便引眾生行解全別以此當處具說未有同名佛共成印信因果契證故六明頓證佛性理智萬行圓融門者如華嚴經第一會如來現相品中如來齒間放光又放眉間中道果德光明又令普賢菩薩入三昧說世界成就品華藏世界品毗盧遮那品說諸佛果法令生愛樂既生愛樂已於第二會中令文殊師利說如來名號品四聖諦品又於兩足輪下放光明其光明過十方十佛剎微塵數世界外各有十佛剎微塵數菩薩皆來集會又說菩薩問明品淨行品賢首品成就十信之門兩足輪下光者為其最下明入信之首以信為因信為最下故此是如來眉間果光放入故前如來現相品中如來眉間放光已入兩足輪中為欲明舉佛果德用成信位諸有學者還信果法用成初證入於十住之門故以是義故十方各有十佛剎微塵數十首菩薩皆從十色世界十智如來所來以十信為入道之初故是故所來菩薩皆名為首十色世界者為十信菩薩未成實證明是凡夫雖信果德佛境未離色塵以色為國十住菩薩理事圓明以華為國為創從凡位理事開敷故十行菩薩善達簡擇覺慧圓明以慧為國十迴向十地以妙用自在以妙為國從當位法門所來以法為國非為四大地水火風故入聖智者已離此障十信位中菩薩皆從十智佛所來者所謂不動智佛無礙智佛解脫智佛如是十智佛者智為果德為十信位中以果成信故為明信從果來以果為因故若不以果為信即無所信故信無所依何故文殊師利為上首者為文殊師利皆啟蒙之主故十方諸佛皆以文殊師利妙德為發信心之首故以彰顯法身根本智故常以文殊為果前之信普賢明是差別智為果後之行故是故善財童子初見文殊為信門後見慈氏為佛位又自見其身入普賢身是佛果後行文殊為小男普賢為長子二聖合體名之為佛文殊為法身妙慧普賢為萬行成德故體用自在名之為佛文殊小男者為信證法身根本智慧為初生故因初證本智法身能生佛家故普賢為長子者為依根本智起行行差別智治佛家法諸波羅蜜事自在故常以行門建佛家法治佛家事但諸經之內以文殊為問答主者多明法身佛性之門普賢為問答主者多論其行以此表之又文殊乘師子者為明創證法身佛性根本智斷惑之駿故普賢乘香象王者表行庠序為威德故又文殊常居東方金色世界不動智佛所者為明金為白色能離垢故金色者表法身也不動智者依法性身根本智起智用即無動故普賢菩薩常居東方寶威德上王佛所者明萬行為寶以此行故成其威德若具行者以法寶身自在也威德無畏自在為王若不具行者皆有所畏設居高位不得為王為有所畏故與文殊師利同在東方者為法身智身理事體用本自一故本無二故又文殊居東北方清涼山者像艮卦艮為小男主東北方故艮為小男為童蒙為文殊常化凡夫啟蒙見性及本智之初首故又與普賢俱在東方卯位卯為震卦震為長男又像日出東方春陽發萌無物不生無物不照表理智雙徹體一無二如日出東方無物不照春陽發萌無物不生以根本智差別智無別體用生萬行故是故子為佛位丑為信位寅為十住卯為十行辰為十迴向已為十地午為等覺未為晦明入俗同俗化迷申酉戌亥為所化故如是安立法則法合如是故易卦坎為君離為臣震為上相酉為上將東為青龍西為白虎前為朱雀後為玄武青龍為吉慶白虎為凶害朱雀為其明玄武為其黑是故如來治坎而發明普賢為智相主萬行觀音為大悲之首治凶危為上將文殊為覺蒙之首常為接信之師互體交參以持佛家之法皆令眾生住於中道處恬和之性智慈益物以是身皆金色目髮紺青體白而相黃為應真和氣也皆為無形之形無色之色也若以其體用也一一菩薩總具智德無邊次其法則常以文殊為創信之首今以南北且立東西之一門若論互體重玄一方總俱有十經云一切處普賢菩薩一切處金色世界一切處文殊師利一切處不動智佛經云佛身充滿於法界普現一切眾生前應受化器悉充滿佛故處此菩提樹一切佛剎微塵等爾所佛坐一毛孔皆有無量菩薩眾各為具說普賢行如是一方即十方無盡一塵即剎海無窮今為化儀各示方分總別今言十信者信何等位決定成於十信之門如經十信中光明覺品云十方一切處文殊師利於十方一切處說十方一切處法門歎佛十種果德以成信位如光明覺品說又令起信根者轉更明淨文殊師利又問十首菩薩等業不知心心不知業等十問令起信者自身觀照轉令深固經云諸法無作用亦無有體性是故彼一切各各不相知又作水流火燄風起大地所生不相知喻又下頌云分別觀內身此中誰是我若能如是解彼達我有無如是文殊師利問十首菩薩所成十信觀行之門具如問明品說又賢首品中從凡夫位以信為首決定取佛大菩提果故從凡夫地信十方諸佛心不動智與自心無異智故只為無明所迷故無明與十方諸佛心本來無二故從凡夫地信十方諸佛身根本智與自身無異故何以故皆是一法性身一根本智猶如樹枝一根生多枝葉等以因緣故一樹枝上成壞不同故從凡夫地信如來十住十行十迴向十地我悉盡能行之何以故自憶無始時來波流苦海無益之事尚以行之何況如今有益之事菩薩萬行濟眾生事豈不能為從凡夫地信十方諸佛皆從三昧生我亦當得何以故諸佛三昧皆從如來自性方便生我亦具有如來自體清淨之性與佛平等從凡夫地信十方佛一切神通我亦當得何以故諸佛神通依真智而得我但依真性智中無有煩惱無明成智一切業亡唯有智慈通化自在從凡夫地信佛智慧我亦當得何以故一切諸佛悉從凡夫來故從凡夫地信佛大悲普覆一切我亦當得何以故諸佛大悲從大願起我亦如諸佛發大願故從凡夫地信佛自在我亦當得何以故諸佛自在於性起法門智身法身入眾生界不染色塵諸根自在我亦不離性起如來智故從凡夫地信自發心經無盡劫修功德行滿位齊諸佛不移一念何以故為三世無時故如是從凡夫信解始終徹佛果位如上所發十種信者必能決定成就十信之門住於堅固之種永不退轉又十信中文殊師利及覺首等十首菩薩皆從十色世界來所謂金色世界者表本白淨法中來故為明信心依本信故妙色世界者為依理事自在妙用而生信故蓮華色世界者依行能信故為蓮華表萬行故薝蔔華色世界者表從福慶之色以理智大慈中和性而生信心故五色之中黃色為最此為應真色亦中宮色也表中道色故為此華為黃色華故此信心菩薩為智慈中和之色應真世界來故優鉢羅華色世界者其華赤黃色兼有紫燄氣表一行行一切行能純能襍而生信故寶色世界表智慈法行成信而可貴故金剛色世界表以佛果德而生信心故必能決斷諸煩惱故頗棃色世界似水精表信心本清淨故平等色世界表信法界平等無二故如是十色世界皆是十信菩薩所信之法門皆從自信法門中來故名曰從如是世界中來已下本所事佛所謂不動智佛無礙智佛解脫智佛如是十箇智佛即是佛果中佛明信自智從佛智果為因故來表不因佛果不成信故其十住位中昇須彌山頂於兩足指端放百千妙色光明明前十信位於普光明殿兩足下千輻輪中放光表信位在凡未離凡地光出足下為表以信為初因其位最下今說十住上昇須彌之頂者明十住初心證法頂故從地昇上至相盡處故陟山王頂至法王位處故明其止為山也以入真實證非止不會於兩足指端放百千妙色光者為明足指以艮為手足之指初取聖道非止不明履踐之始表創從十信凡夫之位極始在十住初首履踐如來法王聖蹤以其定門普觀凡聖一切境界性相無礙色無不妙故稱為光如本業瓔珞經云修三賢法入聖位法流水中心心寂滅自然流入妙覺之位然此華嚴經意即不然識滅時亡情塵頓絕唯真智境一念則五位齊明為全將佛果以為因故設凡夫住世百年及以多劫而於自見不見須臾可遷不見當成佛不見已成佛不見現成佛十住之位法既如是更有何生不成佛耶更有何生而成正覺此華嚴經是本法界門一切諸佛本住大宅一切佛子究竟所歸化身權乘總居其外若有入者一入全真此位中初發心住菩薩見道住佛知見入佛知見直與如來同身心性智相故頓印五位行相總在其中如持明鏡普臨眾色此經法門法合如是所有歎說應如是知應如是信解為法界法門圓無始終於一念中歲月晦明重重無盡一毫之內佛境眾生境色相無邊一成一切成一壞一切壞此十住位中有十箇菩薩下同悉同名之為慧本從來土皆號為華從十箇華國土來本所事佛下名悉同名之為月釋云此位自己證真善簡邪正名之為慧理事齊發開敷若華以開敷法門為國所居得法惱除清涼如月名為本所事佛此之名目總是十住位中所證法門非虗名也經云爾時法慧菩薩以佛神力入菩薩無量方便三昧以三昧力故十方各千佛剎微塵數世界之外有千佛剎微塵數諸佛皆同一號名曰法慧普現其前以十三種加法慧菩薩十三加者語業加以言稱歎善哉善哉身業加者以手摩法慧菩薩頂智業加者經云即與法慧菩薩十種無礙智及此土如來光照其身是為十三。

　　大方廣佛新華嚴經合論卷第四


　　音切


潛
　　(昨鹽切)。

撥
　　(北末切)。

斥
　　(尺音)。

悞
　　(五故切)。

儲
　　(直魚切)。

憍
　　(舉喬切)。

稽
　　(古奚切)。

策
　　(楚革切)。

蠲
　　(古玄切)。

擇
　　(池格切)。

駿
　　(子峻切)。

庠
　　(似羊切)。

萌
　　(莫耕切)。

恬
　　(徒廉切)。

燄
　　(以贍切)。

薝
　　(瞻音)。

蔔
　　(蒲北切)。

輻
　　(方六切)。

創
　　(初亮切)。
　　大方廣佛新華嚴經合論卷第五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】十方佛所以同名為慧此十住法證聖位法流已入法界大海同佛入聖位智慧故是以佛與法慧菩薩名同為表法同故又明十住法門因果齊故佛位果德菩薩為因因與果體不異是故同名說此十住法時昇須彌山頂上有六品經共成十住法門之行相一昇須彌山品二偈讚品三十住品四梵行品五初發心功德品六明法品但依此六品經中解行法門修學悟入必能成就十住法門住佛種性生如來家為佛真子不同權教初地菩薩始生佛家或說三賢菩薩以誓願成佛此華嚴經直論實證位不論誓願為此教門總一時一際一法界無異念前後情絕凡聖一性不論情計應以無念無作法界門照之可見若立情見不可信也設生信者懸信佛語故非是自見若自見者非情絕想亡心與理合智與境冥方知萬境性相通收若不如斯心常彼此是非競作垢淨何休若也稱性情亡法界重玄之門自達一多純襍自在含容總別之門圓融自在於利生之法善達諸根隨所堪能悉皆成益敬承親近者皆能友之如昇夜摩天宮說十行品及如來於兩足趺上放百千妙色光明為表依空建行始可理事自在明十住之位證法身本智十行之位以法身根本智無礙方行萬行行亦無礙若不見法身本智所行萬行皆屬人天因果皆為有漏生滅之福以法身自智慧用治諸惑以萬行悲濟眾生法身智身任無作大悲一時頓用雖寄七地悲增八地智增之行相此華嚴法界門十住初位總該諸位在十住初門位同佛果為一法界體用故以一位中具十波羅蜜諸十法故以諸法重玄門照之可見此乃總是如來藏身普賢菩薩世界海漩法門此乃如日月照臨盲者不見非日月咎應自責躬循德可以頂敬以定慧觀之如來藏身者即法身也諸福智海莫不居中故稱為藏若不見法身一切福智大慈大悲悉皆不辦總屬生滅世界海漩者悲智觀根屈曲徹俗身土及業重重眾生重重諸業各別大悲普救根無不盡故名之曰海漩漩者甚深漩澓義也像此佛果位中菩薩一入法界之門攝重重眾生根業盡故無出世心永沒生死大海漩流無出沒故此十行門同普賢行前十住門同文殊師利法身根本無相智慧二人齊體互為主伴中間無作智即為佛果三人體一寄安五位用接凡迷若有凡夫信滿發心十住之初三身同得文殊是佛法身普賢是佛行身無作之智果是佛報身常以文殊法身無相妙慧以為先導說時先後證即三身一時法合如是廢一不可若廢文殊存普賢所有行門屬有漏若廢普賢存文殊所證寂定是二乘若廢佛存普賢文殊佛是覺義無覺者故以是義故三人不可廢一若廢一三不成故是故三乘權教中無此三人始終不相去離以教門未實總皆化身權逐小根且略權施待其熟故方遷就實如法華涅槃總是漸漸遷向實教如此經中十住初位即是十行十迴向十地等覺位總得其初及得其終互相貫通一位中得五十法門以互相徹故一一位中二千五百總別之義齊現乃至無盡諸位等進修行相層級不廢漸漸而是一時不廢一時中漸漸此十行位中隨其十方各有一大菩薩來至佛所各將十佛剎微塵數菩薩而來集會十箇上首菩薩下名悉同名之為林本從來國下名悉同名之為慧本所事佛下名悉同名之為眼十箇上首菩薩下名悉同名之曰林林有五德一建立德二身根榦枝條緣互相生無生德三華葉果實成益德四能障炎暑清涼德五人龍鳥獸鬼神所歸德一何謂林為建立德謂如大林內有龍神所居外無大風所折若不如是不得建立高顯成林明此位菩薩內有大智之龍常以大慈悲神而自守護了境自寂外無色塵境風所折異道邪論以智摧之無能所伐而建萬行與一切眾生皆共同之常為利益故為建立德二何謂身根榦枝條緣互相生無生德為明樹身根榦枝條上各各求能生所生性了不可得但為緣生之法緣緣無所生本來不生生本來生不生為明此位菩薩所行行無盡門故為以法身本智為先導故常行萬行於身於境求能行所行了不可得但以法如是行故三何謂華葉果實成益德如樹林華敷可觀令人愛樂葉能映障炎熱令得清涼果實資養眾生飢渴者皆令充足明此位菩薩常行萬行令人天樂見廣布大慈悲之葉令人親而不捨施大智之果充足法界眾生皆令滿足本願方終四云何障炎暑清涼德謂如林隨所歸者皆得離暑獲清涼樂如林為明此性都無有心此位菩薩所歸依者隨其根性皆得清涼本性無心利與不利五云何鬼神所歸德謂好茂林人多所採龍多所居眾鳥所都明此位菩薩亦復如是以建萬行之林眾人所歸採其眾德龍鬼所居常恭敬鳥獸所歸離恐怖又林為多義以此位菩薩建行眾多故又以行多故功德亦多言以法身悲智行諸行功德如林故是故菩薩下名悉同名之曰林何故本從來國下名悉同名之曰慧凡夫人以土地所居名之為國此位菩薩以定慧解脫安養自他平等名之為國皆令離苦名之為國地水火風所居之國是眾生業之影像非是實故法身智慧解脫是諸菩薩常住本體之國非業幻生之國是故菩薩以慧為國又此位菩薩以建萬行行解利生行能同事慧能設教利樂人天名所居之國何故本所事佛下名悉同名之為眼此華嚴經以事表法以其佛名同己所證所證法處名之為佛為此位菩薩以行益眾生善能觀根稱根中法不失時度名之為眼經云爾時功德林菩薩承佛神力入菩薩善思惟三昧入是三昧已十方各過萬佛剎微塵數世界外有萬佛剎微塵數諸佛皆號功德林而現其前還如前十三種加功德林菩薩只如佛果位內菩薩法身悲智常現在前定慧法門常當具足何須入定諸佛來加為諸菩薩設教度生要成軌則言佛神力推德於尊雖法界體齊平等為化儀故須存師弟為化儀故入定觀法出定方說三昧者名為等引引生正解名善思惟十住之內過千佛世界十行之內過萬佛世界者表位增廣化儀軌則行相眉目法合如是然其真性皆滿十方他方所來諸佛與入定菩薩同名功德林者明因果俱齊法智一種以此所來諸佛與入定菩薩同名十三種加者一語加二手加摩頂三與十種智及此土如來光照其身以語加者表法不謬以手摩頂者法身智悲知見解脫相及故又摩頂者安慰之相與十智者明菩薩智與佛果齊故名之為與又推德於尊謙和離慢故名之佛與於經中皆云法如是故自善根故皆是化儀軌則故有此言此十行位總有四品經共成此位法則之門一昇夜摩天宮品二夜摩天宮偈讚品三十行品四十無盡藏品十行門中所有法門當依此四品經修行理事悉皆具足如說十迴向品時何故昇兜率天因何如來兩膝之上而放光明何故上首菩薩下名悉同名之為幢所從來國下名悉同名之為妙本所事佛下名悉同名之為幢為兜率天於欲界中上下處中故如四天王天總是帝釋所攝連妙高頂總是一天之界所収夜摩天名第二天四天王天帝釋妙高俱連地界夜摩天已上方是空居以次兜率天上下居中向上即化樂他化二天以此天於欲界處中故故於此天和會理事會於中道迴理向事迴事向理理事無礙成智慈妙用之門故名迴向夫十住初心理事元來自會非在後位始有迴向為化眾生故名目法則須存從初發心住已後五位之內理事本自迴向今此第三位中迴向前十住十行一一法位無礙說名迴向之位不在第三普和諸位名為迴向託事表法故於此天說十迴向如來膝上放光者為膝迴旋屈伸之所自在莫過於膝故於膝上放百千億那由他光明用表理事涅槃生死無礙卷舒自在亦是以事表法此之一部之典名言境界處所身相名目及放光明總是所表自證法門此位中上首菩薩名之為幢為明十迴向菩薩智悲自在能壞自他惑業於生死中能建眾德名之為幢幢者建德不傾動義降怨義摧壞義堅固義勝智立法幢豎建大慈心堅固摧慢山遊寶路藉蓮臺成妙悟是故此位菩薩名之為幢為以不動無作智悲能破自他生死故此華嚴經教十住十行十迴向十地位位有佛果故又此位菩薩能建勝德常處生死誓度一切無盡眾生而智無怯懼名之曰幢以了無明為智故有忻厭者不可為又行施波羅蜜時若有乞者乞諸財寶盡世所有及身若命盡世所有皆悉歡喜心不傾動名之曰幢幢者不傾動義施有二種一者以法施二者事施以法施者以法施人無我所故一切無念名為法施事施者以物與眾生於身命財所求無恡此位菩薩行二種施尋常無懈廣如此十迴向位中說何為所從來國名之為妙明此位菩薩智慧妙用以妙用自在不滯有無及諸見量限礙等過名之為國何為本所事佛同名為幢與己同號明此位菩薩既成妙用與佛妙用理事因果當位體齊還同前十住十行當位與所事佛因果體齊位位如是爾時金剛幢菩薩承佛神力入菩薩智光三昧入是三昧已十方各過十萬佛剎微塵數世界外有十萬佛剎微塵數諸佛皆同一號號金剛幢而現其前還如前十三種加金剛幢菩薩言承佛神力者推德於尊師弟之敬入智光三昧者名之等引入是三昧引生無量教光以根本智為光體差別智為教光隨根與益智能破闇光者是教為教能破迷惑故發生明解開一切眾生智日故令其眾生密雲昏夜不迷亂故能決盲聾開耳目故能令邪慢之山悉傾倒故教光如是不可思議前十行位功德林菩薩入善思惟三昧此十迴向位金剛幢菩薩入智光三昧以明五位層級次第增廣眉目行相前位明始善思惟此位明妙用自在教光遐照前位過萬佛剎塵此位過十萬佛剎微塵世界外有十萬佛剎塵佛來亦明五位次第增廣進修之門皆亡情以定慧門入重玄理事照之方可迷解不可懸頭斟酌生增上慢十三加者以言善讚以手摩頂十方諸佛與金剛幢菩薩十種智此土如來光照其身十三加者以言讚歎為明所說法者及法不謬故手摩其頂者表說法者與佛智相及故與智慧者明說法者與佛智同故此土如來光照其身者明與佛教光合故又以光覺觸許令說法故十三加意者欲令後世斷疑成法令生信故論其實體總是諸佛隨諸五位行門依本位法而立其名而現其身與眾生作法軌則令其倣學使令悟入佛既立教學者必得不虗所以同名者也十住十行中已釋訖此位之內有昇兜率天宮品兜率天宮中偈讚品十迴向品此三品經成斯一位十迴向法門法用軌則學之者依之成則如說十地品時何故不從兜率天次第而昇化樂何故越化樂天而昇他化自在天為明十地菩薩法門功德廣博攝境超前不依次第又明十地妙用無方蘊功自在說處亦須自在同彼天稱名為自在又明十地菩薩以稱理體性自體無心無自心化皆因眾生起大悲智因他起化德似彼天以處表德故是故於他化自在天而說十地一明功高勝前故須超次第二表自在而化眾生故於此天處而說十地如普賢等覺位在第三禪集八禪天眾入佛華三昧說百萬億偈此之一會文廣不可於世傳持如是超間位倍倍於前佛華者佛行也入佛行三昧者是普賢法界行也何故十信十住十行十迴向四位之中菩薩但舉十箇上首菩薩同名此十地位中何故舉三十七箇菩薩同名為藏解脫月菩薩何故獨名為月此一部之教各各菩薩與佛果功齊皆十方來佛與入定菩薩同名者為表當位之內菩薩證入與佛齊因果相似以成龜鏡然六位五位中層級非無次第同別之義影互參差能純能襍能同能別能成能壞以六相總別同異成壞門准之可見六相者一總門二別門三同門四異門五成門六壞門此六門義一門中具六互為純襍不可廢一也十重玄義亦然此之文繁出於別本但且影響參之然十地法且於別門中立層級處說其行相此十地位為中道果終之教是故前位膝上放光此位如來眉間出清淨光明名菩薩力燄明此百千阿僧祇光明以為眷屬眉間光者表中道果終之義此眉間光從初會中如來現相品中如來於眉間放果德光明入足下輪中明以果成因便令普賢菩薩示佛果德令其信樂既生樂已便說信門即於光明覺品中還從兩足下輪中放出初眉間放入果德光明用照金色世界不動智佛以成信位以次欲說十住品時昇須彌山頂於偈讚品中於如來兩足指端放光明以次欲說十行品時於偈讚品中於如來兩足趺上放光以次欲說十迴向品時於如來膝上放光如今說十地法門還於初會之中眉間放中道佛果光終而復始至果極際三乘中十地不同於此行相全別十地菩薩見道未能明了初會中如來眉間放佛果光明名一切菩薩智光明普照耀十方藏此光使令菩薩入佛果德門故還放果光使令入果以因果忻修相似故經云爾時世尊欲令一切菩薩大眾得於如來無邊境界神通力故放眉間光名一切菩薩智光明普照耀十方藏其狀猶如寶色燈雲其光名為普照耀十方藏者即照此十地之藏一一地內皆徧法界虗空界福智大悲之藏今此十地即是初會之內如來使令菩薩所成之門終而復始以放眉間光明相似故放光處相似故前初會放光其狀猶如寶色燈雲此十地放光名菩薩力燄明此前後光明因果相似故燈之興燄相似故前之放光名菩薩智光明普照耀十方藏者即明如來開悟菩薩智令諸菩薩至此十地故此十地品中如來所放光明名菩薩力燄明者即明菩薩自力功極而登十地前光開發後明自力以自力故至於如來初開發處稱佛本心始終相似是故明此十地中道果終之門後徹初故前光舉果勸修後十地放光明自修至果是故光明名菩薩力以菩薩修自精勤力無退轉力不懈怠力而能修習至此十地如來法界藏故是故菩薩悉名為藏藏者含藏蘊德不遺失義此法界自體清淨無漏法門體該法界含藏一切大智大慈諸功德故興萬行雲普雨法雨潤眾生故此位菩薩稱如斯法名之為藏此位中有三十七箇菩薩同名為藏者為明此十地法門果終意欲辯知正道助道故故立三十七菩薩成三十七助道法門非正果故十住已來菩薩所行皆是助道非是正位故意欲明行所行者是為助道無住無行任真自體名之為正果故若以初發心住以法性無相根本智不離無作用之體行諸萬行菩薩與佛因果本來體齊若簡佛果無作無修菩薩正加行已來總名助道以動寂無礙正助元來不異一法門也眉目不可不簡體用圓寂正助全同此即全別全同門還以重玄門思之可解聞所未聞之法聞之不疑全別全同境界難解佛及凡夫各自別有是全別義故二見恒存若全同故便成滯寂圓融道理事理不礙若也法門全分兩向是凡夫法全合一體是二乘法但以理事自在其道在中留心滅之此亦不可以心存之此亦不可此助道行門與正智果德無作之門體合無二事中軌則不可不分以其體用不可一向全別以全同作全別以全別作全同不可全別無全同不可全同無全別如迷此同別二門即智不自在如解脫月菩薩三十七箇同名為藏三十七菩薩外獨自一箇名解脫月何以故同名為藏者總明十地法中正助之內為同法眾三十七即為其主唯解脫月一箇菩薩獨是伴明非同法眾故立別名以為賓主須有啟請擊難十地之法令現在及後世得聞正法無疑經意如是應如是知是故此十地法門即是解脫月為眾請法首金剛藏菩薩為眾說法首已上可知爾時金剛藏菩薩承佛神力入菩薩智慧光明三昧者十迴向位中金剛幢菩薩入菩薩大智光明三昧今此十地金剛藏菩薩入菩薩大智慧光明三昧此位菩薩智增明故妙用決擇增明更加其慧此乃明位位層級法門漸增勝故然諸餘位非無慧用入是三昧已即時十方各過十億佛剎微塵數世界外各有十億佛剎微塵數諸佛同名金剛藏而現其前則以十三種法加金剛藏菩薩一以言讚諭二十方諸佛與無能映奪身三與無礙樂說辯四與善分別清淨智五與善憶念不忘力六與善決定明了慧七與至一切處開悟眾生智八與成道自在力九與如來無所畏十與一切智人觀察分別諸法門辯才智十一與一切如來上妙身語意具足莊嚴十二十方諸佛手摩其頂十三此土如來光照其身與意加者欲令後世斷疑成法令生信故一如經說以言讚諭許說無疑以手摩其頂安慰許智相及何以同名者明金剛藏菩薩證法因果與佛所證相似如五位菩薩與佛因果俱齊皆以同名佛印之成法令現在眾及後世無疑并此土如來光照其身為十三種加如等覺位中普賢境界准菩薩本業瓔珞經在第三禪說來文不備不可和會本業經是說華嚴經竟化三乘眾於後重於菩提場中更略說彼經自有明文此五位教門依品次第今且略說後法界品內善財童子求五位菩薩善知識一一行之師弟軌則行相利益眾生後當更明地地法門一一別相隨文釋義方解略會三乘十地門差別三乘十地教行印信全別上下披讀思之可見三乘十地無似此華嚴法界佛所乘門法門次第經中五位六位行門皆以菩薩自證果德為己躬之號即如十信位中與覺首等十首菩薩十住位中法慧等十慧菩薩十行位中功德林等十林菩薩是也如前所述皆以當位之內自證本法名之所從來國皆以根本智導利眾生觀根滅惑之智號之為本所事佛當位之內有十方同名諸佛來現其前十三種加成信表因果體齊以現同名總別通徹時劫互融無盡重玄一多相徹一切諸法皆如帝網同別重重無障礙三乘之中三賢十地無此印信行相全別有修真者須知權實勿滯其功滯權迷實虗煩多劫也。
　　第六重令善財證法別者如經中從第二會光明覺品於如來兩足輪下放光明徧照百千那由他三千大千世界乃至如是無量無數無邊無等不可稱不可量不可說盡虗空徧法界所有世界四維上下亦復如是蒙光照及一切處金色世界一切處文殊師利乃至十色世界中覺首目首等十首菩薩各與佛剎微塵數菩薩同時發來各說一法如是十法共成信位法門如善財童子於覺城東見文殊師利說種種法而生信心還倣前信位之中文殊覺首等十首菩薩所成信位第三會昇須彌山頂法慧等十慧菩薩各說一法門共或十住如善財童子南行至妙峯山頂見德雲比丘及已下十善知識還如前經中昇須彌頂法慧等十慧菩薩說十住法門第四會昇夜摩天宮中功德林等十林菩薩各說一法共成十行法門如善財童子南行至三眼國見善見比丘及已下十善知識還如前經中功德林等說十行法門一一以行行之第五會昇兜率天宮中金剛幢菩薩等十幢菩薩各說一法共成十迴向法門如善財童子南行至廣大國青蓮華長者及已下十善知識還如前經中金剛幢等十幢菩薩所說十迴向法門善財一一詢友以行行之第六會昇他化自在天宮金剛藏等菩薩說十地法門如善財童子至此閻浮提迦毗羅城婆珊婆演底夜天及已下十善知識還如前經中他化自在天上金剛藏菩薩說十地法門善財詢友一一以行行之第七會昇第三禪為八禪眾說一生補處菩薩入佛華三昧所有法門十一地等覺位中普賢境界如善財童子至摩耶夫人及已下十善知識還如前瓔珞經中重說華嚴次第十一地法門普賢境界善財詢友一一以行倣而行之令成後則第八會佛地法門於菩提場中始成正覺時說如善財童子至海岸國大莊嚴園林廣大樓閣名毗盧遮那莊嚴藏彌勒菩薩所此為善財佛果圓滿善知識也還如前經中如來於菩提場中始成正覺及三十七如來出現品如經中如來出現品前即是普賢行品出現品後即是離世間品還是普賢菩薩說善財童子一一倣之還從前五位摩耶夫人十一地等覺位中乘普賢行而自成正覺出現世間還以普賢行導引眾生令離世間善財童子還以倣之從彌勒菩薩後自見其身入普賢身中即明自乘普賢行自成正覺出現於世常以普賢行導引眾生令離世間自見其身入普賢身者明行滿同普賢故法相似同一體故如出現品即是經中如來自放眉間光灌文殊頂口中光灌普賢口令此二人共相問答明因果理事交徹相入故以此二人理事體用二門成佛果故出現世間如善財童子至於彌勒所彌勒菩薩還令善財還見初善知識文殊師利善財聞已憶念之間便聞普賢菩薩名乃入無量三昧門便見其身入普賢身及於彌勒樓閣中會三世事在於今時即是善財童子功窮果極彌勒菩薩而與會之令成法則令使後學信解證入無疑經中但有法門未有人求學者故令善財詢友一一以行行之一如前經之法則若也空施法則還恐在行猶迷故令善財以行行之令使後學無滯彌勒令善財却見文殊明從法身理體根本智為因見彌勒菩薩是善財乘法身本智為果及諸善知識所行普賢行以成自己佛果見彌勒之後入普門法界自見其身入普賢身者雖成正覺常以普賢行利益眾生即明文殊普賢彌勒佛果三人始終一處表通因徹果此三人之道是古佛之大都是源始之法際若迷解者即本來全得處迷者自沒輪迴為古佛道法本來常如是故非生滅法無作無為也修之者及以放逸者皆有作者故忻寂不當放逸還非以自情纏乖其聖性是故修道者以定慧力善自觀之勿滯其事。
　　第七明六位菩薩來眾別者且如權教之內所說菩薩諸地位次但說假真如為因果仍地前三賢未能正證初地之中一地證一真如十地證十真如證十真如之後方能始見佛性前證真如復言有十真如障真如既能成障明知權教之中即施設假真如非本真也所說地位三乘同聞聲聞人天共會此經不爾總是果位菩薩六位之中一位具十又當位之內十箇菩薩下名悉同各從十方與十佛剎微塵數菩薩來至佛所信位之內俱名為首初名覺首次名目首有十首菩薩也創初起信即有一切處文殊師利所從來國金色世界本所事佛皆號不動智華嚴經即事表法無一事不表法門金色世界者白法也金為白色明法身本體也不動智佛明法身之內無作性智是根本智也文殊師利即是能證之因不動智佛即是所證之果今舉此因果同體無二用成十信之初門還令諸信者信果成因還修果法以成因位十住初心之上便成正覺為從證果本智為因也是故此經下云以少方便疾得菩提不同權教菩提同有為故立能證所證也一念之間無有能所能所盡處名為正覺亦不同小乘滅能所也了能所本無動故此乃住法性故動寂皆平為本智非動寂故妄謂為動愚夫不了棄動而求寂為大苦也故維摩經云五受陰洞達空為苦義為小乘有忻厭故即苦生也以此文殊等十首菩薩還興果德示悟眾生法華經云以佛智慧示悟眾生使得清淨故以此義故覺首等十首菩薩皆從本所事佛下名皆同名之為智所謂不動智佛無礙智佛解脫智佛如是十智如來所來皆表所從本智所來來處是己身之智所來者是因也即明因從本智果來猶如全將金體以成環釧全將佛體以成菩薩全將佛果以作自身今還以自佛本智成初證也一切眾生總皆如是今從佛所來者即表初發心時頓證本智如佛體用以成初覺以此正覺為初證之因是故彼十首菩薩以表因從果來次十住位中十慧菩薩所謂法慧菩薩一切慧菩薩勝慧菩薩如是等十慧菩薩各各與佛剎微塵數菩薩來至佛所所從來國本所事佛所謂殊特月佛無盡月佛不動月佛如是等十箇月佛所表是果法慧等十慧菩薩所表是因還表因從果來佛皆為月者表此十住之內創證果德無明熱除性清涼故以此義故表果德清涼故佛名為月像此位初證者故還同體清涼也經云法慧菩薩入菩薩無量方便三昧以三昧力故十方各千佛剎微塵數世界外有千佛剎微塵數諸佛皆同一號名曰法慧普現法慧菩薩前慰歎善哉如此言千者為一一佛皆滿十方故不同權教有限量彼此國土也此則明此位之中創發心時因果相成無差別體故是故菩薩與佛號名同但法慧菩薩為印因果為一體故佛名與己同名表一切證道者皆然前十信中不動智佛是根本智此十住中佛果名號月者是隨位進修獲益之果因果者即是非因果之因果但以無依止處名之因果亦不同外道以情撥無因果不同人天凡夫繫成因果不同此二名為佛因果也如此位中十住初首證此非因果之因果也是故初發心時即是佛故如此位之中無上慧菩薩頌曰凡夫無覺解佛令住正法諸法無所住悟此見自身非身而說身非起而現起無身亦無見是佛無上身問曰何故前信位之中十首菩薩不入三昧即便說法又無同名覺首佛而稱歎何故此十住位中法慧菩薩入三昧始說法又千佛世界微塵數佛與法慧同名皆號之為法慧來慰歎何故前十信無此等相者何為也答曰為信位但示果法因果同舉但令生信未有實證故不入三昧以十住之位入真實證故以此義故須入三昧方能真證為與眾生成證法則故為正證果德同號佛來印成因果一味故前信位中但且成信未正證故以此不入三昧亦無同號佛來印成因果當如是知如是信解如是千佛已次萬佛者明進修行相故如十行品中功德林菩薩入菩薩善思惟三昧入是三昧已十方各過萬佛剎微塵數世界外有萬佛剎微塵數佛皆同一號號曰功德林而現其前歎慰功德林還如前位因果同故其佛名號與菩薩名同還以菩薩為因佛為果德二體同故是故名同十林菩薩本所來國皆名為慧功德林等十林菩薩各各與佛剎微塵數菩薩俱從十方萬佛剎微塵數國土外諸世界中來其國名親慧世界幢慧世界寶慧世界如是十慧世界本所事佛所謂常住眼佛無勝眼佛無住眼佛如是等十眼佛問何故前十住位中同名法慧佛只舉千佛剎微塵為數所有菩薩來亦過千世界外來所來世界名同為華本所事佛名同為月何故此十行位中本從來國皆同名為慧本所事佛同名為眼何意如是答曰為十住位中從凡創證果德始從凡夫來故國土名同皆名為華為創住佛所住自佛智慧開敷故證佛慧初生諸佛家故佛號皆同為月以表得法清涼如月此十行位之中始終總佛內外俱真國亦以法為名佛亦以法為號前位始證以表如月清涼此位已真純名之為眼眼者法眼也為此行中明法眼圓明應機照俗以成德故以次千及萬數漸漸增廣者明法界圓明不增不減但以佛果位菩薩引生方便引接凡庸令增勝故皆為如來密意方便故如佛名經無量聲如來日月光明世尊偏增致敬重加三禮云滅罪名者如來方便引凡心生令策志故豈謂諸佛體同一味功德有差別邪今時佛果中諸菩薩安立地位境界增廣如是漸次言千佛世界萬佛世界乃至數終一一數體緣起相徹一一數中始終相入無前後際是諸佛密意方便故猶如十錢去一錢十總無著一錢十全成為諸數如響應聲同時緣起故得初即得終還以性齊時齊緣起同時故今此中安立境界法門如此(此下似闕十迴向文)。

　　大方廣佛新華嚴經合論卷第五


　　音切


映
　　(於敬切)。

怯
　　(去劫切)。

恡
　　(良刃切)。

斟
　　(職深切)。

酌
　　(之若切)。

倣
　　(分兩切)。

遺
　　(以規切)。
　　大方廣佛新華嚴經合論卷第六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】初地菩薩多百法明門王化多百佛世界二地菩薩多千法明門王化多千佛世界者不同權教實有分限如前數法互相徹入又如人以指畫空作百千微塵數分復以手除之令盡然彼空中無有增減以情量故見彼虗空數有增減此經亦爾所有菩薩安立諸地法門增減亦復如是為成諸有情故使令進修若也一槩皆平無心進也凡夫無有策修之心發心修至不修方知萬法無修也而實教菩薩一得一切得為稱法體中無前後故猶如帝網光影互相參徹相入無前後際也亦如百千寶鏡同臨妙像一一鏡中影像相入色像齊平如佛果位中諸菩薩為從性起法身根本智為十住之中創證心故所有法門境界皆悉依本以體用通收皆悉徹故還以性齊即時齊故更有餘不齊之法為不可也不同權學情障未亡九地已來未見佛性所立地位皆有分劑而實可得為未見佛性有假真如障故是故經云十地差別如空中鳥跡如是地位法門權施增減為逐眾生情故體道者真俗便為一真也一切真故都無假法不可於此圓教作增減見同其漸也此經所有一切眾海菩薩天龍諸神等眾皆佛果位海諸菩薩眾非是凡夫欲令入者即同聖故明毗盧遮那攝化境界等眾生徧故皆是佛果位眾以化儀主伴故如是果德位眾共會成法示悟眾生成法之後入法界品中文殊師利以此果德法門出祇園會外南行欲往覺城中利樂於人舍利弗六千比丘路上發心得十耳十眼覺城東會善財徧求諸友一生佛果圓明五百優婆塞五百優婆夷五百童子五百童女皆如善財經文不可一一具陳同會總皆如是若也無緣總亦不聞如祇園羅漢比丘等同會不聞不見如來說此華嚴經典是五眾同會於文殊所同聞此法悉皆同證之流是故經云此經不入凡夫手能深信者情過三乘權學之流何況能證者故此經賢首品中云一切世間羣生類尠有欲求聲聞乘求緣覺乘轉復少求大乘者甚希有求大乘者猶為易能信此法為甚難是故當知正集海會未有人中凡夫純是諸天果位菩薩集會成其教法文殊覺城所化始明以此教法將用利樂閻浮提眾生善財等五眾總表實得此法者餘意如前所明如是來眾純是果位菩薩來明果德用備上機都無權教菩薩小乘人天凡夫因果等眾來集此會權教菩薩至於九地已來不預此眾何況凡夫何以故為行六波羅蜜故有雖行十波羅蜜者由三僧祇劫成道果德故不同此教一時即一切時非情所收故出祇園會文殊南行六千比丘路上發心者此明許聲聞亦有最上之器堪能入此最上乘中又彼六千比丘於舍利弗所皆新出家未忻小果以器利故方能發心至此位流若登小果卒迴難得如舍利弗即是影響聲聞非實聲聞也即是已登佛位入流接凡以此義故此經來眾與權教不同化佛設有處純會菩薩無小乘者亦不同此教何以故或有教說即因成佛者即不行五位或五位行相體用不同如前已述故如是准例無有同者法既不同眾亦全別又於此經中所有來眾有十種同法與諸經來眾不同一色身同二法身根本智同三慈悲智位次同四言說法輪同五來處同六所成法則同七與佛因果同八事佛師弟同九報身國土圓滿同十懷疑獲益同一色身同者如五位中諸菩薩各從十方來一一方來眾皆有十佛剎微塵數眾菩薩來皆金色身目髮紺青與當位菩薩色身相似諸天八部之眾當類相似明得法同故報亦同如初會中有五十五種部類雖別明行門攝化異故然其行相身色法門五十五部互相參徹一行作多行多行作一行一身作多身多身作一身相似故前後十處十會例然二法身本智同者如十處十會中所有眾海皆同如來法性身本智慧故設有新學凡夫入會之者見聞佛法剎那證入皆齊如來法性身根本智故無有入會見聞法者不同佛身智慧者五百羅漢身在會內不見不聞不知不覺此之大會及所說法門不同權教菩薩一乘人天八部同會見佛聞法獲益全殊三慈悲智同者法身本智及差別智慈悲體同解行合故為文殊普賢佛果始終一法故如華嚴經三寶者佛為佛寶文殊為法寶普賢為僧寶是古今佛之舊法故若合即一切皆同為本如是故非造作有非成壞故四言說法輪同者如經中五位菩薩各十方來一一方各有十佛剎微塵數菩薩來至此會十方世界皆悉如是一時雲集異口同音十方眾海一時說偈皆同文句名字恰合一無差別為智慧同法行同所說法門十方世界一種皆同不似餘經之眾解行差別有得不得故五五位菩薩眾來處同者為此五位菩薩所來會者十方一切處皆至又十方世界及微塵中一一菩薩皆共住為居法界體自他彼此遠近情盡故總不出一塵故亦本來無入故不似權教三祇未滿諸見未亡來至此已各還本土又未論一塵之境圓法界故然通變皆有限故皆言神通非本法故六所成法則同者十信十住五位六位菩薩行門十方世界同施設故十方世界古今諸佛同此法故頓示因果在剎那中其法元來無前後故非同權教因前果後故十地位終方始見性地前菩薩是凡夫故設有地前成佛者推為誓願力能非本法故或推地上菩薩引諸凡夫起勝行故非論本法本來佛故此華嚴經所施法則直論根本智佛自乘門不論權教開三乘門設多劫故直明眾生本來自體無作者故性本自法界元真佛智慧故以為所乘也七與佛因果同者既是文殊法身智身諸佛果德普賢行門本來一法此諸眾海皆悉同之故初發心時便成正覺於一剎那際皆得此之法者不許於剎那際外有別時得者即非本法故若有人於佛法中見佛成道作劫量延促處所而生見者信亦未成未論修道見道是故修道者莫作如是順情所迷妄云修道輪轉生死無有休息此是情量非是佛法是故此經來眾皆與佛果位齊還成佛果位法若有見聞悟入皆同佛果位為依本智慧法故八事佛師弟同者如因陀羅網影互相徹此十會法界海中菩薩徧法界中一切佛所皆有其身奉事諸佛成師弟之敬門能同佛果師弟之敬不失故不同權教有自他佛故有往彼佛所來還歸自土故不同此教不移本處不作神通而依本法恒徧滿故承事諸佛能同別故九報身圓滿國土同者為以實法故而起信修法既恒徧身亦徧故依法智行身土皆圓此以一圓即一切滿故以無作智終大小量故為依本法身智身為依正報亦等故十懷疑獲益同者如初會中五十五眾一時同疑心念同請如來放光示現果德一時同益諸眾各得一法一人得諸人之法已下九會皆悉如是如上來眾十種同法比於餘教全無相似此本智本法本時本處古佛本法六位行門大眾之海充滿虗空微塵之中重重如是一時集會如此經中大眾之海從前至後皆是成就彰表如來所乘五位六位佛因果門無有一人得三乘果者皆以此法十住初心體用齊佛依本智法故不增不減於法體性任運利生十處十會來眾行相隨文釋義方可料簡。
　　第八明所施法門理事別者如化佛權教中說有情有佛性無情無佛性一切草木不能成道轉法輪等如華嚴經即是越情實教即不如彼化佛權宗約凡化教如功德林菩薩等十林菩薩所從來國國亦名慧一切境界總名慧體何以然者無有情無無情故所以然者無二見故為一真智境界無成佛者無不成者故夫有情無情者此是依業說夫論成佛者非屬業故若非屬業者即非有情非無情故何得於出情法上計言有成佛不成佛耶彼有情此無情者是業收非佛解脫故豈將自己情業之計作如是卜量情與非情成與不成如經所說是諸法空相不生不滅不垢不淨世間相常住諸法住法位如是之道為有情及非情邪如此華嚴經中大意本無凡聖情與非情全真法體為一佛智境界更無餘事莫將凡夫情量妄作斟量若存情計者見有情成佛見無情不成佛此為自身業執如是解者終不成佛夫言理性徧非情者而不同有情成佛者此由未見法空不依實慧未了得世間諸相本來常住但見隨情識變生滅之相而妄斟酌言非情但有其理徧故只如成佛豈可理外別有佛耶若理即是佛者於此理中情與非情本無異相豈從妄見立情非情耶如佛是非情應不得成佛若有成大菩提者不依此二見是故法華經會權歸一實經云種種性相義我及十方佛乃能知是事聲聞辟支佛不退諸菩薩如是等三乘權學總皆不能了廣如彼經如華嚴經中無有情與非情俱為智智境界一切山河樹木皆能現佛菩薩身及說法與佛體同能同能別自在無礙佛於世界中住持安立自在莊嚴境界差殊莊嚴各異於其妙剎國土莊嚴一一境中纖塵之內佛身出現剎海重重佛身無盡佛身毛孔亦復如是境界重重佛身無盡互相徹入能同能別全同全異淨穢國土無障無礙不論如是情與非情是故今言所施教門別又權教之中諸行為先佛果在十地之後此教之中佛果根本智為先證以差別智而互為資因果行相一時頓徹無前後際一成一切成一壞一切壞不同餘教一地修一地以為性齊時齊行齊智齊故以修定慧用智觀之莫將情解。
　　第九明與諸三乘得果別者如經所說為聲聞人說四諦法生老病死為緣覺人說十二緣行為諸菩薩說應六波羅蜜今此華嚴經亦說四諦法即與聲聞四諦法不同如四諦品中廣明皆為四諦明苦集本真元來是根本智不同三乘有忻厭故又五地菩薩作十諦觀一切十方世界諸佛皆說四諦法輪但隨類音不同爾如世間孔老一切治眾生法總是四諦法但隨器所授深淺不同或說十二分教門或作呪說皆為四諦法輪所收聲聞之人但隨自根器得一分斷苦之教只如小乘斷苦之法廣如小乘等部所說且約四乘總相所趣成果處論之聲聞觀苦集二諦深生厭離作無常不淨白骨微塵等觀知身空寂隨空寂法智滅身亡不生悲智名之為滅以此滅處名為涅槃設當從空起後亦無世間三毒等過為在道前修諸觀等以觀折伏如呪毒蛇又修生空知心性滅本來無我以此人無我法故空三毒業不生悲智出定入定無離此修不離此者畢竟同空悲心頓息名為滅諦滅伏諸苦名為滅諦以此滅諦名為道諦如楞伽經說譬如昏醉人酒消然後覺彼覺法亦然得佛無上身如是等比不依佛慧偏修空定從此知過迴心從正能成佛身如經所說有永滅者為滯寂故責令早修不應永滅也為修生涅槃非永滅故此乃大乘經中自有和會如華嚴經中都無此文如緣覺之流知十二緣生之法本來無實自體皆空知身知心自皆無主身心無主性恒無我以無我故無明便滅無明滅十二緣滅逍遙任性獨覺自居異聲聞故不趣於寂異菩薩故無有悲智准不趣寂故即勝聲聞准能持法故即不如聲聞以聲聞之人聞佛所說大乘經典亦能宣傳但未親證如淨名所責無以生滅心行說實相法權教菩薩創迴二乘及小菩薩未能全具大悲智者如大品經等是也但說六波羅蜜引起小根令成智慧以彼偏修定業滯在無智故但說六波羅蜜以根劣故猶怖生死未說七八九十波羅蜜等為無方便波羅蜜成其大悲故處於生死能運度故如仁王經中外凡內凡修六波羅蜜作六種人王忍等已上四波羅蜜俱是四種輪王十地十聖修十波羅蜜能成十種天王又餘經漸迴彼二乘分學及頓學等根成其悲智雖修十波羅蜜猶修假真如觀作諸法從本已來自體凝然不遷不變觀破修空有二執成不生不滅法門猶觀當情九地已來未明佛性為修彼假智乃成障故如前已說如此經為上上根人頓示本智初心創發十住位上即與佛同智慧如善財妙峯山頂得憶念一切諸佛智慧光明是其義也以依本智法即無所修故本無障故任運悲智不作而成隨緣六道無非法界了緣生法自體恒真更無修作所有念慮皆從智生但知任運對現色身說法應機如響相對恒處生死流法身常寂雖經多劫體不移時入死出生非沒生也任大悲智法隨緣故法應如是性無憂惱不住證修法如是故龍女善財總明如是此法難信三乘拱手遙推是化非是人修直說僧祇逐情立劫焉能信此無時智門是故經云能信此法為甚難者即其事也設經多劫勤苦作修有得有求作長作短作是作非作成作壞捨身壞命豈有成佛之期何如初心即須如是入佛智境修學豈不省力不枉功邪以此義故聲聞緣覺權教菩薩不真解四諦十二緣及真如法身實智境界皆是毗盧遮那方便引修向此華嚴真實之海令歸本法任智施為所修諸地隨智所作不起能心而皆成辨一切種智不似諸教地上別作對治但十信終心十住初位即自了知混然法界本智慧境凡聖不異脫體全真不見有情無情有性無性如是繫障任法不生如經所說如來成等正覺出興於世以其自身之智普見眾生成等正覺善惡情絕性相無殊雖度眾生而無度者是則名為種如來相諸善根故如是之法付囑流通全與三乘淺深懸異如大乘權學二乘及人天不聞如此華嚴經典上上根流唯希佛因果位諸菩薩等而能聞之如上四乘之內具有明證如是所乘既別見諦全殊於一名言淺深全隔又如華嚴十地品所說五地菩薩修十種四諦觀六地菩薩修十種十二緣以此不同三乘四諦十二緣。
　　第十明所付法藏流通別者如此如來出現品中說佛子此法門如來不為餘眾生說唯為趣向大乘菩薩者說唯為乘不思議乘菩薩說此經法門不入一切餘眾生手唯除菩薩摩訶薩佛子譬如轉輪聖王所有七寶因此寶故顯示輪王此寶不入餘眾生手唯除第一夫人所生太子具足成就聖王相者若轉輪王無此太子具眾德者正命終後此諸寶等於七日中悉皆散滅佛子此經珍寶亦復如是不入一切餘眾生手唯除如來法王真子生如來家種如來相諸善根者佛子若無此等佛之真子如是法門不久散滅何以故一切二乘不聞此經何況受持讀誦書寫分別解說唯諸菩薩乃能如是是故菩薩聞此法門應大歡喜以尊重心恭敬頂受何以故菩薩摩訶薩信樂此經疾得阿耨多羅三藐三菩提故解云生如來家者自覺自身法身根本智與佛真性性相平等同無性味混然法界自他情盡唯佛智慧明徹十方無性無依無生死性名為生在佛家以自體無作平等悲智力故紹隆正法統治眾生隨所應作以法調伏令諸眾生差生死業所有一切安樂之法皆悉樂之是則名為持佛家法又云種如來相諸善根者解云證佛法身性同法界同佛悲智如是信修理事不殊性相平等如是學者種如來相同佛善根不同權教付囑三乘聲聞菩薩所共流通又三乘之教多付囑諸聖及未生佛家者諸凡夫此經付囑最上大心凡夫唯求如來不思議乘生佛家者若無大心凡夫求此法門生如來家此經當滅何以故為此經難信設有聖說凡夫不信不證此經當滅若不如是付囑凡夫令生佛家聖位菩薩有一切佛世界微塵數如來何慮此經散滅當知如是如來意者令諸凡夫而起信修得生佛家不念已齊佛位諸菩薩眾諸有行者應如是知何故三乘之教多付囑諸聖者令使流通及付囑未生佛家諸凡夫等為三乘之法未出情塵明法未真易信解故且令凡聖共讚令教流行善根不斷未出情量不似此十信之終剎那即佛故以此義故三乘之教且漸引生未出情塵三僧祇劫方得作佛順情之教根易信故凡聖共讚皆得流通不同華嚴十方諸佛根本智法及差別智大慈大悲法出情塵教深難信故要待入證十住之位生在佛家為佛真子方是流通但有聖說無入證者不名流通但有凡夫說教無入證者亦不名流通為自法不明疑情猶在不破自他暗故未能決定知佛意故以此義故要待入證同諸佛智心方可決知佛教門故以是義故付囑大心凡夫入證者故始名流通但聞不契不名流通。

　　第四明成佛同別

　　夫智身寥廓總萬象以成軀萬象無形與智身而齊體違真相隔得本形同只為乖本相殊致使化儀各別或見形羸道樹藉草蓐以微軀或見色究竟天處蓮華之妙相或見寶菩提樹居淨土以成真或見遠劫修行或見剎那當證或見報身圓滿相海無邊或見化體分身具三十二相如是殊形異狀徧含識以情根萬別千差言何能悉且約人天共感四乘權實之流細作十門成道差別使得童蒙起信發解除疑識本離權情希勝德十門者第一成佛身別第二成佛時別第三菩提樹別第四所坐座別第五同住眾別第六所示相別第七轉法輪別第八轉法輪處別第九大會莊嚴別第十所受法門別第一成佛身別者此毗盧遮那佛身如經所說有九十七種相及無盡相身非三十二相八十種好身第二成佛時別者如權教中佛生之後即以逾城出家菩提樹下成等正覺時以之為時如毗盧遮那佛即實不如是如來安立化相為度三乘眾生應見如是出家成佛如華嚴經中實法界海即不如是如法華經云吾從成佛已來經無量阿僧祇劫此即是迴彼三乘人就實而論此毗盧遮那佛依本法界成大菩提還依本法界無始無終不出不沒無成無壞無有時分此經云如來不出世亦無有涅槃此為實說又頂著華冠本非出家都無八相之事若有人能知如來不出不沒不成不壞即知如來常住在世常轉法輪即是毗盧遮那出興於世又從兜率天下降神入母胎轉法輪入涅槃不出一剎那際彼天猶未下母胎猶未出此已入涅槃一切法事總畢第三菩提樹別者三乘之中見佛道樹是木樹高下稱人間如一乘中如來成道所居之樹即寶樹高顯殊特如金剛藏身中所現之樹高百三千大千世界其身周圓廣十三千大千世界大意總一切處徧故第四所坐座別者三乘中化身成道棄榮貴藉草蓐此一乘中本身成道坐寶蓮華師子之座妙寶嚴飾具眾莊嚴第五大眾別者為毗盧遮那佛所有大眾圍繞皆是普賢文殊等眾及有新發意者皆是志求佛果法界之眾非是三乘權學為求聲聞緣覺厭苦菩薩之道樂生淨土之眾設有聲聞之眾若未迴心如聾不聞不知不見說此甚深華嚴經典亦非因前經三祇劫後得果之眾也皆智圓多劫一際無前後時之眾第六示相別者如權教中即以兜率天受生降神入胎八相成道等一乘教中即以初發心住會法身本智以為正覺情絕始終不見時遷及以不遷不乖當念蘊功即佛都無時分遷轉之相應真自性常轉法輪不似權教八相等事或於摩醯首羅天坐華王之寶座或以三千大千之國土以為報境如是施設分量限劑者皆引眾生之化儀漸令心廣未為究竟之實相也如此華嚴法界之妙門者約分十佛剎塵蓮華藏剎海參映重重為明無盡佛國互相徹入一一佛剎皆滿十方十佛剎塵國土皆無限礙身土相稱都無此彼往來之相不同三乘為小根故權安分劑身土之相如此盧舍那之相海也纖塵匪隔其十方毛孔詎虧於剎海三乘示相者螢光不可以比日月之照功琉璃難以類摩尼之淨德此乃非由佛爾只為器劣故然第七轉法輪別者化佛轉三乘法輪毗盧遮那轉一乘法輪一乘者所謂佛乘如法華經云佛乘唯有一無二亦無三但以假言說引導於羣生乃至乘如來乘直至道場為法華經會三乘引令至實如前依判教分宗門中已說只為三乘種性人還依本種性作三乘教說說龍女剎那成佛是化反成謗教不順佛心元佛本意者令龍女剎那成佛為本法法自無時證盡時處即為實法反云是化此是苦哉當復奈何不期甘露反成毒藥翻將寶玉喚作泥塵以實為虗將虗為實請後達士莫踵前賢先聖法門普咸垂訓隨根權實事非一途深可久思具閑佛意了明權實順教流通不滯諸根權實俱濟只可引小歸大眾聖允心以實成虗佛不悅可依宗傳教福利人天使得金玉煥然各不沈沒是故毗盧遮那佛說佛乘化佛說三乘化佛教中法華涅槃漸漸引權令歸實門即龍女剎那成佛雪山肥膩草喻若牛食者純得醍醐等是也皆為分有未具全示一一具足因果報相之門唯此華嚴具足是故今言轉法輪別第八轉法輪處別者權教中化佛轉法輪或言鹿園或言給孤獨園等皆有處所上下往來此經即十處十會及一切塵中佛國佛身重重重重重重無盡無盡無盡常轉法輪不去不來不出不沒十會名處後當更明皆云不離菩提場而昇一切處經自具言第九大會莊嚴別者說此經時天上人中十會十處一時普集十方聖眾大心眾生無有三乘定性未迴心者設在其會不在其流又十會之眾各從十方來隨所來方皆云有十佛剎微塵眾而來集會位位地地以次十百千增多為明無盡又一一會眾皆徧法界重重重重參光影像纖塵之內亦眾會重重一一塵中眾會皆與法界虗空等乃至於一小眾生身內成等正覺眾海重重轉正法輪其彼眾生不知不覺如是眾會皆為諸佛菩薩性徧一切處身土眾會皆徧一切處故不似三乘中化佛眾會皆有處所限量分劑往來為眾生根小非佛故然第十所授法門別者如權教中或從小乘漸漸修習無常苦空厭老病死修四諦觀於中苦集二諦以為世諦滅道二諦以為真諦觀彼苦集真實是苦深生厭離趣求寂滅以無常不淨白骨等觀觀彼微塵成於空觀故苦集本無識滅智亡以空為證且令苦盡然後方為說大乘法令使迴心修法空觀行諸六度漸起悲智或有大乘菩薩種性者觀行對治似彼小乘性有慈悲樂行諸度不取空證留惑益生成法空等觀或有大乘菩薩種性一下頓修假真如等觀以假真如門加行調伏經三僧祇劫十地見性方始成佛或有教說地前三賢菩薩以觀力故折伏無明地上見道或有教說三賢菩薩少分得見法身如是等說總是三乘權教所說如此華嚴經即不爾直為上上根人一下直授法界自體根本法身古佛智海迷在無明頓令以方便三昧而令現之全將佛果頓授十住初心一念一時一際一法界門頓收文殊普賢萬行理事更無情量卷舒延縮不廢隨俗時劫了然具存三世日月歲數差別了然明著然其歲劫當自不移常與無常不成不壞法本如是了知苦諦本來聖諦元無諸苦亦無涅槃若如是信解如是證入經云以少分方便疾得菩提即以智幻門幻生其身等眾生界同眾生事即以無礙念門了眾生根即以師範門以成軌則即以眾蓻門訓誨眾生即以無依道場門法無所著即以無念門念而不著即以淨智光明門恒照無礙安立諸法度脫眾生即以無盡相門不壞色身即以誠願語門出言誠諦即以幻住門常住世間成就眾生諸根解脫如是十法即是善財童子等覺位內善知識利安眾生之門令諸學者頓修悟入行此十法利安眾生善住世間解脫法門殊非如三乘之眾厭苦集樂滅道之法也亦非留惑樂空出纏別求淨土也。

　　第五明見佛差別

　　夫佛身性相一體無差器有萬端依根各異情存想隔見絕體齊身立影生情留佛異佛由情應以此乖真心盡情亡智身自稱隨緣無作動寂俱真如是相應名毗盧遮那佛也毗盧遮那者名種種光明徧照也以法身悲智示相教光用對諸根隨情現色為情乖相別見異佛殊以體用混收本是毗盧遮那一智身也只可歸真去假不可滯假亡真略立十門見佛差別使得留心創信者返末而還源也一人中見佛但有三十二相二諸天見佛但有八十種好三諸龍見佛或同人所見或見但為大龍王也餘畜例然四諸仙人見佛但見仙人五諸餘外道還見佛與己同類六八部神等見佛與己為王七小乘人見佛為大聲聞八緣覺人見佛還為緣覺九權教中菩薩見佛但為三千大千世界之主福智充徧三千大千世界十一乘教中菩薩見佛為十佛剎塵蓮華藏世界海為法界主具云十佛剎塵蓮華藏世界為明無盡總攝一切剎故福智充滿一切諸剎無盡相海重重故如上十種見佛不同皆由發心之時信樂差別以信樂力故見佛不同是故當知發心之者發廣大心信廣大教門發廣大願行廣大行入廣大智利益成就無盡眾生即得速成菩提行願福智悉皆圓滿若不如是終非畢竟成大菩提勞而功少何如直往一切智之本智中也。

　　第六明說教時分

　　夫創證覺心道源虗寂智圓三世始終俱盡會萬象齊有無混去來即今古豁達唯神恬怕應真情亡智立想絕悲存圓聲遐布隨根受益一雨普滋百卉齊得如空谷響稱擊成音諸機獲益任智無心剎那無際焉存古今略依權實且立十種教起前後時分不同第一如力士經說佛初成道一七日思惟已即於鹿園說法第二如大品經說佛初鹿苑轉四諦法輪無量眾生發聲聞心乃至獨覺心大菩提心等第三如法華經說三七日詣鹿園說法第四如四分律及薩婆多論六七日方說法第五如興起行經及出曜經七七日方說法第六如五分律八七日方說法第七如大智論五七日方說法第八如十二遊經一年不說法第九依今唐朝藏法師判如來成道定經二七日後方說華嚴經第十通玄今依此華嚴經法界門總不依如上所說如此經以法界本智性自體用理事大悲本實為宗不依情量時分之說古今見盡常轉法輪無始無終法本如是如上所說總依根自見時分竝非如來有此不同如來本法智體竝無時分可立但使令心信解法界無時即是如來說法時也情亡心盡任智利人即是如來成佛轉法輪時也若也情存立見云如來如是時出世如是時說法者竝不依佛見總是自情如此華嚴經教門即是無始無終為門不可逐情強立時分此經乃是無時之時一切時說如法華經云吾從成佛已來經無量阿僧祇劫者量既本無知欲將何為說法時也皆是如來一智用一圓音一剎那時以無時之時為說法時也。

　　第七明淨土權實

　　夫以滔滔智海茫茫莫究其涯淼淼真源蕩蕩罕尋其際遮那法界體相括於塵沙方廣靈門淨穢互參於無極但隨自修業用見境不同致使聖說乖違依根不定或權分淨土於他國指穢境於娑婆或此處為化儀示上方為實報文殊住居東國金色世界而來觀音身處西方安樂妙土而至如是權儀各別啟蒙的信無依今以略會諸門令使創修有託約申十種以定指南第一阿彌陀淨土第二無量壽觀經淨土第三維摩經淨土第四梵網經淨土第五摩醯首羅天淨土第六涅槃經中所指淨土第七法華經三變淨土第八靈山會所指淨土第九唯心淨土第十毗盧遮那所居淨土第一阿彌陀淨土者此為一分取相凡夫未信法空實理以專憶念念想不移以專誠故其心分淨得生淨土是權未實第二無量壽觀經淨土者為一分未信法空實理眾生樂妙色相者令使以其心想想彼色像想成就故而生佛國此權非實第三維摩經淨土者佛以足指按地加其神力暫現還無是實報土未具陳廣狹是實未廣第四梵網經淨土者雖說一大華王而有千華一一華上有百億化佛教化百億四天下眾生然彼千華及彼華王為三乘菩薩見未廣故分示報境未成圓滿是權未實第五摩醯首羅天淨土者如來於彼坐寶蓮華座成等正覺以為實報此閻浮提摩竭提國菩提場中成正覺者是化此為三乘中權教菩薩染淨未亡者說言此閻浮提及六天等是欲界有漏彼上界摩醯首羅天是無漏故心存染淨彼此未亡此為權教未為實說第六涅槃經所指淨土者云如來有實報淨土在西方過三十二恒河沙佛土外者為三乘權教一分染淨未亡者言此三千大千世界總是穢土權推如來報境淨土在西方此權非實第七法華經三變淨土者此為三乘權教菩薩染淨未亡者言移諸人天置於他土是權非實第八靈山會所指淨土者此引三乘中權教菩薩染淨未亡者令知此土即穢恒淨諸眾信可未能自見是實非權信而未見第九唯心淨土者自證自心當體無心性唯真智不念淨穢稱真任性心無罣礙無貪嗔癡任大悲智安樂眾生是實淨土以自淨故教化眾生令他亦淨故是故維摩經云隨其心淨即佛土淨欲得淨土當淨其心第十毗盧遮那所居淨土者即居十佛剎塵蓮華佛國土淨穢總含無穢無淨無有上下彼此自他之相一一佛土皆充法界無相障隔略言十佛剎塵國土為知無盡佛國不出一塵為無大小故不立限量故以法為界不限邊際相海純襍色像重重此為實報非是權收。

　　大方廣佛新華嚴經合論卷第六


　　音切


槩
　　(古代切)。

預
　　(羊庶切)。

卒
　　(倉物切)。

怡
　　(苦洽切)。

寥
　　(落蕭切)。

廓
　　(苦郭切)。

蓐
　　(而蜀切)。

軀
　　(豈俱切)。

醯
　　(呼鷄切)。

螢
　　(戶扃切)。

縮
　　(所六切)。

怕
　　(普伯切)。

卉
　　(許偉切)。

滔
　　(土刀切)。

茫
　　(莫郎切)。

淼
　　(莫沼切)。

蕩
　　(徒朗切)。

乖
　　(古懷切)。

穢
　　(於廢切)。

括
　　(古活切)。

的
　　(端力切)。

罕
　　(呼旱切)。
　　大方廣佛新華嚴經合論卷第七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】第八明攝化境界
　　夫佛境無邊順機各異隨情廣狹見有差殊非是如來分其量數情微即境狹量廣即境寬若也智契真源佛境彌綸法界或見閻浮為化境或見四洲以濟生或見形滿大千或見報身十海如是種種器有萬端設教不同千差萬別發蒙始學憑准何依略示五門識其權實使得捨諸條而從本返末而還源速證菩提無令稽障一人中見佛境界二諸天見佛境界三二乘見佛境界四權教菩薩見佛境界五實教菩薩見佛境界第一人中見佛但見化一閻浮提眾生第二諸天見佛者但應自見境見佛亦然隨自見廣狹故如帝釋梵王及諸天王即是菩薩位即依菩薩位配所見佛攝化境界廣狹不可依諸凡見天人之類如帝釋即是二地菩薩位乃至漸昇至梵天王是十地菩薩位也或時以佛暫時佛神通力成就眾生亦令人天中凡夫及二乘并小菩薩總得見佛報土境界故即如維摩經佛以足指按地所現淨土是也或時以佛神力亦令人天總得相見故即如大集經中所說寶坊之上處欲界上色界下大集人天之眾總在其中如彼經說第三二乘中羅漢見佛攝化境界者如大羅漢以天眼力得見佛攝化三千大千之境界也即如阿那律云我以天眼見釋迦牟尼佛土三千大千世界如觀掌中庵摩勒菓如小羅漢即不定或見佛攝化一閻浮提此即以久伏忍力能斷結使未有定力亦名斷結未有神力通變等事如以次羅漢或見佛攝化四洲及上三界境界也此廣說在小乘諸部中第四權教菩薩見佛攝化境界者初地百佛二地千佛三地萬佛境界以此漸增如三乘大乘教說第五實教菩薩見佛攝化境界者初地菩薩即見多百佛多千佛即是無盡之百不是一百之百二地菩薩即見多千佛等即是無盡之千故三地菩薩即云多千萬等以實之說諸地菩薩皆悉齊見如帝網等三賢菩薩亦然非但十佛剎塵蓮華藏為其報境法界虗空總皆平等為十住初心初見道時即已無大小見故即總見佛化境皆如法界不分大小行布之中寄位階降如此經初地見多百佛境界者即明滿義故非如三乘單百之百此多百者即齊無盡之數故如三乘教化佛即攝一四天下報佛即云攝化千百億四天下為一釋迦報境如梵網經所說如華嚴經所說毗盧遮那攝化境界且約立一大蓮華藏世界海廣大無際與法界虗空等但為化眾生故約陳形狀令眾生心廣大發開狹劣心故於此大蓮華中總言有十不可說佛剎微塵數世界種為教文有限且立其一百一十一箇世界種中心有十一箇世界種上下各具二十重蓮華藏世界最下重中有一佛世界微塵數廣大世界圍遶次上第二重二佛世界微塵數次上第三重三佛世界微塵數此十一箇世界種皆悉如是從下向上轉轉倍增最上重中具足二十佛世界微塵數廣大剎一一剎各有十佛剎微塵數諸小剎圍繞其十一箇二十重世界外有一百箇一重世界種圍繞十一箇二十重世界此一百箇世界種外近金剛山復有十箇四重世界種其中國剎重重之內如上所說於金剛山內圍繞如上諸世界種等如天帝網分布而住如來所化周徧其間淨穢純襍諸世界海等如三乘中所說世界種者數三千大千之剎至一恒河沙為一世界性數性世界至恒河沙為一世界海數海世界至恒河沙為一世界種如此經世界竝數一佛剎微塵二佛剎微塵三佛剎微塵如是倍增至最上重中二十佛剎微塵數世界如是上下通數總二百一十佛剎微塵數廣大剎始成一世界種非為恒沙以限其數三乘之中多取恒河沙數為量如此經中常取一佛剎塵十佛剎塵為表無盡為其數如是增廣令小狹劣眾生知佛攝化境界發菩提心其佛攝化境界一一塵中境界與法界虗空界等不言獨化三千大千世界於中表法至後釋華藏世界品廣明。

　　第九明因果延促

　　夫法界圓寂無始無終理智虗空非因非果但為有情存量假寄其名情亡量絕何名能立名不自施本由量起量亡情盡名亦自真今以無名之真名談無果之真果以無說之真說談無因之真因啟蒙之士不可以滯其名始學之流不可以廢其說滯名則名立廢說則言亡當可任性隨緣起為法起若無緣者滅唯法滅有此法者性不相知今談因果延促如空中鳥跡如石女之子但為眾生情有愚智隨心照惑遲速不同劈竹登梯稱機各別因茲之類延促不同非謂日月與作時分教不自施因機故起教隨根應有根教生今以依根約立十門因果延促使得啟蒙之士後學無疑也第一小乘善來得阿羅漢果第二小乘一生得阿羅漢果第三小乘三生得阿羅漢果第四小乘六十劫得阿羅漢果第五緣覺四生得緣覺果第六緣覺遲經百劫得緣覺果第七依權教菩薩成佛定經三僧祇劫得成佛果第八依法華經實教會三歸一令龍女一剎那成佛破彼三乘經於多劫方始成佛第九華嚴經說兜率天子三生得十地果第十善財童子一生成佛如上所說皆是三乘及一乘聖教依根約器所說各各依其部教自有和會今欲廣引諸義文句繁多根有萬端依根教別今以略分十種大意得果延促不同意令知權向實不滯虗乘入真實門速成佛道如龍女破三乘之定劫成剎那之實門涅槃經屠兒廣額授賢劫中成佛之記者破闡提之無性說越三僧祇之功兜率天子明一乘之教殊勝之力聞之生信為不修故設入地獄中亦能成種蒙光觸身來生兜率天上登十地位一如隨好光明功德品說舉此一事意令信此諸佛所乘以難信故信即必定成種為信解內熏必至成佛設暫著樂遇苦便修若至十住初心位齊十地更無退轉如善財童子一生成佛者明於十住初心一剎那際情亡想盡三世一念更無所生名為一生不取存情立劫時分之生如是無生便成佛果如本生故名為一生還同龍女一剎那際情盡時亡名之為佛。

　　第十明會教始終

　　夫慧日世尊稱法界而徧照智周萬有與凡聖而同真理事互融體用相入即四十品之勝典終始交羅百萬頌之妙言前後參映十處十會如帝網之重重十剎十身若鏡像之相入舉一門眾門俱發談一品諸品齊麾道樹始成九天同屆普光一集十處咸登今古無差舊新一念不離一位便分五位之門一行之中乃建塵沙門海法界體上安立訓俗之詮果德性齊施設引生之教文殊以贊明法體普賢為成備行修二人悲智參光使得雲滋寶澤法界品內復令善財重修倣此一部之經一一行其行相菩薩接生之軌各各次第分明發心求進師資差別具陳法則令使童蒙易解學者不枉功程一念與道相應便得超過永劫今分十法以約紀綱教體參差略知分劑第一明毗盧遮那始成正覺第二明示果勸修第三明信心成備第四明入真實證第五明發行修行第六明理事相入第七明蘊修成德第八明隨緣無礙第九明因果位終第十明令凡實證。
　　第一明毗盧遮那始成正覺者即世主妙嚴一品經是言始成正覺者以自身心證盡三世古今等法在一念中無久近相於一念中而亦不壞眾生三世久近劫智及種種眾生差別知見智如經智入三世而無來往如是有十種智具在經說如是上下前後四十品經總於始成正覺時於一剎那際以法界海智印三昧門一時頓印身色言音說諸佛法及一切塵中諸國剎海普宣流布及入涅槃不移一時一際一性皆是法如是故前佛後佛古今如是總在一時隨諸眾生現差別法古今相徹名之為始契法如是名之為成依法如是非心造作名之為正智達斯理名之為覺此經在晉朝初譯有三十四品今於唐朝再譯為三十九品又檢菩薩瓔珞本業經云佛子吾先於第六天說十地道化天人今故略開眾生心汝等受行又下文佛子第四十一地心者名入法界心又此下文佛子吾先於第三禪中集八禪眾說一生補處菩薩入佛華三昧定說百萬億偈今以略說一偈之義開眾生心汝等受持此品即在十地品後是十一地等覺位計此品名還名佛華品為依法為名故又下文佛子吾先在此樹下說法界海時有八萬無垢菩薩現身得佛故今為此大眾略開佛果行處汝應頂受如瓔珞本業經即是說華嚴經竟化諸三乘眾來詣菩提樹下一一重敘初成正覺時所說華嚴五位法門具如彼經說為華嚴經少十一地一品經今將彼對勘方知次第後有聞者不須生疑但取彼經勘驗可知皁白今以第三禪中說十一地佛華品即總有十處十會四十品竝在初成正覺時以一剎那際海印法門一時頓說以依本法無前後故為法本如是故以本身以本智示本法故無重會普光明殿及三會等事故若重重重重無盡之重不論三會以其法界海門總收三世一念前後竝是一時亦無往彼重來入此如來但以本智對現色身海印門故一時普示今言於普光明殿重重三會者此非如是總是一時頓印之法如經云如來於一言說中演說無邊契經海但從法門品類為表法故菩薩名殊非是先來後來之眾於法界海內不可以情作前後之想違本法故於一念之內現三世事者為眾生故非於本法而有三世此為明本法不可從末前已覆車後須改轍不可直推先德以為龜鏡檢參經意都無重會之名以文字敘致法門似有重意不觀品中經意總是敘其前後通括一時一際一法界之智用法門如十定品離世間品皆云如是我聞一時佛在摩竭提國菩提場中始成正覺普光明殿入剎那際三昧者但隨法位菩薩名別非是如來去已重來以普光明殿為法界果智體故於一時之際會其理事不離無作定門以十定門是法界體故以普賢行是法界用即離世間品是也會此二品不離普光明殿果德大宅智之本都如此三度之說總是一處一時一法界一會之說非是如情所見前後往來通餘九會總在一會一時一法界一智海法門重重一時隱現無障無礙今於一法界內隨其進修方便行相門中寄處表法以分其十處十會者一菩提場第一會二普光明殿第二會三昇須彌山頂第三會四昇夜摩天第四會五昇兜率天第五會六昇他化自在天第六會七昇三禪天第七會八給孤獨園第八會九覺城東大塔廟處第九會十於一切國剎及塵中一切虗空法界會名為十處十會普光明殿中會此經中五位六位法門十定妙理普賢萬行始終體用十處十會總在普光明殿一真法界因圓果滿報居之宅之所含容十方世界都為一法一處一時一體用際攝末歸本不可別分作前後往來三會之說不可以己情塵翳障真教又此經中諸法皆以十為圓數不可但言七處九會之說又問何故至第七會但至三禪集八天眾說十一地法門何故不至第四禪天者答曰為四禪天依其次第是佛果處故佛正於菩提場中正證佛果通收四禪及十方世界總為一普光明殿法界之宅報居之都更無上下往來進修所在可得之相明佛四禪心相無依無進修處故無往來也情絕應真同法界故是佛第四禪以菩提樹下寄同阿蘭若處普光明殿即是本居之報宅以此三說始終因果重敘前初成佛之時以明前後不離菩提體本智海故如此圓融始終因果成一際門於此經中前後有六處和會也示果勸修門中有二處巳信修行門中有四處一如初會中普賢菩薩入如來藏身三昧以世界海漩法門示佛本源法界十蓮華藏世界海因果始終報得之門即普賢菩薩是其行如來藏身是其體即明以用入體理事徹故二毗盧遮那所坐之座諸有莊嚴亦明因果始終體用相徹故即以遮那佛以為報果以一切法空本智為座體以普賢萬行為用莊嚴以此一切莊嚴具即還以輪臺戶牖諸莊嚴具中出眾菩薩有十佛世界微塵數雨寶供佛即明如來果德常居一切法空之座普賢眾行妙用常感依報之所莊嚴理事因果體用常相益故又以信修行門中有四度和會因果無二門者即普光明殿三說始成正覺攝末歸本一際法界是一度和會二三十七品名如來出現品如來放眉間光灌文殊頂放口中光灌普賢口令此二人共相問答說佛出現果德之門即文殊為本智法體普賢為行為明和會體用徹故以此徹處即名為佛初會中佛即明佛所自成佛也三十七品中佛即明菩薩自力所及也因初佛故而起信進所修以信進修行故自力所及自佛果故以自佛果與前所信無異故三祇園之中如來以師子頻伸三昧門舉五位因果導利人天四善財童子彌勒樓閣中和會文殊普賢始終因果及彌勒菩薩始終因果都為一際體用徹故通前示果勸修門中普賢菩薩毗盧遮那二處和會及後普光明殿如來出現品給孤獨園及彌勒樓閣四處通為六處和會體用因果無二一際法門是故彌勒樓閣名毗盧遮那莊嚴藏與初會中普賢菩薩所入三昧名如來藏身前後名字一相似故但取經文品類意況尋之參驗可見如來會通總為一時一際以剎那際根本智宅門出生滅度及常住在世轉正法輪總無虧一念成正覺時是故經言智入三世而無來往此經總有十處十會四十品經於九會中雲集都眾總有三百四十二種眾并第三禪中一會九種眾亦在其數如是之眾各各云有佛世界微塵數或云十佛世界微塵數如是眾會一時俱會在始成正覺一剎那際猶如大海周徧十方互相參映無障無礙若以第十會一切國剎及塵中虗空法界一切會中者即十方世界虗空法界及纖塵之內及一切眾生身塵毛孔海會如海十方無間重重重重無盡無盡諸佛菩薩眾海常然三世一念古今咸即今時之際過去未來無盡之劫同時無虧一念成正覺時也如是時體成佛不成佛覺與不覺時法如是故。
　　第二明示果勸修者即如來現相品普賢三昧品世界成就品華嚴世界品毗盧遮那品如是五品經是也於現相品如來口中眾齒之間放光以光中音聲十方告眾使令咸集普賢菩薩為佛長子治佛家法入佛三昧舉佛果德令眾敬愛起信樂修如來於自身及座舉體用因果門令眾咸知以佛自身為法界大智身以諸莊嚴具為普賢行用報果以一切法空為座身以此三法齊平興悲智門無始無終示悟眾生名之為佛如來又於眉間毫相中放光明名一切菩薩智光明普照耀十方世界藏其狀猶如寶色燈雲普照十方世界已右遶於佛從足下入及於眉間毫相之內出十佛世界微塵數菩薩眾於其佛前共坐一蓮華之座復讚歎佛境界甚深此明因果無二光入足下明以果成因眉間光者十地智果之光今入佛足下以果成因十信之位還從足下輪中出此光也至十住位內次至足指端出十行之內從足趺上出十迴向之內膝上出十地之內還至眉間出終而復始毫相光明是十地之果光其中出菩薩是其因行明因從果出明此已上五品經是示佛果德令眾信樂故。
　　第三明信心成備者即第二會中如來名號品四聖諦品光明覺品菩薩問明品淨行品賢首品已上六品經是也此六品經共成十信之一位一如來名號品信佛名號十方世界隨生不同二四聖諦品信知十方世界法門名字差殊皆以四聖諦為本三光明覺品知光明本從果而來入佛足下今還從足下放彼果光用成信位四菩薩問明品信菩薩所問之法門五淨行品明信菩薩淨行從大願力生六賢首品信知成佛以信為首信此六品法門共成信位此六品經於普光明殿中說以普光明殿是佛智用果滿報居之本宅還從中說信位法門為明說果成信既信果德從茲已後至十地十一地佛華品已來方明入道進修五位成滿階降同別一通一切通為從因至果不隔時故皆以根本不動智等十箇佛以為所信之門還以自心根本不動智佛以為會體用故。
　　第四明入真實證者從第三會昇須彌山頂上於如來兩足指端放光明於中說六品經是一昇須彌山頂品二須彌頂上偈讚品三十住品四梵行品五初發心功德品六明法品此六品經中如須彌山頂品及偈讚品兩品經是帝釋諸天迎讚如來歎佛功德及處之勝十住品梵行品初發心功德品明法品四品經明創證法門住佛所住生在佛家同佛智性功德解行理智如佛初發心時便成正覺此會兩足指端放光者明初證法門發足之始昇須彌山頂者明從前信心今昇十住法王山頂至法之際智照無礙如上高山至相盡處故又山者表定能發慧故從茲已去任法無功始終俱佛不從八地方具無功瓔珞經云三賢菩薩法流水中任運至佛初水後水一性水者因佛果佛一性佛故於其中間無初中後不隔念故依本法故無念可隔因果便終一念相應一念佛故不論相好及與神通相好神通從此正覺中得若證正覺即不著諸相但以覺道恒相應故通變相好不求自至設至於後福智終時三世一時不隔念故第五發行修行者從第四會昇夜摩天上於如來兩足趺上放光說四品經一昇夜摩天宮品二夜摩天宮偈讚品三十行品四十無盡藏品如此會中昇夜摩天宮品夜摩天中偈讚品兩品是諸天迎佛讚歎佛功德及歎處之勝十行品十無盡藏品兩品經明從智身具普賢行悲智具足理智行門所成依正二報福智無盡此位從如來兩足上放光及昇夜摩天上說者為明從須彌山頂至相盡際證佛智身至夜摩天下依法空本智起普賢萬行門故以處表法令易解故如彼諸天離地際故此天依空而住為明十行依本智法空而行故第六明理事相入者從第五會昇兜率天宮於如來膝上放光說十迴向有三品經一昇兜率天宮品二兜率天宮偈讚品三十迴向品前之二品經是諸天迎讚如來敬歎佛德及歎處之勝後之一品是正說十迴向之法門迴向者令諸事法皆入理故以十行事法入前十住中理事無礙故名迴向前十住即是文殊法身本智後十行即是普賢之萬行明二人體用相徹名為迴向膝上放光者明理事卷舒自在故猶如人膝屈伸迴旋皆由於膝何故兜率天說此位者為明此天於欲界之中處中故又於天上五位五處五會之中故向下有帝釋宮夜摩之兩會向上即有他化三禪之兩會處五會中故於欲界中此天處中故故說十迴向令會理事無礙根本智差別智智悲均融處於中道以處表法故須此處說十迴向之門故。
　　第七明蘊修成德者從第六會昇他化自在天宮中如來眉間放光明名菩薩力燄明此光與初會中如來眉間所放光明終而復始至本處故說十地一品經是也何故無昇他化天宮品無偈讚品者為明十地果終住法本宮恒徧一切功終行極更無昇進乃至三禪十方世界亦同此也為表果終十地智滿無進修故常對諸佛現在前故為非新來無稱歎故此十地門但於十住十行十迴向中蘊積功成使令淳熟更無所住任運而成自令具足一切諸法何故於此天處而說十地法門為此天依他起化以成自樂名之他化自在天此位菩薩依眾生故而行悲智興諸行雲雨諸法雨以此為樂無自心想作諸行相以處表法故須此處而說十地法門依藏法師說此品時有三加五請者檢尋經意佛有十三種加金剛藏菩薩解脫月及諸菩薩有四重請十三種加者一十方同號佛現身以言讚慰使令說法又十方佛與十種智及目善根力勝智力法如是力十二十方佛手摩金剛藏菩薩頂許令說法十三毗盧遮那如來放眉間光照金剛藏身光中說偈勸令說法是名十三明以言讚慰是語業加與十種智是智業加手摩頂是身業加眉間光照光中說法是法力加總通言讚與十智手摩頂及光照身都為十三種加四種請者一解脫月菩薩舉大眾疑請金剛藏菩薩止而不說二解脫月重請金剛藏重止三解脫月三請四諸大菩薩一時同請都為四請未知三加五請從何而來若但取身語意業為三加者即與十智眉間光照金剛藏身及光說法其加即有餘若但取十方諸佛言讚使說為五請者佛位居尊軌則之中不合為請以此之義總有十三種加四種請與十種智業雖是智體不殊為不迷法相成差別智故用時各別不可直取同門以一同中有十三種所加各別四度重請皆殊超昇之義前已說訖。
　　第八隨緣無礙者於第七會第三禪天集八禪眾說一生補處菩薩入佛華三昧定說十一地等覺位中普賢法門十地已終明自分道終等覺位中行普賢行徧明入俗徧周法界行門重疊廣及虗空及微塵中諸國剎海重重無礙究竟如法界廣大如虗空名為等覺位中普賢行也言佛華三昧者華之言行能堪可觀開敷感果義也此為佛行法門佛者覺也明十一地等覺行用明十地成佛已終次十一地覺行滿也故名佛華法門三昧者法界本體大寂法門定亂情盡名為本寂以此定故行普賢行門一切三昧此乃為本體故於彼天處為於色界無色界八禪之眾說一生補處菩薩入佛華三昧定門有百萬億偈以此位菩薩入佛華法門善明入俗廣利含生自在故名隨緣無礙此位明法界行周何故在彼天處說十一地法門為彼天處憂苦情亡唯三昧樂為明此位菩薩定亂情亡唯智悲利眾生樂故以處表法故於此處說十一地法門地位行門廣如瓔珞經說此以當華嚴經來文未足。
　　第九明因果位終者從十定品十通品十忍品阿僧祇品壽量品諸菩薩住處品不思議法品如來十身相海品如來隨好光明功德品普賢行品如來出現品離世間品已上十二品經是也何以然者為十定品至離世間品總該五位十地佛位及普賢萬行始終因果門前後徹故是以十定品離世間品二品經初皆却敘初會及第二會云如是我聞一時佛在摩竭提國阿蘭若法菩提場中始成正覺於普光明殿入剎那際諸佛三昧者非是重來集會但為十定及離世間二品是體用門通始終故於普光明殿如來重敘依其法門菩薩眾名號差別非是去已還復重來於十住十行十迴向十地十一地法徧諸天處一時頓說諸位此之二品意明體用徹於始終佛因果門故十定體是文殊離世間法是普賢是故如來出現品中放光和會二人因果相徹門故放眉間光入文殊頂放口中光入普賢口令其理事自相問答說佛果門佛果之門總在二人根本智差別智之際以定慧力照之可見此之十二品經一時都會諸會六位十一地總入普光本智法堂果德大宅法界之門故是故十定品及離世間品皆敘前之初一二之會說此經時譬如空中置百千寶鏡置一佛像在於地上以眾菩薩圍繞莊嚴於彼百千寶鏡之中一時頓現一一鏡中影像互相參入都無往來如來亦爾於始成正覺之時天上人間十方國土一時頓現互相參徹都無來去故彼此言音句義悉皆參入都無來去不論重會不得作世間情解作往來重會之心如前已述事須計會至而復說此之經末須知和會始終如來出現品明五位十一地果終之門一部之經始終之際以是義故流通付囑總在其中出現品前普賢行品即明自己佛果修行之行出現品後離世間品即明自己佛果之後利生之行明佛果之後所行大悲智行諸習總盡雖行普賢萬行不染世間名離世間品自修佛果前普賢行明是自所乘并勸他學佛果也後普賢行自己佛果已終果後純是利他以此能令三寶不斷十通十忍亦是十定徧通五位體徹始終也通者總通明義也忍者法忍之門阿僧祇乃明數量之門壽量者乃明佛壽量隨人菩薩住處者明菩薩所為人攝化住持境界常在不滅不思議法者為明如來化儀法則自在非諸二乘及三乘權學所知如來十身相海品者明十世界海十毗盧遮那皆有九十七種相及十華藏世界微塵數相如來隨好光明功德品為明如來隨好光明照燭功德蒙光獲益普賢行品為明果前進修之行如來出現品為明五位菩薩自力果終出現因果位極離世間品為明佛果之後純是利他此已上三十九品經六位五位因果位終利及諸天諸神王眾入法界一品經如來入師子頻伸三昧還舉佛果五位利及人間已前總結初會二會乃至十一地七會之中佛位因果法門竟八會在祇園中後當更敘。
　　第十明令凡實證者從第八會在祇園之中如來入師子頻伸三昧門還舉法界果德現諸世間令生信樂達佛實相五百聲聞目連鶖子示同不聞寄同二乘有信不信如初會中五十五眾及覺首等十首菩薩功德林等十林菩薩金剛幢等十幢菩薩金剛藏等三十七箇藏菩薩如是各各有十佛剎微塵數菩薩共集隨位倍增寄成諸位令諸人天凡夫得此法門如此會中六千比丘明是凡夫於文殊師利所頓明十耳十眼此眾雖居在路發心境界不離佛會路上發心為表進修非是即離其佛會乃至第九會覺城東會一萬龍眾五百優婆塞五百優婆夷五百童子五百童女竝明是凡夫同證佛位是故今言令凡實證第九會覺城東過去佛大塔廟處文殊師利說普照法界修多羅門無量諸龍得生人趣一萬諸龍發菩提心覺城五眾俱登佛果但舉善財一人為首俱及其五百之數法皆同然五百者表五位六千者表六位信亦在中一萬龍者表其萬行之門故無有一事浪施設故皆表法門過去諸佛大塔廟處為其會者明古佛今佛道跡不殊還同如來會內一種善財南詢諸友還明進修又明菩薩攝化眾生之行相第十會者一切國剎及塵中虗空法界一切會此十會徧一切剎塵中虗空法界有情身塵毛孔之內如來重重重重海會無盡故如是法界佛果法門諸有信解及初發心證入之者猶如師子王之子初生之時雖則未能如其師子王力勢自在然則師子相全體無異一切諸獸皆當畏之如於此華嚴經佛果法門修信解及初證入者亦復如是能信自己身心性相全體同諸佛果自體恒真本大智故及證入者同諸如來佛果之門本無修造自體全佛以此真門成備進修差別萬行恒無始終一真果德雖未能堪力用如佛是則名為種佛種子在於身田以信為始以定慧力證入之者初發心時十住之首已入佛智慧是則名為生在佛家為佛真子已與佛智同故具足如來諸善根故便即超彼三乘得神通菩薩九地等見一切三乘人天外道智所不及是故應當根堪之士一心奉行。

　　大方廣佛新華嚴經合論卷第七


　　音切


劈
　　(普擊切)。

熏
　　(許云切)。

轍
　　(直列切)。

牗
　　(與久切)。

驗
　　(魚欠切)。
　　大方廣佛新華嚴經合論卷第八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之一

　　【論】稽首十方清淨海法界真報盧遮那六位因果諸菩薩文殊普賢大海眾所說法門清淨輪果德圓滿金剛句我今釋此微妙典將欲廣利諸眾生唯願眾聖垂加護令於法門無罣礙諸有見聞獲大利皆同遮那清淨海。
　　夫闡教弘經須分四義一長科經意二明經宗趣三明其教體四總陳會數。
　　一長科經意者略作十段長科一明如來始成正覺二明舉果勸修三明以果成信四明入真實證五明發行修行六明智悲相入七明蘊修成德八明利生自在九明諸賢寄位十明令凡實證一明始成正覺者即世主妙嚴品是二舉果勸修者即現相品已下至毗盧遮那品總五品經是及世主妙嚴品舉佛所成之果令使人修三明以果成信者即從佛名號品已下至賢首品六品經是亦通取前世主妙嚴品已來總是便以十箇智佛以為自心之果以不動智佛為首明自心智隨分別性無所動故四入真實證者從昇須彌山頂品已下六品經是以十住為體住佛智慧家生故五發行修行者從夜摩天宮已下四品經是以十行為體行佛行故六明智悲相入者從昇兜率天宮品已下三品經是以十迴向為體體圓真俗成大悲故七明蘊修成德者從他化自在天中十地一品是蘊修前三法令慣習成就故八利生自在者十定品已下乃至普賢行品等十二品經總是以十地中蘊德成功十一地利生行滿方名法行圓滿佛於始於終無作體性不移毫念為以法界圓明大智之性為十住見道之初無時念故三世無性故總一時故此非情識所知唯智會故九諸賢寄位者即已上六位諸菩薩并佛出現世間品亦是皆從性海大智境界中方便出現其身寄位成十信十住十行十迴向十地及等覺位十一地法門令凡夫信入倣學依跡不迷其事十明令凡實證者以法界性中安立十信等六位進修方便行不離體用不壞方便其智彌高其行彌下逐根行滿故名進修隨力堪能安立諸位隨位知行令不迷因果使學者善明總別依位成功不滯始故不離初故即如下文善財等眾優婆塞優婆夷童子童女各列有五百具明十住十行十迴向十地十一地五位一位有十通為五百如六千比丘通信亦不退總云六千一萬諸龍以明萬行如是之眾竝是凡夫皆信是法界佛果智境門故而登十住十地故名令凡實證已上十段長科經意竟於中廣意至文方明如法界一品總通前後四十品經總法界故明三世法總法界故以此法界一品是一切諸佛及以一切眾生之果也於此一部之經總有五種因果徧周義一示成正覺因果徧周即世主妙嚴品通下五品經是二信位及進修因果徧周從佛名號品已下六品經通十住十行十迴向十地位中共二十品經是三定體徧周即十定十通十忍等品是四行海徧周即普賢行品離世間品是五法界不思議大圓明智海徧周即法界品是有此五徧周義故以此一部之經有五品之內品初皆有爾時世尊在摩竭提國以為品首者明此五法是一時一法界一剎那際一體用一切諸佛一共同之法一因果等周圓滿無前後義一切諸佛皆如是如是之法不離十定之中剎那際降神入胎示現成佛入涅槃不離一剎那際更無移也以此一部之典五度一箇爾時世尊在摩竭提國唯法界品別總明此一部之經大體宗趣一法界大圓明智有此五種徧周之因果從初信心進修諸行始終因果萬行圓滿畢竟不出十定之體無時之性凡聖總齊本來如是由情妄計時量隨生由妄計故生老便有若於根本法界門中起延促見皆是自情妄見非實有故如是迷無性理違本無時智境之法門起逐情隨妄見時劫延促者於佛正法之中不成信種當知是人設修行出三界果未有成佛之種故即權教六通菩薩聲聞緣覺是也如法華經不退諸菩薩亦復不能知此明出生死之不退未成處生死中不退又亦但得以空觀折伏現行煩惱入初地見道位非是已達根本無明得根本智見不退如是三乘見道總是三種意生身菩薩皆非是根本法界大圓明智初發心住中能十方成佛等不退三種意生身者初二三地名三摩跋提樂意生身四五六地名覺法自性意生身七八九十地名種類俱生無行作意生身如是三種意生身菩薩竝是法界大圓明智海大宅門外草室權施方便安立令諸子等且免火難如此經下文聲聞在會如聾若盲六通菩薩設聞此經不能生信如經具明為從無始際來隨計設能於佛法生信但隨情生信迷自智境故無自契實智起真信修故若不迴心畢竟不成佛故設復教化眾生還能成得三乘及人天之種但住一方之淨剎無廣大法界量等虗空無邊智之大見十方塵剎對現色身一切眾生隨根引接三乘無分但云見三千大千之境如此經有世界海有世界性有世界種皆甚深廣大與法界虗空等具如華藏世界品說如三乘中設見如來身三十二相八十種好設復廣大云八萬四千不見如來十佛剎微塵等身相隨好三乘之種但見如來化滿三千大千世界等行不見如來化滿無盡佛剎微塵等行三乘之種所作一切皆有邊量不見法界一一塵中無邊量法普賢行法互參不礙也。
　　二明經宗趣者其義有六一明經宗趣二此經何藏所攝三分其序分四定其正宗五明此經付囑何人六明此經流通所在。
　　一明經宗趣者此經名毗盧遮那大智法界本真自體寂用圓滿果德法報性相無礙佛自所乘為宗如法華經云乘此寶乘直至道場又此經云有樂求佛果者說最勝乘上乘無上乘不思議乘等是還令初發心者為志樂廣大故還得如是如來大智之果與自智合一無二故此經宗趣甚深難信若有信者勝過承事十佛剎微塵數諸佛盡經於一劫所得功德不如信此經中如來大智境界佛果法界門而自有之信此福勝於彼如賢首品下文頌云有以手擎十佛剎盡於一劫空中住彼之所作未為難能信此法為甚難十剎塵數眾生所悉施樂具經一劫彼之福德未為勝信此法者為最勝十剎塵數如來所悉皆承事盡一劫若於此品能誦持其福最勝過於彼又前頌云一切世界諸羣生少有欲求聲聞乘求獨覺者轉復少趣大乘者甚希有趣大乘者猶為易能信此法倍甚難為明此經宗趣甚深難信修空觀者息妄修禪垢淨情存聲聞獨覺六通菩薩未迴心者無如是分如經下文云設有菩薩經無量百千那由他劫行六波羅蜜得六神通猶名假名菩薩不真菩薩設聞此經不信不入如法華經亦是為迴三乘人令歸一乘故迴彼門外三車權引諸子令歸如來大智法界真實門故破彼几案所依法故令得如來無依住智本自在故華嚴經即是始成正覺時頓為上根者說法華經即是佛出世後四十年中為迴三乘者說又佛乘三乘一時總說但隨根自應一音法門各有差別總別義生為真體無時無可作前後故如法華經云十方佛土中唯有一乘法無二亦無三但以假名字引導於眾生又云唯此一事實餘二即非真餘二者但以十方諸佛共所乘門為實三乘為餘二但權施設未真者是餘二故以一實對諸權皆是餘二為法華經責聲聞緣覺不退菩薩三乘等皆未能信一乘法故為權教菩薩雖有一分求菩提之心猶有怖生死故得離染不退未得稱真染淨平等不退如修空觀菩薩樂空增勝及假真如觀一向離纏皆有忻厭及樂生淨土等諸菩薩眾皆能離生死出纏不退不入法界性海一真無忻厭門故望此佛乘樂生死者及厭生死者二俱是退設觀空增勝修假真如門行六波羅蜜得六神通是離生死不退非是生死涅槃一性中不退故以是義故華嚴及法華經說得六神通菩薩不聞不信此經典故如法華經云設有菩薩讀誦八萬四千法藏為人解說得六神通亦未為難暫讀此經是則為難唯此智境界違情所解故甚難信也三乘信解順情所忻何以故說佛果即在三僧祇之後說佛淨土在於他方此娑婆是穢土修菩提者厭垢忻真樂生淨國設有住世菩薩所言留惑潤生為濟眾生故非由法爾根本智自在力合如斯故如是菩薩皆是順情之法法易信故非如此經說入佛果不逾剎那但隔迷悟說無量劫總不移一時故說從凡夫地創見道時因果一時無前後際不見未成佛時不見成正覺時不見煩惱斷不見菩提證畢竟不移毫念修習五十位滿一切種智悉皆成就總別同異成壞一時自在皆非世情所見故是故難信也其所信者如經下文十信之位金色世界不動智佛上首菩薩名文殊師利此云妙德云金色者明白淨無垢即法身之理不動智佛者即理中智也一切凡聖身等共有之故云一切處文殊師利一切處金色世界一切處不動智佛今之信者當信自心無依住性妙慧解脫是自文殊於心無依住中無性妙理有自在分別無性可動名不動智佛理智無二妙用自在是故號曰妙德菩薩是故一切諸佛從此信生故號文殊為十方諸佛之母亦號文殊為童子菩薩為皆以信為初生故信心成就即以定慧觀智力印之相契一念相應名十住初心便成正覺取能行行處號曰普賢取妙慧無依處號曰妙德取善能分別知根之智號之為不動智佛自契相應名為正覺且能信處號曰信心自契相應名為住心為住佛所住妙慧解脫相盡無生法故若心外有佛不名信心名為邪見人也一切諸佛皆同自心一切眾生皆同自性性無依故體無差別智慧一性應如是知以此同體妙慧如諸佛心及眾生心應如是信解不自欺誑是故此經宗趣為大心眾生設如斯法諸佛自所乘門一乘妙典法界道理令大心眾生入佛根本大智佛果故一念契真理智同現即便佛故為法界道理見則無初中後故異彼三乘劣解者宜聞三無數劫登佛果故宜說釋迦淨土在於他方此娑婆是穢土故是故法華經內為迴三乘劣解者令龍女非器剎那成佛明信心廣大非權施設現實教故所修實教不迂滯故言龍女始年八歲表今生始學非舊學故畜生女者明非過去積修此明此生所信法門理直無滯故法界體性非三世收一念應真三世情盡智無出沒即佛果故是故經云為劣解眾生興度八相等事娑婆世界舉眾遙見龍女即往南方無垢世界成佛者解云南方者為明為正以主離故離為明為日為虗無即無垢也舉眾遙見者明三乘權學信而未自證故故言遙見夫法界一真自他相徹若當自得焉得稱遙見此經即令善財一生得佛解云一生者從凡夫地起信之後十住初心契無生也即任法界智生非業生也至文廣釋今且略明此經宗之所趣佛果法門竟博達君子孰可思焉。
　　二明此經何藏所攝者此經名毗盧遮那法界藏所攝以徧照法界海一切諸法門盡含藏故又此經不許三乘化佛權教所收眾生所知解故化佛教中菩薩及二乘之眾不能解了一真法界報佛法門唯知三乘自分法故設是菩薩但知三千大千世界為一報佛境界故千百億釋迦是化身故不解此一乘實報法界報佛所說法門故是故此經還名毗盧遮那法界佛果智海所收非同三乘菩薩化佛教中權施菩薩藏所攝是故下文法界品中慈氏所居樓閣名毗盧遮那莊嚴藏善財入已唯見無量諸佛法藏行門報相莊嚴無盡福相皆阿僧祇一一具如經說此即依毗盧遮那佛所教法法行行之因所報得所居宮殿樓閣一依法界藏行行所成因果故乃至諸佛報得莊嚴因果亦如之故藏者含容義含容法界一切法門因果法皆無盡故三乘經多以恒河沙為法門數之比量成廣大義此一乘經多以一佛剎塵及十佛剎塵乃至無量佛剎微塵為法數之比量又三乘法相或一或二三等七八九十為數此經法門一一具十為數以明佛果法門圓滿故名詮既是廣狹不同法藏必當差別是故此經是毗盧遮那藏所收非三乘菩薩藏所攝故此經常以佛果為進修道跡是佛根本大智古跡修差別智故若異佛古跡而有進修無成佛義如三乘且免一分麤生死苦非是依佛智體古跡契修佛乘也是故此經是毗盧遮那藏所收非三乘菩薩藏所攝。
　　三明分經序分者分為二門一都該一部二當品自有序分一都該一部者即世主妙嚴品是二當品自有序分如經品品之中會會之內皆有爾時如是如是序其品內之意又此一部經上下五度序其世尊所居菩提場之處所問何以如是答曰從初第一卷如是我聞一時佛在摩竭提國明初成佛處在蘭若之中次第二會中又爾時世尊在摩竭提國阿蘭若法菩提場中始成正覺明不移本處而至報宅中居為普光明殿明理智之行報得之宅寄同世間蘭若契證方詣宅居自此已去上昇天宮皆云不離本處而身徧坐一切道場或云而昇如是天上昇天明列位進修不移本處者明法界道理以法性妙理無往來內外故大智體自徧周故次四十卷初十定品又云爾時世尊在摩竭提國阿蘭若法菩提場中始成正覺於普光明殿入剎那際三昧明以法界法身為定體無三世性故從兜率天下降神及入涅槃四十九年住世轉一切法輪總不出剎那際以此三昧圓通始終非三世古今故如是敘致以總言之一切過現未來諸佛皆盡一時成佛并眾生生死亦不移剎那但眾生妄計有年歲長短如佛所說即生即死皆不移時是故經云一念普觀無量劫無去無來亦無住如是徧知三世事超諸方便成十力如此一品經總括前後始終之際無去來今古性盡明從凡夫地一念發心忽然見道進修十住十行十迴向十地十一地五位等法成佛轉法輪入涅槃總不移剎那為以法界門為開示悟入故明實教一乘法界之門法如是故以三昧名目明之此品都舉此一乘根本法界寂用之門始終一際無本末時分故以為成佛之頭次離世間品亦然敘致始成正覺乃至普光明殿者為普賢菩薩入佛華三昧佛華者是所修佛行故三昧者明寂用無礙也還同前敘致所在者明修佛行體用無始終常圓滿無三世也此品明修以普賢行還以法界體大智常隨眾行圓該三世還不移剎那際等故明其眾行即法界體用也故如是敘致皆明時不移亦不移處以菩提場無中邊故所修眾行常等如剎那三世無增減故無去來故次入法界品云爾時世尊在室羅筏國誓多林給孤獨園者此舉正宗如來所乘通前徹後天上人間十方世界總以法界為體非虗妄體故為眾生隨迷不達故此品之內都舉天上人間十方世界總不思議法界體寂用自在故故令眾生悟入是故此之一品如來但以不思議神力說不藉口言明世間總真總神無出沒故以明法界普該前後本一際故不須同敘菩提場以菩提即法界故前會總在法界會中故故如是敘致也十會之體用總以此品通括一體一性一時一智之本母故此五度敘其初成正覺者總明此法界一時無前後說如此一部經內世主妙嚴品佛名號品十定品離世間品四度皆重敘致始成正覺普光明殿入法界品但言給孤園此五品經大意有五種佛果徧周總該餘品此五品經意是故重敘但為此五種徧周法界因果一剎那際五事頓彰該收諸位總在其內成法界大智果故以此有五箇經頭題目相似唯入法界品獨言給孤園云何為五種徧周因果者一世主妙嚴品明始成佛果徧周經云不移本處而身徧坐一切道場二佛名號品在普光明殿中說明報身及國土名號法門設化利物總徧周此會說六品經成就信位佛果此明信心徧周三十定品如來入剎那際三昧以此三昧普該此經及無盡三世劫總是一時本來如是為佛道合然相應現其本法成佛說法及滅度時分無有遷移此明佛大智本性自體寂用定體徧周乃至入涅槃四十九年住世說法處母胎猶未出在兜率天猶未下生以實法際體然無往來今古性故四離世間品明以法界自體本寂定大智為普賢行體即明覺行徧周佛華者覺行也三昧者本覺體也五入法界品明根本法界本體大智佛果徧周此五種徧周總以法界為體總是一徧周法門此五徧周該收諸位諸差別故恐人不解失其意趣故一部經內五處敘致題目鉤連前後相攝為明此經以法界體本無次第本末兩頭中間時分長短故如王寶印一時普印無前後成文也以法界寶印普印諸位但明五位十住十行等進修習氣不同故性無差別以總別同異成壞十玄六相義融通道理自明此六字義為緣起三對六字都該萬法一總別一對二同異一對三成壞一對總不相離不可廢一留一亦不可雙立亦不可雙捨總是斷常生滅中邊等見皆是情量不了任法自性緣生此乃以無思正慧力方解以思而知之者且信心也此是初地菩薩觀察世間一切緣起法雖總同時不計俱有雖總具別皆無自性不可計法俱無餘兩對亦然皆是有無非有無俱不俱常無常情所計故如一切緣生法如空中響本自無為應物成音如善筮蓍龜者無思無為不鬼不神而應緣能知萬有而告人古今吉凶如指掌者也應如是知任法緣起非如情也一多總別諸同異門一切成壞皆非前後同時等計法界法門道理亦復如是皆非前後有無同時俱不俱或滅或留情所計故皆是性起大悲無作大願任法緣起稱無作智非故非新施設轉正法輪出生滅沒皆不可作故新去來之解皆是如來無生滅智自在力故雖異二乘自寂取證滅情亡智即以起大願等利諸眾生而無願想雖以大慈大悲饒益眾生而無愛想雖入生死不沒淤泥雖在涅槃十方世界利入不息皆是如來無性無依無作智力皆不可作去來現在古今之解。
　　四定其正宗者有三種正宗一隨位正宗二隨品正宗三大體正宗一若以隨位正宗十信十住十行十迴向十地十一地各有正宗十信以佛根本不動智以為正宗十住即以證入法界智如來果德理體妙慧以為正宗十行以佛根本智起普賢行進修以為正宗十迴向以理智圓融真俗起興大願以成悲智使令理智大悲均平不偏靜亂以為正宗十地蘊修悲智使令慣習功濟以為正宗十一地普賢行等眾生情流充滿法界海任用利生以為正宗此為隨位正宗二若以一部教門四十品之內當品自有正宗隨品名目總是可知三以一部教大體正宗以如來大智法界性絕古今體用圓滿一乘佛果以為正宗常以此佛果正宗以為開示悟入進修使令慣習成就又此經四十品中以法界品為正宗餘品為伴為十方諸佛以自心分別煩惱成一切智一切種智法界體用以為所乘成正覺故此根本煩惱非三乘所知故二乘且伏而不起菩薩以空觀折伏無現行故廣如勝鬘經說一切眾生以法界門以為開示悟入明如來根本智是眾生分別心契同無二故則法界自在故以是義故十住初心便成正覺以將十行十迴向十地十一地法門治令慣習智悲成就更亦不離初心法界智體用故但以此法界智體用無依住門治諸習惑惑薄智明分分殊勝但須定慧照用身心諸法內外無依無根無本諸貪恚癡漸漸微薄諸佛智慧漸漸增明法樂自娛非貪世樂此是法界中漸漸非始末也。
　　五此經法門付囑何人者此經法付囑大心凡夫經云此經法不入餘眾生手解云餘眾生者三乘及外道樂著人天及求出世樂者何以故此經不許三乘菩薩具六神通尚自未能聞經生信何況二乘人天外道經云唯除生如來家法王真子即大心凡夫能生信證入故生於佛家不言已生佛家諸大菩薩諸大菩薩常為眾生說法無大心凡夫信證不名付囑不名流通為無人信無人悟入故經云若無此子此經當滅者解云若無凡夫信證者此經當滅若不如是者諸大菩薩已生佛家者已有如是無量佛世界海微塵數故如來何須念此經當滅既不念已生佛家大菩薩眾明知當念大心凡夫非為已入聖者當知此經付囑大心凡夫故如出現品說。
　　六明此經流通所在者此經流通分每在品末有動地雨華菩薩供養處總是大都付囑流通分在如來出現品不在經末者為此品是經之末為此品是三十七品是五位菩薩結會五位因果行門之終以是義故是經之末又如來從前第六卷初第二現相品內齒間放光令普賢菩薩說眾生因果如來因果如來因果者世界報得國土莊嚴眉間放光令文殊師利覺首賢首等說十信之門次後說十住十行十迴向十地十一地十定十通等法從現相品至如來出現品有三十六品經等覺位中一會在第三禪說有一品經來文未足通取其數有三十七品前後總有四十品經至其如來出現品是五位因果始終之末故如來出現品中示現法則表其始終五位因果滿故即以眉間光灌文殊頂口中光灌普賢口令此二人體用因果互相問答以文殊為法界體普賢為法界用二人互為體用或文殊為因普賢為果或二人互為因果此一部經常以此二人表體用因果今古諸佛同然皆依此跡以明因果進修之益故如來放果光明及口中教光加此二大士即明五位教門始終之畢口光是付囑義流通義令教行流通故眉間毫光是果義以放果光付囑文殊令文殊發問果法普賢說佛出現即是流通此品之內具說付囑流通亦作輪王太子福具王相明能治王位等喻釋文至品方明為如來出現品後離世間品即是佛自成果後行普賢利他之行訓俗之門十一地果前行普賢行有自利利他十一地果後行普賢行純是利他如前七卷會釋中略已釋訖如法界一品總該一部教總是法界門在祇園者明眾生世間即法界故眾生性即不思議故眾生分別即如來智故即明就眾生世間說是法界不思議故。

　　大方廣佛新華嚴經合論卷第八


　　音切


慣
　　(古患切)。

筏
　　(無達切)。

筮
　　(時制切)。

蓍
　　(式之切)。

淤
　　(依倨切)。

鬘
　　(麥班切)。

娛
　　(愚俱切)。
　　大方廣佛新華嚴經合論卷第九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之二

　　【論】三明教體者依涉法師釋出經教體云一切聖教四法為體名句文身語為性故以先慣習相領解故此為四聞特流布令法久住故然此法依六處轉一者依法謂十二分教故二者依義隨位相故三者依彼時說去來今自他事故四者依處要在世界國城故五者依數一十百千至微塵故六者依彼補特伽羅必有說佛時故由斯六處得有正法久住補特伽羅者此云數取趣也上依涉法師立教體竟今通玄以自管闚依此大方廣佛華嚴經立其教體約立十法以為教體廣乃無盡一一切眾生根器佛一圓音一念三世無始無終常轉法輪以為教體二一切聖凡境界莊嚴果報以為教體此乃見境發心不待說故見惡厭之見善樂之總能起善故又一切法無非佛事故三一切法自性清淨以為教體以觀察力心契自相應故不待說故四以行住坐臥四威儀以為教體見敬發心不待語故五以佛菩薩出現涅槃以為教體以此法事令諸眾生見敬及念戀發心故六以佛菩薩神通道力以為教體現諸自在見者發心不待文句故七以無常苦空為教體觀者發心不待語故八以無言寂然為教體即淨名居士默答不待名句文及以語故九以名句文身語及眾生根為教體藉言方現故十以法界一切法本真為教體眾生法之能淨垢故大要言之一切眾生諸煩惱海一切眾生隨分善根人天樂果聲聞緣覺菩薩佛乘解脫涅槃名句文身語業等及一切善惡果報虗空法界言與無言一切法無非教體以自觀智或以聞法或自思惟內薰智現能離諸惡及得涅槃說與不說皆是教體若無煩惱即無教體四總陳眾會者於中大意其義有三一總舉會數二陳其會意三說佛出世所由。
　　一總舉會數者其會有十。
　　二陳其會意者一初會在菩提場中明示現初成正覺為化眾生故第二會在普光明殿明法報及行所行報得依正二報所居之宅是故於此品初重言如是我聞顯起初會為初蘭若菩提場體不離此體得道此處報宅所居故猶如世人於靜處得道方始歸來示現此法本無來去遷其時分第三昇須彌山頂帝釋宮是第三會明從普光明殿中說十信之位於其地上創起信心今於帝釋天宮表其進修之位法行增勝故於此天說十住之門明十住之位創始應真心與空合一分自得慧用自在如天故如上高山身與空合以處表法位勝不即要在生天明無相慧用如天自在故又明山體於世間中出高過俗也表於十住初心禪定如山不動無相妙慧出俗現前能破障故第四會在夜摩天宮者明夜摩天居在空際不與地連明其十行依空行行不與貪欲癡愛繫著諸有之連故於此處說十行位表法如是不要身生彼天明在行洹空無所依故第五會在兜率天宮者明此天處是樂知足故說十迴向為表迴向之位均融理事大願大悲大智使不偏僻不貪世樂不貪涅槃不著大悲不著大願不離其中使令處世如蓮華同塵而不污又表此天於欲界處中下有忉利夜摩上有化樂他化以明上下此天處欲界之中還說十迴向門表令法身大智萬行大願大悲均調處中不令同世慈悲有愛不令如三乘樂修出世心增二乘趣寂菩薩留生及捨淨土等過皆非稱其法爾故表法如是不即要生彼天明迴真入俗使悲智均平第六會在他化自在天為於此天說其十地為此天以他變化用成己樂以明十地大悲大智皆悉成滿但化眾生以為自己涅槃之樂無自樂故問何故超化樂而於他化說十地之行答曰為明從十迴向均融理智大悲大願成滿增勝不依次第而超化樂不同下位次第而修如世興易初以十錢得利一倍後以二十便成四十即便超初及第二利故又明十地果終居欲界之際而得自在同而不染出而不離又明十地菩薩功超欲縛故此天同其魔梵教化波旬故同魔王位攝魔眷屬教化自在故居此天又明菩薩進修行相十地之位道力功行階降合然以無明住地未純熟故未明淨故其無明住地果極方終設至十一地二愚猶在是故此經阿僧祇品如來隨好功德品此二品之法佛果已前十一地普賢行滿未能達盡以是義故如來自說明果終始知算數之極如來隨好功德佛果方終已前諸位法門當位菩薩自說最下入法界一品如來神力說表法界中明一切法總神總真總不思議明法界體凡聖一性故於人中說至文方明以此二愚佛果方息是故十地之位隨力所堪堪至此天故雖進修階降位位差殊然法界體一時一念一得一切得為明法界無始終法故不可即作始終長短存情思想違理之見故以定慧照之可見第七會在第三禪說此一會說百萬億偈此會來文未足如纓絡本業經具云彼經是化三乘人已後如來領至菩提樹下却說初成佛時說華嚴經會次第彼經具言計此一會通為十處十會四十品經為此經十十成法皆圓滿故明三禪之中初禪除憂二禪滅苦憂苦既無三禪唯是法悅樂故由法樂故喜動還存以喜動故色心還在此色心是樂禪悅樂無思之色非如欲界之色故心有無思樂禪之色出入之息猶存報得淨身身如皓雪衣如金色過身一倍行即遊空足不履踐初禪身長二里半二禪身五里三禪身十里衣與身倍至文廣明明於此天說十一地法門表等覺位中順其法身行其萬行教化眾生徧周法界常法樂故至第四禪寄同是佛位故稱真法性無出入息隨理普周任眾生見習氣迷法之愚一時總盡世及出世法無事不窮號之為種種光明徧照義也以智滿故表法如是不即如是上下往來但以法身大智虗空一切智日對現色身於法界中隨其器水普現眾像此之一會超前十地過初禪二禪二天明此十一地智倍倍增故已上昇天寄處表法昇進漸漸自在非是法屬彼天皆徧一切處故第八會在普光明殿說十定法門其定名入剎那際如三乘說八十生滅為一剎那八十剎那名為一念此明三乘說如此一乘中但以剎那是極短促思慮不及之故終不論別有生滅明如來出世始終不離剎那際如離世間品說如來正處胎時住兜率天并初生出家學道成菩提轉法輪入涅槃總一時身猶處胎未出為此定體稱法界本性以為定體更無長短始終三世總為一際更不許如世妄情想佛出興作長短計違真理故即明時之極也更不論剎那外別有生滅此是當部經之意趣不同古人釋此會為重會普光法堂者意不如是不以見名言教中兩度三度重敘普光明殿即云重會乃至三會等故失其真意豈可令他作去來之見如經意者但以佛自體無作大悲為母以一切種智為佛以法無性無所依為時日歲月以一切眾生根器為明鏡佛於一切眾生心海任物自見各得自法皆令向善及得菩提非是如來有重來重去相故但明此普光明殿是如來自性一切智種智之都體也為依報所居此剎那際定是佛一切智種智之法性故意在總括一切法界眾海會等總體不令學者有往來自他故今者却作往來重會之見此將不可也總明如王寶印一時頓印不可作重會去來之見經無此意第九會在普光明殿者明從此處而起信心發行修十住十行十迴向十地十定十通十忍乃至如來出現品佛果位終皆悉不離普賢舊行是故佛果向前十住已上自乘普賢行滿即如來出現品前三十六品經至普賢行品是佛果位後自行已滿純是利他普賢行故出現品後離世間品是為從第二會普光明殿中起信心已經過五位始終因果不離本跡諸佛果滿舊普賢門於十定品中亦其此處明以法身定體圓通終始一際一處三法同一不移普光明殿報居之宅齊頭普印無有重會三會去已還來古人釋此會為重會三會普光明殿以法界門不可作世情思想解故如善財從覺城東大塔廟處妙德之所初生信心經過五十箇位門至德生童子有德童女為未是佛果已前自利利他普賢行終故十二位中妙覺之位見慈氏如來是佛果終位却令其善財却見文殊明今至果不離舊所初信之門菩提理智便聞普賢名便見其身等普賢身者彼明果後普賢之行經云更入無量三昧者為明證過佛果位內二種愚故二愚者一迷阿僧祇廣大數愚二佛位之內隨好功德廣大愚此之二法唯佛究竟自利進修五位菩薩未過故以是義故此兩品經如來自說及法界品如來不思議神力說為明法界是一切諸佛共所究竟果故以將此品示悟眾生餘三十七品是當位菩薩說勝鬘經云無明住地佛地方除三乘三祇之果及淨穢別報菩薩還歸本土二見順情多不相似如法界因果當念不遷不虧階級總別一多通融方便全殊此普光明殿說離世間品明信心及究竟佛果普賢行總不離舊跡亦如慈氏樓閣內普現三世一念普觀三世諸佛及以菩薩一切眾生視如即夕無有古今即其義也第十會在法界品明此一會普含諸會及十方剎海法界虗空界總之一會重重無盡無盡重重一切諸佛海會及一切眾生之海總以此法界一品總為一體一切境界隨眾生心以此為別以六相十玄該之以無思之心照之觀之可見或以世主妙嚴品為一會此普光明殿三會為一會通前世主妙嚴品為二會上昇須彌夜摩兜率他化第三禪等天為五會通前兩會為七會法界品祇園人間為第八會善財大塔廟處為第九會以虗空法界一切處會為十會即該收前後十方總盡亦是一家所釋亦不違道理古人云九會者為未知有十一地在第三禪說此經總十法為准不可說九也如善財覺城東會明前諸會但且寄成五位之法未寄顯能修行之人如覺城一會即明能修行之人及菩薩攝生方便法則。
　　第三說佛出世所由者如來出世寄位示真若見如來始成正覺及正像末三時教者非正覺見非見佛出興此乃劣解眾生且如是見求正覺者不應如是問曰云何見佛出興答曰當見自身無身無心無出無沒無內無外不動不寂無思無求世及出世都無住處無心所法無法法心心法無依性無始末以無依住智說如斯法教化眾生皆令悟入是名見佛出興如光明覺品文殊師利頌曰世及出世見一切皆超越而能善知法當成大光耀若於一切智發生迴向心見心無所生當獲大名稱眾生無所生亦復無有壞若得如是智當成無上道一中解無量無量中解一了彼互生起當成無所畏前兩行頌明佛出興後兩行頌明正覺中智佛出興世當知如是不令眾生取佛出興滅沒之相見初見末但見自身眾生身心無生滅體是出世間。
　　夫說一部之經始終徒眾形相總有二百二十八眾形類部從莊嚴道場形類各異當會事意皆有所表至位方明不可懸摸且初一品有四十五眾表意如下至文方釋教文廣博預陳難解對事方指目擊道存如前長科經意十段門中第一會中始成正覺總有六品經經有十一卷其中品名者一世主妙嚴品二如來現相品三普賢三昧品四世界成就品五華藏世界品六毗盧遮那品此六品經於初會中有六種意此初會中從如是我聞已下有序分正說分流通分自餘會皆然此初會中從如是我聞六字義至始成正覺是序分其地堅固金剛所成已下是正說分至動地雨華是流通分從正說分中說如來成佛因果菩薩神天五十眾表佛自行利生之眾令諸來菩薩見如來因果及示現得道入法入即同佛所知見法與後學者以為樣式從其凡夫入法即同佛知見故初發心時便成正覺從此義生已後諸會皆悉自有序分至文方明大都付囑流通分從如是我聞至如來出現品是前已敘竟如輪王太子喻是一初世主妙嚴品明佛初成正覺諸世間主來集慶佛成道又自求所益又所表如來自行五位法門二如來現相品明佛初成正覺口光告眾毫光示法三普賢三昧品明佛令普賢長子入如來藏身三昧審諦觀法從三昧起說佛果報眾生業力成就世界依正二報國土莊嚴四便說世界成就品明由眾生業力起五明華藏世界海佛自智果報得莊嚴六毗盧遮那品即明引古證今令眾信順法不虗來古今相照令信不疑今此初會六品經皆有意趣就六品之中還依會釋分為二門一從世主妙嚴一品經明佛始成正覺略示依正二報之所莊嚴二如來現相品已下五品經明示果勸修於此二門且於初門世主妙嚴一品義分十門第一明毗盧遮那始成正覺依正二報之所莊嚴第二明十普賢眾常隨佛眾第三明諸神八部諸天來集第四明結眾已來第五明十大天王以自得益法門歎佛十地行果第六明日月天子八部王等以自得法門歎佛十迴向行果第七明十眾諸神王主稼神為首各以自所得法門歎佛十行之果第八明海月光大明菩薩等十大菩薩通九眾諸神以自得法門歎佛十住行果第九明座出自眾明佛自行普賢行歎佛自行普賢行果第十明華藏世界動地興供明佛出興大眾歡喜福威感應已上初會十門中菩薩神天總得如來五位法門但化令入位者皆得一分應真理智總得稱之為神能主導眾生非鬼神之神已入如來智法力自在故十地如天亦明自在至文方明。
　　今釋初會中世主妙嚴一品如前十段科文中第一段明佛始成正覺於此一段復分為二一釋經題目二隨文釋義。
　　一釋經題目者何故名為大方廣佛華嚴經世主妙嚴品第一解云大者無方義方者法則義廣者理智徧周義佛者智體無依住義智自在義華者徧法界無盡行義以行能開敷自他果故華是感果義開敷義嚴是莊飾義明初發心住位以十信中有作行華開敷十住位中妙理智慧果故復生無作十種行華常以法行互嚴用淨自利利他之道故行為嚴飾義世主妙嚴者以此初品有諸神天八部之眾皆為世間主各將十佛世界微塵數隨身部從或但云無量來嚴道場此為依眾成名也故云世主妙嚴又佛及菩薩皆為世間主故以能主導眾生總為世間主亦此初品總標一部一部都舉總有二百二十八眾形狀不同各各部類或言一佛世界微塵或十佛剎微塵或言無量以嚴海會故言世主妙嚴或以佛福報境界妙嚴依正亦得稱為世主妙嚴為如來亦為世間主主導眾生故此為依主得名品者均別義明五位及信心同異差降意類別敘進修生熟各有條貫次第分明令後學者自識本行進修不惑故為品類均別義也第一者非是次第前後之第一為法界門中無前頭在後之次第皆是一時無二念同時顯著諸品之第一一多緣起同時之第一是名同時具足相應門一多相容不同門以十玄門及六相義通融品名亦如是可知不可如情所計故名第一。
　　第二隨文釋義者從如是我聞至如是無量功德已來於中有七十一行經長科為四分。
　　【經】如是我聞一時佛在摩竭提國阿蘭若法菩提場中始成正覺。
　　【論】第一從初如是我聞已下至始成正覺於中有八句經(二十四言)總明斷疑成信分前之六字明結集聞經之主後之五句敘致如來得道之處義分為三一定傳教人二定說經時分三釋經文義。
　　一定傳教人者如三乘中大智度論第二卷所釋如來臨入涅槃時告阿難十二部經汝當流通復告優波離一切戒律汝當受持告阿那律汝得天眼常守護舍利勸人供養告大眾言我若住世一劫若減一劫會亦當滅語已雙林北首而臥入般涅槃阿難親屬愛習未除心沒憂海阿泥盧豆語阿難汝是守護佛法藏者不應如凡夫人自沒憂海諸有為法竝是無常汝何愁憂又佛世尊手付汝法汝今愁悶失所受事世尊今日雖在明朝即無汝當問佛未來要事盧豆教問要事有四一問如來在世親自說法人皆信受如來滅後一切經首當置何言二問如來在世諸比丘等以佛為師如來滅後以何為師三問佛在世諸比丘依佛而住如來滅後依誰而住四問如來在世惡性車匿佛自治之佛滅度後云何共住阿難如教請問世尊世尊答云經首當置如是我聞一時等六字為句二云比丘皆以波羅提木叉為師三云諸比丘皆以四念處住四云惡性比丘以梵檀治之此云默擯若心耎伏為說迦旃延經此云離有無破我慢心又如五卷大悲經中阿難請佛云何結集法眼佛告阿難我滅度後大德比立應如是問世尊何處說大阿陀那等經汝應如是答如是我聞一時佛在摩伽陀國菩提樹下初成正覺說法乃至娑羅雙樹間說如是等二十餘處所說之經佛自重教阿難結集如是是故此六字句義佛教立故斷後聞經者疑知非是他餘人說故亦非阿難自說故依涅槃安立如經初准科文從如是我聞至始成正覺有八句依五卷經說令斷眾疑一者從如是是一句我聞是二句一時是三句佛在是四句摩竭提國阿蘭若法菩提場中此之三句義唯是一但陳一處三法是一并始成正覺為六句是故如是我聞一時佛在菩提場始成正覺總為六句今言如是者如即如佛所言是者是佛所說簡非異說兩名相順契信不殊明真是佛說非阿難自說亦非魔梵所說又我聞一句是阿難從佛所聞非轉轉傳聞故亦非是非人所制故又非如外道經書青鳥銜來石崖崩得是斷疑成信分如真諦三藏云依微細律阿難當昇法座結集法藏之時其身如佛具足相好眾見此瑞遂生三疑一疑佛大師從涅槃起更為眾生說法二疑他方佛來三疑阿難轉身成佛今為除此三疑故安立六字是阿難自稱如是之法我從佛聞知非是佛重起所說法亦非他方佛來又非阿難自身成佛但以法力故令我似佛是故下高座已復本形以此義故以此六字用斷眾疑問如阿難既是如三乘中說是佛得道夜生年二十方為佛弟子其二十年已後經是親聞已前傳聞故轉法輪經云阿難結集時自說偈佛初說法時爾時我不見如是展轉聞佛遊波羅奈國為五比丘眾轉四諦法輪故知已前非親聞故答薩婆多論云阿難為佛作侍者時請願言願佛二十年中所說之經盡為我說勿與我故衣及殘食將知此也是親聞又如涅槃經云阿難多聞士若在若不在自然當解了常與無常義又阿難得覺意三昧佛所說經遠近常聞此已上阿難傳法竝是三乘經中所說如此大方廣佛華嚴經傳法阿難非如上說夫天中之天十方調御化儀主伴豈是小緣自非器類齊肩示陰陽而影響三世窮劫一念而知無盡古今常如即夕今以三乘情見延促始終者未可詳其傳教之主今此華嚴經明傳教主伴者皆是神洞玄源道齊智海如文殊普賢互為師範之者所為也豈論生時年歲作前後之見如是佛出興世轉法輪時如來以性海大智之印印眾生情欲為文字於一音中無前後際一時普印隨樂不同各隨自心所樂之法皆得聞之設阿難示行傳教之主伴者是普賢行海隨器高低出沒任流依根現跡皆不得以三乘定例同己凡夫識達聖詮簡權從實如上所說竝是聖賢密潛同事是應三乘權化未為了教如阿闍世王懺悔經有三種阿難一阿難陀此云慶喜持聲聞法藏於上二乘隨力隨分二阿難陀跋陀羅此云慶喜賢持中乘法藏於上大乘隨力隨分於下小乘容與兼持三名阿難陀婆伽羅此云慶喜海持菩薩大乘法藏於下小乘容興兼持此者亦是三乘中傳教阿難未為實教如是華嚴經傳教阿難者正是阿難昇高座時身同諸佛一時頓演四乘等教隨根總結集即阿難與佛體同不殊此釋亦不違道理又如涅槃經云阿難所未聞經弘廣菩薩當為流通若望此經非三乘所知即此弘廣菩薩傳教非謬今此稱如是我聞者弘廣菩薩也又大智度論云是文殊師利稱如是我聞以彼論中云文殊師利佛涅槃後四百年中時文殊師利猶在世間故又如智度論云文殊師利與阿難在餘清淨處結集摩訶衍藏如上所釋總是聖者隨方便言若以大體論之總是如來文殊師利普賢菩薩隨事之行故設言三身阿難亦復如之總是佛自普賢行中隨根方便隨器高低故已上定傳教人竟。
　　二定說經時分者略立十種說教前後不同一如力士經說佛初成道一七日思惟已即於鹿園說法二如大品經說佛初成道鹿苑轉四諦法輪無量眾生發聲聞心乃至獨覺心大菩提等心不言時日三如法華經說三七日詣鹿園說法四如四分律及薩婆多論六七日方說法五如興起行經及出曜經七七日方說法六如五分律八七日方說法七如大智度論五十日方說法八如十二遊經說一年不說法九如今唐朝藏法師決定將如來成道定二七日說華嚴經已上見佛說法前後不同皆是隨自見佛說法前後不同非是依本法界成實之說十今通玄依此華嚴法界門定說法時分還依本教定其時分總不如上如來依真出世利物還令至真若也各自隨逐自情永劫迷輪苦趣乖真逐妄佛意不然經自有文何須違教逐權背實障業何休如十定品說如來於剎那際出現於世入涅槃總無時也言剎那際者猶是寄言爾以無時即一切時出現一切時說法一切時涅槃為寂用無礙故隨眾生心現故又如法華經吾從成佛已來經無量阿僧祇劫以無時可量故言無量此為佛說法時也以此為定不逐世情遠思為無量之想也以無時是佛說法時也以本教說本時本時者法界無時也如十定品以剎那際出現住世入涅槃者意言時無可移如剎那際總明法界無可遷移時也今定說經時分只是三世古今情盡以為本說法時也不可依前權教逐情引接之說。
　　三隨文釋義者從初六字八句斷疑成信分中依大智度論云如者順也又是者印也即印順信受故言如是如是總舉一部文義即指己所聞之法故故云如是又依長耳三藏約三寶釋一約佛謂如佛所說是我所聞是佛所說又依藏法師釋約法云謂如我所聞是佛所說又如稱理教是我所聞又今通玄約法釋云如者諸法如故即是佛故言如是以法界大智之真我聞佛說法界大智之真經故言如是我聞即明師弟體一此約華嚴法界門釋為明初發心因果理智不異佛故又一切法如也以法體如所說法者及法亦如以法界智是所聞之智智亦如故故言如是心境不二方聞佛所說經若心境有差不可聞佛所說亦復不能信順領受故我聞者是法界智之真我還見法界智之真佛還聞法界智之真經總法界智之真人互為主伴還化法界之真眾生悟入法界智之真性故故言如是我聞夫佛日出興化羣生之軌範所有結集傳經之主伴自非氣類齊光道相知而利物以弘廣菩薩文殊師利如來自行普賢等傳持聖教是實也非實是三乘種智等人能傳教乎設是阿難亦是同流皆以常樂我淨大智慧之真我聞如來大智所說之真經非假我故皆如佛知見故言如是我聞不同涅槃具四緣和合之所聞故云何四緣一耳根不壞二聲在可聞三中間無障礙四有欲欲聞如是之聞是凡夫聞故又凡夫及三乘有十種緣方得聞一本識為依二耳識種子為因三末那為染污依四意識相依五自類耳識為無間依六耳根不壞為境根七作意欲聞八境界為所緣緣九中間無障礙十境近在可聞如是之聞是凡夫及三乘有限量聞不同此教菩薩以徧法界大智慧為聞更無能所以一圓明智境一念普聞三世劫無量等諸聲皆不如上說凡夫及三乘計無量劫者是法界聞中一念一時聞以智無裏外一時聞故一時者依梁論一時有三義一平等時無沈浮顛倒故二和合時謂今聞能聞正聞故三轉法輪時即正說正受時如依諸古人說正說法華經時非是說餘經時正說金剛般若經時非是說餘經時名為一時取正是說當部經時名為一時今此說大方廣佛華嚴經時即不爾即是以法界體寄言一剎那際出世及涅槃以一言音一時徧周十方國土轉法輪時名為一時非如上說一時之義佛者覺也覺有二義一始覺二本覺此佛者覺無始終三世障盡名之為佛不如權教有出世涅槃有始終故又佛者大智度論中有四義一名有德謂婆伽名德婆名有故二名巧分別婆伽名分別婆名巧故三名有名聲婆伽名名聲婆名有故四名能破婬怒癡婆伽名破婆名婬怒癡故又佛地論說有六義頌云自在熾盛與端嚴名稱吉祥及尊貴如是六種義差別是故總號婆伽婆在者在何處所在有二義一指事二舉法指事者在摩竭提國且指其國二舉法者在何處在法界即事即法界無二故為法界無中邊大小彼此故又摩竭提者此云不害國摩者云無竭提云害總云無害國又云摩者不也竭提者至也言其此國將謀兵勇隣國敵不能侵至又摩者徧也竭提云聰慧此國為多有聰慧人徧其國內故又云摩者大也竭提者體也謂五印土中此國最大統攝諸國故云大體也又此國王不行刑戮其有辠者送置寒林中為明佛大悲以處表德故阿蘭若法此云寂靜處寂靜有二義一事二理一事者在摩伽陀國尼連河側漚樓頻螺聚落中去人間五里一牛吼地得阿耨多羅三藐三菩提此處有一萬道場神常在其處一切諸佛示成正覺總在其中表如來萬行圓滿中道無偏故此處是閻浮提之中心故二理者即一切法自體靜故即動而常靜故菩提道場者有二義故一事二理一事者如前尼連河邊二理者徧法界也法界無邊道場亦無邊於一切剎皆示成佛故如世間場簡穢故法場治惑故示現成佛治眾生惑故此場依主釋為佛在其中現成道故依主得名為覺場也始成正覺者古今情盡名之為始心無所依名之為正理智相應名之為覺得如是法名之為成又自覺覺他名之為覺已上釋八句中斷疑成信分竟。

　　大方廣佛新華嚴經合論卷第九


　　音切


闚
　　(去隨切)。

數
　　(所角切)。

僻
　　(普擊切)。

虧
　　(去危切)。

模
　　(莫胡切)。

稼
　　(古訝切)。

匿
　　(女力切)。

擯
　　(必刃切)。

輭
　　(而兗切)。

崖
　　(擬皆切)。

崩
　　(北滕切)。

敵
　　(田的切)。

戮
　　(力竹切)。
　　大方廣佛新華嚴經合論卷第十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之三

　　【經】其地堅固金剛所成上妙寶輪及眾寶華清淨摩尼以為嚴飾諸色相海無邊顯現摩尼為幢常放光明恒出妙音眾寶羅網妙香華纓周帀垂布摩尼寶王變現自在雨無盡寶及眾妙華分散於地寶樹行列枝葉光茂佛神力故令此道場一切莊嚴於中影現其菩提樹高顯殊特金剛為身琉璃為榦眾襍妙寶以為枝條寶葉扶疎垂蔭如雲寶華襍色分枝布影復以摩尼而為其果含輝發燄與華間列其樹周圍咸放光明於光明中雨摩尼寶摩尼寶內有諸菩薩其眾如雲俱時出現又以如來威神力故其菩提樹恒出妙音說種種法無有盡極如來所處宮殿樓閣廣博嚴麗充徧十方眾色摩尼之所集成種種寶華以為莊校諸莊嚴具流光如雲從宮殿間萃影成幢無邊菩薩道場眾會咸集其所以能出現諸佛光明不思議音摩尼寶王而為其網如來自在神通之力所有境界皆從中出一切眾生居處屋宅皆於此中現其影像又以諸佛神力所加一念之間悉包法界其師子座高廣妙好摩尼為臺蓮華為網清淨妙寶以為其輪眾色襍華而作纓絡堂榭樓閣階砌戶牖凡諸物像備體莊嚴寶樹枝果周迴間列摩尼光雲互相照耀十方諸佛化現珠王一切菩薩髻中妙寶悉放光明而來瑩燭復以諸佛威神所持演說如來廣大境界妙音遐暢無處不及。
　　【論】第二莊嚴道場分者從其地堅固已下至妙音遐暢無處不及於中有二十六行半經(四百五十二言)總明歎佛依正二報及菩薩神力莊嚴道場分此如帝網之重重於此一段文中明如來本性中行四種因感四種果報於一心性中有四種因行十波羅蜜又於其中各得十種莊嚴何者為四種因果。
　　第一明法身因報得金剛地果經云其地堅固者是也其地上有十種莊嚴即以十波羅蜜以成依報金剛地為正報何者為十種莊嚴一以法性中大智以為檀體即一行中具十行總圓故以此經宗一行即一切行主伴恒圓滿故故以寶輪圓滿用嚴金地明一即一切故二以寶華以嚴金地明其性戒清潔猶如妙華開敷菡萏令人樂見發生自他善因果故三摩尼寶以嚴金地摩尼者此云離垢寶也以忍行清高心無諸垢所招依果故四諸色相海以嚴金地以精進波羅蜜總該眾行能招自他果故以招報故得諸色相海以嚴金地五摩尼為幢莊嚴者明定體恒淨無傾動故所招果也禪波羅蜜能普寂故六幢常放光明及出妙音莊嚴法界者明定能發慧慧能說教以為依果以嚴虗空又明第六波羅蜜空慧滿故七寶網莊嚴者明方便波羅蜜成就大悲覆護眾生施教行故所招依果為明七住七地等成大悲法門故施教行之網漉出眾生安置於大般涅槃之岸故因行如是依果亦然八妙香華纓垂布莊嚴虗空此網向下懸垂之飾也明第八願波羅蜜以任運之大智入俗益生教行所招依果也如十地菩薩七地已前作七度鍊真金轉令明淨喻八地即作種種莊嚴華鬘喻故九摩尼寶王變現自在莊嚴虗空者明第九力波羅蜜九住及九地等為大法師說法自在所招依果故明十住第九十行中第九十迴向中第九十地中第九總明法師位說法自在所招報故十雨寶及華以嚴金地者明十住十地等大智法雲雨眾法寶及利眾生行普周徧故所招依果從第九摩尼寶變現自在即雨十地法雲之寶者明住住地地五位相即故。
　　第二明萬行因果者其如來自行普賢行為因所招寶樹行列莊嚴金地周徧十方為依果故經云令此道場一切嚴具樹中現像者明覺行相徹體用徹故此總陳樹上莊嚴後別舉菩提樹一箇用明眾樹亦爾其菩提樹有十種依果者常以金剛地為正報其上莊嚴為依報又如來身為正報金剛地及地上一切莊嚴為依報今樹者以如來行為因因行招報樹為依報又樹上其樹金剛為身金剛為正報榦枝條葉華果為依明以行樹法華智果慈悲之葉以十波羅蜜為枝榦法身以為其莖而隨十行之上報得十種依果莊嚴何者為十一金剛為樹身以法性為檀行體故所招金剛樹身依果為明一切行從法性生故是故以金剛為身云樹高顯者如下十地品說十地菩薩行中依果所招之樹其莖周圍十萬三千大千世界高百萬三千大千世界如十地菩薩行中依果尚自如是況復如來二瑠璃為榦者生枝已上為榦向下無枝條處為樹身明自行淨戒為因外招瑠璃為樹榦故直出者為榦傍生者為枝枝上生者為條明萬行隨流以淨戒為體以無染故皆是法性身隨流而無染淨行果所招報相三眾妙襍寶以為枝條以嚴其榦者明純襍萬行對緣成忍能利自他所招依果故四寶葉扶疎垂蔭如雲而嚴其條者扶疎者蔭映得所明精進波羅蜜自利利他教行法門覆護得所不省不繁恰中故外招依果樹葉以嚴覆蔭眾生得所故也五寶華襍色分枝布影以嚴寶樹者明如來以無量三昧方便隨流利生影應一切眾生之行隨類現形外招其華以嚴寶樹亦明三昧能開敷故六智慧果故報得依果以華為嚴摩尼為果與華間列者明以定華能敷慧果寂用自在故含輝發燄者慧能照燭自他故所招依果華果間嚴七樹出光嚴者明方便波羅蜜以大悲心處纏同事方便破闇故所招依果故樹出光嚴八光出摩尼者明第八願波羅蜜興智自在所招果故九摩尼寶內有諸菩薩俱時出現者明第九力波盡蜜以無功智身出應隨緣利含識故九地菩薩為大法師所招依正本末相似以行果能招樹報樹出菩薩眾還明本行明依正交參具總別故為明本行萬行報得樹嚴樹出菩薩以明因果徹故以明摩尼寶中現菩薩身雲者表八地無功之淨智九地出行設教利生故以菩薩是行樹是行中報得還於樹中出菩薩故十菩提樹恒出妙音說法莊嚴者明如來十住十地等智波羅蜜以大法雲雨法雨故所招依果。
　　第三明大悲因果者以如來大悲為因如來所處宮殿為依果此中有五種德而共成之一如來大悲含育德以成其宮二以正智利眾生德以成其殿三以智觀照利自他德能成其樓四以大智知根設教益生德能成其閣五以大悲弘願周徧利生德報得宮殿樓閣周徧十方又以十波羅蜜行隨大悲生復成十種依果何者為十以隨法身隨萬行隨大悲隨大智所招依果各自區分不相障礙猶如大地生諸卉木地唯是一萬像不同如水資生喻思之可見但十波羅蜜理唯一性隨其法身萬行大悲大智報自差殊故如法身大願大悲大智十波羅蜜廢一不可至八地已來其功未熟若廢一即一切不成欲學佛菩提者如此通融不修一行若偏修理即滯寂偏修智即無悲偏修悲即染習便增若但修大願即有為情起菩薩於此眾行不去不留以法性均融得所即得以定慧力善觀察之不可懸情斟酌長諸癡愛其十種行以為十種依果莊嚴者一以十方一切諸佛平等法性無著大慈大悲心行檀波羅蜜所招依果眾色摩尼之所集成以大悲位中萬行或染或淨非一色故所招依果非一色故以嚴宮殿二以法性自體清淨無表戒體隨大慈悲行守護眾生名為行華能感自他果故所招寶華報以嚴宮殿三以忍波羅蜜處世濟凡毀譽不變動故外招依果諸寶流光光化為幢幢者不傾動義勝怨義勝於毀讚之怨故四以精進波盡蜜隨大悲行外招依果無邊菩薩道場眾會以嚴宮殿咸集其所五以禪波羅蜜隨大悲行外招依果菩薩出現光明以定能發大悲慧光明故六以慧波羅蜜隨大悲行外招依果得不思議摩尼寶王而為其網以慧能簡擇成諸法網故還得不思議音寶網用嚴宮殿七以方便波羅蜜能隨大悲同於染淨隨流之行外招依果得自在神通之力所有境界皆從中出明如來以法無依住智慧之門成大悲方便之行為因所招神力以嚴宮殿如七地位中所行方便行成大悲門經中喻云猶如一國純穢一國純淨於此二國事難可了知明七地菩薩以成就大悲方便萬行於染淨二見難斷難成故為此悲門化利眾生無休息故八以願波羅蜜外招依果眾生所居屋宅現宮殿中明如來大願應眾生為因所招依果如斯顯現故又以此中明智悲圓淨故九如來以力波羅蜜門隨大悲行為大法師故諸佛神力所加以嚴宮殿以為依果十以如來行智波羅蜜為因外招神力一念之間宮殿悉皆包含十方法界明智隨悲用普含覆故已上十種行用嚴宮殿上莊嚴皆是如來隨大悲行所招依報故文勢連貫互體相依明一行一切行互參故一切報果不可無因而得以此知之故但以智細細思之本來因果內外相似。
　　第四明如來大智隨萬行因果者即智通萬行出現世間示成正覺為正因也師子座為依果從其師子座一段文中義分為三一釋座名二陳座高廣三明座上莊嚴因果一釋座名師子者依主釋如來於大眾中得無畏故非於座上有師子莊嚴設有者但明依報故二陳座高廣者經但言高廣不言量數今以例比之如下十住位中帝釋天宮佛座高十千層級十行位中夜摩天宮佛座高百萬層級十迴向位中兜率天宮佛座高百萬億層級高廣隨位各各相稱以次類之十地之位他化天宮其座高億萬億層級彼天宮已超化樂故第三禪中說十一地又超二天倍倍更高十地品不言佛座層級高廣之量也但以次類之此之四位佛座高下層級不同者以明隨十住十行十迴向十地進修階降隨位所見高下不同以實而論佛座高廣無有決定大小高不可得為如來心量盡所繫故無有量也所招依果亦不可以量度故如無邊身菩薩量佛身際不可得故已出情際心數量故以此義故住毛孔中而身不小居法界中而身不大為情量盡故身若隨類及座高廣座亦隨類若以如來自報體而言以法界為座體因既如是依果亦然故亦非可量如法界品中等于法界座量為定三明座上莊嚴因果者略有十種皆以如來智隨萬行一切處示成正覺為因一切處十種莊嚴為依果故其十者何一摩尼為臺者明如來智隨法施成檀波羅蜜門明智體淨所招依果得離垢寶為嚴故摩尼者此云離垢寶也智能出俗以此為臺明智體超塵逈出義也二蓮華為網者以智隨萬行成戒波羅蜜門明其性戒得真不證處纏不汙猶如蓮華處水無染為網者明智隨戒體教行漉眾生故所招依果報相似故三清淨妙寶以為其輪者明如來以智隨行成其忍門生在王宮及示成正覺假令調達梵魔波旬惱而不恚所招依果妙寶為輪明佛忍行圓滿故果報圓滿也四眾色襍華而作纓絡者明如來以智隨眾行成精進波羅蜜故所招依果眾色之華而作纓絡以嚴寶座為明精進行為嚴大智法身為華纓故明智行互嚴五堂榭樓閣階砌戶牖凡諸物像備體莊嚴者明如來以智隨行成禪波羅蜜門故明其如來智隨禪行無動不寂明此禪門總攝法身大悲大智進修行門層級次第總皆具足所招依果亦具足故總舉凡諸物像備體莊嚴俗書云大屋曰榭其狀上平可以為臺觀四周置簷上下以軒檻階砌嚴之中虗為其室亦云臺上有木為榭此為略言之六寶樹枝果周迴間列者明如來智隨慧用依根同行所招依果樹嚴寶座寶樹枝果周迴間列者明理智悲願互參同時總別得所不偏修故以十玄門參之七摩尼光雲互相照耀者明如來智隨方便行隨器與益所招如是依果莊嚴照耀者知根同事八十方諸佛化現珠王一切菩薩髻中妙寶悉放光明而來瑩燭者明如來因中八地大智大願功終大悲已滿大智圓明諸佛摩頂能十方示成佛身一切菩薩願行齊等故招依果佛化珠王明同十方諸佛自在故菩薩妙寶共來瑩座者明菩薩行圓瑩者明淨義燭者照耀義以明如來因中八地大智隨本大願力照眾生根依根與益故為依果也皆以十玄六相該通總一剎那際同別具足故不可順情而知常不異理智而知依無作定體方明思而知之者信位也九復以諸佛威神所持者如來大智隨行成力波羅蜜為大法師說佛法輪同諸佛力故所招依果佛力持座令座說法十座出音聲說佛境界妙音遐暢無處不及者遐者遠也暢者悅也明座出音說佛境界徧周法界遠悅眾生故此如來因位十地法雲潤澤所招依果故。
　　【經】爾時世尊處于此座於一切法成最正覺智入三世悉皆平等其身充滿一切世間其音普順十方國土譬如虗空具含眾像於諸境界無所分別又如虗空普徧一切於諸國土平等隨入身恒徧坐一切道場菩薩眾中威光赫奕如日輪出照明世界三世所行眾福大海悉已清淨而恒示生諸佛國土無邊色相圓滿光明周徧法界等無差別演一切法如布大雲一一毛端悉能容受一切世界而無障礙各現無量神通之力教化調伏一切眾生身徧十方而無來往智入諸相了法空寂三世諸佛所有神變於光明中靡不咸覩一切佛土不思議劫所有莊嚴悉令顯現。
　　【論】第三爾時世尊處于此座已下至所有莊嚴悉令顯現有十三行經明歎佛成道修行果滿依正報得悲智攝生自在無邊分於此分中從爾時世尊已下至所有莊嚴悉令顯現於中有十三行經(二百二十言)總明如來處座成佛身語智等三業自在眷屬莊嚴利生自在如來所坐之座以法界為座體以如來一切萬行報得為依果莊嚴如來是大智之身緣座上所有莊嚴皆是如來大智隨行任運報得如龍遊雲起虎嘯風生報感之應然非物能與為也成最正覺者為簡非外道聲聞緣覺於權教中木樹草座厭俗出纏令劣解眾生起三乘種且拔分段苦非究竟覺之正覺簡非如是覺故故言成最正覺此正覺者不忻不厭不出不沒染淨情盡以大圓鏡智稱法界性自在教化盡一切眾生世界剎海皆非限劑所有報境身國相徹圓滿十方諸佛眾生自他同處互相參入影現重重不云報滿三千大千之剎不云淨土在於他方略說大相有九十七種大人之相隨好無盡頂著華冠項著纓絡手著環釧非同三乘厭俗出家勸諸菩薩生於他方佛國淨土簡非如是故言成最正覺號毗盧遮那此云光明徧照佛以其大智教光依根破障故如經一一自有其文智入三世悉皆平等者明智能隨俗言入三世即俗體本真故言平等以總別同異成壞六相義該括即總而全別即別而全總即同而俱異即異而恒同即成而俱壞即壞而俱成皆非情計一異俱不俱有無非有無常無常生滅相故如是皆是如來理智體用依正悉自在故以自體無念力大智照之可見此一段十三行經總明如來身語智三業依正隨用自在經文自具不煩更釋。
　　【經】有十佛世界微塵數菩薩摩訶薩所共圍遶其名曰普賢菩薩摩訶薩普德最勝燈光照菩薩摩訶薩普光師子幢菩薩摩訶薩普寶燄妙光菩薩摩訶薩普音功德海幢菩薩摩訶薩普智光照如來境菩薩摩訶薩普寶髻華幢菩薩摩訶薩普覺悅意聲菩薩摩訶薩普清淨無盡福光菩薩摩訶薩普光明相菩薩摩訶薩海月光大明菩薩摩訶薩雲音海光無垢藏菩薩摩訶薩功德寶髻智生菩薩摩訶薩功德自在王大光菩薩摩訶薩善勇猛蓮華髻菩薩摩訶薩普智雲日幢菩薩摩訶薩大精進金剛臍菩薩摩訶薩香燄光幢菩薩摩訶薩大明德深美音菩薩摩訶薩大福光智生菩薩摩訶薩如是等而為上首有十佛世界微塵數此諸菩薩往昔皆與毗盧遮那如來共集善根修菩薩行皆從如來善根海生諸波羅蜜悉已圓滿慧眼明徹等觀三世於諸三昧具足清淨辯才如海廣大無盡具佛功德尊嚴可敬知眾生根如應化伏入法界藏智無差別證佛解脫甚深廣大能隨方便入於一地而以一切願海所持恒與智俱盡未來際了達諸佛希有廣大祕密之境善知一切佛平等法已踐如來普光明地入於無量三昧海門於一切處皆隨現身世法所行悉同其事總持廣大集眾法海辯才善巧轉不退輪一切如來功德大海咸入其身一切諸佛所在國土皆隨願往已曾供養一切諸佛無邊際劫歡喜無倦一切如來得菩提處常在其中親近不捨恒以所得普賢願海令一切眾生智身具足成就如是無量功德。
　　【論】第四從有十佛世界微塵數菩薩已下至無量功德於中有三十行經(五百一十一言)明菩薩大眾圍遶分。
　　於此分中都顯初會總有四十七眾皆是圍遶皆有其意於此四十七眾之內從初菩提樹內流光眾已下至普賢等十箇上名悉同名之為普眾具分為三。
　　一菩提樹內流光眾是明本因五位進修建行利生成報顯因眾如前所釋。
　　二如來所居宮殿內眾明佛本因大悲圓滿覆育含生利生之行等眾顯因成報眾。
　　三十佛世界微塵數菩薩眾中普賢等上名悉同同名為普者十箇菩薩眾明古今諸佛共行普賢行眾。
　　已上三眾皆是古今諸佛共行萬行大悲大智隨五位中進修自利利他十波羅蜜四攝四無量等之常行普賢之道也一切菩薩以此為體一切凡夫以此為所乘如大王路法則常然行與不行非道之異。
　　從此十普賢眾已下至第四從三十三天王至大自在天王眾已來隨位復分為五。
　　第一從爾時世尊處於此座成最正覺并十普賢眾此是現果成因生信分何以然者為如來是正覺之果普賢等眾是佛行果如來所居華藏淨土是佛報得依果一切眾生以自根性觀如來三種因果及行佛自行普賢門而生信心故若不如是從何生信是故如來以此三種因果而令眾生信樂修行以是義故此之初會及普光明殿中第二會至賢首品已來十二品經總是舉果勸修生信分。
　　第二從海月光大明菩薩等已下菩薩眾并取已下第二執金剛神等九眾諸神以明十住因果何以然者海月光大明菩薩亦是普賢等眾分為異名意者明還以佛果位內普賢行門入俗利生隨行名別既以佛果位內諸佛共行普賢法入俗利生所堪利者還得舊法不移舊行以是義故還以普賢位內海月光異名菩薩便為十住初心明從凡夫地修學十信心信諸佛正覺之果無異自心本性清淨如諸佛性所有分別本性清淨名無依住智如諸佛根本智以禪波羅蜜無作印印之即法界性自然相稱所行諸行即普賢行故動靜無二故所轉法輪即與十方諸佛智契同不異如是修習慣習使熟正覺不移其本一故會同諸佛舊覺本智同一性故行行不移舊普賢行故以是義故將普賢眾內十箇海月光等異名菩薩眾為成十住初心明十住初心不離舊法智故以此下文初發心時便成正覺又如海月光大明菩薩向下獲益歎德中經云復次海月光大明菩薩摩訶薩得出生菩薩諸地諸波羅蜜教化眾生及嚴淨一切佛國土方便解脫門明以普賢行成就眾生入佛大智法界行普賢行五位次第進修法門故以普賢入俗果行名海月光通已下等共成十眾用成十住菩薩位門已下通九眾諸神至主藥神等明是入十住之果行也為入十住應真稱之為神明入住菩薩以自應真法合為神覆育含識故以智靈通救生自在故稱之為神非世鬼神也次後諸神天等明五位進修增勝故漸漸自在也以此菩薩神天總明十住已上入位菩薩皆隨自位攝生因果自在行故非鬼神之神若自心達理不與妄合其智自神不為不思而智善通萬有故此諸神眾皆是如來以五位行攝生得益之眾還將行相法門次第作法樣式令其後學者一一倣之善知因果故。
　　第三從主稼神已下至主晝神此十眾諸神明十行利生法門因果故。
　　第四從阿修羅王已下至日天子中有十眾明十迴向利生法則因果。
　　第五從三十三天王已下至大自在天王於中有十大天王明十地利生因果。
　　已上五眾是寄位表佛果五位行門因果故為利眾生故寄位顯法寄位入法與眾生作法樣令眾生證修。
　　從如來座內眾至如來眉間毫相中所出眾於中有四種眾其意如何。
　　第一如來座內眾明是如來往昔自行與古同因彰果眾。
　　二十方菩薩來集興供眾。
　　三諸來菩薩毛孔光明眾是法界性起無礙一多同異自在大悲無盡不思議眾明此法界門法爾如此體本如是法行依正重重無礙以法界智境身土一多法爾相容故。
　　四如來眉間毫中眾是示果成因生信利生眾此是成佛已後以十信心位乃至十住十行十迴向十地十一地徧法界法門眾舉此自修之因果還令學者倣之。
　　已上諸眾配位及來意即通前樹內流光眾宮殿樓閣眾總有十一眾隨位別配即四十七眾為五位之內十箇普賢總為一眾當位不分十十部類故海月光大明菩薩眾及已下神天十住十行十迴向十地各各有十種部從故都為四十通十普賢為一眾取上四十共為四十一并菩提樹內流光眾如來所居宮殿眾如來座內眾十方諸來菩薩眾菩薩毛孔眾如來眉間毫中眾都為四十七眾且長科眾意如是於中義趣至文方明菩提樹內眾如來宮殿內眾前已釋訖已上且長科初會眾竟餘待至文已上總明舉果行徧周以成信位。

　　大方廣佛新華嚴經合論卷第十


　　音切


網
　　(网音)。

纓
　　(於盈切)。

帀
　　(子答切)。

幹
　　(古案切)。

扶
　　(服夫切)。

蔭
　　(於禁切)。

燄
　　(以贍切)。

麗
　　(郎計切)。

校
　　(教音)。

萃
　　(疾醉切)。

榭
　　(祥夜切)。

砌
　　(千計切)。

互
　　(牙音)。

耀
　　(亦笑切)。

髻
　　(古詣切)。

瑩
　　(烏定切)。

暢
　　(丑亮切)。

赫
　　(許格切)。

奕
　　(亦音)。

礙
　　(五蓋切)。

靡
　　(亡彼切)。

覩
　　(當土切)。

悅
　　(予月切)。

垢
　　(苟音)。

猛
　　(莫幸切)。

臍
　　(藏奚切)。

徹
　　(丑列切)。

踐
　　(慈演切)。

菡
　　(胡感切)。

漉
　　(盧谷切)。

鍊
　　(郎殿切)。

中
　　(去聲)譽(芋庶切)。

嘯
　　(笑音)。
　　大方廣佛新華嚴經合論卷第十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之四

　　【論】第一此已上四十七眾若別列十普賢眾即五十七眾諸大眾海皆是大眾圍遶分從此初段中有三十行經分為三段一初有七行半經總列菩薩之數及陳同號普賢菩薩之名二從海月光大明菩薩已下至十佛世界微塵數於此一段文中有七行半經陳異名菩薩眾并都結已上諸菩薩數三從此諸菩薩已下至成就無量功德於中有十五行半經陳大眾本修行之因及歎大眾之德從初段中七行半經列同號普賢之內義分為三一釋菩薩名下之義二釋菩薩同號之意三舉眾所為因緣。
　　一釋菩薩名者略釋普賢菩薩一號餘可准之行與理齊利生皆徧號之為普知根利俗稱之為賢菩之言覺薩言眾生善覺眾生號名菩薩廣云摩訶菩提薩埵也摩訶云大梵言摩訶薩此云大覺眾生謂常於生死海覺悟無盡眾生故已下九箇同號為普者普賢菩薩通號也明一一菩薩皆有此十種德行約德為名故為表德行圓滿始終具十一一菩薩隨行之號無盡故為行無盡行故但以其名下之義即彰自行餘准知之總以十波羅蜜為體。
　　二釋同號之意者明此十普之義是一人之普一一菩薩具十普也一切菩薩總然下名別者明一一普賢能徧別故方知普義得成也總是十方諸佛同行之行更無故新如大王路發跡登之者即是無奈不行之何一念隨喜少分見性智慧現前總是不離佛正覺根本智故不離普賢行故如普賢行一念中少分善心總是向法流者故如下經云聞如來名號及所說法門聞而不信猶能畢竟至於金剛智地何況信修者也。
　　三舉眾所為因緣者明佛出興世所現依正二報大集普賢菩薩眾海意為令眾生見果生信修行故此是舉果勸修生信分如來是十方諸佛正覺根本智之果十普賢等是十方諸佛差別行果舉此二法中因果報得令眾生信樂修行趣入故如三轉法輪中一示相八相成道是二勸修以觀果知因勸人天等修學三證同云我與汝等同如是三乘一乘等證今此一乘中將此佛乘根本智果普賢徧法界行果勸令大心眾生生信修行此乃即是五位中十一地普賢等覺位門十方諸佛成佛竟亦行之不息如初發菩提心者行之不息今將此位以為信門若不如是以何為信入故佛果後普賢行純是利他初發心已後普賢行是自利利他行故今此初眾并佛所為如是舉果勸修令生信樂修行趣入故今之經大意為若此也將舊果勸初心向下海月光大明菩薩諸神天眾即明信已入證十住十地修行進趣漸漸增修因果也明立隨位當分之因果令後學者見其體樣信樂無疑趣入隨位各異故若不如是滯在一法智無增勝故已上一段且是初見佛成道見佛果五位菩薩集眾示現入法入即同佛所知與佛齊見若信他佛然初心菩薩未能然也未是自信自心自身是佛大智境界是佛法身是堪行普賢行者從第二會光明覺品已後一切處金色世界寶色世界即明自心法性是金色白淨無染名為所居世界不動智佛即是自心於無性理中無分別之智本來無動上首菩薩文殊師利明是自心無性之中善能簡擇妙分別慧覺首菩薩即是自心如是真信之首目首菩薩即是自心明見可信之心心境俱佛如海門國法普見自他俱佛故至文廣釋方明是身作佛是心作佛心外見佛不名信心已上大眾圍遶分中釋同號眾竟。
　　第二釋海月光等異名眾其意如何此七行半經其中義分為三一陳菩薩眾意二釋菩薩名號三結眾數。
　　一陳菩薩眾意者此十箇異名眾所以異名為表初發心住前同號意況如前段已釋竟此一段異名意趣為明以彼普賢行入俗利生隨其行異名亦還異為明以普徧別方名為普其眾意為明入俗利生教化眾生還令眾生得自身之法是故寄位在十住初心以明用彰十住初心一下頓乘古法不移古跡故無異舊道如大王路新舊同行以此以舊古法入俗利生開悟迷流還令學古以是義故還將佛果位內普賢異名之眾寄位成十住初心為彰後悟不移舊跡故又明前如來成正覺佛果及普賢行果古今諸佛所乘常道是明所信之門此入俗利生異名之眾即明所化眾生入道初心還同自法不移古跡故後有發心之士一一自心以定慧力照之可見不可以情信者堪為自非久種善根應當聞而不惑設使三乘根種六通菩薩尚自懷疑凡流之中一乘之性處凡流而信入如下經自有明文為三乘種性劣解佛隨根性且說此娑婆為穢土是五濁故淨土在他方或言此方是穢向上第四禪已上別有菩薩淨土或說佛果在僧祇之後方成未說淨穢含容塵含法界凡聖同居各無妨礙等教執權成實難信此法界一乘之門為學假詮假教假觀破麤現行無明繫著故行一分麤波羅蜜門得三種意生身見諸佛國土有自有他有淨有穢忻彼厭此兼修淨行修諸假真如觀及空觀等得一分神通報勝諸天神通亦勝忻厭心勝更亦不生惡國穢土為本願力有佛成道處暫來還去如說三乘教中多有此事未迴心者常當如是學權教者為根下劣故不聞此教聞亦不信如經下文自具說故如維摩經法華經為破彼故方始一分略說猶未具論是故學教者慎勿偏習一門諸部經文總各深思意趣大有一生學道為聞慧不妙不廣返謗真宗廣說云云且略而陳爾已上陳異名菩薩眾意趣竟。
　　二釋菩薩名者此十箇菩薩名一箇是隨十住位中一箇波羅蜜之通稱一一中具十為隨行成名故此十箇菩薩所行十箇波羅蜜各是五位中菩薩通行又隨五位行中十住具十十行具十十迴向具十十地具十十一地具十通為百數此明一波羅蜜中有十十中有百又十住中一一住中具十十住中具百五位總然通為五百箇波羅蜜門隨其行位名目感果各別通位總是此十箇菩薩之名號是也何故號曰海月光大明菩薩摩訶薩以法行無邊大悲廣利如海所有蒙益總令見性清涼號名月光既得清涼之後智無不照號曰大明一切世界大覺眾生故名摩訶菩提薩埵摩訶云大菩提此云覺也薩埵此云眾生為不捨眾生生死故廣云摩訶菩提薩埵也略云菩薩梵云摩訶此云大覺道眾生為自覺道不捨生死大覺悟眾生故又眾生生死是菩薩菩提故明法界一真無異相故此是檀波羅蜜為主餘九菩薩名號為伴明以法界行大施門廣濟如海利他得益為月光除煩惱熱得清涼故以此名號即是所行之行即此十箇菩薩之號是十住位中初發心住十波羅蜜之主伴萬行故此像下文十住品位內菩薩本所事佛下名號之為月十住位中十箇佛下名悉同號之為月倣此法也次戒波羅蜜中菩薩號雲音海光無垢藏菩薩摩訶薩者明性戒大悲音雨法音故號雲音性戒無染猶如大海不宿死屍故明法界無性以為戒體無法不淨如海廣大故光者明性戒之體心境俱真名之為光又以淨智常當照俗名之為光無垢者法性無染也藏者明法界性常令萬象無法不淨明一真故總別俱真無垢淨故故號雲音海光無垢藏故菩薩如前次忍波羅蜜中菩薩號功德寶髻智生者明法忍莊嚴其身故號名功德寶髻寶髻者首上之飾明菩薩發心忍為上首故寶嚴其頂也智生者以能忍故是智生也菩薩如前明忍為華鬘義故次精進波羅蜜中菩薩號功德自在王大光者明勤行饒益眾生招多功德所行萬行無不益他故自在如王大光者普照也以常於生死海中以智光明益生無倦故竝令開曉故號大光菩薩如前次禪波羅蜜中號善勇猛蓮華髻菩薩者明法勇為禪體從凡夫地起信心已入證之初明一念無思頓超諸想真智冥會故云勇猛也智能達俗處世無染故號蓮華也髻者明此位菩薩表法中以蓮華冠頂明禪體處世即真不染寂亂故次般若波羅蜜中號普智雲日幢菩薩者明第六智慧如雲雨法雨故慧光破暗名之為日摧邪顯正號之為幢次方便波羅蜜中號大精進金剛臍菩薩者明第七住第七行第七迴向第七地五位中凡是第七位總修悲位故以其真理圓融染淨故名方便如下十地中第七地菩薩舉喻云譬如一國純淨一國純穢於此淨穢事難可了知如善財童子於第七住中見休捨優婆夷此云滿願為明此第七住位成就深厚大悲滿一切眾生願故又告善財言我有八萬四千那由他同行眷屬常居此園如是之意明每住位中第七方便波羅蜜成大悲位言八萬四千那由他同行眷屬者八萬四千一切諸塵勞門我皆同行常以生死為園林故如此菩薩即明是十住位中初發心住一住中十箇波羅蜜中第七波羅蜜故非是第七住中第七波羅蜜故十住之中有十箇第七方便波羅蜜當一一住中各各以方便圓其悲智萬行故餘波羅蜜亦同於十住中一一具十十行十迴向十地十一地總然各有十故此十箇菩薩名號且圓初發心住上第一住內十波羅蜜中第七方便門故且圓一住中悲智主伴十波羅蜜故明大悲堅固處生死而無疲倦名大精進壞他堅垢號曰金剛處俗同纏無虧中道號之曰臍臍者明處智悲中際如佛放受生光在臍輪者表智悲中際廣意在下文方明菩薩如前此是十住位中初發心住內第七方便波羅蜜且明一住中十波羅蜜主伴也治地住修行住如是十住各自具十波羅蜜主伴圓融一住具十十住具百五位例然通有五百乃至無盡次明第八願波羅蜜中菩薩名號名香燄光幢者大願弘芳號之為香智能隨願依根破惑故名為光入邪破障故號為幢如第八智住中多作外道邪師與邪同行破邪師道如八住中毗目多羅仙等是善財第八住中善知識也明智淨方能破邪故次第九力波羅蜜中菩薩名號大明德深美音菩薩者明力波羅蜜為大法師位善說法故故名大明德深美音也菩薩如前釋次第十智波羅蜜中菩薩名大福光智生菩薩者明此是智波羅蜜故此上十菩薩名明初發心住中以十波羅蜜用治初發心住中染淨成法身悲智門故計此修治法合一法今說諸波羅蜜各各修行不同明於一法上以十法修治慣習增明以成一故其法不離舊行也時亦不移舊時也故時無性故三世無去來故但於一法上具十箇波羅蜜行門體用但於一法上修行生熟處分一住二住但於一法上會悲智願行生熟智者淺深不同隨不同處分其地位差別故非是法異故以總別同異成壞六相義圓通可知。
　　三都結眾數者經云如是等而為上首有十佛世界微塵數者是。
　　第三歎德者從此諸菩薩已下十五行半經是也經自具文不煩更釋。
　　如是已上大眾之海總是普賢行滿常住世間安立法則成就菩薩十住十行十迴向十地等位次第令諸眾生開示悟入常為世間一切依護如上歎德中具明已下獲益中亦具明如獲益中總是作利生方便入法次第入則同佛所知與後學者作見道之樣迷即是凡悟即同佛知見皆是本來舊達竝是影響眾也已下神天亦同是此例皆是助佛揚化顯德令佛法化流行久住世間眾生獲益故。
　　【經】復有佛世界微塵數執金剛神所謂妙色那羅延執金剛神日輪速疾幢執金剛神須彌華光執金剛神清淨雲音執金剛神諸根美妙執金剛神可愛樂光明執金剛神大樹雷音執金剛神師子王光明執金剛神密燄勝目執金剛神蓮華光摩尼髻執金剛神如是等而為上首有佛世界微塵數皆於往昔無量劫中恒發大願願常親近供養諸佛隨願所行已得圓滿到於彼岸積集無邊清淨福業於諸三昧所行之境悉已明達獲神通力隨如來住入不思議解脫境界處於眾會威光特達隨諸眾生所應現身而往調伏一切諸佛化形所在皆隨化往一切如來所住之處常勤守護。
　　【論】第二復有佛世界微塵數執金剛神此一段有十三行半經(二百二十六言)於中義意分之為四一舉眾數二寄位表法三釋名配行四列數并歎神德一舉眾數者初行是明神眾是道以性齊諸佛智同真理隨普賢行處世護持稱之為神護持正法故二隨行表法者為表十住位內第二治地住門主戒波羅蜜明戒為防護義故以法身為戒體稱真不壞號曰金剛前海月光大明菩薩為十住中初發心住於中意義如前段文已釋此一眾有十神明第二治地住法門主戒為防護義故號為執金剛神執者執持不犯名之為執其智應真號之為神三釋名配行者此之一眾神以戒波羅蜜為體十箇神名即是隨戒體上十箇波羅蜜名一箇神是一行第一妙色那羅延執金剛神主戒波羅蜜中檀波羅蜜門以性戒成檀感招妙色法空破惑故號那羅延是不壞義此位明以持性戒故得不壞身執者執持義金剛者不壞義也二日輪速疾幢執金剛神主性戒中戒波羅蜜為戒光無缺名號日輪見者應真名為速疾自他惑盡名之為幢心無異念名之為執性不可破號曰金剛稱真自在名之為神以智為神故三須彌華光執金剛神主戒波羅蜜中忍波羅蜜為法忍高勝號曰須彌以忍嚴行人見皆悅號之為華觀之破慢號之為光忍心無失名之為執法性為忍猶如金剛智無思而知萬有號之為神四清淨雲音執金剛神主戒波羅蜜中精進波羅蜜履俗恒真名為清淨演法無懈潤澤含識號曰雲音聞法破惑號之金剛智不為而知萬有稱之名神五諸根美妙執金剛神主戒波羅蜜中禪波羅蜜為禪無思六根隨智而用故名諸根美妙也用而恒寂名之為執無思可破號曰金剛又無思之智能破自他惑故號金剛寂然智不動正慧隨用號之為神六可愛樂光明執金剛神主慧能破闇故七大樹雷音主第七大悲門樹是覆蔭義明方便波羅蜜門覆蔭眾生故八師子王光明者主願波羅蜜起無功用智自在如師子王能破外道諸邪論故九蜜燄勝目者主力波羅蜜法力自在潛流同事或作外道邪師同事破所繫故此位是大法師位凡第九波羅蜜徧入五位中五百箇波羅蜜門皆第九為法師位十住第九為法王子住如善財童子善知識十住中第九住法師位中作勝熱婆羅門示入外道五熱炙身上刀山入火聚等此名密燄勝目密潛同事設教破愚故名密燄智目知根故名勝目十蓮華光摩尼髻執金剛神者主戒波羅蜜中智波羅蜜如善財童子第十灌頂住中善知識作童女名曰慈行得真不證處俗無汙名曰蓮華大智知根名之為光位昇灌頂名曰摩尼髻摩尼者此云離垢寶也此是第二治地住中十住十波羅蜜主伴十住主伴萬行號曰十箇執金剛神名皆以行位立名之故明十住中一住具十十住具百五位皆然一一次第以名義配當法合如然第四有佛剎已下七行經列數歎德二門如文可知。
　　【經】復有佛世界微塵數身眾神所謂華髻莊嚴身眾神光照十方身眾神海音調伏身眾神淨華嚴髻身眾神無量威儀身眾神最上光嚴身眾神淨光香雲身眾神守護攝持身眾神普現攝取身眾神不動光明身眾神如是等而為上首有佛世界微塵數皆於往昔成就大願供養承事一切諸佛。
　　【論】第三是十住中修行住於中有六行半經(一百一十三言)義分為四一列數二寄位表法三釋名配行四重結其數并歎神德一列數者如上初行是二寄位表法者此十箇身眾神寄位表十住中忍波羅蜜以法忍成就於生死中利生自在號曰為神下文歎德中成就大願供養承事一切諸佛明於往昔以調忍心承事一切眾生令其成佛為諸佛眾生體無有二故已成諸佛何須藉其供養以無量身無量眾供養承事於一切時中供養一切眾生令其成佛是調忍義是身眾義三釋名配行者此十箇神是忍波羅蜜中十波羅蜜故明一一行徧一切行故第一所謂華髻莊嚴身眾神者主忍波羅蜜中檀波羅蜜門明忍辱為華髻報得以嚴其頂上之飾故身眾者為忍位中行檀明以眾多身雲眾多嚴具徧周法界承事供養廣利眾生故神者智隨忍行自在故號之為神此十波羅蜜以忍為體二光照十方身眾神者主忍波羅蜜中戒波羅蜜此位中以法忍為戒體明忍戒圓明見者歡喜法忍戒光號之為光照十方身眾神如前釋三海音調伏身眾神者主忍波羅蜜中忍波羅蜜故明海音者聞諸善惡毀讚音聲廣多猶如海潮之音不生憂喜是調伏義是為能忍也又以自聲如海潮音知時教化眾生令無失時故四淨華嚴髻身眾神者主忍波羅蜜中精進波羅蜜以法忍進名之為淨也進行可觀名之為華因行招果用嚴頂髻明精進是長道之首故故以華嚴頂飾五無量威儀身眾神主忍波羅蜜中禪波羅蜜稱根現法名為無量動止常寂名為威儀明行住坐臥不離定體名曰威儀六最上光嚴身眾神主智慧照曜自他故明以定慧光明照燭心境以嚴法身七淨光香雲身眾神明第七大悲方便染淨不拘名為淨光慈悲含覆出言成法悅可眾心號曰香雲明法雨潤眾生故即明雨戒定慧解脫解脫知見五分法身之香也八守護攝持身眾神明智隨大願攝持一切眾生故八住八地但五位第八位中明無功之智功成即得十方諸佛手灌其頂是諸佛攝持義故九普現攝取身眾神明第九力波羅蜜法力自在法王之位普現諸教九十六種邪流及一切眾生悉同行故名普現攝取也即勝熱婆羅門等是十不動光明身眾神明第十智波羅蜜名不動光明亦為灌頂位名不動光也且明此忍位中十波羅蜜之一終四結數歎德如文可知已上十波羅蜜以忍為體此明善惡毀讚得不動智也。
　　【經】復有佛世界微塵數足行神所謂寶印手足行神蓮華光足行神清淨華髻足行神攝諸善見足行神妙寶星幢足行神樂吐妙音足行神栴檀樹光足行神蓮華光明足行神微妙光明足行神積集妙華足行神如是等而為上首有佛世界微塵數皆於過去無量劫中親近如來隨逐不捨。
　　【論】第四段中有六行半經(一百一十一言)義分為四一舉眾數二寄位表法三釋名配行四結數歎德一舉眾數者如初一行都列數是二寄位表法者此十箇足行神表十住位中生貴住主精進波羅蜜如下歎德中無量劫中親近如來隨逐不捨是精進義為明以法性真如為行之體以此法行用嚴法身足行者表精勤義以眾行滿足故名足行神神者是隨行之智三釋名配行者一寶印手足行神主精進波羅蜜中檀波羅蜜門明以法寶之智印行精勤之行引接眾生故手為引取之義二蓮華光足行神者明生貴住中精進波羅蜜中戒波羅蜜常居生死之海猶如蓮華無所染故見者發心名之為光足行是精進修行無疲勞義智自在故號之為神三清淨華髻足行神主精進波羅蜜中忍波羅蜜法忍無垢名為清淨也忍招依果華嚴頂飾為忍為華鬘義故四攝諸善見足行神主精進波羅蜜中精進波羅蜜攝諸見者是精進義為常攝諸根不令起見即無見不善五妙寶星幢足行神主禪波羅蜜門以妙理為禪故名為妙寶寶者道也隨行知惑故名星幢為萬行為星不離禪體皆有光照隨根破惑知根了了名之為星此位以精進行為禪體以禪能現智智能知法還以善知法故名星也幢為定也六樂吐妙音足行神主慧波羅蜜樂吐妙音者謂以精進為慧體故常樂為人說法故七栴檀樹光足行神者主第七方便波羅蜜成大悲行故以香樹為名表慈悲覆蔭義故光者照燭眾生義八蓮華光明足行神主智隨大願隨所利生無所染故九微妙光足行神主力波羅蜜法王之位以微妙法光化眾生故十積集妙華足行神主智波羅蜜以智積集諸教猶貫華結鬘不令散失教化眾生已上十波羅蜜皆以精進波羅蜜以為體位位內自有同別義思之可見不可作一槩准之四結數歎德如文可知。
　　【經】復有佛世界微塵數道場神所謂淨莊嚴幢道場神須彌寶光道場神雷音幢相道場神雨華妙眼道場神華纓光髻道場神雨寶莊嚴道場神勇猛香眼道場神金剛彩雲道場神蓮華光明道場神妙光照曜道場神如是等而為上首有佛世界微塵數皆於過去值無量佛成就願力廣興供養。
　　【論】第五段有六行半經(一百一十三言)義分為四一舉眾數二寄位表法三釋名配法四結數歎德一舉眾數者如上初行是二寄位表法者此之一位表具足方便住中十波羅蜜以禪波羅蜜為體以道場是除蘊穢義明禪能治蘊義故如世間場也為明禪定淨六七識之取染顯般若能開妙慧簡擇理智體之本實故以禪波羅蜜以為場體般若波羅蜜以為人功以普賢萬行為馱運至法界普光明智殿為大都居以一切種種智為大藏此中十箇神一神為一波羅蜜為自益益之人行樣三釋名配法者一淨莊嚴幢道場神主具足方便住禪波羅蜜中檀波羅蜜門故以法性定體為檀名為淨也以無虧定體萬行為莊嚴幢也幢名定體不動義以法性無性為所乘名之為道以無性之禪定能治所依之蘊名之為場神者是無依無性之中大智也以不思不為無形無質等周法界而知萬有者稱之為神二須彌寶光道場神以須彌是高顯義寶光是無垢義以戒光照俗見者發心故以禪定為戒出過情識是須彌義以定能無妄是無垢義以定能發慧寶光義三雷音幢相道場神主禪波羅蜜中忍波羅蜜明毀譽之音如雷法忍不動名幢相道場神如前釋十波羅蜜隨五位中各各自具道場儀故四雨華妙眼道場神主禪波羅蜜中精進波羅蜜明法身為定體依定體起萬行精進名為雨華是精進義定能起慧故稱妙眼以其法眼行華利生無懈是精進故五華纓光髻道場神主禪波羅蜜中禪波羅蜜以法界自體無動靜上而起行禪化諸亂意名為華纓以定能發慧故名之為光以行招果用嚴其頂以此為名又此十波羅蜜皆為頂法何以然者謂以十住初心一一度門至佛果故無初中後故以從佛果起勝進故六雨寶莊嚴道場神主慧波羅蜜慧能雨法寶故七勇猛香眼道場神主方便波羅蜜此位是慈悲位故常處生死名為勇猛慈眼視眾生名為香眼以戒定慧解脫解脫知見五分法身之香而視眾生拔苦與樂故名香眼八金剛彩雲道場神明第八願波羅蜜以為願雲覆眾生故以此位是無功用智能破邪流號曰金剛彩雲明能同異道故九蓮華光明道場神主力波羅蜜是法王之位處世如蓮華說法為光明故十妙光照曜道場神主智波羅蜜以大智知根名為妙光知根破惑故名照耀已上十波羅蜜皆禪波羅蜜為體四結數歎德如文可知。
　　【經】復有佛世界微塵數主城神所謂寶峯光曜主城神妙嚴宮殿主城神清淨喜寶主城神離憂清淨主城神華燈燄眼主城神燄幢明現主城神盛福光明主城神清淨光明主城神香髻莊嚴主城神妙寶光明主城神如是等而為上首有佛世界微塵數皆於無量不思議劫嚴淨如來所居宮殿。
　　【論】第六正心住主般若波羅蜜為體十箇主城神為此般若波羅蜜中十波羅蜜於中有六行半經(一百一十三言)義分為四一舉眾數二寄位表法三釋名配行四結數歎德一舉眾數者如初行是二寄位表法者寄此神眾表正心住空觀成就明善守心城名正心住如善財童子十住之中第六善知識海幢比丘是也其在經行道側念止端居寂默出入息盡膝出阿修羅臍中出天身頂上出諸佛等以廣大身雲周徧法界教化眾生又如十住位中正心住位經云此菩薩聞十種法心定不動即明正心住善守護心城故以主城神寄表正心之住也三釋名配行者所謂寶峯光曜主城神主般若波羅蜜中檀波羅蜜明以無性妙慧廣施含生故號寶峯光曜如其山峯以至虗空相盡處故明以法空慧至相盡處故以無相妙慧廣施眾生名為照曜主者空慧自在名之為主城者空有自在不與涅槃生死合散故名之為城又以法慧施人不與情慾之漏合故名之為城二妙嚴宮殿主城神明以慧利含生以為戒體以妙慧為宮治人為殿萬行為嚴又以菩薩正慧為妙嚴大慈大悲為宮殿心無思慮為主城無相妙慧任理智而知名之為神此以慧利為主以戒為防護義防護一切眾生為城三清淨喜寶主城神主慧波羅蜜中忍波羅蜜明以法空慧而成忍故故名清淨喜以忍即喜故以法喜即名為寶故明能忍為寶也自此下四眾神准上排位配之經文廣大不可一一釋之略知法則然爾如主道場神主城神主地神等總是女神為明慈悲故而實體中非男非女但隨事示現。
　　【經】復有佛世界微塵數主地神所謂普德淨華主地神堅福莊嚴主地神妙華嚴樹主地神普散眾寶主地神淨目觀時主地神妙色勝眼主地神香毛發光主地神悅意音聲主地神妙華旋髻主地神金剛嚴體主地神如是等而為上首有佛世界微塵數皆於往昔發深重願願常親近諸佛如來同修福業。
　　【論】第七主地神(有七行經一百一十七言)主第七不退住方便波羅蜜中十波羅蜜故各以十箇神名配之此以法身為地體能生萬行以理智慈悲為神性無所退動故大悲如地養萬有故。
　　【經】復有無量主山神所謂寶峯開華主山神華林妙髻主山神高幢普照主山神離塵淨髻主山神光照十方主山神大力光明主山神威光普勝主山神微密光輪主山神普眼現見主山神金剛密眼主山神如是等而為上首其數無量皆於諸法得清淨眼。
　　【論】第八主山神(有六行經九十八言)是童真住行願波羅蜜中十波羅蜜山者不動義高勝義神者智體應真自在明第八住第八行第八迴向第八地總無功之智不動如山故以山神表之其中十箇神即是此位中十波羅蜜行亦名智能出世高勝如山。
　　【經】復有不可思議數主林神所謂布華如雲主林神擢幹舒光主林神生芽發曜主林神吉祥淨業主林神垂布燄藏主林神清淨光明主林神可意雷音主林神光香普徧主林神妙光迴照主林神華果光味主林神如是等而為上首不思議數皆有無量可愛光明。
　　【論】第九主林神(有六行經一百一言)是法王子住主力波羅蜜明說法如林廣多覆蔭故是法師位也。
　　【經】復有無量主藥神所謂吉祥主藥神栴檀林主藥神清淨光明主藥神名稱普聞主藥神毛孔光明主藥神普治清淨主藥神大發吼聲主藥神蔽日光幢主藥神明見十方主藥神益氣明目主藥神如是等而為上首其數無量性皆離垢仁慈祐物。
　　【論】第十主藥神(有五行半經九十五言)明灌頂住主智波羅蜜於中十箇神主智波羅蜜中十波羅蜜明智能知根與法藥故第四歎德如文可知。
　　已上從海月光大明菩薩至此主藥神表如來五位眾中十住之智門百波羅蜜竟十行之眾如下須知如此一部之典一切施設總是法門終不唐設一事一字總是五位之中信修悟入之法則故入法方便門戶此明佛果五位入法益生覆育之樣式故入之者創與智合名之為神亦以覆育眾生故為神祐物也以修行自在處如天亦以化利諸天故於十方三界示受天報亦以迴向門同修羅身入諸鬼趣亦表自在如王。

　　大方廣佛新華嚴經合論卷第十一


　　音切


幢
　　(直岡切)。

燄
　　(以瞻切)。

髻
　　(計音)。

攝
　　(書涉切)。

栴
　　(之連切)。

檀
　　(徒干切)。

纓
　　(於盈切)。

曜
　　(以笑切)。

旋
　　(似專切)。

擢
　　(直角切)。

榦
　　(古案切)。

舒
　　(商居切)。

芽
　　(五佳切)。

迥
　　(戶頂切)。

吼
　　(呼口切)。

蔽
　　(必祕切)。

純
　　(常倫切)。

擇
　　(池革切)。

繫
　　(古詣切)。

濟
　　(子計切)。

倣
　　(分兩切)。

屍
　　(式之切)。

鬘
　　(麥班切)。

倦
　　(巨眷切)。

亂
　　(郎段切)。

摧
　　(昨回切)。

臍
　　(昨奚切)。

融
　　(以戎切)。

纏
　　(直連切)。

虧
　　(去危切)。

軌
　　(居委切)。

缺
　　(苦穴切)。

潛
　　(昨鹽切)。

灌
　　(古玩切)。

藉
　　(慈夜切)。

馱
　　(陀音)。

譽
　　(芋庶切)。
　　大方廣佛新華嚴經合論卷第十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之五

　　【論】第三從主稼神已下至主晝神此十眾神明十行利生法門因果者以主稼神為表行為資糧故如世間以禾稼為資糧長養有為之身佛法即以十波羅蜜行為資糧長養法身令使世間習氣漸微出世習氣大慈大悲大智得辦如資糧位准三乘說十信十住十行十迴向為道前四種資糧初地已上為見道加行為三乘地前菩薩經一大僧祇劫修有為有漏行初地見道如此經十信之中全信自心與十方諸佛性相大智無差別體十住初心以修方便三昧力見道從初發心住及已上諸住總為見道之位十行十迴向十地總為加行總為資糧為資糧加行與佛因果同進故為加行與佛果齊資以普賢行用資悲願成滿以十住初心所見法身理智性果資糧普賢行不屬人天有為無常從初發心住五位進修如來法身理智性果普賢行果於一真法界之中互為資糧廢一二俱不成即一垢一淨心起是故以佛理智之果嚴行以行嚴果故為佛華嚴也是故已下十住十行十迴向位中皆得十方諸佛與入位菩薩同號及與智摩頂會同體智也如三乘菩薩多生他方淨土及四禪向上別有菩薩淨土設在欲界即言以悲願力故留惑潤生非如此經法門乘如來法界乘從初發心住以如來大智法身性果普賢行果普周生死動寂均平理事普進以法界體用以治餘習法無前却故新等執不如三乘別教說他方別有淨土留惑娑婆加行即在初地位初資糧即在十信十住十行十迴向五位既無佛果明知十地見道未真如此經於十信心中自信自心有十種佛果十種世界即如金色世界妙色世界蓮華色世界如是有十箇色世界為十信心是有為故所信佛境界是色也本所事佛不動智佛無礙智佛解脫智佛如是十箇智佛即是自心所信自心十種智果以為十種佛果號故畢竟證修諸佛滿處為成此智不異此智除此十信位中以生滅心信十色世界十智如來至十住十行十迴向十地等覺十一地總有五十箇因果皆以普賢行為因以如來法身理智性為果或更互參之以相資發以此二種因果五位之中共有一百重佛因果通取本五位上各有五重因五重果總為一百一十重因果如十住位中佛因果者即因陀羅華世界波頭摩華世界寶華世界佛號殊特月佛無盡月佛不動月佛如是十華世界十箇同號月佛以為佛果法慧菩薩等十箇慧菩薩以為普賢行修行之因為此十住以入方便三昧力真證法身妙慧即世界名華以華開敷現果故所現佛果皆號之為月者為明十住之中創見法身妙慧現前無煩惱熱得佛法身清涼如月故以所見道除惑處為作佛名以心開悟處而為世界如因陀羅華者此云能主華也明初發心住生在佛家能為眾生設法主故波頭摩華者赤蓮華也明治地住進修增勝赫弈開敷可觀之義總是以隨位入道處因果為佛及國土世界菩薩之名皆非外有總明自行所行也如十行位中十箇慧世界十箇佛號皆名之為眼以為其佛果功德林等十林菩薩以為其行行之因以次十迴向十地如經可知至位方明大要言之以當位十佛為本位之果當位十菩薩為當位修行之因如此初會中以如來為當五位之果普賢菩薩及諸神天等為五位修行之因又普賢菩薩及諸神天等以毗盧遮那根本智為起修行本因以自己修行之身為佛差別智果故為以佛性智果為因以現修之身即理智之性果故互為因果互為體用是故神天歎德中先歎佛德次歎自己與佛同智同德也此為入法之樣令諸學者迷即凡悟即佛故以智悲齊進也如善財童子十行初位中歡喜行善知識所居之國名為三眼還同十行菩薩所居世界名為親慧世界幢慧世界寶慧世界等十慧世界也如三眼者一摩訶般若二解脫三法身亦以智眼慧眼法眼為三眼故如世[○/(○*○)]字如摩醯首羅天王面上三目故為一切佛法不離此大智大慧法身故此十慧世界義通此三眼以是善財十行之中初善知識國名三眼比丘名善見即同十行之位佛號常住眼佛無勝眼佛名為善見者具三眼也為十行之中以智眼知眾生根而同行故佛號為眼善知識名善見目髮紺青皮膚金色圓光一尋相好如佛者明十行中所行三眼行因果即佛也在林中經行者明萬行稠林覆蔭眾生故還如十行位中菩薩號功德林慧林勝林等十林菩薩也善財十行中知識即以比丘為十行位中之行處林中經行如下文中以功德林等十林菩薩為所行今此初會中即以主稼神為佛果十行資糧資糧眾生入佛位故資糧見道菩薩長大悲故如此初會佛果五位與第二三會已後諸菩薩進修五位及善財童子示行五位前後相參體勢相似總明佛果普賢行果體用相資始終不異以是義故五位中五十種資糧五十種佛果互為主伴互為因果互為體用以如來理智性果常資普賢行使令無染普賢行常資如來性果使得圓滿悲智廢一邊一切不成所有行門即是人天因果設得出世即是聲聞二乘及出世淨土菩薩及留惑潤生等此非是法爾理智世及出世大悲動靜染淨自在圓融故如此十行與佛果資糧猶如黃瓜果華同出華果相資以無功而為自在也法爾理智行周故。
　　【經】復有無量主稼神所謂柔輭勝味主稼神時華淨光主稼神色力勇健主稼神增長精氣主稼神普生根果生稼神妙嚴環髻主稼神潤澤淨華主稼神成就妙香主稼神見者愛樂主稼神離垢淨光主稼神如是等而為上首其數無量莫不皆得大喜成就。
　　【論】於此主稼神一段文中(有六行經九十八言)義分為四一舉其眾數二寄位表法三釋名配行四結數歎德一舉眾數者如初行一句是二寄位表法者以主稼神表資糧位中十行位也三釋名配行者所謂柔輭勝味主稼神者主歡喜行中檀波羅蜜於此檀中有二義一法檀二事檀一法檀者見來求法者歡喜無厭故名柔輭勝味以法味資人令心調伏故二事檀者即主稼神是后稷神之流也以神祐五穀令生勝味資益含生故徧十方世界隨處異名二時華淨光主稼神者即是歡喜行檀波羅蜜中戒波羅蜜知根同行號曰時華令得性戒開敷名之淨光亦是世間五穀之華依時祐之令光淨開敷故三色力勇健主稼神明檀波羅蜜中忍波羅蜜明法忍功成名為勇健隨忍成果故得色力嚴身諸力之中風力為最諸行之內忍力為最八風不能動故以能隨行成忍故名勇健如善財十行中第三行具足優婆夷是其行以明忍為諸行中果故故名具足四增長精氣主稼神主檀波羅蜜中精進波羅蜜以精進力資糧法力大慈大悲力處生死海教化眾生而無勞倦自無所求故名增長精氣主稼神表無精進力即諸行不成故五普生根果主稼神主檀波羅蜜中禪波羅蜜以法性為禪出生萬行理智妙慧名普生根果以法性理禪生智慧萬行故即根即果以明根從果生本末無異故如佛果普賢行果互相資故明從果生根以根資果六妙嚴環髻主稼神主檀波羅蜜中慧波羅蜜明以妙慧嚴行行復嚴慧行慧互嚴將用利生以招依果以環其髻用嚴其首此是垂髻如環明解行圓滿故七潤澤淨華主稼神主檀波羅蜜中方便波羅蜜此位明成就大悲故為潤澤淨華利他行故令他解行法開敷故此為檀波羅蜜中方便門成大慈悲故八成就妙香主稼神主檀波羅蜜中願波羅蜜十行第八位中同於八地智無功用五分法身香悉成就故又以淨智知根依根設教用成戒定慧之妙香故九見者愛樂主稼神主檀波羅蜜中力波羅蜜明法師位成說法利生見聞法者皆愛樂故十離垢淨光主稼神主檀波羅蜜中智波羅蜜以智能離自他垢故諸法灌頂同十住十地中灌頂位也四結數歎德如文可知已上十箇主稼神總是歡喜行中檀波羅蜜中十波羅蜜資糧從行成號已下例然法則如上。
　　【經】復有無量主河神所謂普發迅流主河神普潔泉澗主河神離塵淨眼主河神十方徧吼主河神救護眾生主河神無熱淨光主河神普生歡喜主河神廣德勝幢主河神光照普世主河神海德光明主河神如是等而為上首有無量數皆勤作意利益眾生。
　　【論】第二十箇主河神(有六行經九十八言)是饒益行行戒波羅蜜中十波羅蜜第一普發迅流主河神明十行中戒波羅蜜中檀波羅蜜若以其事如此孟母是也如善財童子饒益行中善知識於河渚中一萬童子釋天為首聚沙為戲以河為行主戒體明饒益故此初會中河神為戒體前後相似普發迅流明應一乘之種第二普潔泉澗主河神明應三乘及人天等善法主十行中戒波羅蜜中戒波羅蜜已下諸神依行位名號以名下義如前配之可知如十行中戒體者如釋天童子以算數法相黶子法五行陰陽以利人之巧術以為十行之中戒體故名普潔泉澗義若不如是行行不滿故明人天及三乘總化以巧術利生是普潔義。
　　【經】復有無量主海神所謂出現寶光主海神成金剛幢主海神遠離塵垢主海神普水宮殿主海神吉祥寶月主海神妙華龍髻主海神普持光味主海神寶燄華光主海神金剛妙髻主海神海潮雷聲主海神如是等而為上首其數無量悉以如來功德大海充滿其身。
　　【論】第三主海神(有六行經一百二言)明無違逆行明忍波羅蜜如海能納眾流是無違逆也主忍波羅蜜有十箇海神即明忍波羅蜜中十波羅蜜也各隨名下義如前配之大意此十行中忍以法性大悲以為忍體是故如海含潤處其下流能容一切無明高慢生死之流皆為法流而無妨礙故名無違逆行如善財童子無違逆行中善知識南方有城名曰海住有優婆夷名具足素服垂髮者慈忍之貌具足成忍無行不周故名具足海神者女神明慈悲柔輭處行能忍其心如海福智具足饒益眾生是故忍為萬行中果也能容眾流。
　　【經】復有無量主水神所謂普興雲幢主水神海潮雲音主水神妙色輪髻主水神善巧漩澓主水神離垢香積主水神福橋光音主水神知足自在主水神淨喜善音主水神普現威光主水神吼音徧海主水神如是等而為上首其數無量常勤救護一切眾生而為利益。
　　【論】第四主水神(有六行經一百二言)明無屈撓行主精進波羅蜜為明水體能淨諸垢以明此位菩薩以法性之水常勤精進教化眾生一一知根而益而無屈撓其心如水潤生隨物而益各得其所而無屈撓於中十箇水神即是精進波羅蜜中十波羅蜜明其萬行如水同事潤生各各隨名下義配之常以十行中精進為體如十住中精進門樂勤觀法性為體此十行中以精進門處世益生以行潤物為體位位中各隨當位主行為體餘九於主忍行體上作別不得一向解故即體意不當如十迴向中精進波羅蜜圓融理智大悲使令均平自在如是五位得一即五位俱有齊等以慣習生熟須有次第雖立次第以法界智體而無前却是無前後中次第是一性無差別中同異不可以情作前却解也以實而論初發心住中如一渧之水入大海水中總同海體諸龍魚寶藏咸在其中為教化眾生故教網筌罤方法不可不具以名言竹帛著籙即似如前後義生體道者明鑒即如持寶鏡普臨萬象十地即明使慣習功成等覺位中即明自在行周法界若但置十住一位但明見道初功又安十行修行但有出世心勝加十迴向興大願雲使令悲智萬行圓滿十地但蘊功成德使令慣習須成十一地入俗自在行周任法饒益明張教網學者有所歸依若不如斯發心者何措。
　　【經】復有無數主火神所謂普光燄藏主火神普集光幢主火神大光普照主火神眾妙宮殿主火神無盡光髻主火神種種燄眼主火神十方宮殿如須彌山主火神威光自在主火神光明破闇主火神雲音電光主火神如是等而為上首不可稱數皆能示現種種光明令諸眾生熱惱除滅。
　　【論】第五主火神(有六行經一百十言)明無癡亂行主禪波羅蜜於中十神明禪波羅蜜中十波羅蜜皆以十行位禪為行體即明普智照而恒寂故即以火神為定體即寂而常照即事而常理悲智照用而無礙故以火神為定體若其世間事也即南方離神是也若其人也是其心也離法心故若其法也是虗無之智也若外事是其日也若在其身也是其目也若在方法也為中道為正為明為虗無為智照萬有為普光明殿是女神故善財童子南行意者為若此也明無癡亂行以火神能破暗故不迷惑故無暗障故此一段約用而為定也。
　　【經】復有無量主風神所謂無礙光明主風神普現勇業主風神飄擊雲幢主風神淨光莊嚴主風神力能竭水主風神大聲遍吼主風神樹梢垂髻主風神所行無礙主風神種種宮殿主風神大光普照主風神如是等而為上首其數無量皆勤散滅我慢之心。
　　【論】第六主風神(有六行經九十八言)明善現行以般若波羅蜜為體十箇風神明智慧波羅蜜中十波羅蜜也若世間也即辰巳之間巽神也是女神故為法則也為言說為教令如周易乾四世卦巽上坤下曰觀易云風行地上可以觀象君子設政教而眾人從之而法之可以觀以是義故巽為風教明第六波羅蜜智慧功成善現言教教化眾生此名善現行也又辰巳之間如來取之為齋戒法則明吉凶之際成善之終至午即萬法為正也上值角宿角為天門主僧尼道士在其中明是設教令成眾善之門也一切風化皆從此起象以口為天門吐納風氣成政教故以智為神又敷華發果發生一切能持世界能成能壞故名善現行也此經下文云如海有四種風一名積集能集眾寶明大圓鏡智二名能成能成眾寶明成所作智三名揀擇能揀眾寶明妙觀察智四名能散能散眾寶明平等性智是故以四智為風神能現法自在故以風神為表善現行故為此第六智慧法以智慧風神善現一切法行悉皆自在故如十信位中第六信位佛果配在東南方佛號究竟智為東南方是巽以巽為風神又易云巽為言說以借物表法將風神明智慧能善現眾法故方者法也以取其法大象無方也。
　　【經】復有無量主空神所謂淨光普照主空神普遊深廣主空神生吉祥風主空神離障安住主空神廣步妙髻主空神無礙光燄主空神無礙勝力主空神離垢光明主空神深遠妙音主空神光遍十方主空神如是等而為上首其數無量心皆離垢廣大明潔。
　　【論】第六主空神(有六行經九十八言)明無著行主方便波羅蜜成大悲門以法空起行教化攝取一切眾生故名方便故名無著行於中眾神明方便波羅蜜中十波羅蜜以一切法空為體以智為神故無所著以一切法空能生悲智故即萬行無著。
　　【經】復有無量主方神所謂遍住一切主方神普現光明主方神光行莊嚴主方神周行不礙主方神永斷迷惑主方神普遊淨空主方神大雲幢音主方神髻目無亂主方神普觀世業主方神周遍遊覽主方神如是等而為上首其數無量能以方便普放光明恒照十方相續不絕。
　　【論】第八主方神(有六行經一百六言)明難得行為智用無功功難成故主願波羅蜜為智體性淨以願防之念其本願引智起行令行周遍使令不住涅槃不住生死於中十箇神明願波羅蜜中十波羅蜜方者法也以第八行大智成就以智設法饒益眾生此是大智為神總以震坎兌離四維上下正方之神都舉明無功之智圓攝故。
　　【經】復有無量主夜神所謂普德淨光主夜神喜眼觀世主夜神護世精氣主夜神寂靜音海主夜神普現吉祥主夜神普發樹華主夜神平等護育主夜神遊戲快樂主夜神諸根常喜主夜神出生淨福主夜神如是等而為上首其數無量皆勤修習以法為樂。
　　【論】第九主夜神(有六行經九十八言)明善法行主力波羅蜜法力已成法王功辨常處生死長夜以法照明世間故名善法行於中十神主力波羅蜜中十波羅蜜是女神也此為善財童子十地中知識故以明此位行體徹十地法故。
　　【經】復有無量主晝神所謂示現宮殿主晝神發起慧香主晝神樂勝莊嚴主晝神香華妙光主晝神普集妙藥主晝神樂作喜目主晝神普現諸方主晝神大悲光明主晝神善根光照主晝神妙華瓔珞主晝神如是等而為上首其數無量皆於妙法能生信解恒共精勤嚴飾宮殿。
　　【論】第十主晝神(有六行經一百六言)明真實行主智波羅蜜於中十神明智波羅蜜中十波羅蜜以智日恒明名為主晝智無為而應萬有稱之為神歎德中俱共精勤嚴飾宮殿者以智普周教化眾生成法宮殿悲為宮智為殿成就眾生悲智宮殿展轉相益故已上明十行位竟。
　　第四從阿修羅王至日天子於中有十眾用表十迴向何以然者為阿修羅居大海中不沒其身表十迴向圓融真俗常處生死大海不沒其身前之十住十行但修出世悲智心增加以迴向迴真入俗以成處世悲智圓滿故以阿修羅等十眾以表十迴向處大海而不溺表此位菩薩以大悲心得真不證知真同俗處俗無染利生自在。
　　【經】復有無量阿修羅王所謂羅睺阿修羅王毗摩質多羅阿修羅王巧幻術阿修羅王大眷屬阿修羅王大力阿修羅王遍照阿修羅王堅固行妙莊嚴阿修羅王廣大因慧阿修羅王出現勝德阿修羅王妙好音聲阿修羅王如是等而為上首其數無量悉已精勤摧伏我慢及諸煩惱。
　　【論】第一從初一眾阿修羅王(有六行經一百八言)義分為四一舉眾數二寄位表法三釋名配行四結數歎德一舉眾數者如初一行是二寄位表法者寄阿修羅位表救護一切眾生離眾生相迴向為明此初迴向如阿修羅雖處大海而海水不沒雖同天趣無天妙樂故如此位菩薩處於生死無生死中五欲樂雖處涅槃無涅槃中寂滅之樂故名救護眾生離眾生相迴向又如法界品云成就如來高出世間阿修羅王又王者自在義明此位菩薩於涅槃生死中得自在故又阿修羅亦云阿素羅阿之言無素云遊故又云妙又羅云戲如婆沙論釋為非天也雖天趣攝為多諂詐而無天妙樂像此位菩薩行大悲方便萬行似如諂詐似如生死無有人天五欲樂無常住涅槃出世寂滅之樂主十迴向中檀波羅蜜門舊名不須此舊翻謬矣或云毗摩之母以本從卵生故故名劣天如阿含經云劫初成時光音天來入海中洗浴水觸其身失精在水還成肉卵經八千歲乃生一女身若須彌山有九百九十頭頭有千眼有九百九十口口有四牙牙上出火猶如霹靂一十四手九百九十脚在海浮戲水精入身生一肉卵經八千歲生毗摩質多身有九頭頭有千眼口中出水有九百九十手有八脚其形四倍大於須彌山純食淤泥及以藕根又與天諍廣如正法念經說然阿修羅住處有五一地上眾寶山中二云在須彌山北下入大海二萬一千由旬有阿修羅王名羅睺此云障礙能以手障日月明領無量眾三從此更下二萬一千由旬有阿修羅王名勇健亦領多眾四復過二萬一千由旬有阿修羅王名華鬘亦領諸眾第五復過是數名毗摩質多羅此名響高是舍脂父舍脂是天帝釋后父身如須彌山與天帝釋鬥戰時發自海中揚聲大叫云我是毗摩質多我是毗摩質多時閻浮提山岳一時震動亦名宄居謂彼中有光明城於中住故或天趣攝已上佛地論依毗曇鬼趣攝又毗摩質多羅此云種種事又毗摩者此云遍空質多羅云種種嚴儀言此修羅與帝釋戰時嚴備種種軍仗之儀空中而列舊云響高又曰宄居者非此依唐朝禮法師等飜是第四惡趣攝如經中十種阿修羅王表位進修中以明菩薩大悲徹下如居大海而得其底身出大海明菩薩不沒惡道能離自憍慢故以真攝俗真俗圓融處苦海而恒出寄其此位表迴向法門三釋名配行者一羅睺阿修羅王明十迴向中檀波羅蜜中檀波羅蜜門故此迴向中十波羅蜜以事表法中取阿修羅明此十迴向純以大悲大願以為十度之體無自求益之心似彼修羅所居徹下其身處海徹上出身之半總明託事表法令易解故似大悲門用彰此位中一一度門純以大智大悲大願徹真俗為體如羅睺者此云能障明此位菩薩以大悲心入生死趣顯大法空障諸惡趣故二毗摩質多阿修羅王者明檀波羅蜜中戒波羅蜜毗摩質多者此云響高明以大悲大願音聲誓度三界六道故以悲願為戒體王者自在義處苦海中沈浮自在故三巧幻術阿修羅王者明忍波羅蜜明此位菩薩雖居生死大海常得如幻忍故四大眷屬阿修羅王者主精進波羅蜜明以萬行攝眾生遍故五大力阿修羅王者明以法性大禪定力在苦海而無苦故六遍照阿修羅王者明慧光攝化眾生遍故七堅固行妙莊嚴阿修羅王者明大悲方便為嚴故八廣大因慧阿修羅王者以智慧增明以本願利生為因為在第八位中得智增明皆須念初發心時大願為因故令度眾生故九出現勝德阿修羅王者明法師位成力波羅蜜十妙好音聲阿修羅王者明智位成就妙音善說法故四結數歎德如文可知已上十波羅蜜皆是知真處俗融會大悲性中十波羅蜜如是十度以大悲為體故託事顯法在於阿修羅喻菩薩處生死海而得其底而恒不沒生死海中是故下文成就如來高出世間阿修羅王又十住十行但明達智應真號之為神十迴向十地皆以十王表之明以慣習增長自在故自餘廣意至十迴向品方明。
　　【經】復有不可思議數迦樓羅王所謂大速疾力迦樓羅王無能壞寶髻迦樓羅王清淨速疾迦樓羅王心不退轉迦樓羅王大海處攝持力迦樓羅王堅固淨光迦樓羅王巧嚴冠髻迦樓羅王普捷示現迦樓羅王普觀海迦樓羅王普音廣目迦樓羅王如是等而為上首不思議數悉已成就大方便力善能救攝一切眾生。
　　【論】第二(有七行經一百二十二言)明不壞迴向為明以真理智而同纏利生成大悲戒為達俗性真真俗不二故法華經名妙法蓮華者是其義也此經名大方廣佛華嚴者亦其義也以理智大悲法界自體清淨覺而興萬行故號佛華嚴經明菩薩以法性大智大悲不捨世流同事名之為水具普賢行名之蓮華以覺行同資名為妙法故名不壞迴向真性無虧同流入俗名為不壞明無性菩提無依住智自在故今以迦樓羅王託事顯之是金翅鳥也於此一段文中義分為四一舉眾數二寄位表法三釋名配行四結數歎德一舉眾數者如初行可知二寄位表法者託事寄迦樓羅王位明於大海上以清淨目觀命盡之龍而以兩翼而搏取之明勉濟義如法界品云恒願拔濟眾生出諸有海迦樓羅王此云金翅鳥王顯十迴向菩薩常於生死大海之上以法空清淨智目觀有根熟眾生而以止觀兩翼而搏取之安置自性清淨涅槃之岸此止觀以法性為止體以自性無性智為觀體非能觀所觀而有二事主戒波羅蜜戒淨故猶如大海不宿死屍明大悲大智戒不宿人天及三乘染淨二見之死屍故此金翅鳥兩翼相去三百三十六萬里三釋名配行者大速疾力迦樓羅王明戒波羅蜜中檀波羅蜜明此位菩薩以性起大悲入生死海度根熟眾生以止觀力如一念頃至於佛果涅槃之岸為明於一念至法界性中非古今三世所繫故以金翅鳥取龍之喻如速疾力者以金翅鳥取龍之時於一念頃掇身入海水水波未合取龍而出名為速疾力也故下文歎德中善能救攝一切眾生出生死海得道菩薩亦復如是以定慧觀察力從無明大海之際繫長短心一念應真古今三世一時見盡如是見道如是修道是名為發心畢竟二不別如是發心先心難但明十住初心從凡夫地一念應真難故非為究竟佛果難故至於究竟不異初心故明法不異智慧不異時復不遷故以明法界體用故以定慧照之可見以情思之即迷也已下以諸波羅蜜依名義配之可知四結數歎德如文可知。

　　大方廣佛新華嚴經合論卷第十二


　　音切


稼
　　(古訝切)。

輭
　　(而兗切)。

健
　　(渠彥切)。

環
　　(還音)。

迅
　　(信音)。

潔
　　(結音)。

潮
　　(朝音)。

漩
　　(似專切)。

澓
　　(扶福切)。

闇
　　(暗音)。

飄
　　(普昭切)。

擊
　　(古歷切)。

杪
　　(彌小切)。

覽
　　(郎淡切)。

續
　　(似欲切)。

快
　　(苦壞切)。

瓔
　　(於盈切)。

珞
　　(洛音)。

睺
　　(矦音)。

幻
　　(胡慣切)。

捷
　　(疾葉切)。

攝
　　(施葉切)。

冠
　　(官音)。

廢
　　(方吠切)。

敷
　　(芳無切)。

赫
　　(呼格切)。

弈
　　(亦音)。

〔圖〕
　　(伊字)醯(呼雞切)。

紺
　　(古暗切)。

膚
　　(甫無切)。

稠
　　(直由切)。

稷
　　(子力切)。

渚
　　(章與切)。

黶
　　(於琰切)。

貌
　　(皃音)。

撓
　　(奴巧切)。

渧
　　(都計切)。

筌
　　(此緣切)。

罤
　　(杜奚切)。

著
　　(智呂切)。

籙
　　(力玉切)。

措
　　(倉故切)。

梢
　　(所交切)。

徹
　　(丑列切)。

溺
　　(奴歷切)。

諂
　　(丑琰切)。

詐
　　(側駕切)。

翻
　　(孚袁切)。

謬
　　(靡幼切)。

霹
　　(普擊切)。

靂
　　(郎擊切)。

脂
　　(旨夷切)。

宄
　　(居委切)。

曇
　　(徒含切)。

憍
　　(舉喬切)。

翅
　　(施智切)。

翼
　　(與職切)。

搏
　　(補各切)。

勉
　　(明辯切)。

掇
　　(都活切)。

遷
　　(七延切)。
　　大方廣佛新華嚴經合論卷第十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之六

　　【經】復有無量緊那羅王所謂善慧光明天緊那羅王妙華幢緊那羅王種種莊嚴緊那羅王悅意吼聲緊那羅王寶樹光明緊那羅王見者欣樂緊那羅王最勝光莊嚴緊那羅王微妙華幢緊那羅王動地力緊那羅王攝伏惡眾緊那羅王如是等而為上首其數無量皆勤精進觀一切法心恒快樂自在遊戲。
　　【論】第三緊那羅王(有七行經一百一十七言)明等一切諸佛迴向以一切諸佛處於生死以法忍門以為萬行之主令一切眾生皆得菩提無上法樂故寄表緊那羅王此云疑神亦為行主似人而頂上有角口似牛口人見皆疑人耶非人耶故曰疑神明此位菩薩以十迴向成大慈心以法忍力生於六道同行益生人見皆疑為凡為聖若是凡夫有智如佛若是賢聖行同凡事故以疑神寄表其行也此神能作行主與天作戲主忍波羅蜜門以忍為萬行主若無忍者萬行不成是故忍為行主於中四義如上准之十箇疑神以忍波羅蜜中十波羅蜜以名下義配之可見此類畜生道攝。
　　【經】復有無量摩睺羅伽王所謂善慧摩睺羅伽王清淨威音摩睺羅伽王勝慧莊嚴髻摩睺羅伽王妙目主摩睺羅伽王如燈幢為眾所歸摩睺羅伽王最勝光明幢摩睺羅伽王師子臆摩睺羅伽王眾妙莊嚴音摩睺羅伽王須彌堅固摩睺羅伽王可愛樂光明摩睺羅伽王如是等而為上首其數無量皆勤修習廣大方便令諸眾生永割癡網。
　　【論】第四摩睺羅伽王(有八行經一百三十一言)此云大蟒也亦云大腹羅伽云胷腹行也主精進波羅蜜胷腹行者明趣求樂法利人匍匐離慢謙敬也是精進義也明至一切處迴向也六道四生無處不入此是守護伽藍神能護法故如法界品云見佛歡喜曲躬恭敬摩睺羅伽王此中十王明精進波羅蜜中十波羅蜜一一以名下義配之可見此眾亦明方便同於眾生愛著所為明菩薩處生死同行令除愛網如下歎德中習廣大方便令諸眾生永割癡網故。
　　【經】復有無量夜叉王所謂毗沙門夜叉王自在音夜叉王嚴持器仗夜叉王大智慧夜叉王燄眼主夜叉王金剛眼夜叉王勇健臂夜叉王勇敵大軍夜叉王富資財夜叉王力壞高山夜叉王如是等而為上首其數無量皆勤守護一切眾生。
　　【論】第五夜叉王(有五行半經九十一言)明無盡功德藏迴向主禪波羅蜜以禪定夜叉守護一切眾生心令心不妄得大功德藏故夜叉者此云苦活或名伺察明以禪門守護伺察一切眾生苦活心令心不妄如法界品云常勤守護眾生諸夜叉王餘十王是禪波羅蜜中十波羅蜜以名下義隨位配之可見又毗沙門夜叉因主所管得名毗沙門天王領夜叉眾在須彌山北面。
　　【經】復有無量諸大龍王所謂毗樓博叉龍王娑竭羅龍王雲音妙幢龍王燄口海光龍王普高雲幢龍王德叉迦龍王無邊步龍王清淨色龍王普運大聲龍王無熱惱龍王如是等而為上首其數無量莫不勤力興雲布雨令諸眾生熱惱銷滅。
　　【論】第六(有五行半經九十二言)毗樓博叉龍王亦依所管得名毗樓博叉天王主領龍眾在須彌山西并富多那此主熱病鬼此之龍王主隨順堅固迴向明般若波羅蜜門如龍遊空能隱顯降雨潤眾生故以般若空慧自在有無雨諸法雨益眾生故以龍表之也毗樓博叉者具云毗路波呵迄叉亦云雜語主舊云醜目新名毗者種種也路者色也波呵迄叉者根也以種種色莊嚴眼根明以種種慧莊嚴諸見令見無著龍有五種龍一象形二蛇形三馬形四魚形五蝦蟇形一善住龍王為一切象形龍主二難陀龍王此云歡喜為一切蛇形龍主三那婆達多龍王此云無熱惱亦名清涼為一切馬形龍主此一箇龍王遠離諸龍三種過患一熱沙不墮其頭二不以蛇形行欲三無金翅鳥畏又更有一苦以風吹寶衣露身生苦唯此龍王得免斯惱故曰清涼依智度論此龍王是七住菩薩四婆樓那龍王此云水天為一切魚形龍主五摩那蘇婆帝龍王亦名摩那斯此云慈心慈心風不鳴條雨不破塊亦名得意又云摩那此云意高以此龍有威德故名為意高為一切蝦蟇形龍主如四分律文中說諸龍初生時睡時瞋時行欲時此四時中不能變形餘時皆能變形此約三乘中龍王其事如是如此一乘中龍王其德竝是入不思議乘佛果位中大菩薩等為化眾生故徧於諸道普現其身今於此會賀佛出興酬其本緣寄位表法即如此經毗樓博叉龍王得銷滅一切諸龍趣熾然解脫門為明此位般若智慧之龍常遊法空以種種語言設諸教網故此是十迴向中檀波羅蜜娑竭羅龍王此云海也得一念中轉自龍形示現無量眾生身解脫門明此是入生死海成大悲戒報得願力神通故此十迴向大體成慈悲願行得願力神通雲音幢龍王得一切諸有趣中以清淨音說佛無邊名號海解脫門此明忍招名譽如是獲益分中廣明德叉迦龍王者此云能害於所害為德叉是所害聲迦是能害聲言此龍瞋時噓視人畜皆致命終故舊云多舌龍者由多言故故云多舌非是口中有多舌故表進修中此是第六般若波羅蜜門善說多法故故云多舌託此龍位寄顯法故已下准上以名義配之可知已上十龍王以十迴向中般若波羅蜜為體表智慧遊空雨法自在。
　　【經】復有無量鳩槃茶王所謂增長鳩槃茶王龍主鳩槃茶王善莊嚴幢鳩槃茶王普饒益行鳩槃茶王甚可怖畏鳩槃茶王美目端嚴鳩槃茶王高峯慧鳩槃茶王勇健臂鳩槃茶王無邊淨華眼鳩槃茶王廣大天面阿脩羅眼鳩槃茶王如是等而為上首其數無量皆勤修學無礙法門放大光明。
　　【論】第七(有六行半經一百十二言)等隨順一切眾生迴向以鳩槃茶王主之明此位菩薩成大悲徧入諸道垂慈利生此是魘魅鬼神噉食精氣亦名冬瓜鬼依正法念經說其名字如是惡眾生菩薩亦皆隨順是故名等隨順一切眾生迴向乃至地獄悉皆徧入此神是南方天王領二部眾一名鳩槃茶二名薜茘鬼此鳩槃茶陰囊大如冬瓜若行乃擎置肩上坐時即踞之而坐法界品云常勤除滅諸餓鬼趣鳩槃茶王明愛染貪求猶如餓鬼大悲菩薩盡興隨行斷一切貪求故。
　　【經】復有無量乾闥婆王所謂持國乾闥婆王樹光乾闥婆王淨目乾闥婆王華冠乾闥婆王普音乾闥婆王樂搖動妙目乾闥婆王妙音師子幢乾闥婆王普放寶光明乾闥婆王金剛樹華幢乾闥婆王樂普現莊嚴乾闥婆王如是等而為上首其數無量皆於大法深生信解歡喜愛重勤修不倦。
　　【論】第八(有六行半經一百十二言)真如相迴向寄乾闥婆王以表法此云尋香有香氣處以作娛樂而求其食託事表真如相位菩薩常以真如法界戒定慧解脫解脫知見五分法身無染之香娛樂眾生令其愛樂故下文云皆於大法深生信解歡喜愛重勤修不倦入法界品云常令眾生增長歡喜乾闥婆王以法悅眾生義故於中十王明願波羅蜜中十波羅蜜此位智增隨根設教悅眾生故令歡喜也。
　　【經】復有無量月天子所謂月天子華王髻光明天子眾妙淨光明天子安樂世間心天子樹王眼光明天子示現清淨光天子普遊不動光天子星宿王自在天子淨覺月天子大威德光明天子如是等而為上首其數無量皆勤顯發眾生心寶。
　　【論】第九(有五行半經九十二言)無縛無著解脫迴向託事於月天子表力波羅蜜以無縛無著法性虗空智慧照燭眾生淨煩惱熱得法清涼故於中十箇月天子明力波羅蜜中十波羅蜜隨名下義配之可見。
　　【經】復有無量日天子所謂日天子光燄眼天子須彌光可畏敬幢天子離垢寶莊嚴天子勇猛不退轉天子妙華纓光明天子最勝幢光明天子寶髻普光明天子光明眼天子持勝德天子普光明天子如是等而為上首其數無量皆勤修習利益眾生增其善根。
　　【論】第十(有六行經九十九言)入法界無量迴向以日天子託事表之明十迴向中智波羅蜜如日處空下臨照萬有其位於上其功益下像此位菩薩其智甚高其行彌下徹至人天神鬼外道邪行畜生地獄盡同其行猶如日月其形在上其功在下善惡俱照故於中十日天子明智波羅蜜中十波羅蜜一一隨名義配之常以智波羅蜜為體已上十王配十迴向中十波羅蜜竟如十住十行十迴向乃至十地一一位中波羅蜜各隨當位取意即得一例取之即不知其趣如日月二位其形狀及高下者如俱舍論月去地四萬由旬廣四十由旬以水精白銀合為兩面迴轉相映故有虧盈此論如是說未可為定依但依經說者為指南依長阿含經其月上有城其城正方一千九百六十里高下亦爾二分天金作一分瑠璃作以遙看似圓天子五百歲子孫相襲一劫日月相近光影相映即有虧盈此可為定日廣五十由旬其城正方二千四十里高下亦爾其城純金七寶鎣飾王坐二十里壽命子孫同月天子以風持故遶須彌山日月天子總是四天王所攝此已上多依長阿含經說如是日月天子皆表十迴向成大悲願行之門明悲智無依常以法空為體隨根普照無有所為任無功之智日稱萬有而成益。
　　第五從三十三天王已下至大自在天王於中有十大天王明十地利生因果者。
　　【經】復有無量三十三天王所謂釋迦因陀羅天王普稱滿音天王慈目寶髻天王寶光幢名稱天王發生喜樂髻天王可愛樂正念天王須彌勝音天王成就念天王可愛樂淨華光天王智日眼天王自在光明能覺悟天王如是等而為上首其數無量皆勤發起一切世間廣大之業。
　　【論】從初第一三十三天十大天王(有六行經一百七言)託事表初歡喜地義分為四一舉天王名號二寄位表法三釋名配行四結數歎德一舉天王名號者如經云所謂釋迦因陀羅天王等十大天王名號是二寄位表法者寄託此天表歡喜地菩薩得歡喜地時得法悅心無有世間五欲等諸繫著故樂唯是法樂以此義故多歡喜多適悅猶如世人創得生於忉利天上受天妙樂又如昇山頂至無相際身與空合明此位菩薩從十住十行十迴向習氣之有為而昇此初地之位法空之際一分習氣盡故以須彌之頂忉利之天寄表其位令易解故十住十行寄表如神十迴向位寄表如王於此十地寄表如天明其進修漸漸慣習殊勝以總別同異成壞門三對六字義該之亦以十玄門該之如是進修差別總是一剎那中同異皆不得如情所知如理思之可見又如仁王經云習種銅輪二天下銀輪三天性種性道種堅德轉輪王七寶金輪四天下初地菩薩忉利王二地菩薩夜摩王以次寄位配當明福智殊勝不可以世間之樂為比也以實而言如菩薩悲智所攝周徧六道所生不棄微流一切惡生之類但以饒益故法性自在故寄表如天如王自在之義不忻世樂之所表之如此華嚴經下文初地菩薩多作閻浮提王今十大天王但為表法進修不離一剎那間漸漸殊勝故又此天名妙高天其山在大海中出水高八億由旬入水深八億由旬四寶合成北面黃金南面琉璃西面水精東面白銀形如腰鼓上有四層級四天王各隨方所居四面其山頂上四埵埵別八天王各有自部眾中頂帝釋居眾寶所莊嚴以是名妙高亦名妙峯山亦名忉利天此云能主天由帝釋能為天主也依主為名故下有七重海重別金山圍遶迦樓羅速飛七日方始達金山有天居皆四天王所攝其上三十三天所有天身長一由旬衣長二由旬廣一由旬衣重六銖壽一千歲一日一夜同此人間一百年三十日為一月十二月為一歲已上依俱舍三法等論說此天王有五種名一名能主一名釋提桓一名憍尸迦一名天帝釋一名因陀羅天此名天主具云釋迦因陀羅釋迦者此名百也為先因百度設無遮齋得作天主此配歡喜地中檀波羅蜜已下十天王是檀波羅蜜中十波羅蜜各隨名義配之可見其四段配文如前可知此位菩薩對治觀行苦空無常世法非實皆從十二緣生本無體相成於捨法身命財等如是於諸佛法信順修行且治欲界麤慳恡業行檀波羅蜜於十二緣生未善了知六地菩薩方明十二緣法作如鍊真金數數入火喻明對治慳障。
　　【經】復有無量須夜摩天王所謂善時分天王可愛樂光明天王無盡慧功德幢天王善變化端嚴天王總持大光明天王不思議智慧天王輪臍天王光燄天王光照天王普觀察大名稱天王如是等而為上首其數無量皆勤修習廣大善根心常喜足。
　　【論】第二復有無量須夜摩天王(有五行半經九十五言)託事表離垢地為此天離地際故依空而居有眾妙樂也像此位菩薩戒波羅蜜增勝有法妙樂以法身為戒體故漸增進離前地世間繫故初地檀度為勝此位上上十善淨戒為勝名為離垢初地須彌之頂世界與人連寄同世間此位以空居寄同出世間故名離垢初地喻鍊真金未云加藥但數數入火轉轉明淨此地鍊真金加以礬石轉令明淨以戒為礬石然金體無二明以戒對治欲界中愛欲等麤障但以法身大慈大悲大願四攝四無量十波羅蜜三十七道品之法藥互相磨鎣使令智悲自在故夜摩天者此云時分天也為此天無日月天光自相照不分晝夜但蓮華開合知其晝夜時分故此天身長二由旬衣長四由旬廣二由旬衣重三銖壽二千歲日月歲數與前天倍此天王有十天眾即明此戒波羅蜜中十波羅蜜各隨位名義配之可知此位修上上十善戒治欲界現行麤惑習氣三地修九次第定方無三界煩惱生如來家同如來性。
　　【經】復有不可思議數兜率陀天王所謂知足天王喜樂海髻天王最勝功德幢天王寂靜光天王可愛樂妙目天王寶峯淨月天王最勝勇健力天王金剛妙光明天王星宿莊嚴幢天王可愛樂莊嚴天王如是等而為上首不思議數皆勤念持一切諸佛所有名號。
　　【論】第三復有不可思議兜率天王(有六行經一百言)此託事表發光地此名知足天佛地論云最後身菩薩於此教化如纓珞本業經十一地等覺地始名一生補處方名最後身配在第三禪此知足天為最後身菩薩在中者皆是如來隨時方便設法利生不可定也前位明以上上十善淨戒離欲界現行麤惑垢故此位菩薩以九次第定淨色界無色界并欲界心習得出三界心作鍊金喻善巧鍊之不失銖兩轉轉明淨明以九次第定鍊之以法眼觀之以行加之無虧本法但轉明淨欲界修定以治欲障上界修慧以治定障如是對治即如六地菩薩位在色界初禪修十二緣觀用治定障隨順法行方便利生無所染著名發光地以忍波羅蜜為體於中十大天王是忍波羅蜜中十波羅蜜此天身長四由旬衣長八由旬廣四由旬壽四千歲日月歲數皆與前天倍此知足天當修三法得生其中所謂戒定慧若但修戒施即生餘天皆有放逸若一乘法中其事不爾以智徧周以為天體故。
　　【經】復有無量化樂天王所謂善變化天王寂靜音光明天王變化力光明天王莊嚴主天王念光天王最上雲音天王眾妙最勝光天王妙髻光明天王成就喜慧天王華光髻天王普見十方天王如是等而為上首其數無量皆勤調伏一切眾生令得解脫。
　　【論】第四化樂天王(有五行半經九十七言)託事表燄慧地菩薩以三十七助道品觀以捨為體以本願故法如是故不捨教化一切眾生以三十七助道觀門莊嚴慧業將用化利一切眾生以為自樂像此天處常以變化以悅自樂亦名樂變化天心外無境從心變故表此位菩薩從初發心住以法空現前心外無境為進修故以三十七品助道法門對治此天及三界邪見等障鍊磨心地用嚴慧業使令明淨將用教化一切眾生以為自樂故名燄慧地也如菩薩纓珞本業經云一歡喜地菩薩名為逆流二離垢地名為道流三明地名為入流四地須陀洹五地斯陀含六地阿那含七地阿羅漢八地變化生死九地是智慧妙善地十地是法雲地又纓珞經云十住菩薩入法流水任運至佛如此華嚴經十住十行十迴向十地十一地五位之中一一各有十重佛果普賢行為因十信位心便信自心分別之性為不動智佛無礙智佛等十箇佛果總為自心之智方名信心如是和會多諸同異隨信解別親疎不等但依當部進修行門皆以總別同異成壞門該通圓融皆不離剎那際即義通也若延時取解即違法界之道理此天王眾有十天王皆是精進波羅蜜中十波羅蜜各各隨名義配之可見常以精進波羅蜜為體此位作鍊真金作莊嚴具喻精進明修三十七助道之觀對治三界邪業習故此天身長八由旬衣長十六由旬廣八由旬壽八千歲日月歲數與前天倍衣重一銖食甘露味歎德餘門如前可解。
　　【經】復有無數他化自在天王所謂得自在天王妙目主天王妙冠幢天王勇猛慧天王妙音句天王妙光幢天王寂靜境界門天王妙輪莊嚴幢天王華蘂慧自在天王因陀羅力妙莊嚴光明天王如是等而為上首其數無量皆勤修習自在方便廣大法門。
　　【論】第五復有無數他化自在天王(有五行半經九十七言)託事表難勝地為此天在欲界頂明菩薩欲境難超故故曰難勝地明五地已來菩薩於五欲境界未得全自在故但為觀照諸波羅蜜修行力故不沒其中未同八地無功法流自在故此位菩薩修十諦觀以治三界染淨惑障餘習故得工巧明門五明方現此天處若不如是修十諦觀治之便為魔境三界染淨業習不能自在故曰難勝地此位菩薩常以禪波羅蜜以為觀體魔王波旬居此天中修十諦觀即為菩薩位不修觀者是魔眷屬又此天名他化自在以他變化以為自樂像此位菩薩常教化眾生令他得樂以為己樂此作硨磲磨金喻明以十諦觀為硨磲於中十大天王明禪波羅蜜中十波羅蜜以名下之義配之可見此天身長十六由旬衣長三十二由旬壽命歲月悉與前倍。
　　【經】復有不可數大梵天王所謂尸棄天王慧光天王善慧光明天王普雲音天王觀世言音自在天王寂靜光明眼天王光徧十方天王變化音天王光明照耀眼天王悅意海音天王如是等而為上首不可稱數皆具大慈憐愍眾生舒光普照令其快樂。
　　【論】第六復有不可數大梵天王(有五行半經九十六言)明現前地以十二緣生觀得寂滅神通三解脫門空無相無願智慧增明除其初禪樂靜迷真障明在欲界修定如三地菩薩是也在禪界修慧心染勝處即以法治之不令障真無依之性故常處三界不在其中也名尸棄天王此依新飜為具梵摩此云清潔寂靜以初禪是色界無女人生無欲界染故依佛地論云離欲寂靜故名梵身又依長阿含云梵眾中以梵音語故故名為梵又尸棄者或云持髻或云螺髻或云火頂以火災至此天故修得初禪者得生此天此天王於梵眾中發大梵音諸天各自謂言唯共我語於大千界最得自在顏如童子身如白銀色長半由旬衣如金色無男女形禪悅為食壽命一劫此依長阿含經說此位作毗琉璃寶磨真金轉轉明淨喻明十種逆順緣生觀得十空定門為毗琉璃寶也毗之云光明此位菩薩以十種十二緣生觀及十空三昧表以十二緣觀如明淨琉璃用磨智慧轉轉明淨明觀無明成根本智更令明淨於中有十大梵王明般若波羅蜜中十波羅蜜各各以名下義如前配之可解此第六地第六住等總明出三界業現前寂滅神通三空自在如十住中以海幢比丘表之如十地第六地以夜神名守護一切城增長勝力是也總如善財善知識表之第七地明入纏同事如下。
　　【經】復有無量光音天王所謂可愛樂光明天王清淨妙光天王能自在音天王最勝念智天王可愛樂清淨妙音天王善思惟音天王普音徧照天王甚深光音天王無垢稱光明天王最勝淨光天王如是等而為上首其數無量皆住廣大寂靜喜樂無礙法門。
　　【論】第七復有無量光音天王(有五行半經九十八言)明遠行地如此二禪天初禪滅憂二禪滅苦明此位菩薩在七地諸行已終大悲圓滿四攝四無量十波羅蜜三十七助道法常在現行自苦已無常度他苦染淨二障此位通過譬如真金飾以眾妙襍寶轉更殊勝明以法身為金體悲智萬行圓滿為眾妙寶互為莊嚴常以行網教光普化一切眾生故故像此天已滅憂苦以心淨故出語口中光生用明此位菩薩教光破暗故於此有十大光音天以明方便波羅蜜中十波羅蜜各隨名下義配之可解此天身長二由旬壽二劫此天水災至。
　　【經】復有無量徧淨天王所謂清淨名稱天王最勝見天王寂靜德天王須彌音天王淨念眼天王可愛樂最勝光照天王世間自在主天王光燄自在天王樂思惟法變化天王變化幢天王星宿音妙莊嚴天王如是等而為上首其數無量悉已安住廣大法門於諸世間勤作利益。
　　【論】第八復有無量徧淨天(有六行經一百六言)明不動地菩薩明此天憂苦已無唯有禪悅像此位菩薩功用已終唯有法悅法悅習氣十地始無此天風災至為有禪悅喜動其性像此位菩薩無功智現前猶有無生法樂智淨習氣以諸佛三加七種勸發令憶本願方始隨智行廣利眾生十方世界度生無限此乃如來設教防之防護初發心之際圓融悲智非獨是此位方有滯淨之功是一即一切中防護也望七地中萬事總具何得第八地中佛果知見猶自未終還以十玄六相通融不可違法界體作前後解凡夫妄作無量劫只是法界中無始終此位作治真金作人王寶冠諸臣冠不勝喻明八地法性無功智勝故十力四無畏猶十地方終普賢行海十一地方滿。
　　【經】復有無量廣果天王所謂愛樂法光明幢天王清淨莊嚴海天王最勝慧光明天王自在智慧幢天王樂寂靜天王普智眼天王樂旋慧天王善種慧光明天王無垢寂靜光天王廣大清淨光天王如是等而為上首其數無量莫不皆以寂靜之法而為宮殿安住其中。
　　【論】第九復有無量廣果天(有六行經一百二言)明善慧地為此第四禪無出入息三灾不及又此十天如歎德中莫不皆以寂靜法門而作宮殿表九地善慧莊嚴以百千阿僧祇彌羅尼門法寶宮殿教化眾生能以一箇言音為一切眾生說種種法無心意識為大法師任智法明一切具足故像此天無思意識能為語言此天無下界意識有色界意識乃至非想天皆有微識若識想盡即非三界業收故此位作如真金用作輪王寶冠喻一切小王寶冠不勝喻以此位菩薩智慧寶冠下地菩薩無有能勝於中有十天王明力波羅蜜中十波羅蜜各隨名義配之可解此天身衣及壽與前天皆倍明此位菩薩常以法宮而為安止以福德廣大名為廣果天。
　　【經】復有無數大自在天王所謂妙燄海天王自在名稱光天王清淨功德眼天王可愛樂大慧天王不動光自在天王妙莊嚴眼天王善思惟光明天王可愛樂大智天王普音莊嚴幢天王極精進名稱光天王如是等而為上首不可稱數皆勤觀察無相之法所行平等。
　　【論】第十大自在天王(有六行經一百二言)表第十法雲地如下歎德中皆勤觀察無相之法所行平等明此位無相智成如菩薩本業纓珞經云三賢菩薩能伏三界麤業麤相續果初地已上亦伏亦斷八地已去色因業勝因境緣法法執習故明猶有於境見未純熟猶執法習在故九地已去心因業勝內心自緣法執習故九地有內心緣法執習故十地之中心色二習一時總盡十一地方心境二緣中得無礙自在故從八地至十地無功用中緣真法執內外習亡於十一地普賢門猶未自在如十定品中求覓普賢不見者是又智度論云第九天外更別有十地菩薩天名摩醯首羅此天有八臂三目騎白牛一念知三千大千世界雨滴之數此是引進菩薩方便設法託事表法及攝化境界漸增勝故望一乘法界理事同參一微塵內諸佛國土人天同處身塵毛孔如影相入修真之者須當如實而知莫隨化相應須以同時具足相應門一多相容不同門諸法相即自在門因陀羅網境界門微細相容安立門祕密隱顯俱得門十世隔別異成門主伴交參無礙門託事現法生解門唯心迴轉善成門以此十玄門該之即理順故已上神天之位但利生門中託事表法令易解故如如來實非牛王龍王象王以託事表之令生解故望得道處其智無形無為而能知萬有即為神也以此神性隨行祐生即行非虗也以智常居三界不隨染淨以此自在寄位如王以通化無方福過羣品寄位同天即隨行徧生行非虗也同異總得表實無妨。

　　大方廣佛新華嚴經合論卷第十三


　　音切


臆
　　(憶音)。

割
　　(葛音)。

鳩
　　(居尤切)。

槃
　　(薄官切)。

臂
　　(必義切)。

乾
　　(渠言切)。

闥
　　(他達切)。

蘂
　　(如水切)。

蟒
　　(莫朗切)。

胷
　　(許容切)。

腹
　　(方六切)。

匍
　　(蒲胡切)。

匐
　　(蒲北切)。

敵
　　(徒的切)。

伺
　　(相吏切)。

蝦
　　(胡加切)。

蟇
　　(莫霞切)。

塊
　　(苦對切)。

酬
　　(市流切)。

熾
　　(昌志切)。

噓
　　(朽居切)。

終
　　(終音)。

魘
　　(乙染切)。

魅
　　(莫祕切)。

噉
　　(徒敢切)。

薜
　　(蒲計切)。

茘
　　(郎計切)。

擎
　　(巨京切)。

踞
　　(居御切)。

娛
　　(遇俱切)。

縛
　　(符郭切)。

襲
　　(似入切)。

鎣
　　(烏定切)。

棄
　　(詰利切)。

層
　　(疾稄切)。

銖
　　(市朱切)。

慳
　　(苦閑切)。

恡
　　(良刃切)。

數
　　(所角切)。

互
　　(胡悞切)。

螺
　　(落戈切)。

騎
　　(奇音)。

滴
　　(丁歷切)。

祕
　　(必備切)。
　　大方廣佛新華嚴經合論卷第十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之七

　　【論】從大眾圍遶常隨佛眾之中從普賢菩薩至大自在天已來此四十一眾義分為二一現果成因彰位分(如已前列眾是)二從位舉法進修寄同獲益分(如向下直至普賢海月光等是)今從第二卷初爾時如來道場眾海悉已雲集已下至第五卷中海月光大明菩薩眾已來此四十一眾是從位舉法進修寄同獲益分此中合有五十眾為普賢等眾十箇菩薩當等覺十一地法門十箇互參自具十眾為一人具十總為五十眾如下獲益分中入則同佛知見為與後學者作樣式令倣之也不悟是凡悟己同佛知見故名初發心時便成正覺如已下神天獲益之中各有二十行頌皆初兩行歎佛之德後十八行皆三句歎佛一句自歎與佛同知其例如是隨時科文隨時稱歎無煩更釋唯普賢菩薩一人獨入十法者普賢眾明一位普周眾行也海月光眾但歎佛德與自所入之法相似以此頌中更不別歎自德如普賢眾中加淨德妙光菩薩是文殊師利別號文殊師利此云妙德又法華經內往昔號妙光又妙德與光其意相似以德為光以能破暗發明故今在普賢眾內表法明因果理智萬行圓融故普賢獨獲十種益者明一即一切故明一多自在延促自由故是總攝義也。
　　【經】爾時如來道場眾海悉已雲集無邊品類周帀徧滿形色部從各各差別隨所來方親近世尊一心瞻仰此諸眾會已離一切煩惱心垢及其餘習摧重障山見佛無礙如是皆以毗盧遮那如來往昔之時於劫海中修菩薩行以四攝事而曾攝受一一佛所種善根時皆已善攝種種方便教化成熟令其安立一切智道種無量善獲眾大福悉已入於方便願海所行之行具足清淨於出離道已能善出常見於佛分明照了以勝解力入於如來功德大海得於諸佛解脫之門遊戲神通所謂妙燄海大自在天王得法界虗空界寂靜方便力解脫門自在名稱光天王得普觀一切法悉自在解脫門清淨功德眼天王得知一切法不生不滅不來不去無功用行解脫門可愛樂大慧天王得現見一切法真實相智慧海解脫門不動光自在天王得與眾生無邊安樂大方便定解脫門妙莊嚴眼天王得令觀寂靜法滅諸癡暗怖解脫門善思惟光明天王得善入無邊境界不起一切諸有思惟業解脫門可愛樂大智天王得普往十方說法而不動無所依解脫門普音莊嚴幢天王得入佛寂靜境界普現光明解脫門名稱光善精進天王得住自所悟處而以無邊廣大境界為所緣解脫門爾時妙燄海天王承佛威力普觀一切自在天眾而說頌言。
　　【論】一從爾時如來道場眾海已下有二十六行經(四百四十一言)義分為二第一從初爾時已下有十一行經明眾已雲集於此段中義有其五一陳眾雲集二陳部類各別三都歎眾德四明本因佛化五明今以勝解力入佛所知第二從所謂妙燄海大自在天王已下有十五行經於此段中義有其二一明天王獲益二明天王乘威說頌。
　　【經】
　　佛身普徧諸大會　　充滿法界無窮盡　　寂滅無性不可取　　為救世間而出現　　如來法王出世間　　能然照世妙法燈　　境界無邊亦無盡　　此自在名之所證　　佛不思議離分別　　了相十方無所有　　為世廣開清淨道　　如是淨眼能觀見　　如來智慧無邊際　　一切世間莫能測　　永滅眾生癡暗心　　大慧入此深安住　　如來功德不思議　　眾生見者煩惱滅　　普使世間獲安樂　　不動自在天能見　　眾生癡闇常迷覆　　如來為說寂靜法　　是則照世智慧燈　　妙眼能知此方便　　如來清淨妙色身　　普現十方無有比　　此身無性無依處　　善思惟天所觀察　　如來音聲無限礙　　堪受化者靡不聞　　而佛寂然恒不動　　此樂智天之解脫　　寂靜解脫天人主　　十方無處不現前　　光明照耀滿世間　　此無礙法嚴幢見　　佛於無邊大劫海　　為眾生故求菩提　　種種神通化一切　　名稱光天悟斯法
　　【論】於此二十行頌中有其二義第一兩行頌純歎佛德第二十八行頌皆三句歎佛一句自歎與佛同知已下例然唯普賢少異前已敘意訖。
　　【經】復次可愛樂法光明幢天王得普觀一切眾生根為說法斷疑解脫門淨莊嚴海天王得隨憶念令見佛解脫門最勝慧光明天王得法性平等無所依莊嚴身解脫門自在智慧幢天王得了知一切世間法一念中安立不思議莊嚴海解脫門樂寂靜天王得於一毛孔現不思議佛剎無障礙解脫門普智眼天王得入普門觀察法界解脫門樂旋慧天王得為一切眾生種種出現無邊劫常現前解脫門善種慧光明天王得觀一切世間境界入不思議法解脫門無垢寂靜光天王得示一切眾生出要法解脫門廣大清淨光天王得觀察一切應化眾生令入佛法解脫門爾時可愛樂法光明幢天王承佛威力普觀一切少廣天無量廣天廣果天眾而說頌言。
　　諸佛境界不思議　　一切眾生莫能測　　普令其心生信解　　廣大意樂無窮盡　　若有眾生堪受法　　佛威神力開導彼　　令其恒覩佛現前　　嚴海天王如是見　　一切法性無所依　　佛現世間亦如是　　普於諸有無依處　　此義勝智能觀察　　隨諸眾生心所欲　　佛神通力皆能現　　各各差別不思議　　此智幢王解脫海　　過去所有諸國土　　一毛孔中皆示現　　此是諸佛大神通　　愛樂寂靜能宣說　　一切法門無盡海　　同會一法道場中　　如是法性佛所說　　智眼能明此方便　　十方所有諸國土　　悉在其中而說法　　佛身無去亦無來　　愛樂慧旋之境界　　佛觀世法如光影　　入彼甚深幽奧處　　說諸法性常寂然　　善種思惟能見此　　佛善了知諸境界　　隨眾生根雨法雨　　為啟難思出要門　　此寂靜天能悟入　　世尊恒以大慈悲　　利益眾生而出現　　等雨法雨充其器　　清淨光天能演說
　　復次清淨慧名稱天王得了達一切眾生解脫道方便解脫門最勝見天王得隨一切諸天眾所樂如光影普示現解脫門寂靜德天王得普嚴淨一切佛境界大方便解脫門須彌音天王得隨諸眾生永流轉生死海解脫門淨念眼天王得憶念如來調伏眾生行解脫門可愛樂普照天王得普門陀羅尼海所流出解脫門世間自在主天王得能令眾生值佛生信藏解脫門光燄自在天王得能令一切眾生聞法信喜而出離解脫門樂思惟法變化天王得入一切菩薩調伏行如虗空無邊無盡解脫門變化幢天王得觀眾生無量煩惱普悲智解脫門星宿音妙莊嚴天王得放光現佛三輪攝化解脫門爾時清淨慧名稱天王承佛威力普觀一切少淨天無量淨天徧淨天眾而說頌言。
　　了知法性無礙者　　普現十方無量剎　　說佛境界不思議　　令眾同歸解脫海　　如來處世無所依　　譬如光影現眾國　　法性究竟無生起　　此勝見王所入門　　無量劫海修方便　　普淨十方諸國土　　法界如如常不動　　寂靜德天之所悟　　眾生愚癡所覆障　　盲闇恒居生死中　　如來示以清淨道　　此須彌音之解脫　　諸佛所行無上道　　一切眾生莫能測　　示以種種方便門　　淨眼諦觀能悉了　　如來恒以總持門　　譬如剎海微塵數　　示教眾生徧一切　　普照天王此能入　　如來出世甚難值　　無量劫海時一遇　　能令眾生生信解　　此自在天之所得　　佛說法性皆無性　　甚深廣大不思議　　普使眾生生淨信　　光燄天王能善了　　三世如來功德滿　　化眾生界不思議　　於彼思惟生慶悅　　如是樂法能開演　　眾生沒在煩惱海　　愚癡見濁甚可怖　　大師哀愍令永離　　此化幢王所觀境　　如來恒放大光明　　一一光中無量佛　　各各現化眾生事　　此妙音天所入門
　　復次可愛樂光明天王得恒受寂靜樂而能降現銷滅世間苦解脫門清淨妙光天王得大悲心相應海一切眾生喜樂藏解脫門自在音天王得一念中普現無邊劫一切眾生福德力解脫門最勝念智天王得普使成住壞一切世間皆悉如虗空清淨解脫門可愛樂淨妙音天王得愛樂信受一切聖人法解脫門善思惟音天王得能經劫住演說一切地義及方便解脫門演莊嚴音天王得一切菩薩從兜率天宮沒下生時大供養方便解脫門甚深光音天王得觀察無盡神通智慧海解脫門廣大名稱天王得一切佛功德海滿足出現世間方便力解脫門最勝淨光天王得如來往昔誓願力發生深信愛樂藏解脫門爾時可愛樂光明天王承佛威力普觀一切少光天無量光天極光天眾而說頌言。
　　我念如來昔所行　　承事供養無邊佛　　如本信心清淨業　　以佛威神今悉見　　佛身無相離眾垢　　恒住慈悲哀愍地　　世間憂患悉使除　　此是妙光之解脫　　佛法廣大無涯際　　一切剎海於中現　　如其成壞各不同　　自在音天解脫力　　佛神通力無與等　　普現十方廣大剎　　悉令嚴淨常現前　　勝念解脫之方便　　如諸剎海微塵數　　所有如來咸敬奉　　聞法離染不唐捐　　此妙音天法門用　　佛於無量大劫海　　說地方便無倫匹　　所說無邊無有窮　　善思音天如此義　　如來神變無量門　　一念現於一切處　　降神成道大方便　　此莊嚴音之解脫　　威力所持能演說　　及現諸佛神通事　　隨其根欲悉令淨　　此光音天解脫門　　如來智慧無邊際　　世中無等無所著　　慈心應物普現前　　廣大名天悟斯道　　佛昔修習菩提行　　供養十方一切佛　　一一佛所發誓心　　最勝光聞大歡喜
　　復次尸棄梵王得普住十方道場中說法而所行清淨無染著解脫門慧光梵王得使一切眾生入禪三昧住解脫門善思慧光明梵王得普入一切不思議法解脫門普雲音梵王得入諸佛一切音聲海解脫門觀世言音自在梵王得能憶念菩薩教化一切眾生方便解脫門寂靜光明眼梵王得現一切世間業報相各差別解脫門普光明梵王得隨一切眾生品類差別皆現前調伏解脫門變化音梵王得住一切法清淨相寂滅行境界解脫門光曜眼梵王得於一切有無所著無邊際無依止常勤出現解脫門悅意海音梵王得常思惟觀察無盡法解脫門爾時尸棄大梵王承佛威力普觀一切梵身天梵輔天梵眾天大梵天眾而說頌言。
　　佛身清淨常寂滅　　光明照耀徧世間　　無相無行無影像　　譬如空雲如是見　　佛身如是定境界　　一切眾生莫能測　　示彼難思方便門　　此慧光王之所悟　　佛剎微塵法門海　　一言演說盡無餘　　如是劫海演不窮　　善思慧光之解脫　　諸佛圓音等世間　　眾生隨類各得解　　而於音聲不分別　　普音梵天如是悟　　三世所有諸如來　　趣入菩提方便行　　一切皆於佛身現　　自在音天之解脫　　一切眾生業差別　　隨其因感種種殊　　世間如是佛皆現　　寂靜光天能悟入　　無量法門皆自在　　調伏眾生徧十方　　亦不於中起分別　　此是普光之境界　　佛身如空不可盡　　無相無礙徧十方　　所有應現皆如化　　變化音王悟斯道　　如來身相無有邊　　智慧音聲亦如是　　處世現形無所著　　光曜天王入此門　　法王安處妙法宮　　法身光明無不照　　法性無比無諸相　　此海音王之解脫
　　復次自在天王得現前成熟無量眾生自在藏解脫門善目主天王得觀察一切眾生樂令入聖境界樂解脫門妙寶幢冠天王得隨諸眾生種種欲解令起行解脫門勇猛慧天王得普攝為一切眾生所說義解脫門妙音句天王得憶念如來廣大慈增進自所行解脫門妙光幢天王得示現大悲門摧滅一切憍慢幢解脫門寂靜境天王得調伏一切世間瞋害心解脫門妙輪莊嚴幢天王得十方無邊佛隨憶念悉來赴解脫門華光慧天王得隨眾生心念普現成正覺解脫門因陀羅妙光天王得普入一切世間大威力自在法解脫門爾時自在天王承佛威力普觀一切自在天眾而說頌言。
　　佛身周徧等法界　　普應眾生悉現前　　種種教門常化誘　　於法自在能開悟　　世間所有種種樂　　聖寂滅樂為最勝　　住於廣大法性中　　妙眼天王觀見此　　如來出現徧十方　　普應羣心而說法　　一切疑念皆除斷　　此妙幢冠解脫門　　諸佛徧世演妙音　　無量劫中所說法　　能以一言咸說盡　　勇猛慧天之解脫　　世間所有廣大慈　　不及如來一毫分　　佛慈如空不可盡　　此妙音天之所得　　一切眾生慢高山　　十力摧殄悉無餘　　此是如來大悲用　　妙光幢王所行道　　慧光清淨滿世間　　若有見者除癡闇　　令其遠離諸惡道　　寂靜天王悟斯法　　毛孔光明能演說　　等眾生數諸佛名　　隨其所樂悉得聞　　此妙輪幢之解脫　　如來自在不可量　　法界虗空悉充滿　　一切眾會皆明覩　　此解脫門華慧入　　無量無邊大劫海　　普現十方而說法　　未曾見佛有去來　　此妙光天之所悟
　　復次善化天王得開示一切業變化力解脫門寂靜音光明天王得捨離一切攀緣解脫門變化力光明天王得普滅一切眾生癡闇心令智慧圓滿解脫門莊嚴主天王得示現無邊悅意聲解脫門念光天王得了知一切佛無盡福德相解脫門最上雲音天王得普知過去一切劫成壞次第解脫門勝光天王得開悟一切眾生智解脫門妙髻天王得舒光疾滿十方虗空界解脫門喜慧天王得一切所作無能壞精進力解脫門華光髻天王得知一切眾生業所受報解脫門普見十方天王得示現不思議眾生形類差別解脫門爾時善化天王承佛威力普觀一切善化天眾而說頌言。
　　世間業性不思議　　佛為羣迷悉開示　　巧說因緣真實理　　一切眾生差別業　　種種觀佛無所有　　十方求覓不可得　　法身示現無真實　　此法寂音之所見　　佛於劫海修諸行　　為滅世間癡闇惑　　是故清淨最照明　　此是力光心所悟　　世間所有妙音聲　　無有能比如來音　　佛以一音徧十方　　入此解脫莊嚴主　　世間所有眾福力　　不與如來一相等　　如來福德同虗空　　此念光天所觀見　　三世所有無量劫　　如其成敗種種相　　佛一毛孔皆能現　　最上雲音所了知　　十方虗空可知量　　佛毛孔量不可得　　如是無礙不思議　　妙髻天王已能悟　　佛於曩世無量劫　　具修廣大波羅蜜　　勤行精進無厭怠　　喜慧能知此法門　　業性因緣不可思　　佛為世間皆演說　　法性本淨無諸垢　　此是華光之入處　　汝應觀佛一毛孔　　一切眾生悉在中　　彼亦不來亦不去　　此普見王之所了
　　復次知足天王得一切佛出興世圓滿教輪解脫門喜樂海髻天王得盡虗空界清淨光明身解脫門最勝功德幢天王得銷滅世間苦淨願海解脫門寂靜光天王得普現身說法解脫門善目天王得普淨一切眾生界解脫門寶峯月天王得普化世間常現前無盡藏解脫門勇健力天王得開示一切佛正覺境界解脫門金剛妙光天王得堅固一切眾生菩提心令不可壞解脫門星宿幢天王得一切佛出興咸親近觀察調伏眾生方便解脫門妙莊嚴天王得一念悉知眾生心隨機應現解脫門爾時知足天王承佛威力普觀一切知足天眾而說頌言。
　　如來廣大徧法界　　於諸眾生悉平等　　普應羣情闡妙門　　令入難思清淨法　　佛身普現於十方　　無著無礙不可取　　種種色像世咸見　　此喜髻天之所入　　如來往昔修諸行　　清淨大願深如海　　一切佛法皆令滿　　勝德能知此方便　　如來法身不思議　　如影分形等法界　　處處闡明一切法　　寂靜光天解脫門　　眾生業惑所纏覆　　憍慢放逸心馳蕩　　如來為說寂靜法　　善目照知心喜慶　　一切世間真導師　　為救為歸而出現　　普示眾生安樂處　　峯月於此能深入　　諸佛境界不思議　　一切法界皆周徧　　入於諸法到彼岸　　勇慧見此生歡喜　　若有眾生堪受化　　聞佛功德趣菩提　　令住福海常清淨　　妙光於此能觀察　　十方剎海微塵數　　一切佛所皆往集　　恭敬供養聽聞法　　此莊嚴幢之所見　　眾生心海不思議　　無住無動無依處　　佛於一念皆明見　　妙莊嚴天斯善了
　　復次時分天王得發起一切眾生善根令永離憂惱解脫門妙光天王得普入一切境界解脫門無盡慧功德幢天王得滅除一切患大悲輪解脫門善化端嚴天王得了知三世一切眾生心解脫門總持大光明天王得陀羅尼門光明憶持一切法無忘失解脫門不思議慧天王得善入一切業自性不思議方便解脫門輪臍天王得轉法輪成就眾生方便解脫門光燄天王得廣大眼普觀眾生而往調伏解脫門光照天王得超出一切業障不隨魔所作解脫門普觀察大名稱天王得善誘誨一切諸天眾令受行心清淨解脫門爾時時分天王承佛威力普觀一切時分天眾而說頌言。
　　佛於無量久遠劫　　已竭世間憂惱海　　廣闢離塵清淨道　　永耀眾生智慧燈　　如來法身甚廣大　　十方邊際不可得　　一切方便無限量　　妙光明天智能入　　生老病死憂悲苦　　逼迫世間無暫歇　　大師哀愍誓悉除　　無盡慧光能覺了　　佛如幻智無所礙　　於三世法悉明達　　普入眾生心行中　　此善化天之境界　　總持邊際不可得　　辯才大海亦無盡　　能轉清淨妙法輪　　此是大光之解脫　　業性廣大無窮盡　　智慧覺了善開示　　一切方便不思議　　如是慧天之所入　　轉不思議妙法輪　　顯示修習菩提道　　永滅一切眾生苦　　此是輪臍方便地　　如來真身本無二　　應物隨形滿世間　　眾生各見在其前　　此是燄天之境界　　若有眾生一見佛　　必使淨除諸業障　　離諸魔業永無餘　　光照天王所行道　　一切眾會廣如海　　佛在其中最威耀　　普雨法雨潤眾生　　此解脫門名稱入
　　復次釋迦因陀羅天王得憶念三世佛出興乃至剎成壞皆明見大歡喜解脫門普稱滿音天王得能令佛色身最清淨廣大世無能比解脫門慈目寶髻天王得慈雲普覆解脫門寶光幢名稱天王得恒見佛於一切世主前現種種形相威德身解脫門發生喜樂髻天王得知一切眾生城邑宮殿從何福業生解脫門端正念天王得開示諸佛成熟眾生事解脫門高勝音天王得知一切世間成壞劫轉變相解脫門成就念天王得憶念當來菩薩調伏眾生行解脫門淨華光天王得了知一切諸天快樂因解脫門智日眼天王得開示一切諸天子受生善根俾無癡惑解脫門自在光明天王得開悟一切諸天眾令永斷種種疑解脫門爾時釋迦因陀羅天王承佛威力普觀一切三十三天眾而說頌言。
　　我念三世一切佛　　所有境界悉平等　　如其國土壞與成　　以佛威神皆得見　　佛身廣大徧十方　　妙色無比利羣生　　光明照耀靡不及　　此道普稱能觀見　　如來方便大慈海　　往劫修行極清淨　　化導眾生無有邊　　寶髻天王斯悟了　　我念法王功德海　　世中最上無與等　　發生廣大歡喜心　　此寶光天之解脫　　佛知眾生善業海　　種種勝因生大福　　皆令顯現無有餘　　此喜髻天之所見　　諸佛出現於十方　　普遍一切世間中　　觀眾生心示調伏　　正念天王悟斯道　　如來智身廣大眼　　世界微塵無不見　　如是普徧於十方　　此勝音天之解脫　　一切佛子菩提行　　如來悉現毛孔中　　如其無量皆具足　　此念天王所明見　　世間所有安樂事　　一切皆由佛出生　　如來功德勝無等　　此解脫處華王入　　若念如來少功德　　乃至一念心專仰　　諸惡道怖悉永除　　智眼於此能深悟　　寂滅法中大神通　　普應羣心靡不周　　所有疑惑皆令斷　　此光明王之所得
　　復次日天子得淨光普照十方眾生盡未來劫常為利益解脫門光燄眼天子得以一切隨類身開悟眾生令入智慧海解脫門須彌光歡喜幢天子得為一切眾生主令勤修無邊淨功德解脫門淨寶月天子得修一切苦行深心歡喜解脫門勇猛不退轉天子得無礙光普照令一切眾生益其精爽解脫門妙華纓光明天子得淨光普照眾生身令生歡喜信解海解脫門最勝幢光明天子得光明普照一切世間令成辦種種妙功德解脫門寶髻普光明天子得大悲海現無邊境界種種色相寶解脫門光明眼天子得淨治一切眾生眼令見法界藏解脫門持德天子得發生清淨相續心令不失壞解脫門普運行光明天子得普運日宮殿照十方一切眾生令成就所作業解脫門爾時日天子承佛威力徧觀一切日天子眾而說頌言。
　　如來廣大智慧光　　普照十方諸國土　　一切眾生咸見佛　　種種調伏多方便　　如來色相無有邊　　隨其所樂悉現身　　普為世間開智海　　燄眼如是觀於佛　　佛身無等無有比　　光明照耀徧十方　　超過一切最無上　　如是法門歡喜得　　為利世間修苦行　　往來諸有無量劫　　光明徧淨如虗空　　寶月能知此方便　　佛演妙音無障礙　　普徧十方諸國土　　以法滋味益羣生　　勇猛能知此方便　　放光明網不思議　　普淨一切諸含識　　悉使發生深信解　　此華纓天所入門　　世間所有諸光明　　不及佛一毛孔光　　佛光如是不思議　　此勝幢光之解脫　　一切諸佛法如是　　悉坐菩提樹王下　　令非道者住於道　　寶髻光明如是見　　眾生盲闇愚癡苦　　佛欲令其生淨眼　　是故為然智慧燈　　善目於此深觀察　　解脫方便自在尊　　若有曾見一供養　　悉使修行至於果　　此是德天方便力　　一法門中無量門　　無量千劫如是說　　所演法門廣大義　　普運光天之所了
　　復次月天子得淨光普照法界攝化眾生解脫門華王髻光明天子得觀察一切眾生界令普入無邊法解脫門眾妙淨光天子得了知一切眾生心海種種攀緣轉解脫門安樂世間心天子得與一切眾生不可思議樂令踊躍大歡喜解脫門樹王眼光明天子得如田家作業種芽莖等隨時守護令成就解脫門出現淨光天子得慈悲救護一切眾生令現見受苦受樂事解脫門普遊不動光天子得能持清淨月普現十方解脫門星宿王自在天子得開示一切法如幻如虗空無相無自性解脫門淨覺月天子得普為一切眾生起大業用解脫門大威德光明天子得普斷一切疑惑解脫門爾時月天子承佛威力普觀一切月宮殿中諸天眾會而說頌言。
　　佛放光明徧世間　　照耀十方諸國土　　演不思議廣大法　　永破眾生癡惑闇　　境界無邊無有盡　　於無量劫常開導　　種種自在化羣生　　華髻如是觀於佛　　眾生心海念念殊　　佛智寬廣悉了知　　普為說法令歡喜　　此妙光明之解脫　　眾生無有聖安樂　　沈迷惡道受諸苦　　如來示彼法性門　　安樂思惟如是見　　如來希有大慈悲　　為利眾生入諸有　　說法勸善令成就　　此目光天所了知　　世尊開闡法光明　　分別世間諸業性　　善惡所行無失壞　　淨光見此生歡喜　　佛為一切福所依　　譬如大地持宮室　　巧示離憂安隱道　　不動能知此方便　　智火大明周法界　　現形無數等眾生　　普為一切開真實　　星宿王天悟斯道　　佛如虗空無自性　　為利眾生現世間　　相好莊嚴如影像　　淨覺天王如是見　　佛身毛孔普演音　　法雲覆世悉無餘　　聽聞莫不生歡喜　　如是解脫光天悟

　　大方廣佛新華嚴經合論卷第十四


　　音切


奧
　　(鳥到切)。

銷
　　(消音)。

歿
　　(莫勃切)。

捐
　　(與專切)。

殄
　　(徒典切)。

癡
　　(丑之切)。

闡
　　(昌善切)。

倫
　　(力均切)。

匹
　　(疋音)。

輔
　　(父音)。

誘
　　(與久切)。

攀
　　(普班切)。

曩
　　(那朗切)。

馳
　　(直知切)。

蕩
　　(唐朗切)。

闢
　　(毗益切)。

逼
　　(彼力切)。

迫
　　(百音)。

歇
　　(許謁切)。

爽
　　(疎兩音)。

俾
　　([(白-日+田)/廾]爾切)。

靡
　　(文彼切)。

沒
　　(莫勃切)。

涯
　　(五佳切)。

踊
　　(余隴切)。

躍
　　(以灼切)。

莖
　　(戶耕切)。

寬
　　(苦官切)。
　　大方廣佛新華嚴經合論卷第十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之八

　　【經】復次持國乾闥婆王得自在方便攝一切眾生解脫門樹光乾闥婆王得普現一切功德莊嚴解脫門淨目乾闥婆王得永斷一切眾生憂苦出生歡喜藏解脫門華冠乾闥婆王得永斷一切眾生邪見惑解脫門喜步普音乾闥婆王得如雲廣布普蔭澤一切眾生解脫門樂搖動美目乾闥婆王得現廣大妙好身令一切獲安樂解脫門妙音師子幢乾闥婆王得普散十方一切大名稱寶解脫門普放寶光明乾闥婆王得現一切大歡喜光明清淨身解脫門金剛樹華幢乾闥婆王得普滋榮一切樹令見者歡喜解脫門普現莊嚴乾闥婆王得善入一切佛境界與眾生安樂解脫門爾時持國乾闥婆王承佛威力普觀一切乾闥婆眾而說頌言。
　　諸佛境界無量門　　一切眾生莫能入　　善逝如空性清淨　　普為世間開正道　　如來一一毛孔中　　功德大海皆充滿　　一切世間咸利樂　　此樹光王所能見　　世間廣大憂苦海　　佛能消竭悉無餘　　如來慈愍多方便　　淨目於此能深解　　十方剎海無有邊　　佛以智光咸照耀　　普使滌除邪惡見　　此樹華王所入門　　佛於往昔無量劫　　修習大慈方便行　　一切世間咸慰安　　此道普音能悟入　　佛身清淨皆樂見　　能生世間無盡樂　　解脫因果次第成　　美目於斯善開示　　眾生迷惑常流轉　　愚癡障蓋極堅密　　如來為說廣大法　　師子幢王能演暢　　如來普現妙色身　　無量差別等眾生　　種種方便照世間　　普放寶光如是見　　大智方便無量門　　佛為羣生普開闡　　入勝菩提真實行　　此金剛幢善觀察　　一剎那中百千劫　　佛力能現無所動　　等以安樂施羣生　　此樂莊嚴之解脫
　　復次增長鳩槃茶王得滅一切怨害力解脫門龍主鳩槃茶王得修習無邊行門海解脫門莊嚴幢鳩槃茶王得知一切眾生心所樂解脫門饒益行鳩槃茶王得普成就清淨大光明所作業解脫門可怖畏鳩槃茶王得開示一切眾生安隱無畏道解脫門妙莊嚴鳩槃茶王得消竭一切眾生愛欲海解脫門高峯慧鳩槃茶王得普現諸趣光明雲解脫門勇健臂鳩槃茶王得普放光明滅如山重障解脫門無邊淨華眼鳩槃茶王得開示不退轉大悲藏解脫門廣大面鳩槃茶王得普現諸趣流轉身解脫門爾時增長鳩槃茶王承佛威力普觀一切鳩槃茶眾而說頌言。
　　成就忍力世導師　　為物修行無量劫　　永離世間憍慢惑　　是故其身最嚴淨　　佛昔普修諸行海　　教化十方無量眾　　種種方便利羣生　　此解脫門龍主得　　佛以大智救眾生　　莫不明了知其心　　種種自在而調伏　　嚴幢見此生歡喜　　神通應現如光影　　法輪真實同虗空　　如是處世無央劫　　此饒益王之所證　　眾生癡瞖常蒙惑　　佛光照現安隱道　　為作救護令除苦　　可畏能觀此法門　　欲海漂淪具眾苦　　智光普照滅無餘　　既除苦已為說法　　此妙莊嚴之所悟　　佛身普應無不見　　種種方便化羣生　　音如雷震雨法雨　　如是法門高慧入　　清淨光明不唐發　　若遇必令消重障　　演佛功德無有邊　　勇臂能明此深理　　為欲安樂諸眾生　　修習大悲無量劫　　種種方便除眾苦　　如是淨華之所見　　神通自在不思議　　其身普現徧十方　　而於一切無來去　　此廣面王心所了
　　復次毗樓博叉龍王得銷滅一切諸龍趣熾然苦解脫門娑竭羅龍王得一念中轉自龍形示現無量眾生身解脫門雲音幢龍王得於一切諸有趣中以清淨音說佛無邊名號海解脫門燄口龍王得普現無邊佛世界建立差別解脫門燄龍王得一切眾生瞋癡蓋纏如來慈愍令除滅解脫門雲幢龍王得開示一切眾生大喜樂福德海解脫門德叉迦龍王得以清淨救護音滅除一切怖畏解脫門無邊步龍王得示現一切佛色身及住劫次第解脫門清淨色速疾龍王得出生一切眾生大愛樂歡喜海解脫門普行大音龍王得示現一切平等悅意無礙音解脫門無熱惱龍王得以大悲普覆雲滅一切世間苦解脫門爾時毗樓博叉龍王承佛威力普觀一切諸龍眾已而說頌言。
　　汝觀如來法常爾　　一切眾生咸利益　　能以大慧哀愍力　　拔彼畏塗淪墜者　　一切眾生種種別　　於一毛端皆示現　　神通變化滿世間　　娑竭如是觀於佛　　佛以神通無限力　　廣演名號等眾生　　隨其所樂普供聞　　如是雲音能悟解　　無量無邊國土眾　　佛能令入一毛孔　　如來安坐彼會中　　此燄口龍之所見　　一切眾生瞋恚心　　纏蓋愚癡深若海　　如來慈愍皆除滅　　燄龍觀此能明見　　一切眾生福德力　　佛毛孔中皆顯現　　現已令歸大福海　　此高雲幢之所觀　　佛身毛孔發智光　　其光處處演妙音　　眾生聞者除憂畏　　德叉迦龍悟斯道　　三世一切諸如來　　國土莊嚴劫次第　　如是皆於佛身現　　廣步見此神通力　　我觀如來往昔行　　供養一切諸佛海　　於彼咸增喜樂心　　此速疾龍之所入　　佛以方便隨類音　　為眾說法令歡喜　　其音清雅眾所悅　　普行聞此心欣悟　　眾生逼迫諸有中　　業惑漂轉無人救　　佛以大悲令解脫　　無熱大龍能悟此
　　復次毗沙門夜叉王得以無邊方便救護惡眾生解脫門自在音夜叉王得普觀察眾生方便救護解脫門嚴持器仗夜叉王得能資益一切甚羸惡眾生解脫門大智慧夜叉王得稱揚一切聖功德海解脫門燄眼主夜叉王得普觀察一切眾生大悲智解脫門金剛眼夜叉王得種種方便利益安樂一切眾生解脫門勇健臂夜叉王得普入一切諸法義解脫門勇敵大軍夜叉王得守護一切眾生令住於道無空過者解脫門富財夜叉王得增長一切眾生福德聚令恒受快樂解脫門力壞高山夜叉王得隨順憶念出生佛力智光明解脫門爾時多聞大夜叉王承佛威力普觀一切夜叉眾會而說頌言。
　　眾生罪惡深可怖　　於百千劫不見佛　　漂流生死受眾苦　　為救是等佛興世　　如來救護諸世間　　悉現一切眾生前　　息彼畏塗輪轉苦　　如是法門音王入　　眾生惡業為重障　　佛示妙理令開解　　譬以明證照世間　　此法嚴仗能觀見　　佛昔劫海修諸行　　稱讚十方一切佛　　故有高遠大名聞　　此智慧王之所了　　智慧如空無有邊　　法身廣大不思議　　是故十方皆出現　　燄目於此能觀察　　一切趣中演妙音　　說法利益諸羣生　　其聲所暨眾苦滅　　入此方便金剛眼　　一切甚深廣大義　　如來一句能演說　　如是教理等世間　　勇健慧王之所悟　　一切眾生住邪道　　佛示正道不思議　　普使世間成法器　　此勇敵軍能悟解　　世間所有眾福業　　一切皆由佛光照　　佛智慧海難測量　　如是富財之解脫　　憶念往劫無央數　　佛於是中修十力　　能令諸力皆圓滿　　此高幢王所了知
　　復次善慧摩睺羅伽王得以一切神通方便令眾生集功德解脫門淨威音摩睺羅伽王得使一切眾生除煩惱得清涼悅樂解脫門勝慧莊嚴髻摩睺羅伽王得普使一切善不善思覺眾生入清淨法解脫門妙目主摩睺羅伽王得了達一切無所著福德自在平等相解脫門燈幢摩睺羅伽王得開示一切眾生令離黑闇怖畏道解脫門最勝光明幢摩睺羅伽王得了知一切佛功德生歡喜解脫門師子臆摩睺羅伽王得勇猛力為一切眾生救護主解脫門眾妙莊嚴音摩睺羅伽王得令一切眾生隨憶念生無邊喜樂解脫門須彌臆摩睺羅伽王得於一切所緣決定不動到彼岸滿足解脫門可愛樂光明摩睺羅伽王得為一切不平等眾生開示平等道解脫門爾時善慧威光摩睺羅伽王承佛威力普觀一切摩睺羅伽眾而說頌言。
　　汝觀如來性清淨　　普現威光利羣品　　示甘露道使清涼　　眾苦永滅無所依　　一切眾生居有海　　諸惡業惑自纏覆　　示彼所行寂靜法　　離塵威音能善了　　佛智無等叵思議　　知眾生心無不盡　　為彼闡明清淨法　　如是嚴髻心能悟　　無量諸佛現世間　　普為眾生作福田　　福海廣大深難測　　妙目大王能悉見　　一切眾生憂畏苦　　佛普現前而救護　　法界虗空靡不周　　此是燈幢所行境　　佛一毛孔諸功德　　世間共度不能了　　無邊無盡同虗空　　如是廣大光幢見　　如來通達一切法　　於彼法性皆明照　　如須彌山不傾動　　入此法門師子臆　　佛於往昔廣大劫　　集歡喜海深無盡　　是故見者靡不欣　　此法嚴音之所入　　了知法界無形相　　波羅蜜海悉圓滿　　大光普救諸眾生　　山臆能知此方便　　汝觀如來自在力　　十方降現罔不均　　一切眾生咸照悟　　此妙光明能善入
　　復次善慧光明天緊那羅王得普生一切喜樂業解脫門妙華幢緊那羅王得能生無上法喜令一切受安樂解脫門種種莊嚴緊那羅王得一切功德滿足廣大清淨信解藏解脫門悅意吼聲緊那羅王得恒出一切悅意聲令聞者離憂怖解脫門寶樹光明緊那羅王得大悲安立一切眾生令覺悟所緣解脫門普樂見緊那羅王得示現一切妙色身解脫門最勝光莊嚴緊那羅王得了知一切殊勝莊嚴果所從生業解脫門微妙華幢緊那羅王得善觀察一切世間業所生報解脫門動地力緊那羅王得恒起一切利益眾生事解脫門威猛主緊那羅王得善知一切緊那羅心巧攝御解脫門爾時善慧光明天緊那羅王承佛威力普觀一切緊那羅眾而說頌言。
　　世間所有安樂事　　一切皆由見佛興　　導師利益諸眾生　　普作救護歸依處　　出生一切諸喜樂　　世間咸得無有盡　　能令見者不唐捐　　此是華幢之所悟　　佛功德海無有盡　　求其邊際不可得　　光明普照於十方　　此莊嚴王之解脫　　如來大音常演暢　　開示離憂真實法　　眾生聞者咸欣悅　　如是吼聲能信受　　我觀如來自在力　　皆由往昔所修行　　大悲救物令清淨　　此寶樹王能悟入　　如來難可得見聞　　眾生億劫時乃遇　　眾相為嚴悉具足　　此樂見王之所覩　　汝觀如來大智慧　　普應羣生心所欲　　一切智道靡不宣　　最勝莊嚴此能了　　業海廣大不思議　　眾生苦樂皆從起　　如是一切能開示　　此華幢王所了知　　諸佛神通無間歇　　十方大地恒震動　　一切眾生莫能知　　此廣大力恒明見　　處於眾會現神通　　放大光明令覺悟　　顯示一切如來境　　此威猛主能觀察
　　復次大速疾力迦樓羅王得無著無礙眼普觀察眾生界解脫門不可壞寶髻迦樓羅王得普安住法界教化眾生解脫門清淨速疾迦樓羅王得普成就波羅蜜精進力解脫門不退心莊嚴迦樓羅王得勇猛力入如來境界解脫門大海處攝持力迦樓羅王得入佛行廣大智慧海解脫門堅法淨光迦樓羅王得成就無邊眾生差別智解脫門妙嚴冠髻迦樓羅王得莊嚴佛法城解脫門普捷示現迦樓羅王得成就不可壞平等力解脫門普觀海迦樓羅王得了知一切眾生身而為現形解脫門龍音大目精迦樓羅王得普入一切眾生歿生行智解脫門爾時大速疾力迦樓羅王承佛威力普觀一切迦樓羅眾而說頌言。
　　佛眼廣大無邊際　　普現十方諸國土　　其中眾生不可量　　現大神通悉調伏　　佛神通力無所礙　　徧坐十方覺樹下　　演法如雲悉充滿　　寶髻聽聞心不逆　　佛於往昔修諸行　　普淨廣大波羅蜜　　供養一切諸如來　　此速疾王深信解　　如來一一毛孔中　　一念普現無邊行　　如是難思佛境界　　不退莊嚴悉明覩　　佛行廣大不思議　　一切眾生莫能測　　導師功德智慧海　　此執持王所行處　　如來無量智慧光　　能滅眾生癡惑網　　一切世間咸救護　　此是堅法所持說　　法城廣大不可窮　　其門種種無數量　　如來處世大開闡　　此妙冠髻能明入　　一切諸佛一法身　　真如平等無分別　　佛以此力常安住　　普捷現王斯具演　　佛昔諸有攝眾生　　普放光明徧世間　　種種方便示調伏　　此勝法門觀海悟　　佛觀一切諸國土　　悉依業海而安住　　普雨法雨於其中　　龍音解脫能如是
　　復次羅睺阿脩羅王得現為大會尊勝主解脫門毗摩質多羅阿脩羅王得示現無量劫解脫門巧幻術阿脩羅王得消滅一切眾生苦令清淨解脫門大眷屬阿脩羅王得修一切苦行自莊嚴解脫門婆稚阿脩羅王得震動十方無邊境界解脫門徧照阿脩羅王得種種方便安立一切眾生解脫門堅固行妙莊嚴阿脩羅王得普集不可壞善根淨諸染著解脫門廣大因慧阿脩羅王得大悲力無疑惑主解脫門現勝德阿脩羅王得普令見佛承事供養脩諸善根解脫門善音阿脩羅王得普入一切趣決定平等行解脫門爾時羅睺阿脩羅王承佛威力普觀一切阿脩羅眾而說頌言。
　　十方所有廣大眾　　佛在其中最殊特　　光明徧照等虗空　　普現一切眾生前　　百千萬劫諸佛土　　一剎那中悉明現　　舒光化物靡不周　　如是毗摩深讚喜　　如來境界無與等　　種種法門常利益　　眾生有苦皆令滅　　苫末羅王此能見　　無量劫中修苦行　　利益眾生淨世間　　由是牟尼智普成　　大眷屬王斯見佛　　無礙無等大神通　　徧動十方一切剎　　不使眾生有驚怖　　大力於此能明了　　佛出於世救眾生　　一切智道咸開示　　悉令捨苦得安樂　　此義徧照所弘闡　　世間所有眾福海　　佛力能生普令淨　　佛能開示解脫處　　堅行莊嚴入此門　　佛大悲身無與等　　周行無礙悉令見　　猶如影像現世間　　因慧能宣此功德　　希有無等大神通　　處處現身充法界　　各在菩提樹下坐　　此義勝德能宣說　　如來往修三世行　　諸趣輪迴靡不經　　脫眾生苦無有餘　　此妙音王所稱讚
　　復次示現宮殿主晝神得普入一切世間解脫門發起慧香主晝神得普觀察一切眾生皆利益令歡喜滿足解脫門樂勝莊嚴主晝神得能放無邊可愛樂法光明解脫門華香妙光主晝神得開發無邊眾生清淨信解心解脫門普集妙藥主晝神得積集莊嚴普光明力解脫門樂作喜目主晝神得普開悟一切苦樂眾生皆令得法樂解脫門觀方普現主晝神得十方法界差別身解脫門大悲威力主晝神得救護一切眾生令安樂解脫門善根光照主晝神得普生喜足功德力解脫門妙華纓珞主晝神得聲稱普聞眾生見者皆獲益解脫門爾時示現宮殿主晝神承佛威力普觀一切主晝神眾而說頌言。
　　佛智如空無有盡　　光明照曜徧十方　　眾生心行悉了知　　一切世間無不入　　知諸眾生心所樂　　如應為說眾法海　　句義廣大各不同　　具足慧神能悉見　　佛放光明照世間　　見聞歡喜不唐捐　　示其深廣寂滅處　　此樂莊嚴心悟解　　佛雨法雨無邊量　　能令見者大歡喜　　最勝善根從此生　　如是妙光之所悟　　普入法門開悟力　　曠劫修治悉清淨　　如是皆為攝眾生　　此妙藥神之所了　　種種方便化羣生　　若見若聞咸受益　　皆令踊躍大歡喜　　妙眼晝神如是見　　十方應現徧世間　　十方法界悉無餘　　體性非無亦非有　　此觀方神之所入　　眾生流轉險難中　　如來哀愍出世間　　悉令除滅一切苦　　此解脫門悲力住　　眾生闇覆淪永夕　　佛為說法大開曉　　皆使得樂除眾苦　　大善光神入此門　　如來福量同虗空　　世間眾福悉從生　　凡有所作無空過　　如是解脫華纓得
　　復次普德淨光主夜神得寂靜禪定樂大勇健解脫門喜眼觀世主夜神得廣大清淨可愛樂功德相解脫門護世精氣主夜神得普現世間調伏眾生解脫門寂靜海音主夜神得積集廣大歡喜心解脫門普現吉祥主夜神得甚深自在悅意言音解脫門普發樹華主夜神得光明滿足廣大歡喜藏解脫門平等護育主夜神得開悟眾生令成熟善根解脫門遊戲快樂主夜神得救護眾生無邊慈解脫門諸根常喜主夜神得普現莊嚴大悲門解脫門示現淨福主夜神得普使一切眾生所樂滿足解脫門爾時普德淨光主夜神承佛威力徧觀一切主夜神眾而說頌言。
　　汝等應觀佛所行　　廣大寂靜虗空相　　欲海無涯悉治淨　　離垢端嚴照十方　　一切世間咸樂見　　無量劫海時一遇　　大悲念物靡不周　　此解脫門觀世覩　　導師救護諸世間　　眾生悉見在其前　　能令諸趣皆清淨　　如是護世能觀察　　佛昔修治歡喜海　　廣大無邊不可測　　是故見者咸欣樂　　此是寂音之所了　　如來境界不可量　　寂而能演徧十方　　普使眾生意清淨　　尸利夜神聞踊悅　　佛於無福眾生中　　大福莊嚴甚威曜　　示彼離塵寂滅法　　普發華神悟斯道　　十方普現大神通　　一切眾生悉調伏　　種種色相皆令見　　此護育神之所觀　　如來往昔念念中　　悉淨方便慈悲海　　救護世間無不徧　　此福樂神之解脫　　眾生愚癡常亂濁　　其心堅毒甚可畏　　如來慈愍為出興　　此滅怨神能悟喜　　佛昔修行為眾生　　一切願欲皆令滿　　由是具成功德相　　此現福神之所入
　　復次徧住一切主方神得普救護力解脫門普現光明主方神得成辨化一切眾生神通業解脫門光行莊嚴主方神得破一切闇障生喜樂大光明解脫門周行不礙主方神得普現一切處不唐勞解脫門永斷迷惑主方神得示現等一切眾生數名號發生功德解脫門徧遊淨空主方神得恒發妙音令聽者皆歡喜解脫門雲幢大音主方神得如龍普雨令眾生歡喜解脫門髻目無亂主方神得示現一切眾生業無差別自在力解脫門普觀世業主方神得觀察一切趣生中種種業解脫門周徧遊覽主方神得所作事皆究竟生一切眾生歡喜解脫門爾時徧住一切主方神承佛威力普觀一切主方神眾而說頌言。
　　如來自在出世間　　教化一切諸羣生　　普示法門令悟入　　悉使當成無上智　　神通無量等眾生　　隨其所樂示諸相　　見者皆蒙出離苦　　此現光神解脫力　　佛於闇障眾生海　　為現法炬大光明　　其光普照無不見　　此行莊嚴之解脫　　具足世間種種音　　普轉法輪無不解　　眾生聽者煩惱滅　　此徧住神之所悟　　一切世間所有名　　佛名等彼而出生　　悉使眾生離癡惑　　此斷迷神所行處　　若有眾生至佛前　　得聞如來美妙音　　莫不心生大歡喜　　徧遊虗空悟斯法　　佛於一一剎那中　　普雨無邊大法雨　　悉使眾生煩惱滅　　此雲幢神所了知　　一切世間諸業海　　佛悉開示等無異　　普使眾生除業惑　　此髻目神之所了　　一切智地無有邊　　一切眾生種種心　　如來照見悉明了　　此廣大門觀世入　　佛於往昔修諸行　　無量諸度悉圓滿　　大慈哀愍利眾生　　此徧遊神之解脫
　　復次淨光普照主空神得普知諸趣一切眾生心解脫門普遊深廣主空神得普入法界解脫門生吉祥風主空神得了達無邊境界身相解脫門離障安住主空神得能除一切眾生業惑障解脫門廣步妙髻主空神得普觀察思惟廣大行海解脫門無礙光燄主空神得大悲光普救護一切眾生厄難解脫門無礙勝力主空神得普入一切無所著福德力解脫門離垢光明主空神得能令一切眾生心離諸蓋清淨解脫門深遠妙音主空神得普見十方智光明解脫門光徧十方主空神得不動本處而普現世間解脫門爾時淨光普照主空神承佛威力普觀一切主空神眾而說頌言。
　　如來廣大目　　清淨如虗空　　普見諸眾生　　一切悉明了　　佛身大光明　　徧照於十方　　處處現前住　　普遊觀此道　　佛身如虗空　　無生無所取　　無得無自性　　吉祥風所見　　如來無量劫　　廣說諸聖道　　普滅眾生障　　圓光悟此門　　我觀佛往昔　　所集菩提行　　悉為安世間　　妙髻行斯法　　一切眾生界　　流轉生死海　　佛放滅苦光　　無礙神能見　　清淨功德藏　　能為世福田　　隨以智開覺　　力神於此悟　　眾生癡所覆　　流轉於險道　　佛為放光明　　離垢神能證　　智慧無邊際　　悉現諸國土　　光明照世間　　妙音斯見佛　　佛為度眾生　　修行徧十方　　如是大願心　　普現能觀察
　　復次無礙光明主風神得普入佛法及一切世間解脫門普現勇業主風神得無量國土佛出現咸廣大供養解脫門飄擊雲幢主風神得以香風普滅一切眾生病解脫門淨光莊嚴主風神得普生一切眾生善根令摧滅重障山解脫門力能竭水主風神得能破無邊惡魔眾解脫門大聲徧吼主風神得永滅一切眾生怖解脫門樹杪垂髻主風神得入一切諸法實相辨才海解脫門普行無礙主風神得調伏一切眾生方便藏解脫門種種宮殿主風神得入寂靜禪定門滅極重愚癡闇解解門大光普照主風神得隨順一切眾生行無礙力解脫門爾時無礙光明主風神承佛威力普觀一切主風神眾而說頌言。
　　一切諸佛法甚深　　無礙方便普能入　　所有世間常出現　　無相無形無影像　　汝觀如來於往昔　　一念供養無邊佛　　如是勇猛菩提行　　此普現神能悟了　　如來救世不思議　　所有方便無空過　　悉使眾生離諸苦　　此雲幢神之解脫　　眾生無福受眾苦　　重蓋密障常迷覆　　一切皆令得解脫　　此淨光神所了知　　如來廣大神通力　　克殄一切魔軍眾　　所有調伏諸方便　　勇健威力能觀察　　佛於毛孔演妙音　　其音普徧於世間　　一切苦畏皆令息　　此徧吼神之所了　　佛於一切眾剎海　　不思議劫常演說　　此如來地妙辯才　　樹杪髻神能悟解　　佛於一切方便門　　智入其中悉無礙　　境界無邊無與等　　此普行神之解脫　　如來境界無有邊　　處處方便皆令見　　而身寂靜無諸相　　種種宮神解脫門　　如來劫海修諸行　　一切諸力皆成滿　　能隨世法應眾生　　此普照神之所見
　　復次普光燄藏主火神得悉除一切世間闇解脫門普集光幢主火神得能息一切眾生諸惑漂流熱惱苦解脫門大光徧照主火神得無動福力大悲藏解脫門眾妙宮殿主火神得觀如來神通力示現無邊際解脫門無盡光髻主火神得光明照耀無邊虗空界解脫門種種燄眼主火神得種種福莊嚴寂靜光解脫門十方宮殿如須彌山主火神得能滅一切世間諸趣熾然苦解脫門威光自在主火神得自在開悟一切世間解脫門光照十方主火神得永破一切愚癡執著見解脫門雷音電光主火神得成就一切願力大震吼解脫門爾時普光燄藏主火神承佛威力普觀一切主火神眾而說頌言。
　　汝觀如來精進力　　廣大億劫不思議　　為利眾生現世間　　所有闇障皆令滅　　眾生愚癡起諸見　　煩惱如流及火然　　導師方便悉滅除　　普集光幢於此悟　　福德如空無有盡　　求其邊際不可得　　此佛大悲無動力　　火照悟入心生喜　　我觀如來之所行　　經於劫海無邊際　　如是示現神通力　　眾妙宮神所了知　　億劫修成不可思　　求其邊際莫能知　　演法實相令歡喜　　無盡光神所觀見　　十方所有廣大眾　　一切現前瞻仰佛　　寂靜光明照世間　　此妙燄神所能了　　牟尼出現諸世間　　坐於一切宮殿中　　普雨無邊廣大法　　此十方神之境界　　諸佛智慧最甚深　　於法自在現世間　　能悉闡明真實理　　威光悟此心欣慶　　諸見愚癡為闇蓋　　眾生迷惑常流轉　　佛為開闡妙法門　　此照方神能悟入　　願門廣大不思議　　力度修治已清淨　　如昔願心皆出現　　此震音神之所了
　　復次普興雲幢主水神得平等利益一切眾生慈解脫門海潮雲音主水神得無邊法莊嚴解脫門妙色輪髻主水神得觀所應化方便普攝解脫門善巧漩澓主水神得普演諸佛甚深境界解脫門離垢香積主水神得普現清淨大光明解脫門福橋光音主水神得清淨法界無相無性解脫門知足自在主水神得無盡大悲海解脫門淨喜善音主水神得於菩薩眾會道場中為大歡喜藏解脫門普現威光主水神得以無礙廣大福德力普出現解脫門吼聲徧海主水神得觀察一切眾生發起如虗空調伏方便解脫門爾時普興雲幢主水神承佛威力普觀一切主水神眾而說頌言。
　　清淨慈門剎塵數　　共生如來一妙相　　一一諸相莫不然　　是故見者無厭足　　世尊往昔修行時　　普詣一切如來所　　種種修治無懈倦　　如是方便雲音入　　佛於一切十方中　　寂然不動無來去　　應化眾生悉令見　　此是髻輪之所知　　如來境界無邊量　　一切眾生不能了　　妙音演說徧十方　　此善漩神所行處　　世尊光明無有盡　　充徧法界不思議　　說法教化度眾生　　此淨香神所觀見　　如來清淨等虗空　　無相無形徧十方　　而令眾會靡不見　　此福光神善觀察　　佛昔修習大悲門　　其心廣徧等眾生　　是故如雲現於世　　此解脫門知足了　　十方所有諸國土　　悉見如來坐於座　　朗然開悟大菩提　　如是喜音之所入　　如來所行無罣礙　　徧往十方一切剎　　處處示現大神通　　普現威光已能悟　　修習無邊方便行　　等眾生界悉充滿　　神通妙用靡暫停　　吼聲徧海斯能入

　　大方廣佛新華嚴經合論卷第十五


　　音切


蔭
　　(於禁切)。

滌
　　(田力切)。

慰
　　(於謂切)。

憍
　　(舉喬切)。

慢
　　(莫飯切)。

瞖
　　(於計切)。

漂
　　(滂遙切)。

淪
　　(力迍切)。

熾
　　(昌志切)。

燃
　　(然音)。

穩
　　(烏本切)。

嗔
　　(昌人切)。

塗
　　(徒音)。

愍
　　(敏音)。

羸
　　(力為切)。

墜
　　(直為切)。

炬
　　(渠呂切)。

暨
　　(巨既切)。

叵
　　(普火切)。

欣
　　(許斤切)。

稚
　　(直利切)。

纓
　　(於盈切)。

珞
　　(洛音)。

曠
　　(苦謗切)。

苦
　　(失廉切)。

克
　　(肯勒切)。

辦
　　(蒲莧切)。

炬
　　(渠呂切)。

罣
　　(古話切)。

朗
　　(盧黨切)。

暢
　　(丑亮切)。

恚
　　(於避切)。

險
　　(虛檢切)。

密
　　(美畢切)。
　　大方廣佛新華嚴經合論卷第十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之九

　　【經】復次出現寶光主海神得以等心施一切眾生福德海眾寶莊嚴身解脫門不可壞金剛幢主海神得巧方便守護一切眾生善根解脫門不襍塵垢主海神得能竭一切眾生煩惱海解脫門恒住波浪主海神得令一切眾生離惡道解脫門吉祥寶月主海神得普滅大癡闇解脫門妙華龍髻主海神得滅一切諸趣苦與安樂解脫門普持光味主海神得淨治一切眾生諸見愚癡性解脫門寶燄華光主海神得出生一切寶種性菩提心解脫門金剛妙髻主海神得不動心功德海解脫門海潮靁音主海神得普入法界三昧門解脫門爾時出現寶光主海神承佛威力普觀一切主海神眾而說頌言。
　　不可思議大劫海　　供養一切諸如來　　普以功德施羣生　　是故端嚴最無比　　一切世間皆出現　　眾生根欲靡不知　　普為弘宣大法海　　此是堅幢所欣悟　　一切世間眾導師　　法雲大雨不可測　　消竭無窮諸苦海　　此離垢塵入此門　　一切眾生煩惱覆　　流轉諸趣受眾苦　　為其開示如來境　　普水宮神入此門　　佛於難思劫海中　　修行諸行無有盡　　永截眾生癡惑網　　寶月於此能明入　　佛見眾生常恐怖　　流轉生死大海中　　示彼如來無上道　　龍髻悟解生欣悅　　諸佛境界不思議　　法界虗空平等相　　能淨眾生癡惑網　　如是持味能宣說　　佛眼清淨不思議　　一切境界悉該覽　　普示眾生諸妙道　　此是華光心所悟　　魔軍廣大無央數　　一剎那中悉摧滅　　心無傾動難測量　　金剛妙髻之方便　　普於十方演妙音　　其音法界靡不周　　此是如來三昧境　　海潮音神所行處
　　復次普發迅流主河神得普雨無邊法雨解脫門普潔泉澗主河神得普現一切眾生前令永離煩惱解脫門離塵淨眼主河神得以大悲方便普滌一切眾生諸惑塵垢解脫門十方徧吼主河神得恒出饒益眾生音解脫門普救護眾生主河神得於一切含識中恒起無惱害慈解脫門無熱淨光主河神得普示一切清涼善根解脫門普生歡喜主河神得修行具足施令一切眾生永離慳著解脫門廣德勝幢主河神得作一切歡喜福田解脫門光照普世主河神得能令一切眾生襍染者清淨瞋毒者歡喜解脫門海德光明主河神得能令一切眾生入解脫海恒受具足樂解脫門爾時普發迅流主河神承佛威力普觀一切主河神眾而說頌言。
　　如來往昔為眾生　　修治法海無邊行　　譬如霈澤清炎暑　　普滅眾生煩惱熱　　佛昔難宣無量劫　　以願光明淨世間　　諸根熟者令悟道　　此普潔神心所悟　　大悲方便等眾生　　悉現其前常化誘　　普使淨治煩惱垢　　淨眼見此深歡悅　　佛演妙音普使聞　　眾生愛樂心歡喜　　悉使滌除無量苦　　此徧吼神之解脫　　佛昔修習菩提行　　為利眾生無量劫　　是故光明徧世間　　護神憶念生歡喜　　修昔修行為眾生　　種種方便令成熟　　普淨福海除眾苦　　無熱見此心欣慶　　施門廣大無窮盡　　一切眾生咸利益　　能令見者無慳著　　此普喜神之所悟　　佛昔修行實方便　　成就無邊功德海　　能令見者靡不欣　　此勝幢神心悟悅　　眾生有垢咸淨治　　一切怨害等生慈　　故得光照滿虗空　　普世河神見歡喜　　佛是福田功德海　　能令一切離諸惡　　乃至成就大菩提　　此海光神之解脫
　　復次柔輭勝味主稼神得與一切眾生法滋味令成就佛身解脫門時華淨光主稼神得能令一切眾生受廣大喜樂解脫門色力勇健主稼神得以一切圓滿法門淨諸境界解脫門增益精氣主稼神得見佛大悲無量神通變化力解脫門普生根果主稼神得普現佛福田令下種無失壞解脫門妙嚴環髻主稼神得普發眾生淨信華解脫門潤澤淨華主稼神得大慈愍濟諸眾生令增長福德海解脫門成就妙香主稼神得廣開示一切行法解脫門見者愛樂主稼神得能令法界一切眾生捨離懈怠憂情等諸惡普清淨解脫門離垢光明主稼神得觀察一切眾生善根隨應說法令眾會歡喜滿足解脫門爾時柔輭勝味主稼神承佛威力普觀一切主稼神眾而說頌言。
　　如來無上功德海　　普現明燈照世間　　一切眾生咸救護　　悉與安樂無遺者　　世尊功德無有邊　　眾生聞者不唐捐　　悉使離苦常歡喜　　此是時華之所入　　善逝諸力皆圓滿　　功德莊嚴現世間　　一切眾生悉調伏　　此法勇力能明證　　佛昔修治大悲海　　其心念念等世間　　是故神通無有邊　　增益精氣能觀見　　佛徧世間常現前　　一切方便無空過　　悉淨眾生諸惑惱　　此普生神之解脫　　佛是世間大智海　　放淨光明無不徧　　廣大信解悉從生　　如是嚴髻能明入　　如來觀世起慈心　　為利眾生而出現　　示彼恬怡最勝道　　此淨華神之解脫　　善逝所修清淨行　　菩提樹下具宣說　　如是教化滿十方　　此妙香神能聽受　　佛於一切諸世間　　悉使離憂生大喜　　所有根欲皆治淨　　可愛樂神斯悟入　　如來出現於世間　　普觀眾生心所樂　　種種方便而成熟　　此淨光神解脫門
　　復次吉祥主藥神得普觀一切眾生心而勤攝取解脫門栴檀林主藥神得以光明攝取眾生俾見者無空過解脫門離塵光明主藥神得能以淨方便滅一切眾生煩惱解脫門名稱普聞主藥神得能以大名稱增長無邊善根海解脫門毛孔現光主藥神得大悲幢速赴一切病境界解脫門破闇清淨主藥神得療治一切盲冥眾生令智眼清淨解脫門普發吼聲主藥神得能演佛音說諸法差別義解脫門蔽日光幢主藥神得能作一切眾生善知識令見者咸生善根解脫門明見十方主藥神得清淨大悲藏能以方便令生信解解脫門普發威光主藥神得方便令念佛滅一切眾生病解脫門爾時吉祥主藥神承佛威力普觀一切主藥神眾而說頌言。
　　如來智慧不思議　　悉知一切眾生心　　能以種種方便力　　滅彼羣迷無量苦　　大雄善巧難測量　　凡有所作無空過　　必使眾生諸苦滅　　栴檀林神能悟此　　汝觀諸佛法如是　　往昔勤修無量劫　　而於諸有無所著　　此離塵光所入門　　佛百千劫難可遇　　若有得見及聞名　　必令獲益無空過　　此普稱神之所了　　如來一一毛孔中　　悉放光明滅眾患　　世間煩惱皆令盡　　此現光神所入門　　一切眾生癡所盲　　惑業眾苦無量別　　佛悉蠲除開智照　　如是破闇能觀見　　如來一音無限量　　能開一切法門海　　眾生聽者悉了知　　此是大音之解脫　　汝觀佛智難思議　　普現諸趣救羣生　　能令見者皆從化　　此蔽日幢深悟了　　如來大悲方便海　　為利世間而出現　　廣開正道示眾生　　此見方神能了達　　如來普放大光明　　一切十方無不照　　令隨念佛生功德　　此發威光解脫門
　　復次布華如雲主林神得廣大無邊智海藏解脫門擢幹舒光主林神得廣大修治普清淨解脫門生芽發曜主林神得增長種種淨信芽解脫門吉祥淨葉主林神得一切清淨功德莊嚴聚解脫門垂布燄藏主林神得普門清淨慧恒周覽法界解脫門妙莊嚴光主林神得普知一切眾生行海而興布法雲解脫門可意靁聲主林神得忍受一切不可意聲演清淨音解脫門香光普徧主林神得十方普現昔所修治廣大行境界解脫門妙光迥曜主林神得以一切功德法饒益世間解脫門華果光味主林神得能令一切見佛出興常敬念不忘莊嚴功德藏解脫門爾時布華如雲主林神承佛威力普觀一切主林神眾而說頌言。
　　佛昔修習菩提行　　福德智慧悉成滿　　一切諸力皆具足　　放大光明出世間　　悲門無量等眾生　　如來往昔普淨治　　是故於世能依益　　此擢幹神之所了　　若有眾生一見佛　　必使入於深信海　　普示一切如來道　　此妙芽神之解脫　　一毛所集諸功德　　劫海宣揚不可盡　　諸佛方便難思議　　淨葉能明此深義　　我念如來於往昔　　供養剎塵無量佛　　一一佛所智漸明　　此燄藏神之所了　　一切眾生諸行海　　世尊一念悉了知　　如是廣大無礙智　　妙莊嚴神能悟入　　恒演如來寂妙音　　普生無等大歡喜　　隨其解欲皆令悟　　此是靁音所行法　　如來示現大神通　　十方國土皆周徧　　佛昔修行悉令見　　此普香光所入門　　眾生譣詖不修德　　迷惑沈流生死中　　為彼闡明眾智道　　此妙光神之所見　　佛為業障諸眾生　　經於億劫時乃現　　其餘念念常令見　　此味光神所觀察
　　復次寶峯開華主山神得入大寂定光明解脫門華林妙髻主山神得修習慈善根成熟不可思議數眾生解脫門高幢普照主山神得觀察一切眾生心所樂嚴淨諸根解脫門離塵寶髻主山神得無邊劫海勤精進無厭怠解脫門光照十方主山神得以無邊功德光普覺悟解脫門大力光明主山神得能自成熟復令眾生捨離愚迷行解脫門威光普勝主山神得拔一切苦使無有餘解脫門微密光輪主山神得演教法光明顯示一切如來功德解脫門普眼現見主山神得令一切眾生乃至於夢中增長善根解脫門金剛堅固眼主山神得出現無邊大義海解脫門爾時開華帀地主山神承佛威力普觀一切主山神眾而說頌言。
　　往修勝行無有邊　　今獲神通亦無量　　法門廣闢如塵數　　悉使眾生深悟喜　　眾相嚴身徧世間　　毛孔光明悉清淨　　大慈方便示一切　　華林妙髻悟此門　　佛身普現無有邊　　十方世界皆充滿　　諸根嚴淨見者喜　　此法高幢能悟入　　歷劫勤修無懈倦　　不染世法如虗空　　種種方便化羣生　　悟此法門名寶髻　　眾生盲闇入險道　　佛哀愍彼舒光照　　普使世間從睡覺　　威光悟此心生喜　　昔在諸有廣修行　　供養剎塵無數佛　　令眾生見發大願　　此地大力能明入　　見諸眾生流轉苦　　一切業障恒纏覆　　以智慧光悉滅除　　此普勝神之解脫　　一一毛孔出妙音　　隨眾生心讚諸佛　　悉徧十方無量劫　　此是光輪所入門　　佛徧十方普現前　　種種方便說妙法　　廣益眾生諸行海　　此現見神之所悟　　法門如海無邊量　　一音為說悉令解　　一切劫中演不窮　　入此方便金剛目
　　復次普德淨華主地神得以慈悲心念念普觀一切眾生解脫門堅福莊嚴主地神得普現一切眾生福德力解脫門妙華嚴樹主地神得普入諸法出生一切佛剎莊嚴解脫門普散眾寶主地神得修習種種諸三昧令眾生除障垢解脫門淨目觀時主地神得令一切眾生常遊戲快樂解脫門金色妙眼主地神得示現一切清淨身調伏眾生解脫門香毛發光主地神得了知一切佛功德海大威力解脫門寂音悅意主地神得普攝持一切眾生言音海解脫門妙華旋髻主地神得充滿佛剎離垢性解脫門金剛普持主地神得一切佛法輪所攝持普出現解脫門爾時普德淨華主地神承佛威力普觀一切主地神眾而說頌言。
　　如來往昔念念中　　大慈悲門不可說　　如是修行無有已　　故得堅牢不壞身　　三世眾生及菩薩　　所有一切眾福聚　　悉現如來毛孔中　　福嚴見已生歡喜　　廣大寂靜三摩地　　不生不滅無來去　　嚴淨國土示眾生　　此樹華神之解脫　　佛於往昔修諸行　　為令眾生銷重障　　普散眾寶主地神　　見此解脫生歡喜　　如來境界無邊際　　念念普現於世間　　淨目觀時主地神　　見佛所行心慶悅　　妙音無限不思議　　普為眾生滅煩惱　　金色眼神能了悟　　見佛無邊勝功德　　一切色形皆化現　　十方法界悉充滿　　香毛發光常見佛　　如是普化諸眾生　　妙音普徧於十方　　無量劫中為眾說　　悅意地神心了達　　從佛得聞深敬喜　　佛毛孔出香燄雲　　隨眾生心徧世間　　一切見者皆成熟　　此是華旋所觀處　　堅固難壞如金剛　　不可傾動踰須彌　　佛身如是處世間　　普持得見生歡喜
　　復次寶峯光耀主城神得方便利益眾生解脫門妙嚴宮殿主城神得知眾生根教化成熟解脫門清淨喜寶主城神得常歡喜令一切眾生受諸福德解脫門離憂清淨主城神得救諸怖畏大悲藏解脫門華燈燄眼主城神得普明了大智慧解脫門燄幢明現主城神得普方便示現解脫門盛福威光主城神得普觀察一切眾生令修廣大福德海解脫門淨光明身主城神得開悟一切愚闇眾生解脫門香髻莊嚴主城神得觀如來自在力普徧世間調伏眾生解脫門寶峯光目主城神得能以大光明破一切眾生障礙山解脫門爾時寶峯光耀主城神承佛威力普觀一切主城神眾而說頌言。
　　導師如是不思議　　光明徧照於十方　　眾生現前悉見佛　　教化成熟無央數　　諸眾生根各差別　　佛悉了知無有餘　　妙嚴宮殿主城神　　入此法門心慶悅　　如來無量劫修行　　護持往昔諸佛法　　意常承奉生歡喜　　妙寶城神悟此門　　如來昔已能除遣　　一切眾生諸恐怖　　而恒於彼起慈悲　　此離憂神心悟喜　　佛智廣大無有邊　　譬如虗空不可量　　華目城神斯悟悅　　能學如來之妙慧　　如來色相等眾生　　隨其樂欲皆令見　　燄幢明現心能悟　　習此方便生歡喜　　如來往修眾福海　　清淨廣大無邊際　　福德幢光於此門　　觀察了悟心欣慶　　眾生愚迷諸有中　　如世生盲卒無覩　　佛為利益興於世　　清淨光神入此門　　如來自在無有邊　　如雲普徧於世間　　乃至現夢令調伏　　此是香幢所觀見　　眾生癡闇如盲瞽　　種種障蓋所纏覆　　佛光照徹普令開　　如是寶峯之所入
　　復次淨莊嚴幢道場神得出現供養佛廣大莊嚴具誓願力解脫門須彌寶光道場神得現一切眾生前成就廣大菩提行解脫門靁音幢相道場神得隨一切眾生心所樂令見佛於夢中為說法解脫門雨華妙眼道場神得能雨一切難捨眾寶莊嚴具解脫門清淨燄形道場神得能現妙莊嚴道場廣化眾生令成熟解脫門華纓垂髻道場神得隨根說法令生正念解脫門雨寶莊嚴道場神得能以辯才普雨無邊歡喜法解脫門勇猛香眼道場神得廣稱讚諸佛功德解脫門金剛彩雲道場神得示現無邊色相樹莊嚴道場解脫門蓮華光明道場神得菩提樹下寂然不動而充徧十方解脫門妙光照耀道場神得顯示如來種種力解脫門爾時淨莊嚴幢道場神承佛威力普觀一切道場神眾而說頌言。
　　我念如來往昔時　　於無量劫所修行　　諸佛出興咸供養　　故獲如空大功德　　佛昔修行無盡施　　無量剎土微塵等　　須彌光照菩提神　　憶念善逝心欣慶　　如來色相無有窮　　變化周流一切剎　　乃至夢中常示現　　靁幢見此生歡喜　　昔行捨行無量劫　　能捨難捨眼如海　　如是捨行為眾生　　此妙眼神能悟悅　　無邊色相寶燄雲　　現菩提場徧世間　　燄形清淨道場神　　見佛自在生歡喜　　眾生行海無有邊　　佛普彌綸雨法雨　　隨其根解除疑惑　　華纓悟此心歡喜　　無量法門差別義　　辯才大海皆能入　　雨寶嚴具道場神　　於心念念恒如是　　於不可說一切土　　盡世言詞稱讚佛　　故獲名譽大功德　　此勇眼神能憶念　　種種色相無邊樹　　普現菩提樹王下　　金剛彩雲悟此門　　恒觀道樹生歡喜　　十方邊際不可得　　佛坐道場智亦然　　蓮華步光淨信心　　入此解脫深生喜　　道場一切出妙音　　讚佛難思清淨力　　及以成就諸因行　　此妙光神能聽受
　　復次寶印手足行神得普雨眾寶生廣大歡喜解脫門蓮華光足行神得示現佛身坐一切光色蓮華座令見者歡喜解脫門最勝華髻足行神得一一心念中建立一切如來眾會道場解脫門攝諸善見足行神得舉足發步悉調伏無邊眾生解脫門妙寶星幢足行神得念念中化現種種蓮華網光明普雨眾寶出妙音聲解脫門樂吐妙音足行神得出生無邊歡喜海解脫門栴檀樹光足行神得以香風普覺一切道場眾會解脫門蓮華光明足行神得一切毛孔放光明演微妙法音解脫門微妙光明足行神得其身徧出種種光明網普照耀解脫門積集妙華足行神得開悟一切眾生令生善根海解脫門爾時寶印手足行神承佛威力普觀一切足行神眾而說頌言。
　　佛昔修行無量劫　　供養一切諸如來　　心恒慶悅不疲厭　　喜門深大猶如海　　念念神通不可量　　化現蓮華種種香　　佛坐其上普遊往　　紅色光神皆覩見　　諸佛如來法如是　　廣大眾會徧十方　　普現佛通不可議　　最勝華神悉明矚　　十方國土一切處　　於中舉足若下足　　悉能成就諸羣生　　此善見神心悟喜　　如眾生數普現身　　此一一身充法界　　悉放淨光雨眾寶　　如是解脫星幢入　　如來境界無邊際　　普雨法雨皆充滿　　眾會覩佛生歡喜　　此妙音聲之所見　　佛音聲量等虗空　　一切音聲悉在中　　調伏眾生靡不徧　　如是栴檀能聽受　　一切毛孔出化音　　闡揚三世諸佛名　　聞此音者皆歡喜　　蓮華光神如是見　　佛身變現不思議　　步步色相猶如海　　隨眾生心悉令見　　此妙光明之所得　　十方普現大神通　　一切眾生悉開悟　　眾妙華神於此法　　見已心生大歡喜
　　復次淨喜境界身眾神得憶佛往昔誓願海解脫門光照十方身眾神得光明普照無邊世界解脫門海音調伏身眾神得大音普覺一切眾生令歡喜調伏解脫門淨華嚴髻身眾神得身如虗空周徧住解脫門無量威儀身眾神得示一切眾生諸佛境界解脫門最勝光嚴身眾神得令一切飢乏眾生色力滿足解脫門淨光香雲身眾神得除一切眾生煩惱垢解脫門守護攝持身眾神得轉一切眾生愚癡魔業解脫門普現攝化身眾神得普於一切世主宮殿中顯示莊嚴相解脫門不動光明身眾神得普攝一切眾生皆令生清淨善根解脫門爾時淨喜境界身眾神承佛威力普觀一切身眾神眾而說頌言。
　　我憶須彌塵劫前　　有佛妙光出興世　　世尊於彼如來所　　發心供養一切佛　　如來身放大光明　　其光法界靡不充　　眾生遇者心調伏　　此照方神之所見　　如來聲震十方國　　一切言音悉圓滿　　普覺羣生無有餘　　調伏聞此心歡慶　　佛身清淨恒寂滅　　普現眾色無諸相　　如是徧住於世間　　此淨華神之所入　　導師如是不思議　　隨眾生心悉令見　　或坐或行或時住　　無量威儀所悟門　　佛百千劫難逢遇　　出興利益能自在　　令世悉離貧窮苦　　最勝光嚴入斯處　　如來一一齒相間　　普放香燈光燄雲　　滅除一切眾生惑　　離垢雲神如是見　　眾生染惑為重障　　隨逐魔徑常流轉　　如來開示解脫道　　守護執持能悟入　　我觀如來自在力　　光布法界悉充滿　　處王宮殿化眾生　　此普現神之境界　　眾生迷妄具眾苦　　佛在其中常救護　　皆令滅惑生喜心　　不動光神所觀見
　　復次妙色那羅延執金剛神得見如來示現無邊色相身解脫門日輪速疾幢執金剛神得佛身一一毛如日輪現種種光明雲解脫門須彌華光執金剛神得化現無量身大神變解脫門清淨雲音執金剛神得無邊隨類音解脫門妙臂天主執金剛神得現為一切世間主開悟眾生解脫門可愛樂光明執金剛神得普開示一切佛法差別門咸盡無遺解脫門大樹靁音執金剛神得以可愛樂莊嚴具攝一切樹神解脫門師子王光明執金剛神得如來廣大福莊嚴聚皆具足明了解脫門密燄吉祥目執金剛神得普觀察險惡眾生心為現威嚴身解脫門蓮華摩尼髻執金剛神得普雨一切菩薩莊嚴具摩尼髻解脫門爾時妙色那羅延執金剛神承佛威力普觀一切執金剛神眾而說頌言。
　　汝應觀法王　　法王法如是　　色相無有邊　　普現於世間　　佛身一一毛　　光網不思議　　譬如淨日輪　　普照十方國　　如來神通力　　法界悉周徧　　一切眾生前　　示現無盡身　　如來說法音　　十方莫不聞　　隨諸眾生類　　悉令心滿足　　眾見牟尼尊　　處世宮殿中　　普為諸羣生　　闡揚於大法　　法海漩澓處　　一切差別義　　種種方便門　　演說無窮盡　　無邊大方便　　普應十方國　　遇佛淨光明　　悉見如來身　　供養於諸佛　　億剎微塵數　　功德如虗空　　一切所瞻仰　　神通力平等　　一切剎皆現　　安坐妙道場　　普現眾生前　　燄雲普照世　　種種光圓滿　　法界無不及　　示佛所行處
　　復次普賢菩薩摩訶薩入不思議解脫門方便海入如來功德海所謂有解脫門名嚴淨一切佛國土調伏眾生令究竟出離有解脫門名普詣一切如來所修具足功德境界有解脫門名安立一切菩薩地諸大願海有解脫門名普現法界微塵數無量身有解脫門名演說徧一切國土不可思議數差別名有解脫門名一切微塵中悉現無邊諸菩薩神通境界有解脫門名一念中見三世劫成壞事有解脫門名示現一切菩薩諸根海各入自境界有解脫門名能以神通力化現種種身徧無邊法界有解脫門名顯示一切菩薩修行法次第門入一切智廣大方便爾時普賢菩薩摩訶薩以自功德復承如來威神之力普觀一切眾會海已即說頌言。
　　佛所莊嚴廣大剎　　等於一切微塵數　　清淨佛子悉滿中　　雨不思議最妙法　　如於此會見佛坐　　一切塵中悉如是　　佛身無去亦無來　　所有國土皆明現　　顯示菩薩所修行　　無量趣地諸方便　　及說難思真實理　　令諸佛子入法界　　出生化佛如塵數　　普應羣生心所欲　　入深法界方便門　　廣大無邊悉開演　　如來名號等世間　　十方國土悉充徧　　一切方便無空過　　調伏眾生皆離垢　　佛於一切微塵中　　示現無邊大神力　　悉坐道場能演說　　如佛往昔菩提行　　三世所有廣大劫　　佛念念中皆示現　　彼諸成壞一切事　　不思議智無不了　　佛子眾會廣無限　　欲共測量諸佛地　　諸佛法門無有邊　　能悉了知甚為難　　佛如虗空無分別　　等真法界無所依　　化現周行靡不至　　悉坐道場成正覺　　佛以妙音廣宣暢　　一切諸地皆明了　　普現一一眾生前　　盡與如來平等法
　　復次淨德妙光菩薩摩訶薩得徧往十方菩薩眾會莊嚴道場解脫門普德最勝燈光照菩薩摩訶薩得一念中現無盡成正覺門教化成熟不思議眾生界解脫門普光師子幢菩薩摩訶薩得修習菩薩福德莊嚴出生一切佛國土解脫門普寶燄妙光菩薩摩訶薩得觀察佛神通境界無迷惑解脫門普音功德海幢菩薩摩訶薩得於一眾會道場中示現一切佛土莊嚴解脫門普智光照如來境菩薩摩訶薩得隨逐如來觀察甚深廣大法界藏解脫門普覺悅意聲菩薩摩訶薩得親近承事一切諸佛供養藏解脫門普清淨無盡福威光菩薩摩訶薩得出生一切神變廣大加持解脫門普寶髻華幢菩薩摩訶薩得普入一切世間行出生菩薩無邊行門解脫門普相最勝光菩薩摩訶薩得能於無相法界中出現一切諸佛境界解脫門爾時淨德妙光菩薩摩訶薩承佛威力普觀一切菩薩解脫門海已即說頌言。
　　十方所有諸國土　　一剎那中悉嚴淨　　以妙音聲轉法輪　　普徧世間無與等　　如來境界無邊際　　一念法界悉充滿　　一一塵中建道場　　悉證菩提起神變　　世尊往昔修諸行　　經於百千無量劫　　一切佛剎皆莊嚴　　出現無礙如虗空　　佛神通力無限量　　充滿無邊一切劫　　假使經於無量劫　　念念觀察無疲厭　　汝應觀佛神通境　　十方國土皆嚴淨　　一切於此悉現前　　念念不同無量種　　觀佛百千無量劫　　不得一毛之分限　　如來無礙方便門　　此光普照難思剎　　如來往劫在世間　　承事無邊諸佛海　　是故一切如川騖　　咸來供養世所尊　　如來出現徧十方　　一一塵中無量土　　其中境界皆無量　　悉住無邊無盡劫　　佛於曩劫為眾生　　修習無邊大悲海　　隨諸眾生入生死　　普化眾會令清淨　　佛住真如法界藏　　無相無形離諸垢　　眾生觀見種種身　　一切苦難皆鎖滅
　　復次海月光大明菩薩摩訶薩得出生菩薩諸地諸波羅蜜教化眾生及嚴淨一切佛國土方便解脫門雲音海光離垢藏菩薩摩訶薩得念念中普入法界種種差別處解脫門智生寶髻菩薩摩訶薩得不可思議劫於一切眾生前現清淨大功德解脫門功德自在王淨光菩薩摩訶薩得普見十方一切菩薩初詣道場時種種莊嚴解脫門善勇猛蓮華髻菩薩摩訶薩得隨諸眾生根解海普為顯示一切佛法解脫門普智雲日幢菩薩摩訶薩得成就如來智永住無量劫解脫門大精進金剛臍菩薩摩訶薩得普入一切無邊法印力解脫門香燄光幢菩薩摩訶薩得顯示現在一切佛始修菩薩行乃至成就智慧聚解脫門大明德深美音菩薩摩訶薩得安住毗盧遮那一切大願海解脫門大福光智生菩薩摩訶薩得顯示如來徧法界甚深境界解脫門爾時海月光大明菩薩摩訶薩承佛威力普觀一切菩薩眾莊嚴海已即說頌言。
　　諸波羅蜜及諸地　　廣大難思悉圓滿　　無量眾生盡調伏　　一切佛土皆嚴淨　　如佛教化眾生界　　十方國土皆充滿　　一念心中轉法輪　　普應羣情無不徧　　佛於無量廣大劫　　普現一切眾生前　　如其往昔廣修治　　示彼所行清淨處　　我覩十方無有餘　　亦見諸佛現神通　　悉坐道場成正覺　　眾會聞法共圍遶　　廣大光明佛法身　　能以方便現世間　　普隨眾生心所樂　　悉稱其根而雨法　　真如平等無相身　　離垢光明淨法身　　智慧寂靜身無量　　普應十方而演法　　法王諸力皆清淨　　智慧如空無有邊　　悉為開示無遺隱　　普使眾生同悟入　　如佛往昔所修治　　乃至成於一切智　　今放光明徧法界　　於中顯現悉明了　　佛以本願現神通　　一切十方無不照　　如佛往昔修治行　　光明網中皆演說　　十方境界無有盡　　無等無邊各差別　　佛無礙力發大光　　一切國土皆明顯
　　【論】已上諸眾皆悉如上以義科文隨義稱歎教門弘大不用文繁得意即得此初會之內四十七眾之中已前七眾前已釋訖。

　　大方廣佛新華嚴經合論卷第十六


　　音切


漩
　　(全音)。

澓
　　(伏音)。

澗
　　(古雁切)。

霈
　　(普貝切)。

輭
　　(而兗切)。

恬
　　(徒廉切)。

怡
　　(與之切)。

檀
　　(徒干切)。

栴
　　(之連切)。

療
　　(力弔切)。

盲
　　(莫耕切)。

蠲
　　(古玄切)。

擢
　　(直角切)。

幹
　　(古案切)。

饒
　　(如招切)。

燄
　　(以贍切)。

譣
　　(虛檢切)。

詖
　　(彼義切)。

怠
　　(徒改切)。

帀
　　(子合切)。

闢
　　(蒲益切)。

懈
　　(戒音)。

倦
　　(渠卷切)。

染
　　(而琰切)。

戲
　　(虛義切)。

旋
　　(徐專切)。

踰
　　(羊朱切)。

瞽
　　(公五切)。

綸
　　(力脣切)。

譽
　　(余恕切)。

矚
　　(之欲切)。

騖
　　(亡句切)。
　　大方廣佛新華嚴經合論卷第十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世主妙嚴品第一之十

　　【經】爾時如來師子之座眾寶妙華輪臺基陛及諸戶牖如是一切莊嚴具中一一各出佛剎微塵數菩薩摩訶薩其名曰海慧自在神通王菩薩摩訶薩雷音普震菩薩摩訶薩眾寶光明髻菩薩摩訶薩大智日勇猛慧菩薩摩訶薩不思議功德寶智印菩薩摩訶薩百目蓮華髻菩薩摩訶薩金燄圓滿光菩薩摩訶薩法界普音菩薩摩訶薩雲音淨月菩薩摩訶薩善勇猛光明幢菩薩摩訶薩如是等而為上首有眾多佛剎微塵數同時出現此諸菩薩各興種種供養雲所謂一切摩尼寶華雲一切蓮華妙香雲一切寶圓滿光雲無邊境界香燄雲日藏摩尼輪光明雲一切悅意樂音雲無邊色相一切寶燈光燄雲眾寶樹枝華果雲無盡寶清淨光明摩尼王雲一切莊嚴具摩尼王雲如是等諸供養雲有佛世界微塵數彼諸菩薩一一皆興如是供養雲雨於一切道場眾海相續不絕現是雲已右遶世尊經無量百千帀隨其方面去佛不遠化作無量種種寶蓮華師子之座各於其上結跏趺坐是諸菩薩所行清淨廣大如海得智慧光照普門法隨順諸佛所行無礙能入一切辯才法海得不思議解脫法門住於如來普門之地巳得一切陀羅尼門悉能容受一切法海善住三世平等智地巳得深信廣大喜樂無邊福聚極善清淨虗空法界靡不觀察十方世界一切國土所有佛興咸勤供養爾時海慧自在神通王菩薩摩訶薩承佛威力普觀一切道場眾海即說頌言。
　　【論】如來座內眾經云如來師子之座眾寶妙華輪臺基陛及諸戶牖如是一切莊嚴具中一一各出佛剎微塵數菩薩摩訶薩於此段中義分為二一述眾來意二長科經文一述眾來意者是中其意有三一明諸菩薩是古佛舊行二明今佛契同三明古今不二為門所坐之座合古所行菩薩行依舊故如下頌中諸佛所悟我巳知常以法身為座體以普賢萬行為莊嚴以無作大悲之智為座上佛前佛後佛皆同此也明今佛契同古跡定眾生狐疑是故須來是名為如來自行與古同因眾為座體體是法界所行行亦是法界以此無礙自在故座身是正報座上莊嚴是行所招依報今還從本行報得之果內還出本自行因菩薩眾也亦明因果不二體故如法界品如來師子之座普徧法界為座體故第二長科經文者從爾時如來師子座已下有二十九行經(四百九十言今二十五行)於中其義有七一明座上莊嚴出眾二列所出眾名三來眾與供四其眾遶佛致敬五致敬已昇座而坐六歎來眾之德七乘威說頌從此已下有十菩薩各說二十行頌歎如來成道福智依正及往昔所修之因任其後哲隨文隨義稱歎不煩更釋此一段明今佛合古行古行合今佛明座外普賢之眾是佛利他之行座內之人是佛自行所契普賢之眾此之大眾古今一切諸佛同道更無二路眾生乘之即名乘不思議乘如來乘最勝乘無上乘至於道場此以一切法皆為道場也以法界為場地諸波羅蜜為人功治一切垢本自淨故治無明成根本智故教文弘廣略申體意隨文讚歎任在後賢此十箇頌中向下歎佛十波羅蜜及十地有二十行頌自餘皆二十行也准知。
　　【經】
　　諸佛所悟悉已知　　如空無礙皆明照　　光徧十方無量土　　處於眾會普嚴潔　　如來功德不可量　　十方法界悉充滿　　普坐一切樹王下　　諸大自在共雲集　　佛有如是神通力　　一念現於無盡相　　如來境界無有邊　　各隨解脫能觀見　　如來往昔經劫海　　在於諸有勤修行　　種種方便化眾生　　令彼受行諸佛法　　毗盧遮那具嚴好　　坐蓮華藏師子座　　一切眾會皆清淨　　寂然而住同瞻仰　　摩尼寶藏放光明　　普發無邊香燄雲　　無量華纓共垂布　　如是座上如來坐　　種種嚴飾吉祥門　　恒放燈光寶燄雲　　廣大熾然無不照　　牟尼處上增嚴好　　種種摩尼綺麗窗　　妙寶蓮華所垂飾　　恒出妙音聞者悅　　佛坐其上特明顯　　寶輪承座半月形　　金剛為臺色燄明　　持髻菩薩常圍遶　　佛在其中最光耀　　種種變化滿十方　　演說如來廣大願　　一切影像於中現　　如是座上佛安坐
　　爾時雷音普震菩薩摩訶薩承佛威力普觀一切道場眾海即說頌言。
　　世尊往集菩提行　　供養十方無量佛　　善逝威力所加持　　如來座中無不覩　　香燄摩尼如意王　　填飾妙華師子座　　種種莊嚴皆影現　　一切眾會悉明矚　　佛座普現莊嚴相　　念念色類各差別　　隨諸眾生解不同　　各見佛坐於其上　　寶枝垂布蓮華網　　華開踊現諸菩薩　　各出微妙悅意聲　　稱讚如來坐於座　　佛功德量如虗空　　一切莊嚴從此生　　一一地中嚴飾事　　一切眾生不能了　　金剛為地無能壞　　廣博清淨極夷坦　　摩尼為網垂布空　　菩提樹下皆周徧　　其地無邊色相殊　　真金為末布其中　　普散名華及眾寶　　悉以光瑩如來座　　地神歡喜而踊躍　　剎那示現無有盡　　普與一切莊嚴雲　　恒在佛前瞻仰住　　寶燈廣大極熾然　　香燄流光無斷絕　　隨時示現各差別　　地神以此為供養　　十方一切剎土中　　彼地所有諸莊嚴　　今此道場無不現　　以佛威神故能爾
　　爾時眾寶光明髻菩薩摩訶薩承佛威力普觀一切道場眾海即說頌言。
　　世尊往昔修行時　　見諸佛土皆圓滿　　如是所見地無盡　　此道場中皆顯現　　世尊廣大神通力　　舒光普雨摩尼寶　　如是寶藏散道場　　其地周迴悉嚴麗　　如來福德神通力　　摩尼妙寶普莊嚴　　其地及以菩提樹　　遞發光音而演說　　寶燈無量從空雨　　寶王間錯為嚴飾　　悉吐微妙演法音　　如是地神之所現　　寶地普現妙光雲　　寶炬燄明如電發　　寶網遐張覆其上　　寶枝襍布為嚴好　　汝等普觀於此地　　種種妙寶所莊嚴　　顯示眾生諸業海　　令彼了知真法性　　普徧十方一切佛　　所有圓滿菩提樹　　莫不皆現道場中　　演說如來清淨法　　隨諸眾生心所樂　　其地普出妙音聲　　如佛座上所應演　　一一法門咸具說　　其地恒出妙香光　　光中普演清淨音　　若有眾生堪受法　　悉使得聞煩惱滅　　一一莊嚴悉圓滿　　假使億劫無能說　　如來神力靡不周　　是故其地皆嚴淨
　　爾時大智日勇猛慧菩薩摩訶薩承佛威力普觀一切道場眾海即說頌言。
　　世尊凝睟處法堂　　炳然照耀宮殿中　　隨諸眾生心所樂　　其身普現十方土　　如來宮殿不思議　　摩尼寶藏為嚴飾　　諸莊嚴具咸光耀　　佛坐其中特明顯　　摩尼為柱種種色　　真金鈴鐸如雲布　　寶堦四面列成行　　門闥隨方咸洞啟　　妙華繒綺莊嚴帳　　寶樹枝條共嚴飾　　摩尼纓珞四面垂　　智海於中湛然坐　　摩尼為網妙香幢　　光燄燈明若雲布　　覆以種種莊嚴具　　超世正知於此坐　　十方普現變化雲　　其雲演說徧世間　　一切眾生悉調伏　　如是皆從佛宮現　　摩尼為樹發妙華　　十方所有無能匹　　三世國土莊嚴事　　莫不於中現其影　　處處皆有摩尼聚　　光燄熾然無量種　　門牖隨方相間開　　棟宇莊嚴極殊麗　　如來宮殿不思議　　清淨光明具眾相　　一切宮殿於中現　　一一皆有如來坐　　如來宮殿無有邊　　自然覺者處其中　　十方一切諸眾會　　莫不向佛而來集
　　爾時不思議功德寶智印菩薩摩訶薩承佛威力普觀一切道場眾海即說頌言。
　　佛昔修治眾福海　　一切剎土微塵數　　神通願力所出生　　道場嚴淨無諸垢　　如意珠王作樹根　　金剛摩尼以為身　　寶網遐施覆其上　　妙香氛氳共旋遶　　樹枝嚴飾備眾寶　　摩尼為榦爭聳擢　　枝條密布如重雲　　佛於其下坐道場　　道場廣大不思議　　其樹周迴盡彌覆　　密葉繁華相庇映　　華中悉結摩尼果　　一切枝間發妙光　　其光徧照道場中　　清淨熾然無有盡　　以佛願力如斯現　　摩尼寶藏以為華　　布影騰輝若綺雲　　帀樹垂芳無不徧　　於道場中普嚴飾　　汝觀善逝道場中　　蓮華寶網俱清淨　　光燄成輪從此現　　鈴音鐸響雲間發　　十方一切國土中　　所有妙色莊嚴樹　　菩提樹中無不現　　佛於其下離眾垢　　道場廣大福所成　　樹枝雨寶恒無盡　　寶中出現諸菩薩　　悉往十方供事佛　　諸佛境界不思議　　普令其樹出樂音　　如昔所集菩提道　　眾會聞音咸得見
　　爾時百目蓮華髻菩薩摩訶薩承佛威力普觀一切道場眾海即說頌言。
　　一切摩尼出妙音　　稱揚三世諸佛名　　彼佛無量神通事　　此道場中皆現覩　　眾華競發如纓布　　光雲流演徧十方　　菩提樹神持向佛　　一心瞻仰為供養　　摩尼光燄悉成幢　　幢中熾然發妙香　　其香普熏一切眾　　是故其處皆嚴潔　　蓮華垂布金色光　　其光演佛妙聲雲　　普蔭十方諸剎土　　永息眾生煩惱熱　　菩提樹王自在力　　常放光明極清淨　　十方眾會無有邊　　莫不影現道場中　　寶枝光燄若明燈　　其光演音宣大願　　如佛往昔於諸有　　本所修行皆具說　　樹下諸神剎塵數　　悉共依於此道場　　各各如來道樹前　　念念宣揚解脫門　　世尊往昔修諸行　　供養一切諸如來　　本所修行及名聞　　摩尼寶中皆悉現　　道場一切出妙音　　其音廣大徧十方　　若有眾生堪受法　　莫不調伏令清淨　　如來往昔普修治　　一切無量莊嚴事　　十方一切菩提樹　　一一莊嚴無量種
　　爾時金燄圓滿光菩薩摩訶薩承佛威力普觀一切道場眾海即說頌言。
　　佛昔修習菩提行　　於諸境界解明了　　處與非處淨無疑　　此是如來初智力　　如昔等觀諸法性　　一切業海皆明徹　　如是今於光網中　　普徧十方能具演　　往劫修治大方便　　隨眾生根而化誘　　普使眾會心清淨　　故佛能成根智力　　如諸眾生解不同　　欲樂諸行各差別　　隨其所應為說法　　佛以智力能如是　　普盡十方諸剎海　　所有一切眾生界　　佛智平等如虗空　　悉能顯現毛孔中　　一切處行佛盡知　　一念三世畢無餘　　十方剎劫眾生時　　悉能開示令現了　　禪定解脫力無邊　　三昧方便亦復然　　佛為示現令歡喜　　普使滌除煩惱闇　　佛智無礙包三世　　剎那悉現毛孔中　　佛法國土及眾生　　所現皆由隨念力　　佛眼廣大如虗空　　普見法界盡無餘　　無礙地中無等用　　彼眼無量佛能演　　一切眾生具諸結　　所有隨眠與習氣　　如來出現徧世間　　悉以方便令除滅
　　爾時法界普音菩薩摩訶薩承佛威力普觀一切道場眾會海巳即說頌言。
　　佛威神力徧十方　　廣大示現無分別　　大菩提行波羅蜜　　昔所滿足皆令見　　昔於眾生起大悲　　修行布施波羅蜜　　以是其身最殊妙　　能令見者生歡喜　　昔在無邊大劫海　　修治淨戒波羅蜜　　故獲淨身徧十方　　普滅世間諸重苦　　往昔修行忍清淨　　信解真實無分別　　是故色相皆圓清　　普放光明照十方　　往昔勤修多劫海　　能轉眾生深重障　　故能分身徧十方　　悉現菩提樹王下　　佛久修行無量劫　　禪定大海普清淨　　故令見者心歡喜　　煩惱障垢悉除滅　　如來往修諸行海　　具足般若波羅蜜　　是故舒光普照明　　克殄一切愚癡暗　　種種方便化眾生　　令所修治悉成就　　一切十方皆徧往　　無邊際劫不休息　　佛昔修行大劫海　　淨治諸願波羅蜜　　是故出現徧世間　　盡未來際救眾生　　佛無量劫廣修治　　一切法力波羅蜜　　由是能成自然力　　普現十方諸國土　　佛昔修治普門智　　一切智性如虗空　　是故得成無礙力　　舒光普照十方剎
　　爾時雲音淨月菩薩摩訶薩承佛威力普觀一切道場眾會海巳即說頌言。
　　神通境界等虗空　　十方眾生靡不見　　如昔修行所成地　　摩尼果中咸具說　　清淨勤修無量劫　　入於初地極歡喜　　出生法界廣大智　　普見十方無量佛　　一切法中離垢地　　等眾生數持淨戒　　已於多劫廣修行　　供養無邊諸佛海　　積集福德發光地　　奢摩他藏堅固忍　　法雲廣大悉已聞　　摩已果中如是說　　燄海慧明無等地　　善了境界起慈悲　　一切國土平等身　　如佛所治皆演暢　　普藏等門難勝地　　動寂相順無違反　　佛法境界悉平等　　如佛所淨皆能說　　廣大修行慧海地　　一切法門咸徧了　　普現國土如虗空　　樹中演暢此法音　　周徧法界虗空身　　普照眾生智慧燈　　一切方便皆清淨　　昔所遠行今具演　　一切願行所莊嚴　　無量剎海皆清淨　　所有分別無能動　　此無等地咸宣說　　無量境界神通力　　善入教法光明力　　此是清淨善慧地　　劫海所行皆備闡　　法雲廣大第十地　　含藏一切徧虗空　　諸佛境界聲中演　　此聲是佛威神力
　　爾時善勇猛光幢菩薩摩訶薩承佛威力普觀一切道場眾會海巳即說頌言。
　　無量眾生處會中　　種種信解心清淨　　悉能悟入如來智　　了達一切莊嚴境　　各起淨願修諸行　　悉曾供養無量佛　　能見如來真實體　　及以一切諸神變　　或有能見佛法身　　無等無礙普周徧　　所有無邊諸法性　　悉入其身無不盡　　或有見佛妙色身　　無邊色相光熾然　　隨諸眾生解不同　　種種變現十方中　　或見無礙智慧身　　三世平等如虗空　　普隨眾生心樂轉　　種種差別皆令見　　或有能了佛音聲　　普徧十方諸國土　　隨諸眾生所應解　　為出言音無障礙　　或見如來種種光　　種種照耀徧世間　　或有於佛光明中　　復見諸佛現神通　　或有見佛海雲光　　從毛孔出色熾然　　示現往昔修行道　　令生深信入佛智　　或見佛相福莊嚴　　及見此福所從生　　往昔修行諸度海　　皆佛相中明了見　　如來功德不可量　　充滿法界無邊際　　及以神通諸境界　　以佛力故能宣說
　　爾時華藏莊嚴世界海以佛神力其地一切六種十八相震動所謂動徧動普徧動起徧起普徧起踊徧踊普徧踊震徧震普徧震吼徧吼普徧吼擊徧擊普徧擊此諸世主一一皆現不思議諸供養雲雨於如來道場眾海所謂一切香華莊嚴雲一切摩尼妙飾雲一切寶燄華網雲無邊種類摩尼寶圓光雲一切眾色寶真珠藏雲一切寶栴檀香雲一切寶蓋雲清淨妙聲摩尼王雲日光摩尼纓珞輪雲一切寶光明藏雲一切各別莊嚴具雲如是等諸供養雲其數無量不可思議此諸世主一一皆現如是供養雲雨於如來道場眾海靡不周徧如此世界中一一世主心生歡喜如是供養其華藏莊嚴世界海中一切世界所有世主悉亦如是而為供養其一切世界中悉有如來坐於道場一一世主各各信解各各所緣各各三昧方便門各各修習助道法各各成就各各歡喜各各趣入各各悟解諸法門各各入如來神通境界各各入如來力境界各各入如來解脫門如於此華藏世界海十方盡法界虗空界一切世界海中悉亦如是。
　　【論】從爾時華藏莊嚴世界海已下有二十一行經(三百六十二言今十八行半)明動地興供於此一段經文其意有七一明舉世界之名二推佛神力地六震動三世主興供歡喜四明以此例同多土五明佛徧興於世六明世主各隨自解七明法會興供普同十方問曰何為地動答曰其地動大意有五一此會大眾得道二智人出現三智人去世四世間災變五得道歡悅此明大眾獲益歡悅故地動推佛神力者明師弟之敬推德於上問曰何故於此段中地動興供答曰為至此中一段明初會中常隨佛眾當境之內神天眾及如來座內古今諸佛同因眾菩提樹內流光眾并如來宮殿內大悲眾如是當佛自眾來集復得益及賀佛出興心歡喜故眾心喜動故地亦隨心動故此明初會當境之內大集一終然後面門放光普集他土亦來此會此是無自他中他也以明化儀主伴此乃龍行雲應法事合然為化眾生軌模如是以真法性塵剎普周一剎那之中三世同際還以一多相容不同門該括如是放光集眾意令知佛境界相參無二已上是初成正覺顯示五位行門一終因果此一部之經總有六重因果一從世主妙嚴品及至華藏世果品五品經明初成正覺顯示五位行門報得及示現入法一重因果二毗盧遮那品是古佛因果引古證今明佛佛相襲道不虗來三第二會普光明殿顯示十信因果四從須彌之頂直至離世間品顯菩薩證修因果五入法界品明古今本法不思議因果此是一切諸佛共所乘宗為一切佛之本體眾生同具只為迷之六覺城東會明顯示菩薩利生行門善知識攝生形狀法則進修因果若但說其法在行猶迷此經設教及行證修前後六度總舉解行證修因果令使啟蒙易解不滯其功。

　　大方廣佛新華嚴經合論卷第十七


　　音切


基
　　(居之切)。

陛
　　(傍禮切)。

牖
　　(焉久切)。

跏
　　(加音)。

趺
　　(夫音)。

綺
　　(去倚切)。

麗
　　(郎計切)。

填
　　(田音)。

瑩
　　(烏定切)。

凝
　　(魚陵切)。

睟
　　(宣醉切)。

炳
　　(彼永切)。

鈴
　　(令音)。

鐸
　　(徒各切)。

闥
　　(他達切)。

繒
　　(疾陵切)。

棟
　　(都弄切)。

氛
　　(符分切)。

聳
　　(息勇切)。

擢
　　(直角切)。

覆
　　(敷救切)。

庇
　　([(白-日+田)/廾]至切)。

暎
　　(於敬切)。

響
　　(許兩切)。

競
　　(渠敬切)。

薰
　　(許云切)。

狐
　　(戶吳切)。

遞
　　(特計切)。

模
　　(莫胡切)。

總
　　(作孔切)。
　　大方廣佛新華嚴經合論卷第十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來現相品第二

　　【論】釋此一品義分為三一釋品名目二釋品來意三隨文釋義一釋品名目者此品何故名現相品為諸菩薩神天眾皆悉已集嘿思心念請法問有三十七問如來知念即於面門舒光現相及集十方眾答前所問此品之內如來兩度放光齒光告眾令集毫光示法令信佛境界及所行因果行門又諸來菩薩毛孔放光通為三度放光故又集十方眾海佛境界相菩薩境界相答前眾所問故名現相品此經表法及集眾如來放光前後總十度放光故一面門齒光集他方之眾二眉間毫光示果成因三足下輪中放光成十信四帝釋宮中足指端放光集眾入道成十住位五夜摩天宮足趺上放光成十行門六兜率天宮膝上放光成十迴向七他化天宮眉間毫相放光成十地八如來出現品眉間放光入文殊頂九口中放光入普賢口令此二人問答如來出現始終因果道理十法界品中放眉間光名普照三世法界門是為十如隨好光明功德品常放光明隨根普照此光非獨緣五位進修表法也是常依根攝化光也二釋品來意者此品為前世間主等默念三十七問此品放光集眾示其法相答前眾所問三十七法此品故來三隨文釋義者復分為二一長科經意二科其當品一長科經意者自此現相品乃至普賢三昧品世界成就品華藏世界品毗盧遮那品此五品經總是答前三十七問明舉果勸修分二科其當品者於此當品其意有四。
　　【經】爾時諸菩薩及一切世間主作是思惟云何是諸佛地云何是諸佛境界云何是諸佛加持云何是諸佛所行云何是諸佛力云何是諸佛無所畏云何是諸佛三昧云何是諸佛無能攝取云何是諸佛眼云何是諸佛耳云何是諸佛鼻云何是諸佛舌云何是諸佛身云何是諸佛意云何是諸佛身光云何是諸佛光明云何是諸佛聲云何是諸佛智唯願世尊哀愍我等開示演說又十方世界海一切諸佛皆為諸菩薩說世界海眾生海佛海佛波羅蜜海佛解脫海佛變化海佛演說海佛名號海佛壽量海及一切菩薩誓願海一切菩薩發趣海一切菩薩助道海一切菩薩乘海一切菩薩行海一切菩薩出離海一切菩薩神通海一切菩薩波羅蜜海一切菩薩地海一切菩薩智海願佛世尊亦為我等如是而說爾時諸菩薩威神力故於一切供養具雲中自然出音而說頌言。
　　無量劫中修行滿　　菩提樹下成正覺　　為度眾生普現身　　如雲充徧盡未來　　眾生有疑皆使斷　　廣大信解悉令發　　無邊際苦普使除　　諸佛安樂咸令證　　菩薩無數等剎塵　　俱來此會同瞻仰　　願隨其意所應受　　演說妙法除疑惑　　云何了知諸佛地　　云何觀察如來境　　佛所加持無有邊　　願示此法令清淨　　云何是佛所行處　　而以智慧能明入　　佛力清淨廣無邊　　為諸菩薩應開示　　云何廣大諸三昧　　云何淨治無畏法　　神通力用不可量　　願隨眾生心樂說　　諸佛法王如世主　　所行自在無能制　　及餘一切廣大法　　為利益故當開演　　佛眼云何無有量　　耳鼻舌身亦復然　　意無有量復云何　　願示能知此方便　　如諸剎海眾生海　　法界所有安立海　　及諸佛海亦無邊　　願為佛子咸開暢　　永出思議眾度海　　普入解脫方便海　　所有一切法門海　　此道場中願宣說
　　【論】第一從爾時諸菩薩及一切世間主已下一段長行并偈頌是世主請法分義分為三一從爾時已下至唯願世尊哀愍我等於中長行有八行半經純請十八種佛法二又十方世界海已下有六行半經問佛海菩薩海有十九問通為三十七問三願佛世尊已下可兩行經明菩薩神力故一切供具放光光中說頌請佛斷疑分第一從初爾時諸菩薩及一切世間主作是思惟明心念嘿請云何是諸佛地法界不思議地是佛地故下文云法性如虗空諸佛於中住此為如來地也云何是諸佛境界如下經云如來處此菩提座一毛示現多剎海一一毛現悉亦然此是如來之境界又法界是如來境界云何是諸佛加持下如來加普賢菩薩入於三昧說佛持故云何是諸佛所行經云無礙行是如來行又普賢行是一切諸佛共所行行故云何是諸佛力經云如來有處非處十種力是云何是諸佛無所畏如來無五怖畏及四無畏是云何是諸佛無能攝取如來無性妙智是無能攝取云何是諸佛眼知一切法智知一切眾生根智名一切種智是佛眼故又此經下文說十眼等是又如十身相海云如來眼有大人相名自在普見雲云何是諸佛耳如法界品云一切諸佛有無障礙耳悉能解了一切音聲云何是諸佛鼻如來鼻有大人相名一切神通智慧於中出現無量化佛坐寶蓮華往諸世界云何是諸佛舌如下經云如來舌有大人相名示現音聲影像雲云何是諸佛身下文云諸佛同法身無依無差別又佛身充滿於法界普現一切眾生前云何是諸佛意如來出現品云云何知如來應正等覺心佛子如來心意識無量俱不可得但智無量故知如來心云何是諸佛身光如來隨好常光隨根照物普周法界云何是諸佛光明光有二種一教光二如此經光明覺品是及前後十度表法光明是云何是諸佛智一切智一切種種分別智是又如下文如來甚深智普入於法界能隨三世轉與世為明導此已上問十八種法竟第二經云唯願世尊哀愍我等有三句經文結請佛說十九種海經云一切諸佛皆為諸菩薩說世界海總舉問竟眾生海釋曰如世間眾生廣多如海故佛海經云如來安處菩提座一毛示現多剎海一一毛現悉亦然如是普周於法界佛波羅蜜海十波羅蜜徧一切菩薩行故佛解脫海如來法身是佛解脫又智慧解脫乃至五分法身戒定慧解脫解脫知見等是佛變化海如下文無體無住處亦無生可得無相亦無形所現皆如影又一切剎土微塵數常現身雲悉充滿又云於一佛身上化為無量身佛演說海下文一一毛孔中光網徧十方演佛妙音聲調彼難調者又一音徧諸根故然如來音聲不從心出不從身出佛名號海如下名號品是如來名號等一切眾生心也佛壽量海如下文佛身如影現生滅不可得是佛壽量海又下文壽量品是及一切菩薩誓願海淨行品等是又十迴向品中大願是一切菩薩發趣海如下文云此會諸佛子善修眾智慧其人已能入如斯方便門又下文云從地而得地住於力地中億劫勤修行所獲法如是明從地而得地者不離真法界自體清淨性地而行進修十住十行等法故云從地而得地又十行品是十發趣加行成就令菩提心智悲純熟故一切菩薩助道海三十七助道品是觀身受心法為首一切菩薩乘海乘如來乘不思議乘法界乘是乃至八萬四千乘等一切菩薩行海普賢行是如下經云如是分身智境界普賢行中能建立一切菩薩出離海如五位中加行方便是如下經云此會諸菩薩入佛難思地一一皆能見一切佛神力又下文云普賢諸行願修治已明潔能於一切剎普見佛神變身住一切處一切皆平等智能如是行入佛之境界一切菩薩神通海如下十方佛剎來集菩薩眾及毛孔出眾隨行利生等事是又下十通品亦是又下文一一佛剎中往詣悉無餘見佛神通力入佛所行處一切菩薩波羅蜜海如下經中十方來集大眾身諸毛孔各出十佛世界微塵數光一一光出十佛世界微塵數菩薩悉能徧入一切法界諸安立海教化眾生廣如經具說是波羅蜜海也此是與發心者作普賢樣一切菩薩地海如下經云從地而得地是也又十地品是答又如來地是菩薩地如下經云此會諸菩薩入佛難思地一切菩薩智海根本智是如來智於根本智起差別智教化眾生是菩薩智海乃至十無盡智是也唯願世尊已下三句總結勸請准例十方諸佛既說今佛世尊亦合同說又爾時已下四句明供具說頌已上三十七問向下至毗盧遮那品已來有三種答前所問一如下齒間放光集眾現相神通答二如下眉間毫光出眾現相及十菩薩偈頌答三普賢入定出定以言詮示佛業眾生業因果古今相襲答如世界成就品菩薩眾生染淨報業答前三十七問佛海菩薩行海不離其中又說華藏莊嚴世界海說佛報得所居之土答前三十七問佛境界海眾生海菩薩行海波羅蜜海總不離其中又說古往毗盧遮那品是引古印今令眾生信承襲不斷法不虗來若古無舊跡今從何得以是義故引古佛用印今時成信從此初會一會至毗盧遮那品六品經總明舉果勸修信他已成佛者果德悲智境界行普賢行及報得莊嚴身土分從佛名號品重問二十八問即是舉古佛果門令今世及未來發心者自信自心佛果與古佛果不異及菩薩十信十住十行十迴向十地十一地佛眼耳鼻舌身意不異故信自今修不異古法有此二十八種不異之法具如佛名號品所問二十八問之法今古不異令初發心者應如是依古證修使令道不謬故直至法界品總是其答所問之法故若依五位法上有一百一十重佛果菩薩行古今不異若通信位即一百二十重古今佛因果不異至位方明三從供具雲中出音說二十行頌於中義分為四初兩行頌歎佛行滿成佛行徧三世次兩行頌明勸佛為眾除疑得證次兩行頌明大眾已集勸請除疑次云何已下十四行頌明重頌前三十七問問曰大眾何不以言自問因何嘿念致疑何不自以言讚勸請云何供具雲出音請佛答曰明佛得法界心與一切眾生同心故以心不異故知彼心疑供具說頌者明一切法總法界體也法界不思議一切法不思議故明聖眾心境無二故凡夫迷法界自見心境有二故顛倒生也。
　　【經】爾時世尊知諸菩薩心之所念即於面門眾齒之間放佛剎微塵數光明所謂眾寶華徧照光明出種種音莊嚴法界光明垂布微妙雲光明十方佛坐道場現神變光明一切寶燄雲蓋光明充滿法界無礙光明徧莊嚴一切佛剎光明迥建立清淨金剛寶幢光明普莊嚴菩薩眾會道場光明妙音稱揚一切佛名號光明如是等佛剎微塵數一一復有佛剎微塵數光明以為眷屬其光悉具眾妙寶色普照十方各一億佛剎微塵數世界海彼世界海諸菩薩眾於光明中各得見此華藏莊嚴世界海以佛神力其光於彼一切菩薩眾會之前而說頌言。
　　無量劫中修行海　　供養十方諸佛海　　化度一切眾生海　　今成妙覺徧照尊　　毛孔之中出化雲　　光明普照於十方　　應受化者咸開覺　　令趣菩提淨無礙　　佛昔往來諸趣中　　教化成熟諸羣生　　神通自在無邊量　　一念皆令得解脫　　摩尼妙寶菩提樹　　種種莊嚴悉殊特　　佛於其下成正覺　　放大光明普威耀　　大音震吼徧十方　　普為弘宣寂滅法　　隨諸眾生心所樂　　種種方便令開曉　　往修諸度皆圓滿　　等於千剎微塵數　　一切諸力悉已成　　汝等應往同瞻禮　　十方佛子等剎塵　　悉共歡喜而來集　　已雨諸雲為供養　　今在佛前專覲仰　　如來一音無有量　　能演契經深大海　　普雨妙法應羣心　　彼兩足尊宜往見　　三世諸佛所有願　　菩提樹下皆宣說　　一剎那中悉現前　　汝可速詣如來所　　毗盧遮那大智海　　面門舒光無不見　　今待眾集將演音　　汝可往觀聞所說
　　【論】第二從爾時世尊知諸菩薩心之所念已下有一段長行并一偈頌是如來放齒光十方告眾令眾咸集現法答前所問分於此分中大意有十一如來知眾心念有疑二齒光普照三其光有十名四明光具眷屬五陳光色相六明光照遠近七明大眾蒙光彼此相見八明光徧他方眾會九明光能出聲告眾十明十方之眾聞告咸來問曰何故如來面門齒間出光告眾答曰面門及齒明言音出於中故於中出光今欲答眾所疑普告十方佛土大眾來集示法答前三十七問中云何是諸佛地佛境界佛加持佛行佛力等故須口中齒間放光光者除暗義又答前云何是佛光明除現在未來眾心疑暗故口齒者吐納言音說法表告之所由也故於中出光於此光明說其二十行頌於中大意歎如來道滿利生光明出音告眾令集聞法。
　　【經】爾時十方世界海一切眾會蒙佛光明所開覺已各共來詣毗盧遮那如來所親近供養所謂此華藏莊嚴世界海東次有世界海名清淨光蓮華莊嚴彼世界種中有國土名摩尼纓珞金剛藏佛號法水覺虗空無邊王於彼如來大眾海中有菩薩摩訶薩名觀察勝法蓮華幢與世界海微塵數諸菩薩俱來詣佛所各現十種菩薩身相雲徧滿虗空而不散滅復現十種雨一切寶蓮華光明雲復現十種須彌寶峯雲復現十種日輪光雲復現十種寶華纓珞雲復現十種一切音樂雲復現十種粖香樹雲復現十種塗香燒香眾色相雲復現十種一切香樹雲如是等世界海微塵數諸供養雲悉徧虗空而不散滅現是雲已向佛作禮以為供養即於東方各化作種種華光明藏師子之座於其座上結跏趺坐此華藏世界海南次有世界海名一切寶月光明莊嚴藏彼世界種中有國土名無邊光圓滿莊嚴佛號普智光明德須彌王於彼如來大眾海中有菩薩摩訶薩名普照法海慧與世界海微塵數諸菩薩俱來詣佛所各現十種一切莊嚴光明藏摩尼王雲徧滿虗空而不散滅復現十種雨一切寶莊嚴具普照耀摩尼王雲復現十種寶燄熾然稱揚佛名號摩尼王雲復現十種說一切佛法摩尼王雲復現十種眾妙樹莊嚴道場摩尼王雲復現十種寶光普照現眾化佛摩尼王雲復現十種普現一切道場莊嚴像摩尼王雲復現十種密燄燈說諸佛境界摩尼王雲復現十種不思議佛剎宮殿像摩尼王雲復現十種普現三世佛身像摩尼王雲如是等世界海微塵數摩尼王雲悉徧虗空而不散滅現是雲已向佛作禮以為供養即於南方各化作帝青寶閻浮檀金蓮華藏師子之座於其座上結跏趺坐此華藏世界海西次有世界海名可愛樂寶光明彼世界種中有國土名出生上妙資身具佛號香燄功德寶莊嚴於彼如來大眾海中有菩薩摩訶薩名月光香燄普莊嚴與世界海微塵數諸菩薩俱來詣佛所各現十種一切寶香眾妙華樓閣雲徧滿虗空而不散滅復現十種無邊色相眾寶王樓閣雲復現十種寶燈香燄樓閣雲復現十種一切真珠樓閣雲復現十種一切寶華樓閣雲復現十種寶纓珞莊嚴樓閣雲復現十種普現十方一切莊嚴光明藏樓閣雲復現十種眾寶粖間錯莊嚴樓閣雲復現十種眾寶周徧十方一切莊嚴樓閣雲復現十種華門鐸網樓閣雲如是等世界海微塵數樓閣雲悉徧虗空而不散滅現是雲已向佛作禮以為供養即於西方各化作真金葉大寶藏師子之座於其座上結跏趺坐此華藏世界海北次有世界海名毗琉璃蓮華光圓滿藏彼世界種中有國土名優鉢羅華莊嚴佛號普智幢音王於彼如來大眾海中有菩薩摩訶薩名師子奮迅光明與世界海微塵數諸菩薩俱來詣佛所各現十種一切香摩尼眾妙樹雲徧滿虗空而不散滅復現十種密葉妙香莊嚴樹雲復現十種化現一切無邊色相樹莊嚴樹雲復現十種一切華周布莊嚴樹雲復現十種一切寶燄圓滿光莊嚴樹雲復現十種現一切旃檀香菩薩身莊嚴樹雲復現十種現往昔道場處不思議莊嚴樹雲復現十種眾寶衣服藏如日光明樹雲復現十種普發一切悅意音聲樹雲如是等世界海微塵數樹雲悉徧虗空而不散滅現是雲已向佛作禮以為供養即於北方各化作摩尼燈蓮華藏師子之座於其座上結跏趺坐此華藏世界海東北方次有世界海名閻浮檀金頗棃色幢彼世界種中有國土名眾寶莊嚴佛號一切法無畏燈於彼如來大眾海中有菩薩摩訶薩名最勝光明燈無盡功德藏與世界海微塵數諸菩薩俱來詣佛所各現十種無邊色相寶蓮華藏師子座雲徧滿虗空而不散滅復現十種摩尼王光明藏師子座雲復現十種一切莊嚴具種種校飾師子座雲復現十種眾寶鬘燈燄藏師子座雲復現十種普雨寶纓珞師子座雲復現十種一切香華寶纓珞藏師子座雲復現十種示現一切佛座莊嚴摩尼王藏師子座雲復現十種戶牖階砌及諸纓珞一切莊嚴師子座雲復現十種一切摩尼樹寶枝莖藏師子座雲復現十種寶香間飾日光明藏師子座雲如是等世界海微塵數師子座雲悉徧虗空而不散滅現是雲已向佛作禮以為供養即於東北方各化作寶蓮華摩尼光幢師子之座於其座上結跏趺坐此華藏世界海東南方次有世界海名金莊嚴瑠璃光普照彼世界種中有國土名清淨香光明佛號普喜深信王於彼如來大眾海中有菩薩摩訶薩名慧燈普明與世界海微塵數諸菩薩俱來詣佛所各現十種一切如意王摩尼帳雲徧滿虗空而不散滅復現十種帝青寶一切華莊嚴帳雲復現十種一切香摩尼帳雲復現十種寶燄燈帳雲復現十種示現佛神通說法摩尼王帳雲復現十種現一切衣服莊嚴色像摩尼帳雲復現十種一切寶華叢光明帳雲復現十種寶網鈴鐸音帳雲復現十種摩尼為臺蓮華為網帳雲復現十種現一切不思議莊嚴具色像帳雲如是等世界海微塵數眾寶帳雲悉徧虗空而不散滅現是雲已向佛作禮以為供養即於東南方各化作寶蓮華藏師子之座於其座上結跏趺坐此華藏世界海西南方次有世界海名日光徧照彼世界種中有國土名師子日光明佛號普智光明音於彼如來大眾海中有菩薩摩訶薩名普華光燄髻與世界海微塵數諸菩薩俱來詣佛所各現十種眾妙莊嚴寶蓋雲徧滿虗空而不散滅復現十種光明莊嚴華蓋雲復現十種無邊色真珠藏蓋雲復現十種出一切菩薩悲愍音摩尼王蓋雲復現十種眾妙寶燄鬘蓋雲復現十種妙寶嚴飾垂網鐸蓋雲復現十種摩尼樹枝莊嚴蓋雲復現十種日光普照摩尼王蓋雲復現十種一切塗香燒香蓋雲復現十種栴檀藏蓋雲復現十種廣大佛境界普光明莊嚴蓋雲如是等世界海微塵數眾寶蓋雲悉徧虗空而不散滅現是雲已向佛作禮以為供養即於西南方各化作帝青寶光燄莊嚴藏師子之座於其座上結跏趺坐此華藏世界海西北方次有世界海名寶光照耀彼世界種中有國土名眾香莊嚴佛號無量功德海光明於彼如來大眾海中有菩薩摩訶薩名無盡光摩尼王與世界海微塵數諸菩薩俱來詣佛所各現十種一切寶圓滿光雲徧滿虗空而不散滅復現十種一切寶燄圓滿光雲復現十種一切妙華圓滿光雲復現十種一切化佛圓滿光雲復現十種十方佛土圓滿光雲復現十種佛境界雷聲寶樹圓滿光雲復現十種一切瑠璃寶摩尼王圓滿光雲復現十種一念中現無邊眾生相圓滿光雲復現十種演一切如來大願音圓滿光雲復現十種演化一切眾生音摩尼王圓滿光雲如是等世界海微塵數圓滿光雲悉徧虗空而不散滅現是雲已向佛作禮以為供養即於西北方各化作無盡光明威德藏師子之座於其座上結跏趺坐此華藏世界海下方次有世界海名蓮華香妙德藏彼世界種中有國土名寶師子光明照耀佛號法界光明於彼如來大眾海中有菩薩摩訶薩名法界光燄慧與世界海微塵數諸菩薩俱來詣佛所各現十種一切摩尼藏光明雲徧滿虗空而不散滅復現十種一切香光明雲復現十種一切寶燄光明雲復現十種出一切佛說法音光明雲復現十種現一切佛土莊嚴光明雲復現十種一切妙華樓閣光明雲復現十種現一切劫中諸佛教化眾生事光明雲復現十種一切無盡寶華蘂光明雲復現十種一切莊嚴座光明雲如是等世界海微塵數光明雲悉徧虗空而不散滅現是雲已向佛作禮以為供養即於下方各化作寶燄燈蓮華藏師子之座於其座上結跏趺坐此華藏世界海上方次有世界海名摩尼寶照耀莊嚴彼世界種中有國土名無相妙光明佛號無礙功德光明王於彼如來大眾海中有菩薩摩訶薩名無礙力精進慧與世界海微塵數諸菩薩俱來詣佛所各現十種無邊色相寶光燄雲徧滿虗空而不散滅復現十種摩尼寶網光燄雲復現十種一切廣大佛土莊嚴光燄雲復現十種一切妙香光燄雲復現十種一切莊嚴光燄雲復現十種諸佛變化光燄雲復現十種眾妙樹華光燄雲復現十種一切金剛光燄雲復現十種說無邊菩薩行摩尼光燄雲復現十種一切真珠燈光燄雲如是等世界海微塵數光燄雲悉徧虗空而不散滅現是雲已向佛作禮以為供養即於上方各化作演佛音聲光明蓮華藏師子之座於其座上結跏趺坐如是等十億佛剎微塵數世界海中有十億佛剎微塵數菩薩摩訶薩一一各有世界海微塵數諸菩薩眾前後圍遶而來集會是諸菩薩一一各現世界海微塵數種種莊嚴諸供養雲悉徧虗空而不散滅現是雲已向佛作禮以為供養隨所來力各化作種種寶莊嚴師子之座於其座上結跏趺坐如是坐已其諸菩薩身毛孔中一一各現十世界海微塵數一切寶種種色光明一一光中悉現十世界海微塵數諸菩薩皆坐蓮華藏師子之座此諸菩薩悉能徧入一切法界諸安立海所有微塵彼一一塵中皆有十佛世界微塵數諸廣大剎一一剎中皆有三世諸佛世尊此諸菩薩悉能徧往親近供養於念念中以夢自在示現法門開悟世界海微塵數眾生念念中以示現一切諸天歿生法門開悟世界海微塵數眾生念念中以說一切菩薩行法門開悟世界海微塵數眾生念念中以普震動一切剎歎佛功德神變法門開悟世界海微塵數眾生念念中以嚴淨一切佛國土顯示一切大願海法門開悟世界海微塵數眾生念念中以普攝一切眾生言辭佛音聲法門開悟世界海微塵數眾生念念中以能雨一切佛法雲法門開悟世界海微塵數眾生念念中以光明普照十方國土周徧法界示現神變法門開悟世界海微塵數眾生念念中以普現佛身充徧法界一切如來解脫力法門開悟世界海微塵數眾生念念中以普賢菩薩建立一切眾會道場海法門開悟世界海微塵數眾生如是普徧一切法界隨眾生心悉令開悟念念中一一國土各令如須彌山微塵數眾生墮惡道者永離其苦各令如須彌山微塵數眾生住邪定者入正定聚各令如須彌山微塵數眾生隨其所樂生於天上各令如須彌山微塵數眾生安住聲聞辟支佛地各令如須彌山微塵數眾生事善知識具眾福行各令如須彌山微塵數眾生發於無上菩提之心各令如須彌山微塵數眾生趣於菩薩不退轉地各令如須彌山微塵數眾生得淨智眼見於如來所見一切諸平等法各令如須彌山微塵數眾生安住諸力諸願海中以無盡智而為方便淨諸佛國各令如須彌山微塵數眾生皆得安住毗盧遮那廣大願海生如來家爾時諸菩薩光明中同時發聲說此頌言。
　　諸光明中出妙音　　普徧十方一切國　　演說佛子諸功德　　能入菩提之妙道　　劫海修行無厭倦　　令苦眾生得解脫　　心無下劣及勞疲　　佛子善入斯方便　　盡諸劫海修方便　　無量無邊無有餘　　一切法門無不入　　而恒說彼性寂滅　　三世諸佛所有願　　一切修治悉令盡　　即以利益諸眾生　　而為自行清淨業　　一切諸佛眾會中　　普徧十方無不往　　皆以甚深智慧海　　入彼如來寂滅法　　一一光明無有邊　　悉入難思諸國土　　清淨智眼普能見　　是諸菩薩所行境　　菩薩能住一毛端　　徧動十方諸國土　　不令眾生有怖想　　是其清淨方便地　　一一塵中無量身　　復現種種莊嚴剎　　一念歿生普令見　　獲無礙慧莊嚴者　　三世所有一切劫　　一剎那中悉能現　　知身如幻無體相　　證明法性無礙者　　普賢勝行皆能入　　一切眾生悉樂見　　佛子能住此法門　　諸光明中大音吼
　　【論】第三從爾時十方世界海已下一段長行并一偈頌是十方世界海蒙光所照皆來雲集示法分於此段中大意有十一明佛光普照二明十方眾來三明來已興供四明興供不同五明眾海影像相參六明大眾自他同異自在七明大眾毛孔出光八明光出菩薩九明菩薩同事利生十明眾生發心得果此之十事如文可知如毛孔流光眾明法界體性自在不思議自他無礙能同能異眾於中菩薩同行利生即明古今已成正覺者菩薩及行十波羅蜜海佛地佛海等舉其已成佛者悲智境界答前大眾三十七疑用成來世與今同悟身心境界自在無礙如帝網境界門如此一段以佛神力放光集眾答前所問後之一段毫光示法及菩薩偈頌答前所問於此十方來眾光明中同時發聲說二十行頌於此中大意歎佛光明道行已滿身口意耳鼻總徧周剎海滿普賢行答前三十七問如文可知。

　　大方廣佛新華嚴經合論卷第十八


　　音切


頗
　　(滂和切)。

棃
　　(力脂切)。

粖
　　(末音)。

校
　　(古孝切)。

鬘
　　(莫還切)。

砌
　　(七異切)。

莖
　　(戶耕切)。

叢
　　(時紅切)。

蘂
　　(如水切)。

歿
　　(沒音)。

覲
　　(渠吝切)。

奮
　　(方問切)。
　　大方廣佛新華嚴經合論卷第十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來現相品第二之餘

　　【經】爾時世尊欲令一切菩薩大眾得於如來無邊境界神通力故放眉間光此光名一切菩薩智光明普照耀十方藏其狀猶如寶色燈雲徧照十方一切佛剎其中國土及以眾生悉令顯現又普震動諸世界網一一塵中現無數佛隨諸眾生性欲不同普雨三世一切諸佛妙法輪雲顯示如來波羅蜜海又雨無量諸出離雲令諸眾生永度生死復雨諸佛大願之雲顯示十方諸世界中普賢菩薩道場眾會作是事已右遶於佛從足下入爾時佛前有大蓮華忽然出現其華具有十種莊嚴一切蓮華所不能及所謂眾寶間錯以為其莖摩尼寶王以為其藏法界眾寶普作其葉諸香摩尼而作其須閻浮檀金莊嚴其臺妙網覆上光色清淨於一念中示現無邊諸佛神變普能發起一切音聲摩尼寶王影現佛身於音聲中普能演說一切菩薩所修行願此華生已一念之間於如來白毫相中有菩薩摩訶薩名一切法勝音與世界海微塵數諸菩薩眾俱時而出右遶如來經無量帀禮佛足已時勝音菩薩坐蓮華臺諸菩薩眾坐蓮華須各於其上次第而坐其一切法勝音菩薩了深法界生大歡喜入佛所行智無疑滯入不可測佛法身海往一切剎諸如來所身諸毛孔悉現神通念念普觀一切法界十方諸佛共與其力令普安住一切三昧盡未來劫常見諸佛無邊法界功德海身乃至一切三昧解脫神通變化即於眾中承佛威神觀察十方而說頌曰。
　　佛身充滿於法界　　普現一切眾生前　　隨緣赴感靡不周　　而恒處此菩提座　　如來一一毛孔中　　一切剎塵諸佛坐　　菩薩眾會共圍遶　　演說普賢之勝行　　如來安處菩提座　　一毛示現多剎海　　一一毛現悉亦然　　如是普周於法界　　一一剎中悉安坐　　一切剎土皆周徧　　十方菩薩如雲集　　莫不咸來詣道場　　一切剎土微塵數　　功德光明菩薩海　　普在如來眾會中　　乃至法界咸充徧　　法界微塵諸剎土　　一切眾中皆出現　　如是分身智境界　　普賢行中能建立　　一切諸佛眾會中　　勝智菩薩僉然坐　　各各聽法生歡喜　　處處修行無量劫　　已入普賢廣大願　　各各出生眾佛法　　毗盧遮那法海中　　修行克證如來地　　普賢菩薩所開覺　　一切如來同讚喜　　已獲諸佛大神通　　法界周流無不徧　　一切剎土微塵數　　常現身雲悉充滿　　普為眾生放大光　　各雨法雨稱其心
　　爾時眾中復有菩薩摩訶薩名觀察一切勝法蓮華光慧王承佛威神觀察十方而說頌曰。
　　如來甚深智　　普入於法界　　能隨三世轉　　與世為明導　　諸佛同法身　　無依無差別　　隨諸眾生意　　令見佛色形　　具足一切智　　徧知一切法　　一切國土中　　一切無不現　　佛身及光明　　色相不思議　　眾生信樂者　　隨應悉令見　　於一佛身上　　化為無量佛　　雷音徧眾剎　　演法深如海　　一一毛孔中　　光網徧十方　　演佛妙音聲　　調彼難調者　　如來光明中　　常出深妙音　　讚佛功德海　　及菩薩所行　　佛轉正法輪　　無量無有邊　　所說法無等　　淺智不能測　　一切世界中　　現身成正覺　　各各起神變　　法界悉充滿　　如來一一身　　現佛等眾生　　一切微塵剎　　普現神通力
　　爾時眾中復有菩薩摩訶薩名法喜慧光明承佛威神觀察十方而說頌曰。
　　佛身常顯現　　法界悉充滿　　恒演廣大音　　普震十方國　　如來普現身　　徧入於世間　　隨眾生樂欲　　顯示神通力　　佛隨眾生心　　普現於其前　　眾生所見者　　皆是佛神力　　光明無有邊　　說法亦無量　　佛子隨其智　　能入能觀察　　佛身無有生　　而能示出生　　法性如虗空　　諸佛於中住　　無住亦無去　　處處皆見佛　　光明靡不周　　名稱悉遠聞　　無體無住處　　亦無生可得　　無相亦無形　　所現皆如影　　佛隨眾生心　　為興大法雲　　種種方便門　　示悟而調伏　　一切世界中　　見佛坐道場　　大眾所圍遶　　照曜十方國　　一切諸佛身　　皆有無盡相　　示現雖無量　　色相終不盡
　　爾時眾中復有菩薩摩訶薩名香燄光普明慧承佛威神觀察十方而說頌曰。
　　此會諸菩薩　　入佛難思地　　一一皆能見　　一切佛神力　　智身能徧入　　一切剎微塵　　見身在彼中　　普見於諸佛　　如影現眾剎　　一切如來所　　於彼一切中　　悉現神通事　　普賢諸行願　　修治已明潔　　能於一切剎　　普見佛神變　　身住一切處　　一切皆平等　　智能如是行　　入佛之境界　　已證如來智　　等照於法界　　普入佛毛孔　　一切諸剎海　　一切佛國土　　皆現神通力　　示現種種身　　及種種名號　　能於一念頃　　普現諸神變　　道場成正覺　　及轉妙法輪　　一切廣大剎　　億劫不思議　　菩薩三昧中　　一念皆能現　　一切諸佛土　　一一諸菩薩　　普入於佛身　　無邊亦無盡
　　爾時眾中復有菩薩摩訶薩名師子奮迅慧光明承佛威神徧觀十方而說頌曰。
　　毗盧遮那佛　　能轉正法輪　　法界諸國土　　如雲悉周徧　　十方中所有　　諸大世界海　　佛神通願力　　處處轉法輪　　一切諸剎土　　廣大眾會中　　名號各不同　　隨應演妙法　　如來大威力　　普賢願所成　　一切國土中　　妙音無不至　　佛身等剎塵　　普雨於法雨　　無生無差別　　現一切世間　　無數諸億劫　　一切塵剎中　　往昔所行事　　妙音咸具演　　十方塵國土　　光網悉周徧　　光中悉有佛　　普化諸羣生　　佛身無差別　　充滿於法界　　能令見色身　　隨機善調伏　　三世一切剎　　所有眾導師　　種種名號殊　　為說皆令見　　過未及現在　　一切諸如來　　所轉妙法輪　　此會皆得聞
　　爾時眾中復有菩薩摩訶薩名法海慧功德藏承佛威神觀察十方而說頌曰。
　　此會諸佛子　　善修眾智慧　　斯人已能入　　如是方便門　　一一國土中　　普演廣大音　　說佛所行處　　周聞十方剎　　一一心念中　　普觀一切法　　安住真如地　　了達諸法海　　一一佛身中　　億劫不思議　　修習波羅蜜　　及嚴淨國土　　一一微塵中　　能證一切法　　如是無所礙　　周行十方國　　一一佛剎中　　往詣悉無餘　　見佛神通力　　入佛所行處　　諸佛廣大音　　法界靡不聞　　菩薩能了知　　善入音聲海　　劫海演妙音　　其音等無別　　智周三世者　　入彼音聲地　　眾生所有音　　及佛自在聲　　獲得音聲智　　一切皆能了　　從地而得地　　住於力地中　　億劫勤修行　　所獲法如是
　　爾時眾中復有菩薩摩訶薩名慧燈普明承佛威神觀察十方而說頌曰。
　　一切諸如來　　遠離於眾相　　若能知是法　　乃見世導師　　菩薩三昧中　　慧光普明了　　能知一切佛　　自在之體性　　見佛真實體　　則悟甚深法　　普觀於法界　　隨願而受身　　從於福海生　　安住於智地　　觀察一切法　　修行最勝道　　一切佛剎中　　一切如來所　　如是徧法界　　悉見真實體　　十方廣大剎　　億劫勤修行　　能遊正徧知　　一切諸法海　　唯一堅密身　　一切塵中見　　無生亦無相　　普現於諸國　　隨諸眾生心　　普現於其前　　種種示調伏　　速令向佛道　　以佛威神故　　出現諸菩薩　　佛力所加持　　普見諸如來　　一切眾導師　　無量威神力　　開悟諸菩薩　　法界悉周徧
　　爾時眾中復有菩薩摩訶薩名華燄髻普明智承佛威神觀察十方而說頌曰。
　　一切國土中　　普演微妙音　　稱揚佛功德　　法界悉充滿　　佛以法為身　　清淨如虗空　　所現眾色形　　令入此法中　　若有深信喜　　及為佛攝受　　當知如是人　　能生了佛智　　諸有少智者　　不能知此法　　慧眼清淨人　　於此乃能見　　以佛威神力　　觀察一切法　　入住及出時　　所見皆明了　　一切諸法中　　法門無有邊　　成就一切智　　入於深法海　　安住佛國土　　出興一切處　　無去亦無來　　諸佛法如是　　一切眾生海　　佛身如影現　　隨其解差別　　如是見導師　　一切毛孔中　　各各現神通　　修行普賢願　　清淨者能見　　佛以一一身　　處處轉法輪　　法界悉周徧　　思議莫能及
　　爾時眾中復有菩薩摩訶薩名威德慧無盡光承佛威神觀察十方而說頌曰。
　　一一佛剎中　　處處坐道場　　眾會共圍遶　　魔軍悉摧伏　　佛身放光明　　徧滿於十方　　隨應而示現　　色相非一種　　一一微塵內　　光明悉充滿　　普見十方土　　種種各差別　　十方諸剎海　　種種無量剎　　悉平坦清淨　　帝青寶所成　　或覆或傍住　　或似蓮華合　　或圓或四方　　種種眾形相　　法界諸剎土　　周行無所礙　　一切眾會中　　常轉妙法輪　　佛身不思議　　國土悉在中　　於其一切處　　導世演真法　　所轉妙法輪　　法性無差別　　依於一實理　　演說諸法相　　佛以圓滿音　　闡明真實理　　隨其解差別　　現無盡法門　　一切剎土中　　見佛坐道場　　佛身如影現　　生滅不可得
　　爾時眾中復有菩薩摩訶薩名法界普明慧承佛威神觀察十方而說頌曰。
　　如來微妙身　　色相不思議　　見者生歡喜　　恭敬信樂法　　佛身一切相　　悉現無量佛　　普入十方界　　一一微塵中　　十方國土海　　無量無邊佛　　咸於念念中　　各各現神通　　大智諸菩薩　　深入於法海　　佛力所加持　　能知此方便　　若有已安住　　普賢諸行願　　見彼眾國土　　一切佛神力　　若人有信解　　及以諸大願　　具足深智慧　　通達一切法　　能於諸佛身　　一一而觀察　　色聲無所礙　　了達於諸境　　能於諸佛身　　安住智所行　　速入如來地　　普攝於法界　　佛剎微塵數　　如是諸國土　　能令一念中　　一一塵中現　　一切諸國土　　及以神通事　　悉現一剎中　　菩薩力如是
　　爾時眾中復有菩薩摩訶薩名精進力無礙慧承佛威神觀察十方而說頌曰。
　　佛演一妙音　　周聞十方剎　　眾音悉具足　　法雨皆充徧　　一切言詞海　　一切隨類音　　一切佛剎中　　轉於淨法輪　　一切諸國土　　悉見佛神變　　聽佛說法音　　聞已趣菩提　　法界諸國土　　一一微塵中　　如來解脫力　　於彼普現身　　法身同虗空　　無礙無差別　　色形如影像　　種種眾相現　　影像無方所　　如空無體性　　智慧廣大人　　了達其平等　　佛身不可取　　無生無起作　　應物普現前　　平等如虗空　　十方所有佛　　盡入一毛孔　　各各現神通　　智眼能觀見　　毗盧遮那佛　　願力周法界　　一切國土中　　恒轉無上輪　　一毛現神變　　一切佛同說　　經於無量劫　　不得其邊際
　　如此四天下道場中以佛神力十方各有一億世界海微塵數諸菩薩眾而來集會應知一切世界海一一四天下諸道場中悉亦如是。
　　【論】第四從爾時世尊欲令一切菩薩大眾得如來無邊境界已下一段長行有二十八行半經(四百八十四言)於中分為兩段一從初十行經明光之德二十八行半經明蓮華出現第一從初明光之德大意有十一令眾除疑獲益二顯光出處三顯光之名四顯光之色五明光所照遠近六明光所照威動世界七光照塵中現無數佛隨根與益八光雨十種法輪雲九光明遶佛十光入佛足輪以成大眾信心明足下是初信入故說十種智佛以為自己信心以不動智為首第二爾時佛前已下十八行半經明蓮華出現於此一段文中大意有十一明華現所由二明華具十種嚴飾三明毫光出眾來坐四明勝音菩薩為主餘者為伴五明上首菩薩勝音之德六明諸佛與勝音之力七明勝音常見諸佛八明勝音神變自在九明勝音觀眾說頌十明正申頌意此之一段經文如來眉間毫出光明名一切菩薩光明普照耀十方藏者明是十地菩薩智滿中道教行之光又毫相中出眾菩薩有世界海微塵數上首名曰一切法勝音即是其十地滿足中道果行將此中道覺行悲智圓滿法界行門毫塵剎海無障礙法答前大眾三十七問使令現在及以未來信此十地法界因果法門行滿十方使令得益是故經云欲令一切菩薩大眾得於如來無邊境界神通力故放眉間光又光體是法界之理勝音大眾之海是其法界之行用故明從十住初心以理智萬行體用不相離也故從十信即與果行令修理智體用法合然故從果行信進又勝音菩薩坐蓮華臺諸菩薩眾坐蓮華須明主伴萬行明勝音一行徧一切行一切萬行是勝音一行明法界理智中圓滿無礙自在行故還如前菩薩毛孔流光出菩薩行相似體性一多重重自在無體可礙諸波羅蜜一中具十乃至無盡故緣起互為因果主伴自在故以理智照之可見大意明法界行門一行徧一切行故同別自在十正申頌意中通勝音菩薩有十菩薩各申一段偈頌初二十行頌歎佛身充徧普現眾生前及毛孔剎土眾會無盡相入兩行一頌如文具明無煩更釋大體得大綱紀即得經文自具此十段頌後九段總十行一段總是答前世主所問又明此會菩薩能入如來之境最下有三行經(五十一言)明都結十方世界同然一時雲集已上現神通及語答前大眾所疑竟示業及法答者如已下世界成就品蓮華藏世界品毗盧遮那品神通法業俱示若通當類總自具法業答故普賢三昧品世界成就品華藏世界品毗盧遮那品此初會六品經是以佛果勸修門。

　　普賢三昧品第三

　　【論】將釋此品略作三門分別一釋品之名二釋品來意三隨文釋義一釋品名者理智無邊名之為普智隨根益稱之曰賢三之云正昧之云定亦云正受為正定不亂能受諸法憶持簡擇故名正受亦云等持為正定能發生正慧等持諸法是故名之等持也為普賢為佛紹法界大智之家諸佛萬行徧周之長子以答前所問三十七問中云何一切菩薩行海出離海神通海波羅蜜海世界海等故須入定善簡眾法答前所問令眾迷解故故須入定然普賢菩薩恒無定亂以示法則故須如是又以初舉果勸修中以入定為法則後十定品中明十地道滿起諸想念方真二釋品來意者明普賢菩薩常在三昧靜亂總真然教化眾生故成法則答所問疑故為善簡擇諸三昧出入同異相故為善擇眾生業海果報佛行業海果報故須入定從定起已說世界成就品華藏世界品毗盧遮那品答前所問故此品須來意明初入法須加定業以顯真門後十定品中明十地真智已終智隨一切眾生想念應根接物方是修道者應如是知三隨文釋義者於此一品經文中義分為二一科其經意二釋三昧名一科其經意者。
　　【經】爾時普賢菩薩摩訶薩於如來前坐蓮華藏師子之座承佛神力入于三昧此三昧名一切諸佛毗盧遮那如來藏身普入一切佛平等性能於法界示眾影像廣大無礙同於虗空法界海漩靡不隨入出生一切諸三昧法普能包納十方法界三世諸佛智光明海皆從此生十方所有諸安立海悉能示現含藏一切佛力解脫諸菩薩智能令一切國土微塵普能容受無邊法界成就一切佛功德海顯示如來諸大願海一切諸佛所有法輪流通護持使無斷絕如此世界中普賢菩薩於世尊前入此三昧如是盡法界虗空界十方三世微細無礙廣大光明佛眼所見佛力能到佛身所現一切國土及此國土所有微塵一一塵中有世界海微塵數佛剎一一剎中有世界海微塵數諸佛一一佛前有世界海微塵數普賢菩薩皆亦入此一切諸佛毗盧遮那如來藏身三昧爾時一一普賢菩薩皆有十方一切諸佛而現其前彼諸如來同聲讚言善哉善哉善男子汝能入此一切諸佛毗盧遮那如來藏身菩薩三昧佛子此是十方一切諸佛共加於汝以毗盧遮那如來本願力故亦以汝修一切諸佛行願力故所謂能轉一切佛法輪故開顯一切如來智慧海故普照十方諸安立海悉無餘故令一切眾生淨治襍染得清淨故普攝一切諸大國土無所著故深入一切諸佛境界無障礙故普示一切佛功德故能入一切諸法實相增智慧故觀察一切諸法門故了知一切眾生根故能持一切諸佛如來教文海故爾時十方一切諸佛即與普賢菩薩摩訶薩能入一切智性力智與入法界無邊量智與成就一切佛境界智與知一切世界海成壞智與知一切眾生界廣大智與住諸佛甚深解脫無差別諸三昧智與入一切菩薩諸根海智與知一切眾生語言海轉法輪辭辨智與普入法界一切世界海身智與得一切佛音聲智如此世界中如來前普賢菩薩蒙諸佛與如是智如是一切世界海及彼世界海一一塵中所有普賢悉亦如是何以故證彼三昧法如是故是時十方諸佛各舒右手摩普賢菩薩頂其手皆以相好莊嚴妙網光舒香流燄發復出諸佛種種妙音及以自在神通之事過現未來一切菩薩普賢願海一切如來清淨法輪及三世佛所有影像皆於中現如此世界中普賢菩薩為十方佛所共摩頂如是一切世界海及彼世界海一一塵中所有普賢悉亦如是為十方佛之所摩頂爾時普賢菩薩即從是三昧而起從此三昧起時即從一切世界海微塵數三昧海門起所謂從知三世念念無差別善巧智三昧門起從知三世一切法界所有微塵三昧門起從現三世一切佛剎三昧門起從現一切眾生舍宅三昧門起從知一切眾生心海三昧門起從知一切眾生各別名字三昧門起從知十方法界處所各差別三昧門起從知一切微塵中各有無邊廣大佛身雲三昧門起從演說一切法理趣海三昧門起普賢菩薩從如是等三昧門起時其諸菩薩一一各得世界海微塵數三昧海雲世界海微塵數陀羅尼海雲世界海微塵數諸法方便海雲世界海微塵數辯才門海雲世界海微塵數修行海雲世界海微塵數普照法界一切如來功德藏智光明海雲世界海微塵數一切如來諸力智慧無差別方便海雲世界海微塵數一切如來一一毛孔中各現眾剎海雲世界海微塵數一一菩薩示現從兜率天宮沒下生成佛轉正法輪般涅槃等海雲如此世界中普賢菩薩從三昧起諸菩薩眾獲如是益如是一切世界海及彼世界海所有微塵一一塵中悉亦如是爾時十方一切世界海以諸佛威神力及普賢菩薩三昧力故悉皆微動一一世界眾寶莊嚴及出妙音演說諸法復於一切如來眾會道場海中普雨十種大摩尼王雲何等為十所謂妙金星幢摩尼王雲光明照耀摩尼王雲寶輪垂下摩尼王雲眾寶藏現菩薩像摩尼王雲稱揚佛名摩尼王雲光明熾盛普照一切佛剎道場摩尼王雲光照十方種種變化摩尼王雲稱讚一切菩薩功德摩尼王雲如日光熾盛摩尼王雲悅意樂音周聞十方摩尼王雲普雨如是十種大摩尼王雲已一切如來諸毛孔中咸放光明於光明中而說頌言。
　　普賢徧往於諸剎　　坐寶蓮華眾所觀　　一切神通靡不現　　無量三昧皆能入　　普賢恒以種種身　　法界周流悉充滿　　三昧神通方便力　　圓音廣說皆無礙　　一切剎中諸佛所　　種種三昧現神通　　一一神通悉周徧　　十方國土無遺者　　如一切剎如來所　　彼剎塵中悉亦然　　所現三昧神通事　　毗盧遮那之願力　　普賢身相如虗空　　依真而住非國土　　隨諸眾生心所欲　　示現普身等一切　　普賢安住諸大願　　獲此無量神通力　　一切佛身所有剎　　悉現其形而詣彼　　一切眾海無有邊　　分身住彼亦無量　　所現國土皆嚴淨　　一剎那中見多劫　　普賢安住一切剎　　所現神通勝無比　　震動十方靡不周　　令其觀者悉得見　　一切佛智功德力　　種種大法皆成滿　　以諸三昧方便門　　示己往昔菩提行　　如是自在不思議　　十方國土皆示現　　為顯普入諸三昧　　佛光雲中讚功德
　　爾時一切菩薩眾皆向普賢合掌瞻仰承佛神力同聲讚言。
　　從諸佛法而出生　　亦因如來願力起　　真如平等虗空藏　　汝已嚴淨此法身　　一切佛剎眾會中　　普賢徧住於其所　　功德智海光明者　　等照十方無不見　　普賢廣大功德海　　徧往十方親近佛　　一切塵中所有剎　　悉能詣彼而明現　　佛子我曹常見汝　　諸如來所悉親近　　住於三昧實境中　　一切國土微塵劫　　佛子能以普徧身　　悉詣十方諸國土　　眾生大海咸濟渡　　法界微塵無不入　　入於法界一切塵　　其身無盡無差別　　譬如虗空悉周徧　　演說如來廣大法　　一切功德光明者　　如雲廣大力殊勝　　眾生海中皆往詣　　說佛所行無等法　　為度眾生於劫海　　普賢勝行皆修習　　演一切法如大雲　　其音廣大靡不聞　　國土云何得成立　　諸佛云何而出現　　及以一切眾生海　　願隨其義如實說　　此中無量大眾海　　悉在尊前恭敬住　　為轉清淨妙法輪　　一切諸佛皆隨喜
　　【論】此一段經(有八十二行一千三百五十六言)其意有十一一從爾時普賢菩薩已下一行半經明承佛威神入定二此三昧已下八行半經明舉三昧名及歎三昧之德三如此世界已下可七行經明都舉普賢入定此界如是十方總然四爾時一一普賢菩薩已下有十一行半經明普賢入定諸佛現前佛力所加佛言讚歎普賢之德五爾時十方一切諸佛已下有七行經明諸佛與普賢十種智六如此世界中已下可三行經明都舉十方世界中普賢一切諸佛一時同與其智法如是故七是時已下可六行經明諸佛以手加持摩普賢頂八如是一切世界海已下可兩行經都舉十方世界同然九爾時普賢菩薩已下九行半經明普賢從三昧起并陳三昧之名十普賢菩薩從如是三昧門起時已下十二行半經明大眾獲益并都結與十方同然十一爾時十方一切世界海已下至偈頌已來有十二行半經明佛力三昧力其地微動及興供末後諸佛毛孔光明說頌歎普賢之德問曰何故前世主妙嚴品末其地六種十八相大動此品何故其地微動答曰前明如來始成正覺大眾賀佛及自皆得佛果之益其益廣大明位極行終以此其地大動此品答世主所問之疑為成初信故其地微動於中菩薩示有疑問寄同得益皆是成其凡夫始信之心是故名為舉果勸修生信分仍是信他佛及菩薩得然未是信自心得也第二會中金色世界不動智佛已去方明信自心得亦然也至第十二卷中諸世間主更作二十八問方明信自心是佛不動智等至文方明此經直至法界品覺城東已來菩薩及一切大眾皆是寄法同迷示行修證唯覺城人間五百童子童女優婆塞優婆夷各具五百一萬諸龍寄位是凡表其凡夫有得入者故若無實得者佛教豈是虗行者哉聖者立樣令凡實得終不虗施應如是知應如是信不自欺誑若有人言此經非是凡夫境界是菩薩所行是人當知滅佛知見破滅正法令其正教世不流通令其世間正見不生斷滅佛種諸有智者不應如是不勸修行設行不得不失善種猶成來世積習勝緣故於此佛毛孔光明說頌中已下有兩段頌於初二十行頌明佛毛孔光明讚普賢德如文具明毛孔光是萬行光還歎普賢萬行二爾時一切諸菩薩已下有二十行頌明大眾歎普賢并請說後三品之法亦如文具明第二釋三昧之名者於此三昧名中義分為三一釋三昧名二釋三昧體用三歎三昧之德一釋三昧之名者名毗盧遮那如來藏身毗盧云光遮那云種種徧照如來是法性之體藏身是含容眾法之智明以理智種種教行之光照燭眾生之器隨根與益如經歎德中具明二釋三昧之體用者此三昧體者以法界根本智為體以差別智為大用又以法界根本智為體隨眾生智為用又以入三昧為體出定為用又以無入無出為體又入出俱為用又以入出俱為體以義准之可見大要言之且以為化眾生法則之中以入定明體後從定起顯示十種定名是用於十箇定名中總以法界無依住智性為體此體亦名首楞嚴定與不可說一切諸三昧諸智慧門為體如歎德中具明如經云世界海漩無不隨入者是三昧之用徹徧一切眾法之名故海者廣大義漩者甚深義明此三昧體用廣大甚深無盡諸佛菩薩及一切十方六道眾生中行皆徧故此一三昧答前三十七問總盡向前以佛神力答前三十七問中云何是佛地佛海佛眼佛耳鼻等今普賢三昧答前三十七問中云何菩薩行海三昧海等問為欲明佛行菩薩行體用徹故以佛為體普賢行海為用以此體用該通諸法無法不盡故佛眼耳鼻舌身意為體能徧知眾生事業為用已下如來與普賢智明普賢智契合佛根本智二智不殊令後信者信自智佛根本智一體無二無疑故十方諸佛手摩其頂者明接引忍可言普賢從三昧起者明定體隨根用處彼復依根獲益名起其用無盡略舉其十以表無盡故餘義經文自具廣明意明佛根本智是定體普賢是用。

　　大方廣佛新華嚴經合論卷第十九


　　音切


鬚
　　(須音)。

滯
　　(直例切)。

僉
　　(七鹽切)。

楞
　　(魯登切)。
　　大方廣佛新華嚴經合論卷第二十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　世界成就品第四

　　【論】今釋此品略作三門分別一釋品名目二釋品來意三隨文釋義一釋品名目者為明世界海依住形相苦樂淨穢皆是眾生自業果報之所莊嚴不從他有佛菩薩世界海依大願力依自體清淨法性力依諸波羅蜜諸行海等自體清淨力依為度眾生大慈悲智力以不思議變化力之所成就故名世界成就品二釋品來意者此品所來大意有五一答前世主三十七問佛海眾生海波羅蜜海等此品示業果報示法果報答前所問故明向前是佛光明神力答此品示其佛行海眼耳鼻舌波羅蜜海徧法界海眾生業行海故三十七問一時總答令大眾海悟佛所行入普賢菩薩所行也故號佛華嚴經二令諸現在未來始發菩提心者識佛所行及菩薩行海佛菩薩大慈悲海能普徧法界海眾生行業海而利益之令到究竟岸故既見是已而倣效之學佛行故令始發心者悲智圓滿行解不錯謬故三令始發心菩薩知眾生業報同異差別由心造故四令始發心者知眾生界廣大等法界虗空界如影相入重重無盡依住各別佛菩薩行悉充滿故五令始發心菩薩知諸佛菩薩境界海眾生境界一異不可得故隨眾生自業轉變剎海轉變故隨自業成壞剎海成壞故以眾因緣故此品須來發初蒙故若無比品初心菩薩云何知其如來攝生如來行門及以眾行業世界廣狹之相若不知者依何發心乘佛大悲普濟願行廣度以是義故如下頌云離諸諂誑心清淨常樂慈悲性歡喜志欲廣大深信人彼聞此法生欣悅安住普賢諸願地修行菩薩清淨道觀察法界虗空界此乃能知佛行處若不說眾生界法界佛界菩薩境界虗空界無二無盡如影重重依住者所有發心者設不入二乘道修菩薩行但得權教菩薩心常染淨而有限礙不入佛境界故有自佛他佛及以國剎分劑有往來所依處故如三乘中所說淨土在於他方菩薩願生其中是也說此品者意欲令初發菩提心者知眾生境界諸佛境界廣大之相重重無礙無盡之相佛及菩薩願行含覆利益纖塵無遺故此品須來三隨文釋義者此之一品有十一段經文從初一段長行一段偈頌是此品中序分後十段長行及十段偈頌是正說乃至華藏世界海總通此品為世界成就品總為正說分。
　　【經】爾時普賢菩薩摩訶薩以佛神力徧觀察一切世界海一切眾生海一切諸佛海一切法界海一切眾生業海一切眾生根欲海一切諸佛法輪海一切三世海一切如來願力海一切如來神變海如是觀察已普告一切道場眾海諸菩薩言佛子諸佛世尊知一切世界海成壞清淨智不可思議知一切眾生業海智不可思議知一切法界安立海智不可思議說一切無邊佛海智不可思議入一切欲解根海智不可思議一念普知一切三世智不可思議顯示一切如來無量願海智不可思議示現一切佛神變海智不可思議轉法輪智不可思議建立演說海不可思議清淨佛身不可思議無邊色相海普照明不可思議相及隨好皆清淨不可思議無邊色相光明輪海具足清淨不可思議種種色相光明雲海不可思議殊勝寶燄海不可思議成就言音海不可思議示現三種自在海調伏成熟一切眾生不可思議勇猛調伏諸眾生海無空過者不可思議安住佛地不可思議入如來境界不可思議威力護持不可思議觀察一切佛智所行不可思議諸力圓滿無能摧伏不可思議無畏功德無能過者不可思議住無差別三昧不可思議神通變化不可思議清淨自在智不可思議一切佛法無能毀壞不可思議如是等一切法我當承佛神力及一切如來威神力故具足宣說為令眾生入佛智慧海故為令一切菩薩於佛功德海中得安住故為令一切世界海一切佛自在所莊嚴故為令一切劫海中如來種性恒不斷故為令於一切世界海中顯示諸法真實性故為令隨一切眾生無量解海而演說故為令隨一切眾生諸根海方便令生諸佛法故為令隨一切眾生樂欲海摧破一切障礙山故為令隨一切眾生心行海令淨修治出要道故為令一切菩薩安住普賢願海中故是時普賢菩薩復欲令無量道場眾海生歡喜故令於一切法增長愛樂故令生廣大真實信解海故令淨治普門法界藏身故令安立普賢願海故令淨治入三世平等智眼故令增長普照一切世間藏大慧海故令生陀羅尼力持一切法輪故令於一切道場中盡佛境界悉開示故令開闡一切如來法門故令增長法界廣大甚深一切智性故即說頌言。
　　智慧甚深功德海　　普現十方無量國　　隨諸眾生所應見　　光明徧照轉法輪　　十方剎海叵思議　　佛無量劫皆嚴淨　　為化眾生使成熟　　出興一切諸國土　　佛境甚深難可思　　普示眾生令得入　　其心樂小著諸有　　不能通達佛所悟　　若有淨信堅固心　　常得親近善知識　　一切諸佛與其力　　此乃能入如來智　　離諸諂誑心清淨　　常樂慈悲性歡喜　　志欲廣大深信人　　彼聞此法生欣悅　　安住普賢諸願地　　修行菩薩清淨道　　觀察法界如虗空　　此乃能知佛行處　　此諸菩薩獲善利　　見佛一切神通力　　修餘道者莫能知　　普賢行人方得悟　　眾生廣大無有邊　　如來一切皆護念　　轉正法輪靡不至　　毗盧遮那境界力　　一切剎土入我身　　所住諸佛亦復然　　汝應觀我諸毛孔　　我今示汝佛境界　　普賢行願無邊際　　我已修行得具足　　普眼境界廣大身　　是佛所行應諦聽
　　【論】從初序分中長科為六段一爾時已下四行半經是普賢觀察十海分二如是觀察已下可八行經明普賢告眾歎諸佛十種之智海十不可思議三建立演說海已下可六行經明普賢歎佛十種身業教化不可思議四從勇猛調伏諸眾生海無空過者已下七行經是普賢歎佛身智二業隨轉法輪成就之眾入佛之地十不可思議五如是等一切法已下十八行半經明普賢乘佛神力說佛智業身業教化饒益成就眾生海之德令多菩薩一切眾生入佛境界海故六明普賢說頌重明前法於此二十行頌中兩行為一頌於中意有二十總答前三十七問為頌含多義故一明佛智慧甚深二明佛身業隨根普應三明佛語業普周四明佛行多剎徧嚴五明諸佛大悲成熟眾生六明佛普現出興與益七明眾生根劣隨迷八明大心淨信堅固者堪為九明諸佛與力方知十明離諂慈悲志欲深廣能入十一明觀察法界如虗空而獲善利十二簡修餘道者不堪普賢行人得入十三明眾生界廣大法輪普至十四明普賢自示身廣大十五勸眾令觀毛孔十六明普賢示法與眾之益十七明普賢行願無邊十八明普賢自歎行具十九歎法眼智眼法身智身廣大二十歎是佛所行應諦聽此已上經文自具可知略科眉目如是第二正說分中有十段經。
　　【經】爾時普賢菩薩摩訶薩告諸大眾言諸佛子世界海有十種事過去現在未來諸佛已說現說當說何者為十所謂世界海起具因緣世界海所依住世界海形狀世界海體性世界海莊嚴世界海清淨世界海佛出興世界海劫住世界海劫轉變差別世界海無差別門諸佛子略說世界海有此十事若廣說者與世界海微塵數等過去現在未來諸佛已說現說當說諸佛子略說以十種因緣故一切世界海已成現成當成何者為十所謂如來神力故法應如是故一切眾生行業故一切菩薩成一切智所得故一切眾生及諸菩薩同集善根故一切菩薩嚴淨國土願力故一切菩薩成就不退行願故一切菩薩清淨勝解自在故一切如來善根所流及一切諸佛成道時自在勢力故普賢菩薩自在願力故諸佛子是為略說十種因緣若廣說者有世界海微塵數爾時普賢菩薩欲重宣其義承佛威力觀察十方而說頌言。
　　所說無邊眾剎海　　毗盧遮那悉嚴淨　　世尊境界不思議　　智慧神通力如是　　菩薩修行諸願海　　普隨眾生心所欲　　眾生心行廣無邊　　菩薩國土徧十方　　菩薩趣於一切智　　勤修種種自在力　　無量願海普出生　　廣大剎土皆成就　　修諸行海無有邊　　入佛境界亦無量　　為淨十方諸國土　　一一土經無量劫　　眾生煩惱所擾濁　　分別欲樂非一相　　隨心造業不思議　　一切剎海斯成立　　佛子剎海莊嚴藏　　離垢光明寶所成　　斯由廣大信解心　　十方所住咸如是　　菩薩能修普賢行　　遊行法界微塵道　　塵中悉現無量剎　　清淨廣大如虗空　　等虗空界現神通　　悉詣道場諸佛所　　蓮華座上示眾相　　一一身包一切剎　　一念普現於三世　　一切剎海皆成立　　佛以方便悉入中　　此是毗盧所嚴淨
　　【論】第一段中長行有十八行半經於中大意有六一明普賢告眾欲說其法二正說世界海有十事之法一切三世諸佛同敷三正舉世界形狀體性有十廣大無盡四正說世界已成現成當成具十種因緣五正說由如來神力法如是等如下十事因緣是也六承佛神力說頌於此十八行頌中重頌前長行之法明眾生界廣多佛菩薩悲願含覆故以行廣大故莊嚴國土廣大以眾生業無量故菩薩行無量以菩薩信心廣大離垢所住國剎光明寶成清淨無垢此明淨穢同居業現各異如文可知是故經云菩薩修行諸願海普隨眾生心所欲眾生心行廣無邊菩薩國土徧十方。
　　【經】爾時普賢菩薩復告大眾言諸佛子一一世界海有世界海微塵數所依住所謂或依一切莊嚴住或依虗空住或依一切寶光明住或依一切佛光明住或依一切寶色光明住或依一切佛音聲住或依如幻業生大力阿脩羅形金剛手住或依一切世主身住或依一切菩薩身住或依普賢菩薩願所生一切差別莊嚴海住諸佛子世界海有如是等世界海微塵數所依住爾時普賢菩薩欲重宣其義承佛威力觀察十方而說頌言。
　　徧滿十方虗空界　　所有一切諸國土　　如來神力之所加　　處處現前皆可見　　或有種種諸國土　　無非離垢寶所成　　清淨摩尼最殊妙　　熾然普現光明海　　或有清淨光明剎　　依止虗空界而住　　或在摩尼寶海中　　復有安住光明藏　　如來處此眾會海　　演說法輪皆巧妙　　諸佛境界廣無邊　　眾生見者心歡喜　　有以摩尼作嚴飾　　狀如華燈廣分布　　香燄光雲色熾然　　覆以妙寶光明網　　或有剎土無邊際　　安住蓮華深大海　　廣博清淨與世殊　　諸佛妙善莊嚴故　　或有剎海隨輪轉　　以佛威神得安住　　諸菩薩眾徧在中　　常見無央廣大寶　　或有住於金剛手　　或復有住天主身　　毗盧遮那無上尊　　常於此處轉法輪　　或依寶樹平均住　　香燄雲中亦復然　　或有依諸大水中　　有住堅固金剛海　　或有依止金剛幢　　或有住於華海中　　廣大神變無不周　　毗盧遮那此能現　　或脩或短無量種　　其相旋環亦非一　　妙莊嚴藏與世殊　　清淨修治乃能見　　如是種種各差別　　一切皆依願海住　　或有國土常在空　　諸佛如雲悉充徧　　或有在空懸覆住　　或時而有或無有　　或有國土極清淨　　住於菩薩寶冠中　　十方諸佛大神通　　一切皆於此中見　　諸佛音聲咸徧滿　　斯由業力之所化　　或有國土周法界　　清淨離垢從心起　　如影如幻廣無邊　　如因陀網各差別　　或現種種莊嚴藏　　依止虗空而建立　　諸業境界不思議　　佛力顯示皆令見　　一一國土微塵內　　念念示現諸佛剎　　數皆無量等眾生　　普賢所作恒如是　　為欲成熟眾生故　　是中修行經劫海　　廣大神變靡不興　　法界之中悉周徧　　法界國土一一塵　　諸大剎海住其中　　佛雲平等悉彌覆　　於一切處咸充滿　　如一塵中自在用　　一切塵內亦復然　　諸佛菩薩大神通　　毗盧遮那悉能現　　一切廣大諸剎土　　如影如幻亦如燄　　十方不見所從生　　亦復無來無去處　　滅壞生成互循復　　於虗空中無暫已　　莫不皆由清淨願　　廣大業力之所持
　　【論】第二段中爾時已下九行半經并四十四行頌明世界依住如文具明。
　　【經】爾時普賢菩薩復告大眾言諸佛子世界海有種種差別形相所謂或圓或方或非圓方無量差別或如水漩形或如山燄形或如樹形或如華形或如宮殿形或如眾生形或如佛形如是等有世界海微塵數爾時普賢菩薩欲重宣其義承佛威力觀察十方而說頌言。
　　諸國土海種種別　　種種莊嚴種種上　　殊形共美徧十方　　汝等咸應共觀察　　其狀或圓或有方　　或復三維及八隅　　摩尼輪狀蓮華等　　一切皆由業令異　　或有清淨燄莊嚴　　真金間錯多殊好　　門闥競開無擁滯　　斯由業廣意無襍　　剎海無邊差別藏　　譬如雲布在虗空　　寶輪布地妙莊嚴　　諸佛光明照耀中　　一切國土心分別　　種種光明而照現　　佛於如是剎海中　　各各示現神通力　　或有襍染或清淨　　受苦受樂各差別　　斯由業海不思議　　諸流轉法恒如是　　一毛孔內難思剎　　等微塵數種種住　　一一皆有徧照尊　　在眾會中宣妙法　　於一塵中大小剎　　種種差別如塵數　　平坦高下各不同　　佛悉往詣轉法輪　　一切塵中所現剎　　皆是本願神通力　　隨其心樂種種殊　　於虗空中悉能作　　一切國土所有塵　　一一塵中佛皆入　　普為眾生起神變　　毗盧遮那法如是
　　【論】第三段中爾時已下有六行經并二十行頌明世界差別形由業如文具明。
　　【經】爾時普賢菩薩復告大眾言諸佛子應知世界海有種種體所謂或以一切寶莊嚴為體或以一寶種種莊嚴為體或以一切寶光明為體或以種種色光明為體或以一切莊嚴光明為體或以不可壞金剛為體或以佛力持為體或以妙寶相為體或以佛變化為體或以日摩尼輪為體或以極微細寶為體或以一切寶燄為體或以種種香為體或以一切寶華冠為體或以一切寶影像為體或以一切莊嚴所示現為體或以一念心普示現境界為體或以菩薩形寶為體或以寶華蘂為體或以佛言音為體爾時普賢菩薩欲重宣其義承佛威力觀察十方而說頌言。
　　或有諸剎海　　妙寶所合成　　堅固不可壞　　安住寶蓮華　　或是淨光明　　出生不可知　　一切光莊嚴　　依止虗空住　　或淨光為體　　復依光明住　　光雲作嚴飾　　菩薩共遊處　　或有諸剎海　　從於願力生　　猶如影像住　　取說不可得　　或以摩尼成　　普放日藏光　　珠輪以嚴地　　菩薩悉充滿　　有剎寶燄成　　燄雲覆其上　　眾寶光殊妙　　皆由業所得　　或從妙相生　　眾相莊嚴地　　如冠共持戴　　斯由佛化起　　或從心海生　　隨心所解住　　如幻無處所　　一切是分別　　或以佛光明　　摩尼光為體　　諸佛於中現　　各起神通力　　或普賢菩薩　　化現諸剎海　　願力所莊嚴　　一切皆殊妙
　　【論】第四段爾時已下有十三行經十行頌明世界體差別。
　　【經】爾時普賢菩薩復告大眾言諸佛子應知世界海有種種莊嚴所謂或以一切莊嚴具中出上妙雲莊嚴或以說一切菩薩功德莊嚴或以說一切眾生業報莊嚴或以示現一切菩薩願海莊嚴或以表示一切三世佛影像莊嚴或以一念頃示現無邊劫神通境界莊嚴或以出現一切佛身莊嚴或以出現一切寶香雲莊嚴或以示現一切道場中諸珍妙物光明照耀莊嚴或以示現一切普賢行願莊嚴如是等有世界海微塵數爾時普賢菩薩欲重宣其義承佛威力觀察十方而說頌言。
　　廣大剎海無有邊　　皆由清淨業所成　　種種莊嚴種種住　　一切十方皆徧滿　　無邊色相寶燄雲　　廣大莊嚴非一種　　十方剎海常出現　　普演妙音而說法　　菩薩無邊功德海　　種種大願所莊嚴　　此土俱時出妙音　　普震十方諸剎網　　眾生業海廣無量　　隨其感報各不同　　於一切處莊嚴中　　皆由諸佛能演說　　三世所有諸如來　　神通普現諸剎海　　一一事中一切佛　　如是嚴淨汝應觀　　過去未來現在劫　　十方一切諸國土　　於彼所有大莊嚴　　一一皆於剎中見　　一切事中無量佛　　數等眾生徧世間　　為令調伏起神通　　以此莊嚴國土海　　一切莊嚴吐妙雲　　種種華雲香燄雲　　摩尼寶雲常出現　　剎海以此為嚴飾　　十力所有成道處　　種種莊嚴皆具足　　流光布迥若彩雲　　於此剎海咸令見　　普賢願行諸佛子　　等眾生劫勤修習　　無邊國土悉莊嚴　　一切處中皆顯現
　　【論】第五段爾時已下有十一行經二十行頌明世界莊嚴差別。
　　【經】爾時普賢菩薩復告大眾言諸佛子應知世界海有世界海微塵數清淨方便海所謂諸菩薩親近一切善知識同善根故增長廣大功德雲徧法界故淨修廣大諸勝解故觀察一切菩薩境界而安住故修治一切諸波羅蜜悉圓滿故觀察一切菩薩諸地而入住故出生一切淨願海故修習一切出要行故入於一切莊嚴海故成就清淨方便力故如是等有世界海微塵數爾時普賢菩薩欲重宣其義承佛威力觀察十方而說頌言。
　　一切剎海諸莊嚴　　無數方便願力生　　一切剎海常光曜　　無量清淨業力起　　久遠親近善知識　　同修善業皆清淨　　慈悲廣大徧眾生　　以此莊嚴諸剎海　　一切法門三昧等　　禪定解脫方便地　　於諸佛所悉淨治　　以此出生諸剎海　　發生無量決定解　　能解如來等無異　　忍海方便已修治　　故能嚴淨無邊剎　　為利眾生修勝行　　福德廣大常增長　　譬如雲布等虗空　　一切剎海皆成就　　諸度無量等剎塵　　悉已修行令具足　　願波羅蜜無有盡　　清淨剎海從此生　　淨修無等一切法　　生起無邊出要行　　種種方便化羣生　　如是莊嚴國土海　　修習莊嚴方便地　　入佛功德法門海　　普使眾生竭苦源　　廣大淨剎皆成就　　力海廣大無與等　　普使眾生種善根　　供養一切諸如來　　國土無邊悉清淨
　　【論】第六段爾時已下有十行經并二十行頌明所修行方便願力故出生諸世界海莊嚴故業清淨故莊嚴清淨業垢濁故莊嚴垢濁。
　　【經】爾時普賢菩薩復告大眾言諸佛子應知一一世界海有世界海微塵數佛出現差別所謂或現小身或現大身或現短壽或現長壽或唯嚴淨一佛國土或有嚴淨無量佛土或唯顯示一乘法輪或有顯示不可思議諸乘法輪或現調伏少分眾生或示調伏無邊眾生如是等有世界海微塵數爾時普賢菩薩欲重宣其義承佛威力觀察十方而說頌言。
　　諸佛種種方便門　　出興一切諸剎海　　皆隨眾生心所樂　　此是如來善權力　　諸佛法身不思議　　無色無形無影像　　能為眾生現眾相　　隨其心樂悉令見　　或為眾生現短壽　　或現住壽無量劫　　法身十方普現前　　隨宜出現於世間　　或有嚴淨不思議　　十方所有諸剎海　　或唯嚴淨一國土　　於一示現悉無餘　　或隨眾生心所樂　　示現難思種種乘　　或有唯宣一乘法　　一中方便現無量　　或有自然成正覺　　令少眾生住於道　　或有能於一念中　　開悟羣迷無有數　　或於毛孔出化雲　　示現無量無邊佛　　一切世間皆現覩　　種種方便度羣生　　或有言音普周徧　　隨其心樂而說法　　不可思議大劫中　　調伏無量眾生海　　或有無量莊嚴國　　眾會清淨儼然坐　　佛如雲布在其中　　十方剎海靡不充　　諸佛方便不思議　　隨眾生心悉現前　　普住種種莊嚴剎　　一切國土皆周徧
　　【論】第七段爾時已下有八行經并二十行頌明諸世界諸佛出現差別依眾生業行壽命脩短佛出現不同。
　　【經】爾時普賢菩薩復告大眾言諸佛子應知世界海有世界海微塵數劫住所謂或有阿僧祇劫住或有無量劫住或有無邊劫住或有無等劫住或有不可數劫住或有不可稱劫住或有不可思劫住或有不可量劫住或有不可說劫住如是等有世界海微塵數爾時普賢菩薩欲重宣其義承佛威力觀察十方而說頌言。
　　世界海中種種劫　　廣大方便所莊嚴　　十方國土咸觀見　　數量差別悉明了　　我見十方世界海　　劫數無量等眾生　　或長或短或無邊　　以佛音聲今演說　　我見十方諸剎海　　或住國土微塵劫　　或有一劫或無數　　以願種種各不同　　或有純淨或純染　　或復染淨二俱襍　　願海安立種種殊　　住於眾生心想中　　往昔修行剎塵劫　　獲大清淨世界海　　諸佛境界具莊嚴　　永住無邊廣大劫　　有名種種寶光明　　或名等音燄眼藏　　離塵光明及賢劫　　此清淨劫攝一切　　有清淨劫一佛興　　或一劫中無量現　　無盡方便大願力　　入於一切種種劫　　或無量劫入一劫　　或復一劫入多劫　　一切劫海種種門　　十方國土皆明現　　或一切劫莊嚴事　　於一劫中皆現覩　　或一劫內所莊嚴　　普入一切無邊劫　　始從一念終成劫　　悉依眾生心想生　　一切剎海劫無邊　　以一方便皆清淨
　　【論】第八段爾時已下有七行經并二十行頌明世界劫住不同由業。
　　【經】爾時普賢菩薩復告大眾言諸佛子應知世界海有世界海微塵數劫轉變差別所謂法如是故世界海無量成壞劫轉變染汙眾生住故世界海成染汙劫轉變修廣大福眾生住故世界海成染淨劫轉變信解菩薩住故世界海成染淨劫轉變無量眾生發菩提心故世界海純清淨劫轉變諸菩薩各各遊諸世界故世界海無邊莊嚴劫轉變十方一切世界海諸菩薩雲集故世界海無量大莊嚴劫轉變諸佛世尊入涅槃故世界海莊嚴滅劫轉變諸佛出現於世故一切世界海廣博嚴淨劫轉變如來神通變化故世界海普清淨劫轉變如是等有世界海微塵數爾時普賢菩薩欲重宣其義承佛威力觀察十方而說頌言。
　　一切諸國土　　皆隨業力生　　汝等應觀察　　轉變相如是　　染汙諸眾生　　業惑纏可怖　　彼心令剎海　　一切成染汙　　若有清淨心　　修諸福德行　　彼心令剎海　　襍染及清淨　　信解諸菩薩　　於彼劫中生　　隨其心所有　　襍染清淨者　　無量諸眾生　　悉發菩提心　　彼心令剎海　　住劫恒清淨　　無量億菩薩　　往詣於十方　　莊嚴所有殊　　劫中差別見　　一一微塵內　　佛剎如塵數　　菩薩共雲集　　國土皆清淨　　世尊入涅槃　　彼土莊嚴滅　　眾生無法器　　世界成襍染　　若有佛興世　　一切悉珍好　　隨其心清淨　　莊嚴皆具足　　諸佛神通力　　示現不思議　　是時諸剎海　　一切普清淨
　　【論】第九段爾時已下有十四行經并十行頌明劫隨業轉變淨穢。
　　【經】爾時普賢菩薩復告大眾言諸佛子應知世界海有世界海微塵數無差別所謂一一世界海中有世界海微塵數世界無差別一一世界海中諸佛出現所有威力無差別一一世界海中一切道場徧十方法界無差別一一世界海中一切如來道場眾會無差別一一世界海中一切佛光明徧法界無差別一一世界海中一切佛變化名號無差別一一世界海中一切佛音聲普徧世界海無邊劫住無差別一一世界海中法輪方便無差別一一世界海中一切世界海普入一塵無差別一一世界海中一一微塵一切三世諸佛世尊廣大境界皆於中現無差別諸佛子世界海無差別略說如是若廣說者有世界海微塵數無差別爾時普賢菩薩欲重宣其義承佛神力觀察十方而說頌言。
　　一微塵中多剎海　　處所各別悉嚴淨　　如是無量入一中　　一一區分無襍越　　一一塵內難思佛　　隨眾生心普現前　　一切剎海靡不周　　如是方便無差別　　一一塵中諸樹王　　種種莊嚴悉垂布　　十方國土皆同現　　如是一切無差別　　一一塵內微塵眾　　悉共圍遶人中主　　出過一切徧世間　　亦不迫隘相襍亂　　一一塵中無量光　　普徧十方諸國土　　悉現諸佛菩提行　　一切剎海無差別　　一一塵中無量身　　變化如雲普周徧　　以佛神通導羣品　　十方國土亦無別　　一一塵中說眾法　　其法清淨如輪轉　　種種方便自在門　　一切皆演無差別　　一塵普演諸佛音　　充滿法器諸眾生　　徧住剎海無央劫　　如是音聲亦無異　　剎海無量妙莊嚴　　於一塵中無不入　　如是諸佛神通力　　一切皆由業性起　　一一塵中三世佛　　隨其所樂悉令見　　體性無來亦無去　　以願力故徧世間
　　【論】第十爾時已下有十五行半經二十行頌明一切世界海如來出現無差別一一如文具明此之一品答前三十七問意令現在未來發菩提心者識佛所行眾生業海無際如來以普賢行普濟以法性理智無礙從初發心與大願雲悲智普覆以波羅蜜海無剎不現其身無行不同其事塵毫內剎影現重重平等智身莫不隨入以法界之體而無往來法常如是令學者倣之趣求不謬此乃如大王路法爾常然更有異求偏僻不當也。

　　大方廣佛新華嚴經合論卷第二十


　　音切


諂
　　(丑琰切)。

誑
　　(居況切)。

擾
　　(如沼切)。

央
　　(於良切)。

懸
　　(胡涓切)。

覆
　　(方木切)。

循
　　(巡音)。

隅
　　(牛俱切)。

擁
　　(於拱切)。

戴
　　(帶音)。

儼
　　(魚險切)。

斆
　　(胡教切)。

錯
　　(倉各切)。

狹
　　(胡夾切)。

劑
　　(在計切)。

隘
　　(於芥切)。

僻
　　(普擊切)。
　　大方廣佛新華嚴經合論卷第二十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　華藏世界品第五之一

　　【論】將釋此品略作十門分別一釋品來意二釋品名目三釋華藏世界海因何報得四釋華藏世界形狀安立五配華藏世界安立屬因六釋華藏世界海純襍無礙七釋華藏世界海圓攝三世業境八釋華藏世界本空出生所緣九明華藏世界因何得隱現自在十隨文釋義一釋品來意者此品答前三十七問中佛世界海眾生海波羅蜜海等此品舉如來五位中行業因果報得答前三十七問故此品須來二釋品名目者為說此佛境報得之土蓮華所持含藏一切淨穢境界皆在其中故名華藏三釋華藏世界因何報得者以從初信心至於八地已來恒以大志願力持令其不退菩提諸波羅蜜海教化饒益一切眾生至於八地任利無功當知風輪是大願波羅蜜所成報故眾生世間妄想業風所持如來世間以大願力智風能持諸境為以智能隨願願能成智還以大願法身大智之所報成風輪之體若不以法身一切諸行總有為故若無志願法身無性不能自成何況成他以此三事為緣方堪利生不滯空有進修功熟任利無功且取初因大願為首令持萬境總以大願智風以為持境是故此品下文普散摩尼妙寶華以昔願力空中住如是華藏世界所有莊嚴總是風輪上持諸境由諸福行本從願生還將本因以持諸果以此用願波羅蜜能成一切諸波羅蜜海以本因如此故因果相持今以第八及初發心時願波羅蜜中十波羅蜜以成十種風輪用持其上十種一切莊嚴以願波羅蜜互體相參能持其上諸行報得一切莊嚴如最下風輪名平等是願波羅蜜中檀波羅蜜報得故能持其上一切寶燄熾然莊嚴還是願波羅蜜中檀度門法財慧施之所報生還自相持因果相徹法不虗得因不唐捐以次准此用願波羅蜜中十度法門配之十種風輪報得因果相持故還如眾生世間妄想業風最居其下上持水際金剛地山令其安住孛象玄光以成天文運遊不墮蓮華藏體是法身隨行無依住智體之所報得及宮殿總大悲含育之所報得樓閣即是智照觀根順悲濟物之所報得其地金剛平等自性法身之所報得但是諸莊嚴中所有金剛為莊嚴者皆法身隨行之報但是摩尼莊嚴皆法身成戒體隨行報得金剛輪圍山即是大悲戒防護之業之所報得眾華莊嚴者萬行利生開敷眾善之所報得故寶樹莊嚴者建行利生覆蔭含識之所報得如十行位中功德林等十箇菩薩下名悉同名之曰林為行覆蔭故師子座莊嚴者即是以法身隨智建法輪報得故略而言之且復如是廣說報業所因不可具悉夫報不虗得皆有所因若不知因云何修果是故此品之初云此華藏莊嚴世界海是毗盧遮那如來往昔於世界海微塵數佛一一佛所淨修世界海微塵數大願之所嚴淨但云願者為行由願成又下云普賢智地行悉成一切莊嚴從此出如香水海大慈悲業之所報得香水河是進修之行之所報得如下文殊師利常隨眾中總以名表法即見名知行如此華藏世界海見果知因不可別引餘經將來證此此經見名即知法見果即知因方可識此經之意趣餘經法相門戶多不與此經相應餘經云苦諦此經云苦聖諦即義有餘餘經說四諦此經說十種聖諦及十十二因緣若廣說無量差別不可卒申以是義故此配因果不可引於餘教配此經文此經見名知行以果識因如文殊師利常隨之眾云明練十方儀式主方神除滅無明黑闇主夜神一心匪懈闡明佛日主晝神即其例矣此華藏世界報得之體大要總言大願法身大智萬行大慈大悲以此五事成滿盡法界虗空界乃至塵毫之內重重剎海中一切眾生行皆悉等利至八地任用無功自常充徧以此為體非是滯寂自安及人天自求樂果者之所境界故亦非樂生淨土菩薩者境界故此淨土菩薩設修六波羅蜜得六神通亦未能生信故為本不以法界根本智差別智乘發生信進修行故四釋華藏世界海形狀者以無盡大願風輪持大悲水生無邊行華以法性虗空能容萬境重疊無礙於其水上生一大蓮華周空法界名種種蘂香幢明根本智起差別智行差別行名蘂香幢於蓮華內日珠王寶上有大輪圍山經云日珠王蓮華之上者只是華內有寶名曰珠王非別有華也具寶所成林樹香水妙華開敷經自有文具陳其事其華內地金剛所成地具眾寶間錯嚴飾經自具言於其地上無數香水海眾寶為底如經具說一一香水海外各有四天下微塵數香水河右旋圍遶從南向東以次遶之如六甲等為右其河嚴飾經自具言於不可說香水海中一一海內各有一大世界種而住其中其世界種者同流所居名之曰種種者類也如先德釋云三千大千世界數至恒沙為一世界海海世界數至恒沙為一世界性性數至恒沙為一世界種此中世界種有不可說佛剎微塵數一一香水海中各有其一世界種如經且略舉世界種於最中心香水海名名無邊妙華光明中道智悲之妙用為作名也即是風輪向上種種蘂香幢大蓮華之內處中香水海也此中海內出大蓮華名一切香摩尼王莊號有世界種於中而住名普照十方熾然寶光明此世界種上下有二十重世界各各相去佛剎微塵數此娑婆世界在第十三重中最下重中有佛剎微塵數世界周帀圍遶次上重有二佛剎塵次上重中三佛剎塵數世界周帀圍遶一重增一至最上二十重有二十佛剎微塵數世界圍遶如是周旋通中心有十一箇世界種各有二十重上下相去遠近相似此十一箇世界種外周圍至輪圍山復有一百箇世界種隨方各十於中布列直往隨方行列而住近輪圍山周帀十箇世界種各各上下四重重數雖少上下相去極遠每第三重與此娑婆世界齊等最上重或言相去七佛剎塵向下第二重與下相去多言十佛剎微塵數計四重世界還與中心十一箇二十重世界種高下齊等此近輪圍山十箇世界種即有四重餘九十箇世界種不言重數且略舉世界種中心有十一箇世界種周圍有一百箇世界種共有一百一十一箇世界種如天帝網分布而住大都總數有不可說佛剎微塵數諸世界種總於種種蘂香幢大蓮華之上諸香水海各出蓮華諸世界種各各而住即於其大華之上別華而居即是第二重各別蓮華之上布列而住最下有須彌山微塵數風輪而持其上種種莊嚴及持其上重重世界猶如日月眾星以風所持處空而住餘廣者經自有文若廣引文繁恐當不見略陳綱紀麤而言之五配華藏世界海安立屬因者夫果不自生從因而得經云廣大願雲周法界於一切劫化羣生普賢智地行悉成所有莊嚴從此出如經總舉不可說佛剎微塵數世界種者明普賢行攝化之境徧法界故即是座內眾眉間眾所行覺行報得之境總是都舉果行圓周之境於彼但言佛世界微塵眾對不可說佛剎微塵數於彼是略舉數此是廣數如說普賢之行且但言萬行此是略言意在無盡等法界行也即此二重舉果中普賢滿行即如座內眾眉間眾即此華藏莊嚴世界海不可說佛剎微塵世界種如天帝網分布在種種蘂香幢大蓮華之中是其彼果行所攝生報滿果所得之境今在經中不舉大數但舉中心十一箇世界種上下二十重重別相去一佛剎塵最下重世界各有一佛剎塵世界周帀圍遶而住其中次上第二重中即云二佛剎世界周帀圍遶次上第三重中即言三佛剎塵數世界周帀圍遶以次向上一重加一直至最上重世界中有二十佛剎塵世界周帀圍遶此中心十一箇世界種總皆如是此明十一地行門進修攝化境界報得中心十一箇即十一地報得上下二十重漸漸增廣者明十一地行門中一地有兩重因果為地地進修中皆一正果一向果其二十重中所有佛號皆是勝進中因果佛也所有世界是隨位中所化之境界也即明十一地進修攝化層降佛果故各隨位配之可見除此十一箇世界外周圍別舉出一百箇世界種者即明此十一地攝化十波羅蜜行徧輪圍山法界內故且隨方次第各有其十都言一百明徧不可說佛剎塵境界滿故近金剛輪圍山周圍有十箇世界種上下有四重者明十一地中四攝法徧故餘九十箇世界種不云重數者明但是十波羅蜜十中具百所攝化境故此是一箇因果竟自餘十箇四重世界配四攝法更作一配總舉中心十一箇世界種并周圍直至金剛輪圍山一百箇世界種總共有一百一十一箇世界種配十住十行十迴向十地十一地五位法各有佛因果都有一百本五位中本自有十重因果為本五位中各有兩重因果即是十此為本五位佛因果與五位中作進修故即如此初會五位佛果是都有一百一十更有一箇世界種為明佛位是一徧一切中作一故若無此一位諸位不成故又明緣生之法皆須有一故緣生之法始成如一三五七九與十作緣但置二四六八十具滿數故是圓數不可加減是佛法世間法皆相似故如一日三日五日七日九日皆一三五七九為法者成緣生無盡一多相徹故明其一者非同時無前後中間故為一不自一與萬法作一故為萬法不自多為一作多故為成緣起法合如是一多自在無作任相成故如俗法一為陽二為陰陽動陰隨不可自用陰若自用即天地兩乖雲不興雨不施皆主伴陰陽動靜相順互為主伴方成緣生兩剛即缺兩柔即離為不成濟故是如來出世意在利生真不隨俗故行無所設也德無所濟也即佛自佛眾生自眾生若為利生施設法則即佛為陽德所設教為陰是故此經名為圓教佛處坎之一而設教即十以坎為師卦故是故普賢菩薩為明設教利生因果緣起法須自在不滯緣生故舉一百一十一世界種配其五位因果有一百一十之門為攝生報得有一箇世界種明其佛位與五位及一切諸行作多故還如眉間之眾勝音菩薩獨坐蓮華臺諸菩薩眾生其華鬚明主伴萬行一多相即故定慧觀之可見十下作一是其土字明仁士之法法合十一今以十一箇世界安立十一地法門四重世界明十波羅蜜四攝法之方便大意舉前座內眾及眉間眾明其所行之行此華藏世界明彼行中報得依果於中襍類世界即明所攝之眾生同住一處而境各異者約法界理智真俗不殊六釋華藏世界純襍無礙者為佛所行之行徧法界眾生界故既是行徧所得依果亦徧但業不相應者同住居而不見猶如靈神及諸鬼趣與人同處人不能見如經云譬如人身常有二天隨逐天常見人人不見天此經為佛行周徧依正亦徧不同三乘推淨土於餘方而致去來自他之相為彼小心根劣者且如是設教網故畢竟求大菩提心者還須歸此不二之門興徧周法界之行願也七明華藏世界圓攝三世業境者此華藏世界海明此教法一念三世故一念者為無念也無念即無三世古今等法以明法身無念一切眾生妄念三世多劫之法不離無念之中以是義故此華藏世界所有莊嚴境界能現諸佛業眾生三世所行行業因果總現其中或過去業現未來中或未來業現過去中或過去未來業現現在中或現在業現過去未來中如百千明鏡俱懸四面前後影像互相徹故為法界之體性無時故妄計三世之業頓現無時法中是故經言智入三世而無來往經云佛子汝應觀剎種威神力未來諸國土如夢悉令見十方諸世界過去國土海咸於一剎中現像猶如化三世一切佛及以其國土於一剎種中一切悉觀見論主頌曰三世無有時妄計三世法以真無妄想一念現三世三世無時者亦無有一念計著三世法總現無時中了達無時法一念成正覺八釋佛國本空何為華藏世界出生所緣者緣何事意緣意有四一為明二乘雖得解脫三界麤業無有福智不利眾生滯於涅槃二為三乘菩薩有樂生淨土淨相常存障法性如理染淨當情知見不普情存淨土不得自在不如此法隱現自在為利眾生顯勝福德故即具相萬差光明顯照若令眾生情無取著如幻雲散一物便無無有所得存其繫故三為怖一切法空眾生為法空無相之理謂言斷見空無福智不樂觀空樂取相縛隨境存業不能解脫者所現福德依正果故令觀空法空却無明成福德業四總為一切三乘及一切凡夫現廣大願行福智境界量度樣式令其倣學不偏執故經云諸佛國土如虗空無等無生無有相為利眾生普嚴淨本願力故住其中九明華藏世界因何得隱現自在者為從一切法空之理隨智現故得隱現自在世間龍鬼具有三毒猶能隱現何況法空空諸三毒純清淨智不能隱現自在如善財入彌勒樓閣以三昧力具見眾莊嚴從三昧起忽然不見一相都無善財白言此莊嚴何處去彌勒答言從來處去曰從何處來曰從菩薩智慧神通來依菩薩智慧神力而住無有去處亦無住處非集非常遠離一切又如幻師作諸幻事無所從來無所至去雖無來去以幻力故分明可見彼莊嚴事亦復如是無所從來亦無所去雖無來去然以慣習不可思議幻智力故及往昔大願力故如是顯現華藏世界亦復如是以如來大願智力法性自體空無性力隱現自在若隨法性萬相都無隨願智力眾相隨現隱現隨緣都無作者但以理智法爾自具不思議功不思議變無能作者自在隱現凡夫執著用作無明執障既無智用自在順法身萬象俱寂隨智用萬象俱生隨大悲常居生死但隨理智生死恒真以此三事隱顯萬端不離一真之智化儀百變十隨文釋義者此一品經長科為十二段。
　　【經】爾時普賢菩薩復告大眾言諸佛子此華藏莊嚴世界海是毗羅遮那如來往昔於世界海微塵數劫修菩薩行時一一劫中親近世界海微塵數佛一一佛所淨修世界海微塵數大願之所嚴淨諸佛子此華藏莊嚴世界海有須彌山微塵數風輪所持其最下風輪名平等住能持其上一切寶燄熾然莊嚴次上風輪名出生種種寶莊嚴能持其上淨光照曜摩尼王幢次上風輪名寶威德能持其上一切寶鈴次上風輪名平等燄能持其上日光明相摩尼王輪次上風輪名種種普莊嚴能持其上光明輪華次上風輪名普清淨能持其上一切華燄師子座次上風輪名聲徧十方能持其上一切珠王幢次上風輪名一切寶光明能持其上一切摩尼王樹華次上風輪名速疾普持能持其上一切香摩尼須彌雲次上風輪名種種宮殿遊行能持其上一切寶色香臺雲諸佛子彼須彌山微塵數風輪最在上者名殊勝威光藏能持普光摩尼莊嚴香水海此香水海有大蓮華名種種光明蘂香幢華藏莊嚴世界海住在其中四方均平清淨堅固金剛輪山周帀圍遶地海眾樹各有區別是時普賢菩薩欲重宣其義承佛神力觀察十方而說頌言。
　　世尊往昔於諸有　　微塵佛所修淨業　　故獲種種寶光明　　華藏莊嚴世界海　　廣大悲雲徧一切　　捨身無量等剎塵　　以昔劫海修行力　　今此世界無諸垢　　放大光明徧住空　　風力所持無動搖　　佛藏摩尼普嚴飾　　如來願力令清淨　　普散摩尼妙藏華　　以昔願力空中住　　種種堅固莊嚴海　　光雲垂布滿十方　　諸摩尼中菩薩雲　　普詣十方光熾然　　光燄成輪妙華飾　　法界周流靡不徧　　一切寶中放淨光　　其光普照眾生海　　十方國土皆周徧　　咸令出苦向菩提　　寶中佛數等眾生　　從其毛孔出化形　　梵主帝釋輪王等　　一切眾生及諸佛　　化現光明等法界　　光中演說諸佛名　　種種方便示調伏　　普應羣心無不盡　　華藏世界所有塵　　一一塵中見法界　　寶光現佛如雲集　　此是如來剎自在　　廣大願雲周法界　　於一切劫化羣生　　普賢智地行悉成　　所有莊嚴從此出
　　【論】第一爾時普賢菩薩已下長行有二十四行經并二十行頌明歎佛往因行菩薩行修淨大願力報得風輪以持華藏世界及眾莊嚴。
　　【經】爾時普賢菩薩復告大眾言諸佛子此華藏莊嚴世界海大輪圍山住日珠王蓮華之上栴檀摩尼以為其身威德寶王以為其峯妙香摩尼而作其輪燄藏金剛所共成立一切香水流注其間眾寶為林妙華開敷香艸布地明珠開飾種種香華處處盈滿摩尼為網周帀垂覆如是等有世界海微塵數眾妙莊嚴爾時普賢菩薩欲重宣其義承佛神力觀察十方而說頌言。
　　世界大海無有邊　　寶輪清淨種種色　　所有莊嚴盡奇妙　　此由如來神力起　　摩尼寶輪妙香輪　　及以真珠燈燄輪　　種種妙寶為嚴飾　　清淨輪圍所安住　　堅固摩尼以為藏　　閻浮檀金作嚴飾　　舒光發燄徧十方　　內外暎徹皆清淨　　金剛摩尼所集成　　復雨摩尼諸妙寶　　其寶精奇非一種　　放淨光明普嚴麗　　香水分流無量色　　散諸華寶及栴檀　　眾蓮競發如衣布　　珍艸羅生悉芬馥　　無量寶樹普莊嚴　　開華發蘂色熾然　　種種名衣在其內　　光雲四照常圓滿　　無量無邊大菩薩　　執蓋焚香充法界　　悉發一切妙音聲　　普轉如來正法輪　　諸摩尼樹寶粖成　　一一寶粖現光明　　毗盧遮那清淨身　　悉入其中普令見　　諸莊嚴中現佛身　　無邊色相無央數　　悉往十方無不徧　　所化眾生亦無限　　一切莊嚴出妙音　　演說如來本願輪　　十方所有淨剎海　　佛自在力咸令徧
　　【論】二爾時已下有八行半經并二十行頌明歎蓮華之上寶輪圍山具眾嚴飾由如來神力所生。
　　【經】爾時普賢菩薩復告大眾言諸佛子此世界海大輪圍山內所有大地一切皆以金剛所成堅固莊嚴不可沮壞清淨平坦無有高下摩尼為輪眾寶為藏一切眾生種種形狀諸摩尼寶以為間錯散眾寶粖布以蓮華香藏摩尼分置其間諸莊嚴具充徧如雲三世一切諸佛國土所有莊嚴而為校飾摩尼妙寶以為其網普現如來所有境界如天帝網於中布列諸佛子此世界海地有如是等世界海微塵數莊嚴爾時普賢菩薩欲重宣其義承佛神力觀察十方而說頌言。
　　其地平坦極清淨　　安住堅固無能壞　　摩尼處處以為嚴　　眾寶於中相間錯　　金剛為地甚可悅　　寶輪寶網具莊嚴　　蓮華布上皆圓滿　　妙衣彌覆悉周徧　　菩薩天冠寶纓珞　　悉布其地為嚴好　　栴檀摩尼普散中　　咸舒離垢妙光明　　寶華發燄出妙光　　光燄如雲照一切　　散此妙華及眾寶　　普覆於地為嚴飾　　密雲興布滿十方　　廣大光明無有盡　　普至十方一切土　　演說如來甘露法　　一切佛願摩尼內　　普現無邊廣大劫　　最勝智者昔所行　　於此寶中無不見　　其地所有摩尼寶　　一切佛剎咸來入　　彼諸佛剎一一塵　　一切國土亦入中　　妙寶莊嚴華藏界　　菩薩遊行徧十方　　演說大士諸弘願　　此是道場自在力　　摩尼妙寶莊嚴地　　放淨光明備眾飾　　充滿法界等虗空　　佛力自然如是現　　諸有修治普賢願　　入佛境界大智人　　能知於此剎海中　　如是一切諸神變
　　【論】三爾時已下十行半經并二十行頌歎輪圍山內平地金剛所成具足眾寶間錯其地華網莊嚴。
　　【經】爾時普賢菩薩復告大眾言諸佛子此世界海大地中有不可說佛剎微塵數香水海一切妙寶莊嚴其底妙香摩尼莊嚴其岸毗盧遮那摩尼寶王以為其網香水暎徹具眾寶色充滿其中種種寶華旋布其上栴檀細粖澄垽其下演佛言音放寶光明無邊菩薩持種種蓋現神通力一切世界所有莊嚴悉於中現十寶階陛行列分布十寶欄楯周帀圍遶四天下微塵數一切寶莊嚴芬陀利華敷榮水中不可說百千億那由他數十寶尸羅幢恒河沙數一切寶衣鈴網幢恒河沙數無邊色相寶華樓閣百千億那由他數十寶蓮華城四天下微塵數眾寶樹林寶燄摩尼以為其網恒河沙數栴檀香諸佛言音光燄摩尼不可說百千億那由他數眾寶垣牆悉共圍遶周徧嚴飾爾時普賢菩薩欲重宣其義承佛神力觀察十力而說頌言。
　　此世界中大地上　　有香水海摩尼嚴　　清淨妙寶布其底　　安住金剛不可壞　　香藏摩尼積成岸　　日燄珠輪布若雲　　蓮華妙寶為纓珞　　處處莊嚴淨無垢　　香水澄渟具眾色　　寶華旋布放光明　　普震音聲聞遠近　　以佛威神演妙法　　階陛莊嚴具眾寶　　復以摩尼為間飾　　周迴欄楯悉寶成　　蓮華珠網如雲布　　摩尼寶樹列成行　　華蘂敷榮光赫弈　　種種樂音恒競奏　　佛神通力令如是　　種種妙寶芬陀利　　敷布莊嚴香水海　　香燄光明無暫停　　廣大圓滿皆充徧　　明珠寶幢恒熾盛　　妙衣垂布為嚴飾　　摩尼鈴網演法音　　令其聞者趣佛智　　妙寶蓮華作城郭　　眾彩摩尼所嚴瑩　　真珠雲影布四隅　　如是莊嚴香水海　　垣牆繚繞皆周帀　　樓閣相望布其上　　無量光明恒熾然　　種種莊嚴清淨海　　毗盧遮那於往昔　　種種剎海皆嚴淨　　如是廣大無有邊　　悉是如來自在力
　　【論】四爾時已下一十六行半經二十行頌明金剛寶地有眾香水海眾寶為底妙香嚴岸具眾莊飾。
　　【經】爾時普賢菩薩復告大眾言諸佛子一一香水海各有四天下微塵數香水河右旋圍遶一切皆以金剛為岸淨光摩尼以為嚴飾常現諸佛寶色光雲及諸眾生所有言音其河所有漩澓之處一切諸佛所修因行種種形相皆從中出摩尼為網眾寶鈴鐸諸世界海所有莊嚴悉於中現摩尼寶雲以覆其上其雲普現華藏世界毗盧遮那十方化佛及一切佛神通之事復出妙音稱揚三世佛菩薩名其香水中常出一切寶燄光雲相續不絕若廣說者一一河各有世界海微塵數莊嚴爾時普賢菩薩欲重宣其義承佛神力觀察十方而說頌言。
　　清淨香流滿大河　　金剛妙寶為其岸　　寶粖為輪布其地　　種種嚴飾皆珍好　　寶階行列妙莊嚴　　欄楯周迴悉殊麗　　真珠為藏眾華飾　　種種纓鬘共垂下　　香水寶光清淨色　　恒吐摩尼競疾流　　眾華隨浪皆搖動　　悉奏樂音宣妙法　　細粖栴檀作泥垽　　一切妙寶同洄澓　　香藏氛氳布在中　　發燄流芬普周徧　　河中出生諸妙寶　　悉放光明色熾然　　其光布影成臺座　　華蓋珠纓皆具足　　摩尼王中現佛身　　光明普照十方剎　　以此為輪嚴飾地　　香水暎徹常盈滿　　摩尼為網金為鐸　　徧覆香河演佛音　　克宣一切菩提道　　及以普賢之妙行　　寶岸摩尼極清淨　　恒出如來本願音　　一切諸佛曩所行　　其音普演皆令見　　其河所有漩流處　　菩薩如雲常踊出　　悉往廣大剎土中　　乃至法界咸充滿　　清淨珠王布若雲　　一切香河悉彌覆　　其珠等佛眉間相　　炳然顯現諸佛影
　　【論】五爾時已下十二行半經二十行頌明各各香海具眾香河其河底岸具諸嚴飾右旋遶海。
　　【經】爾時普賢菩薩復告大眾言諸佛子此諸香水河兩間之地悉以妙寶種種莊嚴一一各有四天下微塵數眾寶莊嚴芬陀利華周帀徧滿各有四天下微塵數眾寶樹林次第行列一一樹中恒出一切諸莊嚴雲摩尼寶王照耀其間種種華香處處盈滿其樹復出微妙音聲說諸如來一切劫中所修大願復散種種摩尼寶王充徧其地所謂蓮華輪摩尼寶王香燄光雲摩尼寶王種種嚴飾摩尼寶王現不可思議莊嚴色摩尼寶王日光明衣藏摩尼寶王周徧十方普垂布光網雲摩尼寶王現一切諸佛神變摩尼寶王現一切眾生業報海摩尼寶王如是等有世界海微塵數其香水河兩間之地一一悉具如是莊嚴爾時普賢菩薩欲重宣其義承佛神力觀察十方而說頌言。
　　其地平坦極清淨　　真金摩尼共嚴飾　　諸樹行列蔭其中　　聳榦垂條萃若雲　　枝條妙寶所莊嚴　　華燄成輪光四照　　摩尼為果如雲布　　普使十方常現覩　　摩尼布地皆充滿　　眾華寶粖共莊嚴　　復以摩尼作宮殿　　悉現眾生諸影像　　諸佛影像摩尼王　　普散其地靡不周　　如是赫弈徧十方　　一一塵中咸見佛　　妙寶莊嚴善分布　　真珠燈網相間錯　　處處悉有摩尼輪　　一一皆現佛神通　　眾寶莊嚴放大光　　光中普現諸化佛　　一一周行靡不徧　　悉以十方廣開演　　摩尼妙寶芬陀利　　一切水中咸徧滿　　其華種種各不同　　悉現光明無盡歇　　三世所有諸莊嚴　　摩尼果中皆顯現　　體性無生不可取　　此是如來自在力　　此地一切莊嚴中　　悉現如來廣大身　　彼亦不來亦不去　　佛昔願力皆令見　　此地一一微塵中　　一切佛子修行道　　各見所記當來剎　　隨其意樂悉清淨
　　【論】六爾時已下十五行半經二十行頌明香河兩間平地具樹華果眾妙莊嚴芬陀利華此云百葉白蓮華。
　　【經】爾時普賢菩薩復告大眾言諸佛子諸佛世尊世界海莊嚴不可思議何以故諸佛子此華藏莊嚴世界海一切境界一一皆以世界海微塵數清淨功德之所莊嚴爾時普賢菩薩欲重宣其義承佛神力觀察十方而說頌言。
　　此剎海中一切處　　悉以眾寶為嚴飾　　發燄騰空布若雲　　光明洞徹常彌覆　　摩尼吐雲無有盡　　十方佛影於中現　　神通變化靡暫停　　一切菩薩咸來集　　一切摩尼演佛音　　其音美妙不思議　　毗盧遮那昔所行　　於此寶內恒聞見　　清淨光明徧照尊　　莊嚴具中皆現影　　變化分身眾圍遶　　一切剎海咸周徧　　所有化佛皆如幻　　求其來處不可得　　以佛境界威神力　　一切剎中如是現　　如來自在神通事　　悉徧十方諸國土　　以此剎海淨莊嚴　　一切皆於寶中見　　十方所有諸變化　　一切皆如鏡中像　　但由如來昔所行　　神通願力而出生　　若有能修普賢行　　入於菩薩勝智海　　能於一切微塵中　　普現其身淨眾剎　　不可思議億大劫　　親近一切諸如來　　如其一切之所行　　一剎那中悉能現　　諸佛國土如虗空　　無等無生無有相　　為利眾生普嚴淨　　本願力故住其中
　　【論】七爾時已下五行經二十行頌都結總歎此世界海如來無量功德莊嚴。

　　大方廣佛新華嚴經合論卷第二十一


　　音切


洄
　　(戶灰切)。

澓
　　(伏音)。

壇
　　(徒干切)。

墠
　　(常演切)。

佉
　　(丘伽切)。

芬
　　(分音)。

馥
　　(房六切)。

沮
　　(才與切)。

暎
　　(於命切)。

徹
　　(丑列切)。

麗
　　(力制切)。

蘂
　　(如水切)。

澄
　　(直陵切)。

垽
　　(魚靳切)。

陛
　　(旁禮切)。

欄
　　(勒丹切)。

楯
　　(述尹切)。

渟
　　(笛令切)。

競
　　(巨敬切)。

奏
　　(則候切)。

垣
　　(于元切)。

牆
　　(才良切)。

繚
　　(了音)。

繞
　　(而沼切)。

卍
　　(萬音)。

歇
　　(許揭切)。

孛
　　(蒲沒切)。

縛
　　(符郭切)。

慣
　　(古患切)。
　　大方廣佛新華嚴經合論卷第二十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　華藏世界品第五之二

　　【經】爾時普賢菩薩復告大眾言諸佛子此中有何等世界住我今當說諸佛子此十不可說佛剎微塵數香水海中有十不可說佛剎微塵數世界種安住一一世界種復有十不可說佛剎微塵數世界諸佛子彼諸世界種於世界海中各各依住各各形狀各各體性各各方所各各趣入各各莊嚴各各分齊各各行列各各無差別各各力加持諸佛子此世界種或有依大蓮華海住或有依無邊色寶華海住或有依一切真珠藏寶纓珞海住或有依香水海住或有依一切華海住或有依摩尼寶網海住或有依旋流光海住或有依菩薩寶莊嚴冠海住或有依種種眾生身海住或有依一切佛音聲摩尼王海住如是等若廣說者有世界海微塵數諸佛子彼一切世界種或有作須彌山形或作江河形或作迴轉形或作漩流形或作輪輞形或作壇墠形或作樹林形或作樓閣形或作山幢形或作普方形或作胎藏形或作蓮華形或作佉勒迦形或作眾生身形或作雲形或作諸佛相好形或作圓滿光明形或作種種珠網形或作一切門闥形或作諸莊嚴具形如是等若廣說者有世界海微塵數諸佛子彼一切世界種或有以十方摩尼雲為體或有以眾色燄為體或有以諸光明為體或有以寶香燄為體或有以一切寶莊嚴多羅華為體或有以菩薩影像為體或有以諸佛光明為體或有以佛色相為體或有以一寶光為體或有以眾寶光為體或有以一切眾生福德海音聲為體或有以一切眾生諸業海音聲為體或有以一切佛境界清淨音聲為體或有以一切菩薩大願海音聲為體或有以一切佛方便音聲為體或有以一切剎莊嚴具成壞音聲為體或有以無邊佛音聲為體或有以一切佛變化音聲為體或有以一切眾生善音聲為體或有以一切佛功德海清淨音聲為體如是等若廣說者有世界海微塵數爾時普賢菩薩欲重宣其義承佛神力觀察十方而說頌言。
　　剎種堅固妙莊嚴　　廣大清淨光明藏　　依止蓮華寶海住　　或有住於香海等　　須彌成樹壇墠形　　一切剎種徧十方　　種種莊嚴形相別　　各各布列而安住　　或有體是淨光明　　或是華藏及寶雲　　或有剎種燄所成　　安住摩尼不壞藏　　燈雲燄彩光明等　　種種無邊清淨色　　或有言音以為體　　是佛所演不思議　　或是願力所出音　　神變音聲為體性　　一切眾生大福業　　佛功德音亦如是　　剎種一一差別門　　不可思議無有盡　　如是十方皆徧滿　　廣大莊嚴現神力　　十方所有廣大剎　　悉來入此世界種　　雖見十方普入中　　而實無來無所入　　以一剎種入一切　　一切入一亦無餘　　體相如本無差別　　無等無量悉周徧　　一切國土微塵中　　普見如來在其所　　願海言音若雷震　　一切眾生悉調伏　　佛身周徧一切剎　　無數菩薩亦充滿　　如來自在無等倫　　普化一切諸含識
　　【論】八爾時已下三十八行經二十行頌明世界種體性形狀依住。
　　【經】爾時普賢菩薩復告大眾言諸佛子此十不可說佛剎微塵數香水海在華藏莊嚴世界海中如天帝網分布而住諸佛子此最中央香水海名無邊妙華光以現一切菩薩形摩尼王幢為底出大蓮華名一切香摩尼王莊嚴有世界種而住其上名普照十方熾然寶光明以一切莊嚴具為體有十不可說佛剎微塵數世界於中布列其最下方有世界名最勝光徧照以一切金剛莊嚴光曜輪為際依眾寶摩尼華而住其狀猶如摩尼寶形一切寶華莊嚴雲彌覆其上佛剎微塵數世界周帀圍遶種種安住種種莊嚴佛號淨眼離垢燈此上過佛剎微塵數世界有世界名種種香蓮華妙莊嚴以一切莊嚴具為際依寶蓮華網而住其狀猶如師子之座一切寶色珠帳雲彌覆其上二佛剎微塵數世界周帀圍遶佛號師子光勝照此上過佛剎微塵數世界有世界名一切寶莊嚴普照光以香風輪為際依種種寶華纓珞住其形八隅妙光摩尼日輪雲而覆其上三佛剎微塵數世界周帀圍遶佛號淨光智勝幢此上過佛剎微塵數世界有世界名種種光明華莊嚴以一切寶王為際依眾色金剛尸羅幢海住其狀猶如摩尼蓮華以金剛摩尼寶光雲而覆其上四佛剎微塵數世界周帀圍遶純一清淨佛號金剛光明無量精進力善出現此上過佛剎微塵數世界有世界名普放妙華光以一切寶鈴莊嚴網為際依一切樹林莊嚴寶輪網海住其形普方而多有隅角梵音摩尼王雲以覆其上五佛剎微塵數世界周帀圍遶佛號香光喜力海此上過佛剎微塵數世界有世界名淨妙光明以寶王莊嚴幢為際依金剛宮殿海住其形四方摩尼輪髻帳雲而覆其上六佛剎微塵數世界周帀圍遶佛號普光自在幢此上過佛剎微塵數世界有世界名眾華燄莊嚴以種種華莊嚴為際依一切寶色燄海住其狀猶如樓閣之形一切寶色衣真珠欄楯雲而覆其上七佛剎微塵數世界周帀圍遶純一清淨佛號歡喜海功德名稱自在光此上過佛剎微塵數世界有世界名出生威力地以出一切聲摩尼王莊嚴為際依種種寶色蓮華座虗空海住其狀猶如因陀羅網以無邊色華網雲而覆其上八佛剎微塵數世界周帀圍遶佛號廣大名稱智海幢此上過佛剎微塵數世界有世界名出妙音聲以心王摩尼莊嚴輪為際依恒出一切妙音聲莊嚴雲摩尼王海住其狀猶如梵天身形無量寶莊嚴師子座雲而覆其上九佛剎微塵數世界周帀圍遶佛號清淨月光明相無能摧伏此上過佛剎微塵數世界有世界名金剛幢以無邊莊嚴真珠藏寶纓珞為際依一切莊嚴寶師子座摩尼海住其狀周圓十須彌山微塵數一切香摩尼華須彌雲彌覆其上十佛剎微塵數世界周帀圍遶純一清淨佛號一切法海最勝王此上過佛剎微塵數世界有世界名恒出現帝青寶光明以極堅牢不可壞金剛莊嚴為際依種種殊異華海住其狀猶如半月之形諸天寶帳雲而覆其上十一佛剎微塵數世界周帀圍遶佛號無量功德法此上過佛剎微塵數世界有世界名光明照耀以普光莊嚴為際依華旋香水海住狀如華旋種種衣雲而覆其上十二佛剎微塵數世界周帀圍遶佛號超釋梵此上過佛剎微塵數世界至此世界名娑婆以金剛莊嚴為際依種種色風輪所持蓮華網住狀如虗空以普圓滿天宮殿莊嚴虗空雲而覆其上十三佛剎微塵數世界周帀圍遶其佛即是毗盧遮那如來世尊此上過佛剎微塵數世界有世界名寂靜離塵光以一切寶莊嚴為際依種種寶衣海住其狀猶如執金剛形無邊色金剛雲而覆其上十四佛剎微塵數世界周帀圍遶佛號徧法界勝音此上過佛剎微塵數世界有世界名眾妙光明燈以一切莊嚴帳為際依淨華網海住其狀猶如卍字之形摩尼樹香水海雲而覆其上十五佛剎微塵數世界周帀圍遶純一清淨佛號不可摧伏力普照幢此上過佛剎微塵數世界有世界名清淨光徧照以無盡寶雲摩尼王為際依種種香燄蓮華海住其狀猶如龜甲之形圓光摩尼輪栴檀雲而覆其上十六佛剎微塵數世界周帀圍遶佛號清淨日功德眼此上過佛剎微塵數世界有世界名寶莊嚴藏以一切眾生形摩尼王為際依光明藏摩尼王海住其形八隅以一切輪圍山寶莊嚴華樹網彌覆其上十七佛剎微塵數世界周帀圍遶佛號無礙智光明徧照十方此上過佛剎微塵數世界有世界名離塵以一切殊妙相莊嚴為際依眾妙華師子座海住狀如珠纓以一切寶香摩尼王圓光雲而覆其上十八佛剎微塵數世界周帀圍遶純一清淨佛號無量方便最勝幢此上過佛剎微塵數世界有世界名清淨光普照以出無盡寶雲摩尼王為際依無量色香燄須彌山海住其狀猶如寶華旋布以無邊色光明摩尼王帝青雲而覆其上十九佛剎微塵數世界周帀圍遶佛號普照法界虗空光此上過佛剎微塵數世界有世界名妙寶燄以普光明日月寶為際依一切諸天形摩尼王海住其狀猶如寶莊嚴具以一切寶衣幢雲及摩尼燈藏網而覆其上二十佛剎微塵數世界周帀圍遶純一清淨佛號福德相光明諸佛子此徧照十方熾然寶光明世界種有如是等不可說佛剎微塵數廣大世界各各所依住各各形狀各各體性各各方面各各趣入各各莊嚴各各分齊各各行列各各無差別各各力加持周帀圍遶所謂十佛剎微塵數迴轉形世界十佛剎微塵數江河形世界十佛剎微塵數漩流形世界十佛剎微塵數輪輞形世界十佛剎微塵數壇墠形世界十佛剎微塵數樹林形世界十佛剎微塵數樓觀形世界十佛剎微塵數尸羅幢形世界十佛剎微塵數普方形世界十佛剎微塵數胎藏形世界十佛剎微塵數蓮華形世界十佛剎微塵數佉勒迦形世界十佛剎微塵數種種眾生形世界十佛剎微塵數佛相形世界十佛剎微塵數圓光形世界十佛剎微塵數雲形世界十佛剎微塵數網形世界十佛剎微塵數門闥形世界如是等有不可說佛剎微塵數此一一世界各有十佛剎微塵數廣大世界周帀圍遶此諸世界一一復有如上所說微塵數世界而為眷屬如是所說一切世界皆在此無邊妙華光香水海及圍遶此海香水河中。
　　【論】九爾時以下直至卷末及初都結諸世界種於此大蓮華上分布而住并別舉此中心華藏世界海有世界種名普照十方熾然寶光明上下二十重世界於中大意如前已釋。
　　【經】爾時普賢菩薩復告大眾言諸佛子此無邊妙華光香水海東次有香水海名離垢燄藏出大蓮華名一切香摩尼王妙莊嚴有世界種而住其上名徧照剎旋以菩薩行吼音為體此中最下方有世界名宮殿莊嚴幢其形四方依一切寶莊嚴海住蓮華光網雲彌覆其上佛剎微塵數世界圍遶純一清淨佛號眉間光徧照此上過佛剎微塵數世界有世界名德華藏其形周圓依一切寶華蘂海住真珠幢師子座雲彌覆其上二佛剎微塵數世界圍遶佛號一切無邊法海慧此上過佛剎微塵數世界有世界名善變化妙香輪形如金剛依一切寶莊嚴鈴網海住種種莊嚴圓光雲彌覆其上三佛剎微塵數世界圍遶佛號功德相光明普照此上過佛剎微塵數世界有世界名妙色光明其狀猶如摩尼寶輪依無邊色寶香水海住普光明真珠樓閣雲彌覆其上四佛剎微塵數世界圍遶純一清淨佛號善眷屬出興徧照此上過佛剎微塵數世界有世界名善蓋覆狀如蓮華依金剛香水海住離塵光明香水雲彌覆其上五佛剎微塵數世界圍遶佛號法喜無盡慧此上過佛剎微塵數世界有世界名尸利華光輪其形三角依一切堅固寶莊嚴海住菩薩摩尼冠光明雲彌覆其上六佛剎微塵數世界圍遶佛號清淨普光明此上過佛剎微塵數世界有世界名寶蓮華莊嚴形如半月依一切蓮華莊嚴海住一切寶華雲彌覆其上七佛剎微塵數世界圍遶純一清淨佛號功德華清淨眼此上過佛剎微塵數世界有世界名無垢燄莊嚴其狀猶如寶燈行列依寶燄藏海住常雨香水種種身雲彌覆其上八佛剎微塵數世界圍遶佛號慧力無能勝此上過佛剎微塵數世界有世界名妙梵音形如卍字依寶衣幢海住一切華莊嚴帳雲彌覆其上九佛剎微塵數世界圍遶佛號廣大目如空中淨月此上過佛剎微塵數世界有世界名微塵數音聲其狀猶如因陀羅網依一切寶水海住一切樂音寶蓋雲彌覆其上十佛剎微塵數世界圍遶純一清淨佛號金色須彌燈此上過佛剎微塵數世界有世界名寶色莊嚴形如卍字依帝釋形寶王海住日光明華雲彌覆其上十一佛剎微塵數世界圍遶佛號迥照法界光明智此上過佛剎微塵數世界有世界名金色妙光其狀猶如廣大城郭依一切寶莊嚴海住道場寶華雲彌覆其上十二佛剎微塵數世界圍遶佛號寶燈普照幢此上過佛剎微塵數世界有世界名徧照光明輪狀如華旋依寶衣旋海住佛音聲寶王樓閣雲彌覆其上十三佛剎微塵數世界圍遶純一清淨佛號蓮華燄徧照此上過佛剎微塵數世界有世界名寶藏莊嚴狀如四洲依寶纓珞須彌住寶燄摩尼雲彌覆其上十四佛剎微塵數世界圍遶佛號無盡福開敷華此上過佛剎微塵數世界有世界名如鏡像普現其狀猶如阿脩羅身依金剛蓮華海住寶冠光影雲彌覆其上十五佛剎微塵數世界圍遶佛號甘露音此上過佛剎微塵數世界有世界名栴檀月其形八隅依金剛栴檀寶海住真珠華摩尼雲彌覆其上十六佛剎微塵數世界圍遶純一清淨佛號最勝法無等智此上過佛剎微塵數世界有世界名離垢光明其狀猶如香水漩流依無邊色寶光海住妙香光明雲彌覆其上十七佛剎微塵數世界圍遶佛號徧照虗空光明音此上過佛剎微塵數世界有世界名妙華莊嚴其狀猶如旋遶之形依一切華海住一切樂音摩尼雲彌覆其上十八佛剎微塵數世界圍遶佛號普現勝光明此上過佛剎微塵數世界有世界名勝音莊嚴其狀猶如師子之座依金師子座海住眾色蓮華藏師子座雲彌覆其上十九佛剎微塵數世界圍遶佛號無邊功德稱普光明此上過佛剎微塵數世界有世界名高勝燈狀如佛掌依寶衣服香幢海住日輪普照寶王樓閣雲彌覆其上二十佛剎微塵數世界圍遶純一清淨佛號普照虗空燈諸佛子此離垢燄藏香水海南次有香水海名無盡光明輪世界種名佛幢莊嚴以一切佛功德海音聲為體此中最下方有世界名愛見華狀如寶輪依摩尼樹藏寶王海住化現菩薩形寶藏雲彌覆其上佛剎微塵數世界圍遶純一清淨佛號蓮華光歡喜面此上過佛剎微塵數世界有世界名妙音佛號須彌寶燈此上過佛剎微塵數世界有世界名眾寶莊嚴光佛號法界音聲幢此上過佛剎微塵數世界有世界名香藏金剛佛號光明音此上過佛剎微塵數世界有世界名淨妙音佛號最勝精進力此上過佛剎微塵數世界有世界名寶蓮華莊嚴佛號法城雲靁音此上過佛剎微塵數世界有世界名與安樂佛號大名稱智慧燈此上過佛剎微塵數世界有世界名無垢網佛號師子光功德海此上過佛剎微塵數世界有世界名華林幢徧照佛號大智蓮華光此上過佛剎微塵數世界有世界名無量莊嚴佛號普眼法界幢此上過佛剎微塵數世界有世界名普光明寶莊嚴佛號勝智大商主此上過佛剎微塵數世界有世界名華王佛號月光幢此上過佛剎微塵數世界有世界名離垢藏佛號清淨覺此上過佛剎微塵數世界有世界名寶光明佛號一切智虗空燈此上過佛剎微塵數世界有世界名出生寶纓珞佛號諸度福海相光明此上過佛剎微塵數世界有世界名妙輪徧覆佛號調伏一切染著心令歡喜此上過佛剎微塵數世界有世界名寶華幢佛號廣博功德音大名稱此上過佛剎微塵數世界有世界名無量莊嚴佛號平等智光明功德海此上過佛剎微塵數世界有世界名無盡光莊嚴幢狀如蓮華依一切寶網海住蓮華光摩尼網彌覆其上二十佛剎微塵數世界圍遶純一清淨佛號法界淨光明諸佛子此無盡光明輪香水海右旋次有香水海名金剛寶燄光世界種名佛光莊嚴藏以稱說一切如來名音聲為體此中最下方有世界名寶燄蓮華其狀猶如摩尼色眉間毫相依一切寶色水漩海住一切莊嚴樓閣雲彌覆其上佛剎微塵數世界圍遶純一清淨佛號無垢寶光明此上過佛剎微塵數世界有世界名光燄藏佛號無礙自在智慧光此上過佛剎微塵數世界有世界名寶輪妙莊嚴佛號一切寶光明此上過佛剎微塵數世界有世界名栴檀樹華幢佛號清淨智光明此上過佛剎微塵數世界有世界名佛剎妙莊嚴佛號廣大歡喜音此上過佛剎微塵數世界有世界名妙光莊嚴佛號法界自在智此上過佛剎微塵數世界有世界名無邊相佛號無礙智此上過佛剎微塵數世界有世界名燄雲幢佛號演說不退輪此上過佛剎微塵數世界有世界名眾寶莊嚴清淨輪佛號離垢華光明此上過佛剎微塵數世界有世界名廣大出離佛號無礙智日眼此上過佛剎微塵數世界有世界名妙莊嚴金剛座佛號法界智大光明此上過佛剎微塵數世界有世界名智慧普莊嚴佛號智炬光明王此上過佛剎微塵數世界有世界名蓮華池深妙音佛號一切智普照此上過佛剎微塵數世界有世界名種種色光明佛號普光華王雲此上過佛剎微塵數世界有世界名妙寶幢佛號功德光此上過佛剎微塵數世界有世界名摩尼華毫相光佛號普音雲此上過佛剎微塵數世界有世界名甚深海佛號十方眾生主此上過佛剎微塵數世界有世界名須彌光佛號法界普智音此上過佛剎微塵數世界有世界名金蓮華佛號福德藏普光明此上過佛剎微塵數世界有世界名寶莊嚴藏形如卍字依一切香摩尼莊嚴樹海住清淨光明雲彌覆其上二十佛剎微塵數世界圍遶純一清淨佛號大變化光明網諸佛子此金剛寶燄香水海右旋次有香水海名帝青寶莊嚴世界種名光照十方依一切妙莊嚴蓮華香雲住以無邊佛音聲為體於此最下方有世界名十方無盡色藏輪其狀周迴有無量角依無邊色一切寶藏海住因陀羅網而覆其上佛剎微塵數世界圍遶純一清淨佛號蓮華眼光明徧照此上過佛剎微塵數世界有世界名淨妙莊嚴藏佛號無上慧大師子此上過佛剎微塵數世界有世界名出現蓮華座佛號徧照法界光明王此上過佛剎微塵數世界有世界名寶幢音佛號大功德普名稱此上過佛剎微塵數世界有世界名金剛寶莊嚴藏佛號蓮華日光明此上過佛剎微塵數世界有世界名因陀羅華月佛號法自在智慧幢此上過佛剎微塵數世界有世界名妙輪藏佛號大喜清淨音此上過佛剎微塵數世界有世界名妙音藏佛號大力善商主此上過佛剎微塵數世界有世界名清淨月佛號須彌光智慧力此上過佛剎微塵數世界有世界名無邊莊嚴相佛號方便願淨月光此上過佛剎微塵數世界有世界名妙華音佛號法海大願音此上過佛剎微塵數世界有世界名一切寶莊嚴佛號功德寶光明相此上過佛剎微塵數世界有世界名堅固地佛號美音最勝天此上過佛剎微塵數世界有世界名普光善化佛號大精進寂靜慧此上過佛剎微塵數世界有世界名善守護莊嚴行佛號見者生歡喜此上過佛剎微塵數世界有世界名栴檀寶華藏佛號甚深不可動智慧光徧照此上過佛剎微塵數世界有世界名現種種色相海佛號普放不思議勝義王光明此上過佛剎微塵數世界有世界名化現十方大光明佛號勝功德威光無與等此上過佛剎微塵數世界有世界名須彌雲幢佛號極淨光明眼此上過佛剎微塵數世界有世界名蓮華徧照其狀周圍依無邊色眾妙香摩尼海住一切乘莊嚴雲而覆其上二十佛剎微塵數世界圍遶純一清淨佛號解脫精進日諸佛子此帝青寶莊嚴香水海右旋次有香水海名金剛輪莊嚴底世界種名妙間錯因陀羅網普賢智所生音聲為體此中最下方有世界名蓮華網其狀猶如須彌山形依眾妙華山幢海住佛境界摩尼王帝網雲而覆其上佛剎微塵數世界圍遶純一清淨佛號法身普覺慧此上過佛剎微塵數世界有世界名無盡日光明佛號最勝大覺慧此上過佛剎微塵數世界有世界名普放妙光明佛號大福雲無盡力此上過佛剎微塵數世界有世界名樹華幢佛號無邊智法界音此上過佛剎微塵數世界有世界名真珠蓋佛號波羅蜜師子頻申此上過佛剎微塵數世界有世界名無邊音佛號一切智妙覺慧此上過佛剎微塵數世界有世界名普見樹峯佛號普現眾生前此上過佛剎微塵數世界有世界名師子帝網光佛號無垢日金色光燄雲此上過佛剎微塵數世界有世界名眾寶間錯佛號帝幢最勝慧此上過佛剎微塵數世界有世界名無垢光明地佛號一切力清淨月此上過佛剎微塵數世界有世界名恒出歎佛功德音佛號如虗空普覺慧此上過佛剎微塵數世界有世界名高燄藏佛號化現十方大雲幢此上過佛剎微塵數世界有世界名光嚴道場佛號無等智徧照此上過佛剎微塵數世界有世界名出生一切寶莊嚴佛號廣度眾生神通王此上過佛剎微塵數世界有世界名光嚴妙宮殿佛號一切義成廣大慧此上過佛剎微塵數世界有世界名離塵寂靜佛號不唐現此上過佛剎微塵數世界有世界名摩尼華幢佛號悅意吉祥音此上過佛剎微塵數世界有世界名普雲藏其狀猶如樓閣之形依種種宮殿香水海住一切寶燈雲彌覆其上二十佛剎微塵數世界圍遶純一清淨佛號最勝覺神通王諸佛子此金剛輪莊嚴底香水海右旋次有香水海名蓮華因陀羅網世界種名普現十方影依一切香摩尼莊嚴蓮華住一切佛智光音聲為體此中最下方有世界名眾生海寶光明其狀猶如真珠之藏依一切摩尼纓珞海漩住水光明摩尼雲而覆其上佛剎微塵數世界圍遶純一清淨佛號不思議功德徧照月此上過佛剎微塵數世界有世界名妙香輪佛號無量力幢此上過佛剎微塵數世界有世界名妙光輪佛號法界光音覺悟慧此上過佛剎微塵數世界有世界名吼聲摩尼幢佛號蓮華光恒垂妙臂此上過佛剎微塵數世界有世界名極堅固輪佛號不退轉功德海光明此上過佛剎微塵數世界有世界名眾行光莊嚴佛號一切智普勝尊此上過佛剎微塵數世界有世界名師子座徧照佛號師子光無量力覺慧此上過佛剎微塵數世界有世界名寶燄莊嚴佛號一切法清淨智此上過佛剎微塵數世界有世界名無量燈佛號無憂相此上過佛剎微塵數世界有世界名常聞佛音佛號自然勝威光此上過佛剎微塵數世界有世界名清淨變化佛號金蓮華光明此上過佛剎微塵數世界有世界名普入十方佛號觀法界頻申慧此上過佛剎微塵數世界有世界名熾然燄佛號光燄樹緊那羅王此上過佛剎微塵數世界有世界名香光徧照佛號香燈善化王此上過佛剎微塵數世界有世界名無量華聚輪佛號普現佛功德此上過佛剎微塵數世界有世界名眾妙普清淨佛號一切法平等神通王此上過佛剎微塵數世界有世界名金光海佛號十方自在大變化此上過佛剎微塵數世界有世界名真珠華藏佛號法界寶光明不可思議慧此上過佛剎微塵數世界有世界名帝釋須彌師子座佛號勝力光此上過佛剎微塵數世界有世界名無邊寶普照其形四方依華林海住普雨無邊色摩尼王帝網而覆其上二十佛剎微塵數世界圍遶純一清淨佛號徧照世間最勝音。

　　大方廣佛新華嚴經合論卷第二十二


　　音切


輞
　　(网音)。

龜
　　(居為切)。

胎
　　(台音)。

商
　　(式羊切)。

嚬
　　(頻音)。

摧
　　(昨回切)。
　　大方廣佛新華嚴經合論卷第二十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　華藏世界品第五之三

　　【經】諸佛子此蓮華因陀羅網香水海右旋次有香水海名積集寶香藏世界種名一切威德莊嚴以一切佛法輪音聲為體此中最下方有世界名種種出生形如金剛依種種金剛山幢住金剛寶光雲而覆其上佛剎微塵數世界圍遶純一清淨佛號蓮華眼此上過佛剎微塵數世界有世界名喜見音佛號生喜樂此上過佛剎微塵數世界有世界名寶莊嚴幢佛號一切智此上過佛剎微塵數世界有世界名多羅華普照佛號無垢寂妙音此上過佛剎微塵數世界有世界名變化光佛號清淨空智慧月此上過佛剎微塵數世界有世界名眾妙間錯佛號開示福德海密雲相此上過佛剎微塵數世界有世界名一切莊嚴具妙音聲佛號歡喜雲此上過佛剎微塵數世界有世界名蓮華池佛號名稱幢此上過佛剎微塵數世界有世界名一切寶莊嚴佛號嚬伸觀察眼此上過佛剎微塵數世界有世界名淨妙華佛號無盡金剛智此上過佛剎微塵數世界有世界名蓮華莊嚴城佛號日藏眼普光明此上過佛剎微塵數世界有世界名無量樹峯佛號一切法靁音此上過佛剎微塵數世界有世界名日光明佛號開示無量智此上過佛剎微塵數世界有世界名依止蓮華葉佛號一切福德山此上過佛剎微塵數世界有世界名風普持佛號日耀根此上過佛剎微塵數世界有世界名光明顯現佛號身光普照此上過佛剎微塵數世界有世界名香靁音金剛寶普照佛號最勝華開敷相此上過佛剎微塵數世界有世界名帝網莊嚴形如欄楯依一切莊嚴海住光燄樓閣雲彌覆其上二十佛剎微塵數世界圍遶純一清淨佛號示現無畏雲諸佛子此積集寶香藏香水海右旋次有香水海名寶莊嚴世界種名普無垢以一切微塵中佛剎神變聲為體此中最下方有世界名淨妙平坦形如寶身依一切寶光輪海住種種栴檀摩尼真珠雲彌覆其上佛剎微塵數世界圍遶純一清淨佛號難摧伏無等幢此上過佛剎微塵數世界有世界名熾然妙莊嚴佛號蓮華慧神通王此上過佛剎微塵數世界有世界名微妙相輪幢佛號十方大名稱無盡光此上過佛剎微塵數世界有世界名燄藏摩尼妙莊嚴佛號大智慧見聞皆歡喜此上過佛剎微塵數世界有世界名妙華莊嚴佛號無量力最勝智此上過佛剎微塵數世界有世界名出生淨微塵佛號超勝梵此上過佛剎微塵數世界有世界名普光明變化香佛號香象金剛大力勢此上過佛剎微塵數世界有世界名光明旋佛號義成善名稱此上過佛剎微塵數世界有世界名寶纓珞海佛號無比光徧照此上過佛剎微塵數世界有世界名妙華燈幢佛號究竟功德無礙慧燈此上過佛剎微塵數世界有世界名善巧莊嚴佛號慧日波羅蜜此上過佛剎微塵數世界有世界名栴檀華普光明佛號無邊慧法界音此上過佛剎微塵數世界有世界名帝網幢佛號燈光迥照此上過佛剎微塵數世界有世界名淨華輪佛號法界日光明此上過佛剎微塵數世界有世界名大威耀佛號無邊功德海法輪音此上過佛剎微塵數世界有世界名同安住寶蓮華池佛號開示入不可思議智此上過佛剎微塵數世界有世界名平坦地佛號功德寶光明王此上過佛剎微塵數世界有世界名香摩尼聚佛號無盡福德海妙莊嚴此上過佛剎微塵數世界有世界名微妙光明佛號無等力普徧音此上過佛剎微塵數世界有世界名十方普堅固莊嚴照耀其形八隅依心王摩尼輪海住一切寶莊嚴帳雲彌覆其上二十佛剎微塵數世界圍遶純一清淨佛號普眼大明燈諸佛子此寶莊嚴香水海右旋次有香水海名金剛寶聚世界種名法界行以一切菩薩地方便法音聲為體此中最下方有世界名淨光照耀形如珠貫依一切寶色珠纓海住菩薩珠髻光明摩尼雲而覆其上佛剎微塵數世界圍遶純一清淨佛號最勝功德光此上過佛剎微塵數世界有世界名妙蓋佛號法自在慧此上過佛剎微塵數世界有世界名寶莊嚴師子座佛號大龍淵此上過佛剎微塵數世界有世界名出現金剛座佛號昇師子座蓮華臺此上過佛剎微塵數世界有世界名蓮華勝音佛號智光普開悟此上過佛剎微塵數世界有世界名善慣習佛號持地妙光王此上過佛剎微塵數世界有世界名喜樂音佛號法燈王此上過佛剎微塵數世界有世界名摩尼藏因陀羅網佛號不空見此上過佛剎微塵數世界有世界名眾妙地藏佛號燄身幢此上過佛剎微塵數世界有世界名金光輪佛號淨治眾生行此上過佛剎微塵數世界有世界名須彌山莊嚴佛號一切功德雲普照此上過佛剎微塵數世界有世界名眾樹形佛號寶華相淨月覺此上過佛剎微塵數世界有世界名無怖畏佛號最勝金光炬此上過佛剎微塵數世界有世界名大名稱龍王幢佛號觀等一切法此上過佛剎微塵數世界有世界名示現摩尼色佛號變化日此上過佛剎微塵數世界有世界名光燄燈莊嚴佛號寶蓋光徧照此上過佛剎微塵數世界有世界名香光雲佛號思惟慧此上過佛剎微塵數世界有世界名無怨讎佛號精進勝慧海此上過佛剎微塵數世界有世界名一切莊嚴具光明幢佛號普現悅意蓮華自在王此上過佛剎微塵數世界有世界名毫相莊嚴形如半月依須彌山摩尼華海住一切莊嚴熾盛光摩尼王雲而覆其上二十佛剎微塵數世界圍遶純一清淨佛號清淨眼諸佛子此金剛寶聚香水海右旋次有香水海名天城寶堞世界種名燈燄光明以普示一切平等法輪音為體此中最下方有世界名寶月光燄輪形如一切莊嚴具依一切寶莊嚴華海住琉璃色師子座雲而覆其上佛剎微塵數世界圍遶純一清淨佛號日月自在光此上過佛剎微塵數世界有世界名須彌寶光佛號無盡法寶幢此上過佛剎微塵數世界有世界名眾妙光明幢佛號大華聚此上過佛剎微塵數世界有世界名摩尼光明華佛號人中最自在此上過佛剎微塵數世界有世界名普音佛號一切智徧照此上過佛剎微塵數世界有世界名大樹緊那羅音佛號無量福德自在龍此上過佛剎微塵數世界有世界名無邊淨光明佛號功德寶華光此上過佛剎微塵數世界有世界名最勝音佛號一切智莊嚴此上過佛剎微塵數世界有世界名眾寶間飾佛號寶燄須彌山此上過佛剎微塵數世界有世界名清淨須彌音佛號出現一切行光明此上過佛剎微塵數世界有世界名香水蓋佛號一切波羅蜜無礙海此上過佛剎微塵數世界有世界名師子華網佛號寶燄幢此上過佛剎微塵數世界有世界名金剛妙華燈佛號一切大願光此上過佛剎微塵數世界有世界名一切法光明地佛號一切法廣大真實義此上過佛剎微塵數世界有世界名真珠粖平坦莊嚴佛號勝慧光明網此上過佛剎微塵數世界有世界名琉璃華佛號寶積幢此上過佛剎微塵數世界有世界名無量妙光輪佛號大威力智海藏此上過佛剎微塵數世界有世界名明見十方佛號淨修一切功德幢此上過佛剎微塵數世界有世界名可愛樂梵音形如佛手依寶光網海住菩薩身一切莊嚴雲而覆其上二十佛剎微塵數世界圍遶純一清淨佛號普照法界無礙光。
　　【論】十此第九卷經都有十箇二十重世界種遶此中心世界種總都有十一箇二十重世界種於中意趣前已釋畢。
　　【經】爾時普賢菩薩復告大眾言諸佛子後離垢燄藏香水海東次有香水海名變化微妙身此海中有世界種名善布差別方次有香水海名金剛眼幢世界種名莊嚴法界橋次有香水海名種種蓮華妙莊嚴世界種名恒出十方變化次有香水海名無間寶王輪世界種名寶蓮華莖密雲次有香水海名妙香燄普莊嚴世界種名毗盧遮那變化行次有香水海名寶粖閻浮幢世界種名諸佛護念境界次有香水海名一切色熾然光世界種名最勝光徧照次有香水海名一切莊嚴具境界世界種名寶燄燈如是等不可說佛剎微塵數香水海其最近輪圍山香水海名頗棃地世界種名常放光明以世界海清淨劫音聲為體此中最下方有世界名可愛樂淨光幢佛剎微塵數世界圍遶純一清淨佛號最勝三昧精進慧此上過十佛剎微塵數世界與金剛幢世界齊等有世界名香莊嚴幢十佛剎微塵數世界圍遶純一清淨佛號無障礙法界燈此上過三佛剎微塵數世界與娑婆世界齊等有世界名放光藏佛號徧法界無障礙慧明此上過七佛剎微塵數世界至此世界種最上方有世界名最勝身香二十佛剎微塵數世界圍遶純一清淨佛號覺分華諸佛子彼無盡光明輪香水海外次有香水海名具足妙光世界種名徧無垢次有香水海名光耀蓋世界種名無邊普莊嚴次有香水海名妙寶莊嚴世界種名香摩尼軌度形次有香水海名出佛音聲世界種名善建立莊嚴次有香水海名香幢須彌藏世界種名光明徧滿次有香水海名栴檀妙光明世界種名華燄輪次有香水海名風力持世界種名寶燄雲幢次有香水海名帝釋身莊嚴世界種名真珠藏次有香水海名平坦嚴淨世界種名毗琉璃粖種種莊嚴如是等不可說佛剎微塵數香水海其最近輪圍山香水海名妙樹華世界種名出生諸方廣大剎以一切佛摧伏魔音為體此中最下方有世界名燄炬幢佛號世間功德海此上過十佛剎微塵數世界與金剛幢世界齊等有世界名出生寶佛號師子力寶雲此上與娑婆世界齊等有世界名衣服幢佛號一切智海王於此世界種最上方有世界名寶纓珞師子光明佛號善變化蓮華幢諸佛子彼金剛燄光明香水海外次有香水海名一切莊嚴具瑩飾幢世界種名清淨行莊嚴次有香水海名一切寶華光耀海世界種名功德相莊嚴次有香水海名蓮華開敷世界種名菩薩摩尼冠莊嚴次有香水海名妙寶衣服世界種名淨珠輪次有香水海名可愛華徧照世界種名百光雲照耀次有香水海名徧虗空大光明世界種名寶光普照次有香水海名妙華莊嚴幢世界種名金月眼纓珞次有香水海名真珠香海藏世界種名佛光明次有香水海名寶輪光明世界種名善化現佛境界光明如是等不可說佛剎微塵數香水海其最近輪圍山香水海名無邊輪莊嚴底世界種名無量方差別以一切國土種種言說音為體此中最下方有世界名金剛華蓋佛號無盡相光明普門音此上過十佛剎微塵數世界有世界與金剛幢世界齊等名出生寶衣幢佛號福德雲大威勢此上與娑婆世界齊等有世界名眾寶具妙莊嚴佛號勝慧海於此世界種最上方有世界名日光明衣服幢佛號智日蓮華雲諸佛子彼帝青寶莊嚴香水海外次有香水海名阿脩羅宮殿世界種名香水光所持次有香水海名寶師子莊嚴世界種名徧示十方一切寶次有香水海名宮殿色光明雲世界種名寶輪妙莊嚴次有香水海名出大蓮華世界種名妙莊嚴徧照法界次有香水海名燈燄妙眼世界種名徧觀察十方變化次有香水海名不思議莊嚴輪世界種名十方光明普名稱次有香水海名寶積莊嚴世界種名燈光照耀次有香水海名清淨寶光明世界種名須彌無能為礙風次有香水海名寶衣欄楯世界種名如來身光明如是等不可說佛剎微塵數香水海其最近輪圍山香水海名樹莊嚴幢世界種名安住帝網以一切菩薩智地音聲為體此中最下方有世界名妙金色佛號香燄勝威光此上過十佛剎微塵數世界與金剛幢世界齊等有世界名摩尼樹華佛號無礙普現此上與娑婆世界齊等有世界名毗琉璃妙莊嚴佛號法自在堅固慧於此世界種最上方有世界名梵音妙莊嚴佛號蓮華開敷光明王諸佛子彼金剛輪莊嚴底香水海外次有香水海名化現蓮華處世界種名國土平正次有香水海名摩尼光世界種名徧法界無迷惑次有香水海名眾妙香日摩尼世界種名普現十方次有香水海名恒納寶流世界種名普行佛言音次有香水海名無邊深妙音世界種名無邊方差別次有香水海名堅實積聚世界種名無量處差別次有香水海名清淨梵音世界種名普清淨莊嚴次有香水海名栴檀欄楯音聲藏世界種名迥出幢次有香水海名妙香寶王光莊嚴世界種名普現光明力諸佛子彼蓮華因陀羅網香水海外次有香水海名銀蓮華妙莊嚴世界種名普徧行次有香水海名毗琉璃竹密燄雲世界種名普出十方音次有香水海名十方光燄聚世界種名恒出變化分布十方次有香水海名出現真金摩尼幢世界種名金剛幢相次有香水海名平等大莊嚴世界種名法界勇猛旋次有香水海名寶華叢無盡光世界種名無邊淨光明次有香水海名妙金幢世界種名演說微密處次有香水海名光影徧照世界種名普莊嚴次有香水海名寂音世界種名現前垂布如是等不可說佛剎微塵數香水海其最近輪圍山香水海名密燄雲幢世界種名一切光莊嚴以一切如來道場眾會音為體於此最下方有世界名淨眼莊嚴佛號金剛月徧照十方此上過十佛剎微塵數世界與金剛幢世界齊等有世界名蓮華德佛號大精進善覺慧此上與娑婆世界齊等有世界名金剛密莊嚴佛號娑羅王幢此上過七佛剎微塵數世界有世界名淨海莊嚴佛號威德絕倫無能制伏諸佛子彼積集寶香藏香水海外次有香水海名一切寶光明徧照世界種名無垢稱莊嚴次有香水海名眾寶華開敷世界種名虗空相次有香水海名吉祥幄徧照世界種名無礙光普莊嚴次有香水海名栴檀樹華世界種名普現十方旋次有香水海名出生妙色寶世界種名勝幢周徧行次有香水海名普生金剛華世界種名現不思議莊嚴次有香水海名心王摩尼輪嚴飾世界種名示現無礙佛光明次有香水海名積集寶纓珞世界種名淨除疑次有香水海名真珠輪普莊嚴世界種名諸佛願所流如是等不可說佛剎微塵數香水海其最近輪圍山香水海名閻浮檀寶藏輪世界種名普音幢以入一切智門音聲為體此中最下方有世界名華蘂燄佛號精進施此上過十佛剎微塵數世界與金剛幢世界齊等有世界名蓮華光明幢佛號一切功德最勝心王此上過三佛剎微塵數世界與娑婆世界齊等有世界名十力莊嚴佛號善出現無量功德王於此世界種最上方有世界名摩尼香山幢佛號廣大善眼淨除疑諸佛子彼寶莊嚴香水海外次有香水海名持須彌光明藏世界種名出生廣大雲次有香水海名種種莊嚴大威力境界世界種名無礙淨莊嚴次有香水海名密布寶蓮華世界種名最勝燈莊嚴次有香水海名依止一切寶莊嚴世界種名日光明網藏次有香水海名眾多嚴淨世界種名寶華依處次有香水海名極聰慧行世界種名最勝形莊嚴次有香水海名持妙摩尼峯世界種名普淨虗空藏次有香水海名大光徧照世界種名帝青炬光明次有香水海名可愛摩尼珠充滿徧照世界種名普吼聲如是等不可說佛剎微塵數香水海其最近輪圍山香水海名出帝青寶世界種名周徧無差別以一切菩薩震吼聲為體此中最下方有世界名妙勝藏佛號最勝功德慧此上過十佛剎微塵數世界與金剛幢世界齊等有世界名莊嚴相佛號超勝大光明此上與娑婆世界齊等有世界名琉璃輪普莊嚴佛號須彌燈於此世界種最上方有世界名華幢海佛號無盡變化妙慧雲諸佛子彼金剛寶聚香水海外次有香水海名崇飾寶埤堄世界種名秀出寶幢次有香水海名寶幢莊嚴世界種名現一切光明次有香水海名妙寶雲世界種名一切寶莊嚴光明徧照次有香水海名寶樹華莊嚴世界種名妙華間飾次有香水海名妙寶衣莊嚴世界種名光明海次有香水海名寶樹峯世界種名寶燄雲次有香水海名示現光明世界種名入金剛無所礙次有香水海名蓮華普莊嚴世界種名無邊岸海淵次有香水海名妙寶莊嚴世界種名普示現國土藏如是等不可說佛剎微塵數香水海其最近輪圍山香水海名不可壞海世界種名妙輪間錯蓮華場以一切佛力所出音為體此中最下方有世界名最妙香佛號變化無量塵數光此上過十佛剎微塵數世界與金剛幢世界齊等有世界名不思議差別莊嚴門佛號無量智此上與娑婆世界齊等有世界名十方光明妙華藏佛號師子眼光燄雲於此最上方有世界名海音聲佛號水天光燄門諸佛子彼天城寶堞香水海外次有香水海名燄輪赫弈光世界種名不可說種種莊嚴次有香水海名寶塵路世界種名普入無量旋次有香水海名具一切莊嚴世界種名寶光徧照次有香水海名布眾寶網世界種名安布深密次有香水海名妙寶莊嚴幢世界種名世界海明了音次有香水海名日宮清淨影世界種名徧入因陀羅網次有香水海名一切皷樂美妙音世界種名圓滿平正次有香水海名種種妙莊嚴世界種名淨密光燄雲次有香水海名周徧寶燄燈世界種名隨佛本願種種形如是等不可說佛剎微塵數香水海其最近輪圍山香水海名積集纓珞衣世界種名化現妙衣以三世一切佛音聲為體此中最下方有香水海名因陀羅華藏世界名發生歡喜佛剎微塵數世界圍遶純一清淨佛號堅悟智此上過十佛剎微塵數世界與金剛幢世界齊等有世界名寶網莊嚴十佛剎微塵數世界圍遶純一清淨佛號無量歡喜光此上過三佛剎微塵數世界與娑婆世界齊等有世界名寶蓮華師子座十三佛剎微塵數世界圍遶佛號最清淨不空聞此上過七佛剎微塵數世界至此世界種最上方有世界名寶色龍光明二十佛剎微塵數世界圍遶純一清淨佛號徧法界普照明。
　　【論】等十一此第十卷中總舉一百箇世界種圍遶中心十一箇二十重世界種布列而住近輪圍山十箇世界種上下四重高下與此中心十一箇世界種相似中間相去極遠自餘九十箇世界種不云重數大數有一百一十一箇世界種於中表意如前已釋。
　　【經】諸佛子如是十不可說佛剎微塵數香水海中有十不可說佛剎微塵數世界種皆依現一切菩薩形摩尼王幢莊嚴蓮華住各各莊嚴際無有間斷各各放寶色光明各各光明雲而覆其上各各莊嚴具各各劫差別各各佛出現各各演法海各各眾生徧充滿各各十方普趣入各各一切佛神力所加持此一一世界種中一切世界依種種莊嚴住遞相接連成世界網於華藏莊嚴世界海種種差別周徧建立爾時普賢菩薩欲重宣其義承佛威力而說頌言。
　　華藏世界海　　法界等無別　　莊嚴極清淨　　安住於虗空　　此世界海中　　剎種難思議　　一一皆自在　　各各無雜亂　　華藏世界海　　剎種善安布　　殊形異莊嚴　　種種相不同　　諸佛變化音　　種種為其體　　隨其業力現　　剎種妙嚴飾　　須彌山城網　　水漩輪圍形　　廣大蓮華開　　彼彼互圍遶　　山幢樓閣形　　旋輪金剛形　　如是不思議　　廣大諸剎種　　大海真珠燄　　光網不思議　　如是諸剎種　　悉在蓮華住　　一一諸剎種　　光網不可說　　光中現眾剎　　普徧十方海　　一切諸剎種　　所有莊嚴具　　國土悉入中　　普見無有盡　　剎種不思議　　世界無邊際　　種種妙嚴好　　皆由大仙力　　一切剎種中　　世界不思議　　或成或有壞　　或有已壞滅　　譬如林中葉　　有生亦有落　　如是剎種中　　世界有成壞　　譬如依樹林　　種種果差別　　如是依剎種　　種種眾生住　　譬如種子別　　生果各殊異　　業力差別故　　眾生剎不同　　譬如心王寶　　隨心見眾色　　眾生心淨故　　得見清淨剎　　譬如大龍王　　興雲徧虗空　　如是佛願力　　出生諸國土　　如幻師呪術　　能現種種事　　眾生業力故　　國土不思議　　譬如眾繢像　　畫師之所作　　如是一切剎　　心畫師所成　　眾生身各異　　隨心分別起　　如是剎種種　　莫不皆由業　　譬如見導師　　種種色差別　　隨眾生心行　　見諸剎亦然　　一切諸剎際　　周布蓮華網　　種種相不同　　莊嚴悉清淨　　彼諸蓮華網　　剎網所安住　　種種莊嚴事　　種種眾生居　　或有剎土中　　險惡不平坦　　由眾生煩惱　　於彼如是見　　雜染及清淨　　無量諸剎種　　隨眾生心起　　菩薩力所持　　或有剎土中　　雜染又清淨　　斯由業力起　　菩薩之所化　　有剎放光明　　離垢寶所成　　種種妙嚴飾　　諸佛令清淨　　一一剎種中　　劫燒不思議　　所現雖敗惡　　其處常堅固　　由眾生業力　　出生多剎土　　依止於風輪　　及以水輪住　　世界法如是　　種種見不同　　而實無有生　　亦復無滅壞　　一一心念中　　出生無量剎　　以佛威神力　　悉見淨無垢　　有剎泥土成　　其體甚堅硬　　黑闇無光照　　惡業者所居　　有剎金剛成　　雜染大憂怖　　苦多而樂少　　薄福之所處　　或有用鐵成　　或以赤銅作　　石山險可畏　　罪惡者充滿　　剎中有地獄　　眾生苦無捄　　常在黑闇中　　燄海所燒然　　或復有畜生　　種種醜陋形　　由其自惡業　　常受諸苦惱　　或見閻羅界　　飢渴所煎逼　　登上大火山　　受諸極重苦　　或有諸剎土　　七寶所合成　　種種諸宮殿　　斯由淨業得　　汝應觀世間　　其中人與天　　淨業果成就　　隨時受快樂　　一一毛孔中　　億剎不思議　　種種相莊嚴　　未曾有迫隘　　眾生各各業　　世界無量種　　於中取著生　　受苦樂不同　　有剎眾寶成　　常放無邊光　　金剛妙蓮華　　莊嚴淨無垢　　有剎光為體　　依止光輪住　　金色栴檀香　　燄雲普照明　　有剎月輪成　　香衣悉周布　　於一蓮華內　　菩薩皆充滿　　有剎眾寶成　　色相無諸垢　　譬如天帝網　　光明恒照耀　　有剎香為體　　或是金剛華　　摩尼光影形　　觀察甚清淨　　或有難思剎　　華旋所成就　　化佛皆充滿　　菩薩普光明　　或有清淨剎　　悉是眾華樹　　妙枝布道場　　蔭以摩尼雲　　有剎淨光照　　金剛華所成　　有是佛化音　　無邊列成網　　有剎如菩薩　　摩尼妙寶冠　　或有如座形　　從化光明出　　或是栴檀粖　　或是眉間光　　或佛光中音　　而成斯妙剎　　有見清淨剎　　以一光莊嚴　　或見多莊嚴　　種種皆奇妙　　或用十國土　　妙物作嚴飾　　或以千土中　　一切為莊校　　或以億剎物　　莊嚴於一土　　種種相不同　　皆如影像現　　不可說土物　　莊嚴於一剎　　各各放光明　　如來願力起　　或有諸國土　　願力所淨治　　一切莊嚴中　　普見眾剎海　　諸修普賢願　　所得清淨土　　三世剎莊嚴　　一切於中現　　佛子汝應觀　　剎種威神力　　未來諸國土　　如夢悉令見　　十方諸世界　　過去國土海　　咸於一剎中　　現像猶如化　　三世一切佛　　及以其國土　　於一剎種中　　一切悉觀見　　一切佛神力　　塵中現眾生　　種種悉明見　　如影無真實　　或有眾多剎　　其形如大海　　或如須彌山　　世界不思議　　有剎善安住　　其形如帝網　　或如樹林形　　諸佛滿其中　　或作寶輪形　　或作蓮華狀　　八隅備眾飾　　種種悉清淨　　或有如座形　　或復有三隅　　或如佉勒迦　　城郭梵王身　　或如天主髻　　或有如半月　　或如摩尼山　　或如日輪形　　或有世界形　　譬如香海漩　　或作光明輪　　佛昔所嚴淨　　或有輪網形　　或有壇墠形　　或如佛毫相　　肉髻廣長眼　　或有如佛手　　或如金剛杵　　或如燄山形　　菩薩悉周徧　　或如師子形　　或如海蚌形　　無量諸色相　　體性各差別　　於一剎種中　　剎形無有盡　　皆由佛願力　　護念得安住　　有剎住一劫　　或住於十劫　　乃至過百千　　國土微塵數　　或於一劫中　　見剎有成壞　　或無量無數　　乃至不思議　　或有剎有佛　　或有剎無佛　　或有惟一佛　　或有無量佛　　國土若無佛　　他方世界中　　有佛變化來　　為現諸能事　　歿天與降神　　處胎及出生　　魔降成正覺　　轉無上法輪　　隨眾生心樂　　示現種種相　　為轉妙法輪　　悉應其根欲　　一一佛剎中　　一佛出興世　　經於億千歲　　演說無上法　　眾生非法器　　不能見諸佛　　若有心樂者　　一切處皆見　　一一剎土中　　各有佛興世　　一切剎中佛　　億數不思議　　此中一一佛　　現無量神變　　悉徧於法界　　調伏眾生海　　有剎無光明　　黑闇多恐懼　　苦觸如刀劒　　見者自酸毒　　或有諸天光　　或有宮殿光　　或日月光明　　剎網難思議　　有剎自光明　　或樹放淨光　　未曾有苦惱　　眾生福力故　　或有山光明　　或有摩尼光　　或以燈光明　　悉眾生業力　　或有佛光明　　菩薩滿其中　　有是蓮華光　　燄色甚嚴好　　有剎華光照　　有以香水照　　塗香燒香照　　皆由淨願力　　有以雲光照　　摩尼蜯光照　　佛神力光照　　能宣悅意聲　　或以寶光照　　或金剛燄照　　淨音能遠震　　所至無眾苦　　或有摩尼光　　或是嚴具光　　或道場光明　　照耀眾會中　　佛放大光明　　化佛滿其中　　其光普照觸　　法界悉周徧　　有剎甚可畏　　號叫大苦聲　　其聲極酸楚　　聞者生厭怖　　地獄畜生道　　及以閻羅處　　是濁惡世界　　恒出憂苦聲　　或有國土中　　常出可樂音　　悅意順其教　　斯由淨業得　　或有國土中　　恒聞帝釋音　　或聞梵天音　　一切世主音　　或有諸剎土　　雲中出妙聲　　寶海摩尼樹　　及樂音徧滿　　諸佛圓光內　　化聲無有盡　　及菩薩妙音　　周聞十方剎　　不可思議國　　普轉法輪聲　　願海所出聲　　修行妙音聲　　三世一切佛　　出生諸世界　　名號皆具足　　音聲無有盡　　或有剎中聞　　一切佛力音　　地度及無量　　如是法皆演　　普賢誓願力　　億剎演妙音　　其音若靁震　　住劫亦無盡　　佛於清淨國　　示現自在音　　十方法界中　　一切無不聞
　　【論】十二第十卷經末一段頌都頌已前諸世界海安住虗空或淨或穢純雜同居而不相障皆由業力所起經文廣博不可子細科文文句亂繁障其義趣於中義味大意前已略述餘之廣義經文自具不同小經小經即須多引外文莊飾其義此大部一乘之典餘經義與此多不相應意況與三乘全別不可例此經典此已上十卷經明三度舉果一前如來始成正覺及座內眾舉佛果行果明佛自證二眉間眾是舉佛中道行果與一切未信者作成信之因三華藏世界海明是所向前座內眾眉間眾所行之行報得之果大意以佛報業之果答前三十七問見果知因使後學者如是倣之行如是行願得如是果報。

　　大方廣佛新華嚴經合論卷第二十三


　　音切


淵
　　(烏玄切)。

怨
　　(於袁切)。

讎
　　(市流切)。

堞
　　(徒頰切)。

魔
　　(莫和切)。

軌
　　(居水切)。

幄
　　(於角切)。

埤
　　(頻支切)。

堄
　　(研禮切)。

繢
　　(胡對切)。

燒
　　(書曜切)。

硬
　　(五更切)。

怖
　　(普布切)。

醜
　　(昌有切)。

隘
　　(於戒切)。

杵
　　(昌與切)。

蜯
　　(蒲項切)。

觸
　　(五欲切)。

號
　　(胡刀切)。

叫
　　(占弔音)。

酸
　　(蘇官切)。

楚
　　(初舉切)。

趣
　　(七千切)。
　　大方廣佛新華嚴經合論卷第二十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　毗盧遮那品第六

　　【論】將釋此品約作三門分別一釋品來意二釋品名目三隨文釋義一釋品來意者前之五品以舉現世毗盧遮那佛果恐不成信何以然者為古無舊迹今何所來以此引古證今明道不謬故又明古今諸佛三世法相似故成其信者不狐疑故二釋品名毗盧遮那品者此品依主得名明引古佛成今信還以佛號以為品名毗云種種遮那云光明言以法身悲智設種種教行之光破眾生之業暗故問曰古佛今佛為一為異答曰為一為異何以然者為法身智身九十七大人之相大慈大悲智慧解脫是一各各眾生發心成佛是異又無量三世諸佛皆同一念成佛無前後際是一然亦不壞一念中見無量眾生三世劫量是異以十玄門六相義該通可解經云一切諸佛身唯是一法身一身一智慧力無畏亦然三隨文釋義者於此一品經中長科總有十五段經文於此十五段文中有四佛出世總明毗盧遮那一號各隨世間應緣名異非是佛名號異此經下文佛名號品一一佛皆具等法界眾生界隨緣名號世間一切名號皆是諸佛名為如來德徧一切法故猶如虗空徧含眾法無不淨故一切眾生名入佛名號無不淨故又如有香名為象藏因龍鬥而生燒之一丸凝停七日降金色雨霑人身者悉皆金色一切名言入佛名號者悉皆清淨亦復如是如是佛名號徧一切世界名字故始名毗盧遮那以種種教行之光徧照一切以法眼照之其長科十五段者。
　　【經】爾時普賢菩薩復告大眾言諸佛子乃往古世過世界微塵數劫復倍是數有世界海名普門淨光明此世界海中有世界名勝音依摩尼華網海住須彌山微塵數世界而為眷屬其形正圓其地具有無量莊嚴三百重眾寶樹輪圍山所共圍遶一切寶雲而覆其上清淨無垢光明照耀城邑宮殿如須彌山衣服飲食隨念而至其劫名曰種種莊嚴。
　　【論】一爾時已下一段八行經明普賢告眾欲說其法於此段中復分為十一舉古佛所過之劫數二舉古世界海之名三舉世界海中別有世界之號四舉世界所依住處五舉世界周圍眷屬之數六舉世界形狀七舉世界地上莊嚴八舉世界寶樹及山輪圍重數九舉世界城邑宮殿十舉世界人飲食衣服隨念而至及舉劫名此已上但隨文自具不煩更解。
　　【經】諸佛子彼勝音世界中有香水海名清淨光明其海中有大蓮華須彌山出現名華燄普莊嚴幢十寶欄楯周帀圍遶於其山上有一大林名摩尼華枝輪無量華樓閣無量寶臺觀周迴布列無量妙香幢無量寶山幢迥極莊嚴無量寶芬陀利華處處敷榮無量香摩尼蓮華網周帀垂布樂音和悅香雲照耀數各無量不可紀極有百萬億那由他城周帀圍遶種種眾生於中止住。
　　【論】二諸佛子已下有八行半經於中大意義分為八一明勝音世界中香水海及舉其名二明海中有華山出現形如須彌三明山上莊嚴有十四明山上有一大樹林及舉林名五舉山上五種無量眾事莊嚴六明都舉莊嚴難紀七明山上諸城之數八明襍類眾生共居云芬陀利華者此云白蓮華也此上一段文自顯著不煩更解。
　　【經】諸佛子此林東有一大城名燄光明人王所都百萬億那由他城周帀圍遶清淨妙寶所共成立縱廣各有七千由旬七寶為郭樓櫓却敵悉皆崇麗七重寶壍香水盈滿優鉢羅華波頭摩華拘物頭華芬陀利華悉是眾寶處處分布以為嚴飾寶多羅樹七重圍遶宮殿樓閣悉寶莊嚴種種妙網張施其上塗香散華芬瑩其中有百萬億那由他門悉寶莊嚴一一門前各有四十九寶尸羅幢次第行列復有百萬億園林周帀圍遶其中皆有種種襍香摩尼樹香周流普熏眾鳥和鳴聽者歡悅此大城中所有居人靡不成就業報神足乘空往來行同諸天心有所欲應念皆至其城次南有一天城名樹華莊嚴其次右旋有大龍城名曰究竟次有夜叉城名金剛勝妙幢次有乾闥婆城名曰妙宮次有阿脩羅城名曰寶輪次有迦樓羅城名妙寶莊嚴次有梵天王城名種種妙莊嚴如是等百萬億那由他數此一一城各有百萬億那由他樓閣所共圍遶一一皆有無量莊嚴。
　　【論】三諸佛子已下十九行半經明林東之城於此段中義分為十一舉城之名二舉人王所居三舉諸城圍遶四明城體眾寶所成五明城廣狹六明城郭莊嚴悉皆崇麗七明城上下眾事莊嚴言櫓者依音義解云城上守禦曰櫓出頭前引曰敵眾飾高勝曰崇美而可觀曰麗城下遶而長坑深廣者曰壕狹者曰壍優鉢羅華者此云青色華根似藕其葉狹長近下小圓上漸尖似佛眼故其華莖無刺准歎佛中目淨脩廣如青蓮即是青蓮華葉也波頭摩華此云赤蓮華其華莖有刺拘物頭華其莖有刺或曰赤白華也其華葉頭稍短未開敷時狀如郁蹙然也芬陀利華者白蓮華也寶多羅樹者(或云無憂樹此之未定撿文未得也)七重圍遶法事中或一三五七九契陽數也尸羅此云清淨寶幢(已上莊嚴總為眾寶)八明城中居人九明人得業報神通也所念皆至十明城四遶天龍乾闥婆等七種襍類諸城所居及都結城及莊嚴無量問曰此中一種是人非天龍神何得業報神通衣服飲食隨念而至又所居高勝依報寶嚴以何業故報得如是答曰為因廣大故業報廣大為因高勝故業報所居高勝問曰何者是因廣大高勝答曰為於往因於此毗盧遮那法界智體用無依住門性清淨法而生信心修信解力常信自他凡聖一體同知來智無所依住無我無我所心境平等無二相故無我所故一切凡聖本唯法界無造作性無生滅性依真而住住無所住與一切諸佛眾生同一心智住性真法界所有分別是一切諸佛本不動智凡聖一真共同此智全信自心是佛種智及一切智故不於心外別有信佛之心亦不於自心之內見自心有佛相故信如斯法自力未充以此是人獲諸人中一切勝報以是信力還得毗盧遮那佛在國同居而恒出現神足通力與天同處一切諸城所居神天龍八部等皆是同緣於此法中而生信解故以此信因高勝廣大獲得如斯勝妙依正果報故。
　　【經】諸佛子此寶華枝輪大林之中有一道場名寶華徧照以眾大寶分布莊嚴摩尼華輪徧滿開敷然以香燈具眾寶色燄雲彌覆光網普照諸莊嚴具常出妙寶一切樂中恒奏雅音摩尼寶王現菩薩身種種妙華周徧十方其道場前有一大海名香摩尼金剛出大蓮華名華蘂燄輪其華廣大百億由旬莖葉鬚臺皆是妙寶十不可說百千億那由他蓮華所共圍遶常放光明恒出妙音周徧十方。
　　【論】四諸佛子已下有九行經明華枝林中道場并陳嚴飾廣大此林眾華嚴飾常有妓樂之音。
　　【經】諸佛子彼勝音世界最初劫中有十須彌山微塵數如來出興於世其第一佛號一切功德山須彌勝雲諸佛子應知彼佛將出現時一百年前此摩尼華枝輪大林中一切莊嚴周徧清淨所謂出不思議寶燄雲發歎佛功德音演無數佛音聲舒光布網彌覆十方宮殿樓閣互相照耀寶華光明騰聚成雲復出妙音說一切眾生前世所行廣大善根說三世一切諸佛名號說諸菩薩所修願行究竟之道說諸如來轉妙法輪種種言辭現如是等莊嚴之相顯示如來當出於世其世界中一切諸王見此相故善根成熟悉欲見佛而來道場。
　　【論】五諸佛子已下有十二行半經明初劫中佛出現之數并陳初佛名號及舉華枝大林先現之瑞。
　　【經】爾時一切功德山須彌勝雲佛於其道場大蓮華中忽然出現其身周普等真法界一切佛剎皆示出生一切道場悉詣其所無邊妙色具足清淨一切世間無能暎奪具眾寶相一一分明一切宮殿悉現其像一切眾生咸得目見無邊化佛從其身出種種色光充滿世界如於此清淨光明香水海華燄莊嚴幢須彌頂上摩尼華枝輪大林中出現其身而坐於座其勝音世界有六十八千億須彌山頂悉亦於彼現身而坐。
　　【論】六爾時已下有九行半經明初佛蓮華中忽然出現并陳佛身徧坐一切法界道場眾生皆見等事問曰何故此佛蓮華化現出興釋迦佛母胎出現答曰隨根所見母胎出現唯劣解眾生自根見爾如離世間品云為劣解眾生母胎出爾應大根眾生皆見蓮華出現也。
　　【經】爾時彼佛即於眉間放大光明其光名發起一切善根音十佛剎微塵數光明而為眷屬充滿一切十方國土若有眾生應可調伏其光照觸即自開悟息諸惑熱裂諸蓋網摧諸障山淨諸垢濁發大信解生勝善根永離一切諸難恐怖滅除一切身心苦惱起見佛心趣一切智時一切世間主并其眷屬無量百千蒙佛光明所開覺故悉詣佛所頭面禮足。
　　【論】七爾時已下有八行經明初佛出現放光集眾并陳光德大眾來集。
　　【經】諸佛子彼燄光明大城中有王名喜見善慧統領百萬億那由他城夫人婇女三萬七千人福吉祥為上首王子五百人(別本云二萬五千人)大威光為上首大威光太子有十千夫人妙見為上首爾時大威光太子見佛光明已以昔所修善根力故即時證得十種法門何謂為十所謂證得一切諸佛功德輪三昧證得一切佛法普門陀羅尼證得廣大方便藏般若波羅蜜證得調伏一切眾生大莊嚴大慈證得普雲音大悲證得生無邊功德最勝心大喜證得如實覺悟一切法大捨證得廣大方便平等藏大神通證得增長信解力大願證得普入一切智光明辯才門爾時大威光太子獲得如是法光明已承佛威力普觀大眾而說頌言。
　　世尊坐道場　　清淨大光明　　譬如千日出　　普照虗空界　　無量億千劫　　導師時乃現　　佛今出世間　　一切所瞻奉　　汝觀佛光明　　化佛難思議　　一切宮殿中　　寂然而正受　　汝觀佛神通　　毛孔出燄雲　　照耀於世間　　光明無有盡　　汝應觀佛身　　光網極清淨　　現形等一切　　徧滿於十方　　妙音徧世間　　聞者皆欣樂　　隨諸眾生語　　讚歎佛功德　　世尊光所照　　眾生悉安樂　　有苦皆滅除　　心生大歡喜　　觀諸菩薩眾　　十方來萃止　　悉放摩尼雲　　現前稱讚佛　　道場出妙音　　其音極深遠　　能滅眾生苦　　此是佛神力　　一切咸恭敬　　心生大歡喜　　共在世尊前　　瞻仰於法王
　　【論】八諸佛子已下有十四行經明光明大城有人王名喜見善慧王與眷屬俱集并陳太子威光以自善根見佛光明得十種法門具如經說最下三句明威光說頌歎佛於此十行頌中歎佛之德及德與眾生益如文可知。
　　【經】諸佛子彼大威光太子說此頌時以佛神力其聲普徧勝音世界時喜見善慧王聞此頌已心大歡喜觀諸眷屬而說頌言。
　　汝應速召集　　一切諸王眾　　王子及大臣　　城邑宰官等　　普告諸城內　　疾應擊大鼓　　共集所有人　　俱行往見佛　　一切四衢道　　悉應鳴寶鐸　　妻子眷屬俱　　共往觀如來　　一切諸城郭　　宜令悉清淨　　普建勝妙幢　　摩尼以嚴飾　　寶帳羅眾網　　妓樂如雲布　　嚴備在虗空　　處處令充滿　　道路皆嚴淨　　普雨妙衣服　　巾馭汝寶乘　　與我同觀佛　　各各隨自力　　普雨莊嚴具　　一切如雲布　　徧滿虗空中　　香燄蓮華蓋　　半月寶纓珞　　及無數妙衣　　汝等皆應雨　　須彌香水海　　上妙摩尼輪　　及清淨栴檀　　悉應雨滿空　　眾寶華纓珞　　莊嚴淨無垢　　及以摩尼燈　　皆令在空住　　一切持向佛　　心生大歡喜　　妻子眷屬俱　　往見世所尊
　　【論】九諸佛子已下有兩行半經明威光說頌以佛神力其聲徧聞父王聞之歡喜說頌於此十一行頌中明其善慧王敕眾令集并令辦供具。
　　【經】爾時喜見善慧王與三萬七千夫人婇女俱福吉祥為上首五百王子俱大威光為上首六萬大臣俱慧力為上首如是等七十七百千億那由他眾前後圍遶從燄光明大城出以王力故一切大眾乘空而往諸供養具徧滿虗空至於佛所頂禮佛足却坐一面復有妙華城善化幢天王與十億那由他眷屬俱復有究竟大城淨光龍王與二十五億眷屬俱復有金剛勝幢城猛健夜叉王與七十七億眷屬俱復有無垢城喜見乾闥婆王與九十七億眷屬俱復有妙輪城淨色思惟阿脩羅王與五十八億眷屬俱復有妙莊嚴城十方行迦樓羅王與九十九千眷屬俱復有遊戲快樂城金剛德緊那羅王與十八億眷屬俱復有金剛幢城寶稱幢摩睺羅伽王與三億百千那由他眷屬俱復有淨妙莊嚴城最勝梵王與十八億眷屬俱如是等百萬億那由他大城中所有諸王并其眷屬悉共往詣一切功德須彌勝雲如來所頂禮佛足却坐一面時彼如來為欲調伏諸眾生故於眾會道場海中說普集一切三世佛自在法脩多羅世界微塵數脩多羅而為眷屬隨眾生心悉令獲益是時大威光菩薩聞是法已即獲一切功德須彌勝雲佛宿世所集法海光明所謂得一切法聚平等三昧智光明一切法悉入最初菩提心中住智光明十方法界普光明藏清淨眼智光明觀察一切佛法大願海智光明入無邊功德海清淨行智光明趣向不退轉大力速疾藏智光明法界中無量變化力出離輪智光明決定入無量功德圓滿海智光明了知一切佛決定解莊嚴成就海智光明了知法界無邊佛現一切眾生前神通海智光明了知一切佛力無所畏法智光明爾時大威光菩薩得如是無量智光明已承佛威力而說頌言。
　　我聞佛妙法　　而得智光明　　以是見世尊　　往昔所行事　　一切所生處　　名號身差別　　及供養於佛　　如是我咸見　　往昔諸佛所　　一切皆承事　　無量劫修行　　嚴淨諸剎海　　捨施於自身　　廣大無涯際　　修治最勝行　　嚴淨諸剎海　　耳鼻頭手足　　及以諸宮殿　　捨之無有量　　嚴淨諸剎海　　能於一一剎　　億劫不思議　　修習菩提行　　嚴淨諸剎海　　普賢大願力　　一切佛海中　　修行無量行　　嚴淨諸剎海　　如因日光照　　還見於日輪　　我以佛智光　　見佛所行道　　我觀佛剎海　　清淨大光明　　寂靜證菩提　　法界悉周徧　　我當如世尊　　廣淨諸剎海　　以佛威神力　　修習菩提行
　　【論】十爾時已下有三十四行半經明十王興供見佛并陳所聞脩多羅經威光獲益脩多羅者此為長行經也最下兩句明威光說偈此十行頌中明威光聞法獲益得宿命智力見佛所行往因之事并自立願如佛所行。
　　【經】諸佛子時大威光菩薩以見一切功德山須彌勝雲佛承事供養故於如來所心得悟了為一切世間顯示如來往昔行海顯示往昔菩薩行方便顯示一切佛功德海顯示普入一切法界清淨智顯示一切道場中成佛自在力顯示佛力無畏無差別智顯示普示現如來身顯示不可思議佛神變顯示莊嚴無量清淨佛土顯示普賢菩薩所有行願令如須彌山微塵數眾生發菩提心佛剎微塵數眾生成就如來清淨國土爾時一切功德山須彌勝雲佛為大威光菩薩而說頌言。
　　善哉大威光　　福藏廣名稱　　為利眾生故　　發趣菩提道　　汝獲智光明　　法界悉充滿　　福慧咸廣大　　當得深智海　　一剎中修行　　經於剎塵劫　　如汝見於我　　當獲如是智　　非諸劣行者　　能知此方便　　獲大精進力　　乃能淨剎海　　一一微塵中　　無量劫修行　　彼人乃能得　　莊嚴諸佛剎　　為一一眾生　　輪迴經劫海　　其心不疲懈　　當成世導師　　供養一一佛　　悉盡未來際　　心無暫疲厭　　當成無上道　　三世一切佛　　當共滿汝願　　一切佛會中　　汝身安住彼　　一切諸如來　　誓願無有邊　　大智通達者　　能知此方便　　大光供養我　　故獲大威力　　令塵數眾生　　成熟向菩提　　諸修普賢行　　大名稱菩薩　　莊嚴佛剎海　　法界普周徧
　　【論】十一諸佛子已下有十一行經明威光菩薩以見初佛承事供養故得十種顯示如來所行法令須彌山塵數眾生發菩提心功德山須彌勝雲如來為威光說頌歎威光之德於此十一行頌中明功德山如來歎威光所得如佛所行廣大如文可知。
　　【經】諸佛子汝等應知彼大莊嚴劫中有恒河沙數小劫人壽命二小劫諸佛子彼一切功德須彌勝雲佛壽命五十億歲彼佛滅度後有佛出世名波羅蜜善眼莊嚴王亦於彼摩尼華枝輪大林中而成正覺爾時大威光童子見彼如來成等正覺現神通力即得念佛三昧名無邊海藏門即得陀羅尼名大智力法淵即得大慈名普隨眾生調伏度脫即得大悲名徧覆一切境界雲即得大喜名一切佛功德海威力藏即得大捨名法性虗空平等清淨即得般若波羅蜜名自性離垢法界清淨身即得神通名無礙光普隨現即得辯才名善入離垢淵即得智光名一切佛法清淨藏如是等十千法門皆得通達爾時大威光童子承佛威力為諸眷屬而說頌言。
　　不可思議億劫中　　導世明師難一遇　　此土眾生多善利　　而今得見第二佛　　佛身普放大光明　　色相無邊極清淨　　如雲充滿一切土　　處處稱揚佛功德　　光明所照咸歡喜　　眾生有苦悉除滅　　各令恭敬起慈心　　此是如來自在用　　出不思議變化雲　　放無量色光明網　　十方國土皆充滿　　此佛神通之所現　　一一毛孔現光雲　　普徧虗空發大音　　所有幽冥靡不照　　地獄眾苦咸令滅　　如來妙音徧十方　　一切言音咸具演　　隨諸眾生宿善力　　此是大師神變用　　無量無邊大眾海　　佛於其中皆出現　　普轉無盡妙法輪　　調伏一切諸眾生　　佛神通力無有邊　　一切剎中皆出現　　善逝如是智無礙　　為利眾生成正覺　　汝等應生歡喜心　　踊躍愛樂極尊重　　我當與汝同詣彼　　若見如來眾苦滅　　發心迴向趣菩提　　慈念一切諸眾生　　悉住普賢廣大願　　當如法王得自在
　　【論】十二諸佛子已下有十四行半經明莊嚴劫中佛及人壽命長短初佛去世第二佛出興并明威光見第二佛得十種利并為眷屬說頌此二十行頌中明威光歎佛慈悲出世難遇勸其眷屬同往佛所。
　　【經】諸佛子大威光童子說此頌時以佛神力其聲無礙一切世界皆悉得聞無量眾生發菩提心時大威光王子與其父母并諸眷屬及無量百千億那由他眾生前後圍遶寶蓋如雲徧覆虗空共詣波羅蜜善眼莊嚴王如來所其佛為說法界體性清淨莊嚴脩多羅世界海微塵等脩多羅而為眷屬彼諸大眾聞此經已得清淨智名入一切淨方便得於地名離垢光明得波羅蜜輪名示現一切世間愛樂莊嚴得增廣行輪名普入一切剎土無邊光明清淨見得趣向行輪名離垢福德雲光明幢得隨入證輪名一切法海廣大光明得轉深發趣行名大智莊嚴得灌頂智慧海名無功用修極妙見得顯了大光明名如來功德海相光影徧照得出生願力清淨智名無量願力信解藏時彼佛為大威光菩薩而說頌言。
　　善哉功德智慧海　　發心趣向大菩提　　汝當得佛不思議　　普為眾生作依處　　汝已出生大智海　　悉能徧了一切法　　當以難思妙方便　　入佛無盡所行境　　已見諸佛功德雲　　已入無盡智慧地　　諸波羅蜜方便海　　大名稱者當滿足　　已得方便總持門　　及以無盡辯才門　　種種行願皆修習　　當成無等大智慧　　汝已出生諸願海　　汝已入於三昧海　　當具種種大神通　　不可思議諸佛法　　究竟法界不思議　　廣大深心已清淨　　普見十方一切佛　　離垢莊嚴眾剎海　　汝已入我菩提行　　昔時本事方便海　　如我修行所淨治　　如是妙行汝皆悟　　我於無量一一剎　　種種供養諸佛海　　如彼修行所得果　　如是莊嚴汝咸見　　廣大劫海無有盡　　一切剎中修淨行　　堅固誓願不可思　　當得如來此神力　　諸佛供養盡無餘　　國土莊嚴悉清淨　　一切劫中修妙行　　汝當成佛大功德
　　【論】十三諸佛子已下有十六行經明威光說頌其聲徧聞威光與眷屬同往佛所得十種利第二佛為威光說頌此二十行頌中明第二如來歎威光入道得益所得之益是八地法門如經云得灌頂智慧海名無功用修極妙見。
　　【經】諸佛子波羅蜜善眼莊嚴王如來入涅槃已喜見善慧王尋亦去世大威光童子受轉輪王位彼摩尼華枝輪大林中第三如來出現於世名最勝功德海時大威光轉輪聖王見彼如來成佛之相與其眷屬及四兵眾城邑聚落一切人民并持七寶俱往佛所以一切香摩尼莊嚴大樓閣奉上於佛時彼如來於其林中說菩薩普眼光明行修多羅世界微塵數修多羅而為眷屬爾時大威光菩薩聞此法已得三昧名大福德普光明得此三昧故悉能了知一切菩薩一切眾生過現未來福非福海時彼佛為大威光菩薩而說頌言。
　　善哉福德大威光　　汝等今來至我所　　愍念一切眾生海　　發勝菩提大願心　　汝為一切苦眾生　　起大悲心令解脫　　當作羣迷所依怙　　是名菩薩方便行　　若有菩薩能堅固　　修諸勝行無厭怠　　最勝最上無礙解　　如是妙智彼當得　　福德光者福幢者　　福德處者福海者　　普賢菩薩所有願　　是汝大光能趣入　　汝能以此廣大願　　入不思議諸佛海　　諸佛福海無有邊　　汝以妙解皆能見　　汝於十方國土中　　悉見無量無邊佛　　彼佛往昔諸行海　　如是一切汝咸見　　若有住此方便海　　必得入於智地中　　地是隨順諸佛學　　決定當成一切智　　汝於一切剎海中　　微塵劫海修諸行　　一切如來諸行海　　汝皆學已當成佛　　如汝所見十方中　　一切剎海極嚴淨　　汝剎嚴淨亦如是　　無邊願者所當得　　今此道場眾會海　　聞汝願已生欣樂　　皆入普賢廣大乘　　發心迴向趣菩提　　無邊國土一一中　　悉入修行經劫海　　以諸願力能圓滿　　普賢菩薩一切行
　　【論】十四諸佛子已下有十二行經明第二佛去世善慧王亦去世大威光受輪王位第三如來於舊道場出興於世威光見佛聞法得益第三如來說頌歎威光之德此二十二行頌明第三如來歎威光所得之法。
　　【經】諸佛子彼摩尼華枝輪大林中復有佛出號名稱普聞蓮華眼幢是時大威光於此命終生須彌山上寂靜寶宮天城中為大天王名離垢福德幢共諸天眾俱詣佛所雨寶華雲以為供養時彼如來為說廣大方便普門徧照脩多羅世界海微塵數脩多羅而為眷屬時天王眾聞此經已得三昧名普門歡喜藏以三昧力能入一切法實相海獲是益已從道場出還歸本處。
　　【論】十五諸佛子已下有八行半經明第四如來於舊道場中出現大威光去世生須彌山頂為大天王還來見佛獲益而去此一品經來文未足未有結終之處此品但明引古印今毗盧遮那出世之法古今相襲不異又明所信樂道高法勝人壽命長遠福德所居依正果勝見佛聞法所獲利益勝故。

　　大方廣佛新華嚴經合論卷第二十四


　　音切


縱
　　(足容切)。

櫓
　　(魯音)。

崇
　　(土弓切)。

敵
　　(徒力切)。

壍
　　(七焰切)。

奪
　　(徒活切)。

裂
　　(列音)。

萃
　　(秦醉切)。

妓
　　(奇綺切)。

馭
　　(魚據切)。

乘
　　(去聲)劣(力月切)。

怙
　　(胡古切)。

禦
　　(魚舉切)。

壕
　　(乎刀切)。

郁
　　(於六切)。

蹙
　　(子六切)。
　　大方廣佛新華嚴經合論卷第二十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　佛名號品第七

　　【論】第二會六品經明菩薩信心門於此一會之中自有序分正說流通今從第十二卷初爾時已下有四行半經是序分已下至賢首品是正說分賢首品末有三行半經是流通分第七如來名號品從此已下至賢首品是第三長科文中以果成信信自己心是佛分於此一段之中約有六法以成信心佛果以令信者入佛果故一佛名號品令信心者信佛名號徧一切世間名知名性離故二四聖諦品令信心者自信一切世間苦諦即聖諦不別求故三光明覺品令信心者自以自心光明覺照一切世間無盡大千世界總佛境界自亦同等以心隨光一一照之心境合一內外見亡初三千大千世界已次還以東方為首光至東方十三千大千世界照百三千大千世界如是十方十重倍倍周迴十方圓照身心一性無礙徧周同佛境界一一作意如是觀察然後以無作方便定印之入十住初心生如來智慧家為如來智慧法王之真子一如光明所照如經具明不可作佛光明自無其分須當自以心光如佛光開覺其心圓照法界四問明品令信心者所信之法門五淨行品令信心者所信菩薩初發心時皆發大願為首又令信心者便迴無始妄念以成智海無生滅性六賢首品令信心者信佛神力通化無邊得大自在及信心之福信此六法名為賢首以此六法觀行相應名為信心皆以不動智佛等十智如來是自心之果以不動智為體餘智為用至下方明文殊師利覺首目首十首菩薩等是修行信心者之身此品已下至賢首品已來六品經是長科一部經中第三以果成信門也為明初會是舉佛果勸修信諸佛所得此第二會一會以果成信信自心是佛與果佛不異故至文方明前之已成佛果將用勸修此舉佛名號果歡修十方世界無有一名非佛名者名體性自解脫故但隨眾生所聞不同故此明佛名號徧周即明於一切名無所著故釋此品作三門一釋品來意二釋品名目三隨文釋義一釋品來意者明前之初會但明如來成等正覺之身及智攝生未明如來名號攝生廣狹今此第二會普光明殿方明佛果名號攝生故此品須來又為舉佛果名令生信解故此品須來前會明身智徧周此會明名身及智俱徧周故初會世主雖問未有其答此品答前所問使令生後信者之心令使信佛名身及智普徧法界應機利物照俗破迷故成普光明殿約德名殿約殿明德故此品須來於此佛名號中約有五緣以成佛號一以法界自體根本智緣以成佛號二約如來示成正覺約自德緣以成佛號三約如來利生方便緣約位進修以成佛號四明如來以一切眾生隨根所樂緣以成佛號五約法界體用平等緣一切諸法總名佛號一以法界自體根本智以成佛號者如下不動智佛無礙智佛滅闇智佛如是十智佛號是也以此法界根本智上以施十種之名以成十種信力至位方明廣意大意令眾生達自根本無明本唯如來根本大智令諸眾生頓識本故頓作佛故二約如來示成正覺自德成號者即十方諸佛示成正覺共同十號所謂如來應供正徧知是又毗盧遮那是總名是大智光明照耀種種諸法及種種眾生故故毗云種種盧遮那云徧照三明如來利生方便約位進修緣以成佛號者即如下舉十箇根本不動智佛以成十信舉十箇月佛下名悉同號之為月以成十住明創契法身本智心得清涼為明此位菩薩契理惑亡得法性智清涼故約自得益之法以成佛號十行位中以十箇眼佛下名悉同號之為眼為明十行以智知根利生攝益故佛號為眼以善知根性故皆是約自得益立名為佛十迴向中以十箇妙佛上名悉同號之為妙為明十迴向位中菩薩進修漸熟妙智現前故佛號為妙十地同妙已上以明從十信中自信自心分別之智與一切諸佛根本不動智佛本來是一以成信心心外見法不成信心也從此信已下以三昧力契理會源名為十住佛號為月皆是約修行之人所得之法以成佛號安立五位五十箇佛名五十箇因五十箇果為當位具因果故成一百重因果為根本五位中本有五因五果成一百一十重因果法門不異法界體不異十信中所信之法根本不動智佛以為諸位進修且約如是廣意至下本位廣明是名隨位進修以成佛號四明如來以一切眾生隨根所樂以成佛號者即以對現色身等眾生界為佛為天為神為主為人為仙徧眾生界令諸眾生不作惡者總是不可以自凡情所測也總是佛名號徧周五明法界體用平等一切諸法總名佛號者為一切諸法及以名言自體性離故一切法自體性離即法界性法界性即佛號故是故一切法及名言皆是佛號故為如來稱此一切法自性離之法以成佛故欲廣引經文證義為此教文弘廣言繁翳本作業者難解但依此經上下自相契會作業者易解故如三乘中亦說根本智後得智今欲令三乘人迴心指此金色世界不動智佛令使直認是自心能分別智本無所動文殊師利即是自心善簡擇無相妙慧覺首目首等菩薩即是自心隨信解中所見之理智如是三乘之人未迴心者定當不信何以故為立三阿僧祇劫後當得佛故為直認自身及心總是凡夫但信佛有不動智等不自信自心是根本不動智佛與佛無異以是義故不成此教法界乘中以根本智為信心此經信心應當如是直信自心分別之性是法界性中根本不動智佛金色世界是自心無染之理文殊師利是自心善簡擇妙慧覺首目首等菩薩是隨信心中理智現前以信因中契諸佛果法分毫不謬方成信心從此信已以定慧進修經歷十住十行十迴向十地十一地日月歲劫時分無遷法界如本不動智佛如舊而成一切種智海教化眾生因果不遷時劫不改方成信也若立僧祇定實身是凡夫凡聖二途時劫移改心外有佛不成信心如是已上有此五種佛名號不同問曰名之與號何異答曰有二同別何者為二約父母所生幼稚無德且作字呼之為名有德即約德立名其名可尊稱之為號名即下人不得呼稱其號即下人得呼稱之故雖有德無德之異亦總屬名收為名言所攝故若約此經佛號總是約法約德立名不同世俗也三隨文釋義者於此段中義分為二一長科三十二品經意第三禪中說十一地一品未來二科當品經意一長科三十二品者從此如來名號品第二會世主起問二十八問已下直至向後如來出現品是世主所問一終因果所答總有三十二品經是答二十八問故以從普光明智法界佛果報居之殿舉佛果名號并舉佛果所行教化眾生四聖諦法門并舉法界根本智體佛號不動智佛以成信修直至彼如來出現品三十二品經是信進修行之一終因果之極也明此普光明智殿佛果至如來出現品此信進修行因果不二故又明此始成正覺果德之上起信心修行至後如來出現品中明法界無時可隔故以明法界體中凡夫妄見見無量劫始起信進修行者依真起行以為進修經歷五位行門無時可移故若未起信進修行時常謂已前諸佛先已成佛經無量劫及其以正信力便見十方無量劫已成佛者而自身與彼先成佛者一時成佛無先後故以是義故如來始成正覺時如今凡夫始發菩提心起行進修自行已滿畢竟不離如來初成正覺初出現時為無情量依本法界本無時故是故經言信心畢竟二不別者為法界性無三世別故以三世時無別以無時故無別以智無別故無別為不異不動智佛體故妙慧用無別不異文殊善簡擇妙慧故行無別為從初發心不異十波羅蜜行普賢行而為修行故大悲無別常教化故大願無別不捨眾生故四攝無別四無量心無別故三十七道品無別以此十種無別故云發心畢竟二不別是故發心先心難為明入此十種信解者難故若心外信有他佛得道我是凡夫者即世間人情量是此乃不論信進修行直是生死長流常隨見網何大苦哉以此如今第二會及初會明始成正覺如來出現後三十二品又著如來出現品明始終信進修行者與三世佛一時出現明法界總一時故如持寶鏡普臨眾像頓照顯現無前後時故明於法界根本佛智境界中頓現眾法不可將情量度量作前後解故一依彌勒樓閣中境界初會中始成正覺佛是舉果勸修佛出現品中佛是明諸菩薩進修五位因果行終佛與信位中不動智佛相對故問曰何故諸品諸菩薩說唯阿僧祇品隨好品是佛自說答曰如菩薩加行如五位煩惱無明以如來位中不思議菩薩眾寄成五位菩薩當位自彰次第法門即如十慧十林十幢十藏等菩薩是如佛位之內迷法無明如來自說如此阿僧祇品隨好品是佛位之內無明至佛位內方決此二迷是故無明住地佛位方終如勝鬘經說一分教網三乘相似唯不許二乘及淨土菩薩斷得根本無明為不了無明是根本智故以此一乘教以不動智佛為信心以此所有修行證照眾法不同此經故此教明當念初心畢竟心總盡以法界中無三世故三乘定滿僧祇又三賢十聖進修路別地上加行地前四資糧等佛果定滿僧祇如前已明以此經十住即見道加行資糧一時何以故以法界大智用資其行命行無染以行資糧法界智體使慣習令熟為明從凡創見如來理智性故又此五位中修行位位各有佛果隨位慣習處安立名別三乘教中前位向後位但有菩薩果非佛果故後至位廣明此法界法門說之經無量劫不延說之一剎那中亦不促唯迷之者妄作長短延促之解即不稱應真之心自此如來名號品已去直至如來出現品總有三十二品經是十信十住十行十迴向十地十一地進修因果以初即後以後即初不二之位故如大王路其法常爾非故新體也如文殊師利頌云一念普觀無量劫無去無來亦無住如是了知三世事超諸方便成十力二科當品者於當品中長科為四。
　　【經】爾時世尊在摩竭提國阿蘭若法菩提場中始成正覺於普光明殿坐蓮華藏師子之座妙悟皆滿二行永絕達無相法住於佛住得佛平等到無障處不可轉法所行無礙立不思議普見三世與十佛剎微塵數諸菩薩俱莫不皆是一生補處悉從他方而共來集普善觀察諸眾生界法界世界涅槃界諸業果報心行次第一切文義世出世間有為無為過現未來。
　　【論】一從爾時世尊已下有八行半經明歎德集眾分文分為二一歎如來德二歎菩薩大眾德從初歎如來德中爾時已下兩行經是序分敘前初得菩提處并普光明殿意明二處不異為不移本處道場而身徧坐一切處故為菩提場體是法界體故為普光明殿是法界報居所都故法報二體性相一真本末因果本無異故由斯道理故重敘古人釋云由相近故故須重敘者經意不然又云見佛露居龍造普光明殿此義亦不然設有此事是三乘之說又云菩提場在熈連河邊與普光明殿相去三里在菩提場東南明菩提場是阿蘭若得道之處普光明殿是報居之宅此一部之經前後通法界品五度重有爾時佛在者意明居處是法界如來身及宮殿莊嚴總是法界性相根本智不二故五度敘意前會已述從妙悟已滿下至普見三世於中有兩行半經是正歎佛德妙悟已滿明十智徧周自在故二行永絕者有為無為二行盡故達無相法取捨盡故住於佛住者過現未來三世諸佛共住法界大智大悲故又如來及十方三世諸佛住五種徧周一示成正覺徧周如初會菩提場是也二依報正報莊嚴及名號徧周即第二會普光明殿是也三定體徧周即十定品是也四普賢行教徧周即離世間品是也五法界圓滿無礙不思議智用徧周即法界品是也以此五種諸佛徧周故名住佛所住也是故以此義故於此一部之經安立五度爾時佛在摩竭國唯法界品少異明重重徧周不離一處一菩提體一法界一根本智一時無前後故經文恐失其意五度重敘令後學者不迷其事故明此五徧周總明一際無前後於一剎那際無二念說四十九年中所轉法輪兜率天猶未下母胎猶未出已入涅槃不離佛平等者理事無二故到無障處不可轉法者明佛常處生死不為業遷故又能轉不遷之法也所行無礙者明佛於生死中皆能同事真俗不礙故立不思議者歎佛道滿行終總無功用任運利生以智自在非思想意識可度量故普見三世者智眼圓滿故非三世中見三世眾生事也從與十佛剎微塵數諸菩薩俱已下至過現未來於中可有四行經歎菩薩德與十佛剎塵數諸菩薩俱者明徒眾圓滿徧法界海故俱者同時而至無去來故莫不皆是一生補處者皆十地菩薩故為十地經等覺位中普賢位熟道滿功終方登佛果故名一生也如纓珞本業經說又從初發心住亦名一生菩薩以初見性現根本智不見有生前後際故名為一生纓珞經云三賢菩薩法流水中任運至佛悉從他方而共來集者言他方共來集簡非舊眾皆是不來而到不去而徧又明前會舉果勸修信他佛果今此第二會明以他佛果解行成其自心信證之道名從他方而共來集為從前信佛果中來皆一生補處者明於初會信解生至於此會信滿入位便成佛故如龍女善財等由是義故為他方來皆是一生之眾此乃即是表入法之言從他方來也迷名他方悟名曰來普善觀察諸眾生界法界世界涅槃界已下此三行經歎所來眾善觀此三種世界無二性故亦知眾生隨煩惱業亦知菩薩隨位煩惱行業等事故餘如經說。
　　【經】時諸菩薩作是思惟若世尊見愍我等願隨所樂開示佛剎佛住佛剎莊嚴佛法性佛剎清淨佛所說法佛剎體性佛威德佛剎成就佛大菩提如十方一切世界諸佛世尊為成就一切菩薩故令如來種性不斷故救護一切眾生故令諸眾生永離一切煩惱故了知一切諸行故演說一切諸法故淨除一切襍染故永斷一切疑網故拔除一切希望故滅壞一切愛著處故說諸菩薩十住十行十迴向十藏十地十願十定十通十頂及說如來地如來境界如來神力如來所行如來力如來無畏如來三昧如來神通如來自在如來無礙如來眼如來耳如來鼻如來舌如來身如來意如來辯才如來智慧如來最勝願佛世尊亦為我說。
　　【論】第二大眾請法分時諸菩薩作是思惟已下十四行半經於中有三十二問義分為二一初有四問問四種佛剎二成就大菩提心引十方諸佛勸說已下有二十八問通問菩薩住地佛眼耳等如是等三十二問直至如來出現品是答如經具明問曰初會中世主所問與此義多相似但廣略不同何故此第二會還復再問如上之問答曰前會是世主問舉佛果勸修信佛所得此會是自信自身自心是佛及入位修行故須再問前位是普賢入定舉果此會即明文殊生起入信之初即明凡夫始信為彰信心麤故不入定說十住已去始明當位菩薩入定始說以是義故前問雖義理少同應緣差別故異前會信他佛得此會自入信修行也古人說前會是請此會是問其義不然前後總是其請當請是問故但為勸修與自入法事少殊如前會舉如來修行道滿及過去諸佛已成道者行滿之果此第二會舉十方諸佛根本之智凡聖共有之果即一切處金色世界一切處不動智佛十智佛等是也明一切諸佛眾生共有此不動智金色是理法性身也為信心生滅故言色也以十色世界表之即是此會所問四種佛剎中一佛住佛剎即一切諸佛及以一切眾生共所住故為一切凡聖根本之智舉令一切眾生信自心是佛所住智故一切諸佛從此信生一切凡夫亦從此起二莊嚴佛法性佛剎者即如十住十行十迴向十地十一地隨位各有十箇佛號是也因此自心根本智起信進修行隨位隨行諸波羅蜜莊嚴以莊嚴法身智身令成熟故以法身智身用嚴萬行令行無著故名莊嚴佛法性佛剎三清淨佛所說法佛剎者如來示成正覺轉法輪是四體性佛威德佛剎者神通應現隨根出世者是明後二佛剎從前二佛剎起信修行成熟故得以此義故應知十方諸佛共此一道而得出生故應如是知應如是信解即得信解成就一如諸佛所信故得是信者如賢首品說勝以手擎三千大千世界住於空中經過一劫明其難信故亦勝供養十方世界塵數諸佛經由一劫功德不如如是信心如已下二十八問經自具答義隱難明者釋之義顯者如文可知此三十二問中有問十通十頂經中但有十通十忍不見頂名剩其十忍少其十頂願佛世尊亦為我諸菩薩說此兩句結請自此已下如來以神力舉法顯答。
　　【經】爾時世尊知諸菩薩心之所念各隨其類為現神通現神通已東方過十佛剎微塵數世界有世界名金色佛號不動智彼世界中有菩薩名文殊師利與十佛剎微塵數諸菩薩俱來詣佛所到已作禮即於東方化作蓮華藏師子之座結跏趺坐南方過十佛剎微塵數世界有世界名妙色佛號無礙智彼有菩薩名曰覺首與十佛剎微塵數諸菩薩俱來詣佛所到已作禮即於南方化作蓮華藏師子之座結跏趺坐西方過十佛剎微塵數世界有世界名蓮華色佛號滅闇智彼有菩薩名曰財首與十佛剎微塵數諸菩薩俱來詣佛所到已作禮即於西方化作蓮華藏師子之座結跏趺坐北方過十佛剎微塵數世界有世界名薝蔔華色佛號威儀智彼有菩薩名寶首與十佛剎微塵數諸菩薩俱來詣佛所到已作禮即於北方化作蓮華藏師子之座結跏趺坐東北方過十佛剎微塵數世界有世界名優鉢羅華色佛號明相智彼有菩薩名功德首與十佛剎微塵數諸菩薩俱來詣佛所到已作禮即於東北方化作蓮華藏師子之座結跏趺坐東南方過十佛剎微塵數世界有世界名金色佛號究竟智彼有菩薩名目首與十佛剎微塵數諸菩薩俱來諸佛所到已作禮即於東南方化作蓮華藏師子之座結跏趺坐西南方過十佛剎微塵數世界有世界名寶色佛號最勝智彼有菩薩名精進首與十佛剎微塵數諸菩薩俱來詣佛所到已作禮即於西南方化作蓮華藏師子之座結跏趺坐西北方過十佛剎微塵數世界有世界名金剛色佛號自在智彼有菩薩名法首與十佛剎微塵數諸菩薩俱來詣佛所到已作禮即於西北方化作蓮華藏師子之座結跏趺坐下方過十佛剎微塵數世界有世界名頗棃色佛號梵智彼有菩薩名智首與十佛剎微塵數諸菩薩俱來詣佛所到已作禮即於下方化作蓮華藏師子之座結跏趺坐上方過十佛剎微塵數世界有世界名平等色佛號觀察智彼有菩薩名賢首與十佛剎微塵數諸菩薩俱來詣佛所到已作禮即於上方化作蓮華藏師子之座結跏趺坐。
　　【論】第三爾時世尊知諸菩薩心之所念已下四十一行經明如來神通現法分於此分中義分為二一明隨類現法二明約初信心第一隨類現法中有二一隨五位之中菩薩之類各現十種佛位十住十行十迴向十地十一地中各有隨位佛果名號是二隨一切國剎一切眾生之類各現名號不同如下文殊師利所說佛號者是第二約信心者即此當品及通一部總為信心於此信心總信五位中因果心無滯礙方可以行修行如有教說譬如有人過五百由旬嶮道先知通塞然後行往喻如十信菩薩於信心之中先知五位進修通塞預以願行防之以信自心分別之性本是一切諸佛不動智體用防邪見外取他境故以隨位妄識散動障真智故以禪波羅蜜防之以隨位第八住第八行第八迴向第八地智增滯寂障真無作大悲故以一百四十大願防之以樂生死障真智故以四念處觀等三十七助菩提分法防之及十四諦觀及十十二緣生觀防之以十波羅蜜利益眾生恐不弘廣故以四攝四無量法防之以求自樂果教化眾生不周廣故起十迴向加以大願大慈大悲不捨一切惡道地獄人天徧生其處以防自樂違菩提心有所得故以是義故十信之心總通五位悉皆成信若自信徹趣求無法不達若也疑心不除豈成信也如此品舉佛果門至賢首品舉佛神通及佛所行行業使初信心者信徹故始名信心今此一部之經頓舉五位因果諸佛果門總成信也從總信已入位修行方始不迷理智如人造食五味一時頓熟方始食之從初食時五味同食乃至食竟其味不離五也明五位因果十信總明時亦不移本末為信三世一際故畢竟佛果不離初信之法如依樣畫像等喻可知於此神通示法門中總有四十一行經長科為十一段第一爾時世尊知諸菩薩已下一行半經明如來知眾所念以神通現法第二東方過十佛剎塵已下三十九行半經總明十方菩薩來集十方自有分劑不煩更科於此十方菩薩來眾之中義分為十一舉佛剎方面二舉佛剎遠近三舉世界名色四舉佛名號五舉上首菩薩之名六明大眾之數七明大眾來已致敬八明隨方化座九明座之名目十明大眾昇座而坐一舉佛方面者在東方東方者為震卦為春生為初明為長男為頭為首為青龍為吉慶為震動明法事作業動用之初故道俗通以用之故先舉東方為首故方者法也但取方法之義動用之始非如世所見執東西南北可得之方一切處東方一切處南方但取其法故餘准准二舉佛剎遠近者過東方十佛剎微塵數世界之外此有四義一明十為圓數為明遠近無盡二明令信心者知佛境廣大令自心弘博三明佛境徧周如鏡中像互參無礙四明未起信心者以十佛剎塵況喻處迷十無明未達自障佛境界而不現前故舉塵表迷故如涅槃經云釋迦淨土過西方三十二恒河沙世界之外總是表法之數如會釋已述此云十佛剎微塵世界之外來者明隔十無明十無明中一一無明有無量正使業習主伴相熏煩惱過於世界塵數莫知涯際能障智境故言十佛剎微塵數世界外也來者明從迷入信故號為來言彼世界中有佛號不動智者為明不動智佛是十方凡聖共有根本之智明於此智能起信心故號之為來此不動智佛一切眾生常自有之若取相隨迷即塵障無盡若一念覺迷達相即淨若虗空但為隨迷稱外悟處言來而實佛剎本無遠近內外等障亦無去來無邊佛剎不出毛孔微塵之表令致遠近意令初信心者心廣大故言其從彼世界中來又明從迷入悟故言為來也有佛號不動智者明是信者自根本智故由有此智故一切眾生而能發菩提心故以根本智體能了迷性超信解故超彼迷境稱之曰來如起信論云不思議業相者以依智淨能作一切勝妙境界所謂無量功德之相常無斷絕隨眾生根自然相應種種而見得利益故又云依本覺上而起不覺故又云依於智故生其苦樂如起信論廣明意明一切眾生迷根本智而有世間苦樂法故為智無性故隨緣不覺苦樂業生為智無性故為苦所纏方能自覺根本無性眾緣無性萬法自寂若不覺苦時以無性故總不自知有性無性如人因地而倒因地而起一切眾生因自心根本智而倒因自心根本智而起以是義故如來於此一乘之經頓彰本法為金色世界明法身白淨無染頓彰本智號不動智佛頓彰文殊師利是自心妙擇之慧餘九箇世界九箇智佛九箇菩薩是隨自心信解修行位上進修增勝法身智身隨行異名故從斯自心本不動智佛自覺之上見道入位起十住十行十迴向十地十一地加行進修法身智身大願大慈大悲四攝四無量十波羅蜜三十七助道分法從初發心根本法身本不動智體上用資萬行悲願參融互為資熟法身資行使令無染行資法身使令純熟五位中各各立十箇佛果十箇菩薩明隨位進修中約自行所得處佛果菩薩行果立名故非他佛號非他菩薩而立其名隨智佛果隨其行果五位之上因果各有五十共為一百通本五位有五箇因果共為一百一十城之法門故此答前菩薩問四種佛剎中佛住佛剎莊嚴法性清淨佛剎從此二佛剎上得示成正覺佛剎神通自在佛威德佛剎是故前會世主所問是他毗盧遮那佛得自在之因果此第二會菩薩所問是自修行者佛剎菩薩行之因果從是已後直至如來出現品是五位勝進菩薩加行自力一終之位明此品是信心進趣之因果至出現品是修行位極之因果已上於自心根本佛智上而生信進修行故此不動智是一切諸佛一切眾生之地以此智故而作眾生以此智故而成正覺以此智故隨迷作眾生時於六道中隨天上人間及惡道中皆有隨眾生依正之果報也隨業麤細不同以此智故隨覺悟時成就三乘及法界圓滿一乘佛果依正妙報若無此智元是虗空亦非眾生亦非諸佛故問曰一切眾生本有不動智何故不自應真常淨何故隨染答曰一切眾生以此智故而生三界者為智無性不能自知是智非智善惡苦樂等法為智體無性但隨緣現如空谷響應物成音無性之智但應緣分別以分別故癡愛隨起因癡愛故即我所病生有我所故自他執業便起因執取故號曰末那以末那執取故名之為識因識種子生死相續以生死故眾苦無量以苦無量方求不苦之道迷不知苦者不能發心知苦求真者還是本智會苦緣故方能知苦不會苦緣不能知苦知苦緣故方能發心求無上道有種性菩薩以宿世先已知苦發心信解種強者雖受人天樂果亦能發心求無上道是故因智隨迷因智隨悟是故如人因地而倒因地而起正隨迷時名之為識正隨悟時名之為智在纏名識在覺名智識之與智本無自名但隨迷悟而立其名故不可計常計斷名也此智之與識但隨迷悟立名若覓始終如空中求迹如影中求人如身中求我依住所在終不可得故新長短處所之相也如此無明及智無有始終若得菩提時無明不滅何以故為本無故更無有滅若隨無明時不動智亦不滅為本無故亦更無有滅但為隨色聲香所取緣名為無明但為知苦發心緣名之為智但隨緣名之為有故體無本末也如空谷響思之可見。

　　大方廣佛新華嚴經合論卷第二十五


　　音切


鼻
　　(毗至切)。

鉢
　　(北末切)。

壞
　　(胡怪切)。

悕
　　(希音)。

類
　　(力為切)。

補
　　(博古切)。

薝
　　(占音)。

蔔
　　(蒲北切)。

創
　　(楚壯切)。

稚
　　(池志切)。

擎
　　(巨京切)。

剩
　　(實正切)。

嶮
　　(虗檢切)。
　　大方廣佛新華嚴經合論卷第二十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　佛名號品第七之餘

　　【論】三舉世界名色者世界名金色為明金體白淨無染舉之況喻法身無性體無垢染故如世間西方金為白色也體白色黃明應真菩薩內契白法外現黃相黃色者是應真之氣許父云五色之中黃色為最人面如黃瓜色內有賢行經云應真菩薩皆真金色又明金色世界者明信心之位雖信自身心是法身智身白淨本來無染為信是生滅有漏心故是色心也舉東方為首者明東方是初明為萬物發生震動之首故取之表法況喻十信之初首也在方無方但舉其法以況其理表其體用故如牛王龍王等況佛德也問曰以東方表法況喻十信初首者如金位在西方何故東方為金色世界以表法身為金色顯根本智為不動智答曰此問甚彰道理如經所說以信心為胎至十住之位名初生佛家今以東方為金色世界者明金正月胞二月胎三月成形四月生於巳五月養於午六月冠帶於未七月相八月王明十信如胎故以東方金胎表之以次南西北方四維上下表十信心進修增勝故以託事況之令易解故如此品文殊師利云世尊昔為菩薩時以種種談論方便及地位等而得成就亦令眾生如是知見而為說法後諸學者以智觀察皆是說此方隅以表法故當知籍網求魚魚非網也若無網者亦不可得魚故以義思之至理方成信也又經云一切處金色世界一切處不動智佛一切處文殊師利者明法徧一切法一切眾生身心故總不動智佛總文殊師利故應如是知如是信解也明金色世界是信心者所信之理以為世界之名亦是因此信故還當報得所生無染所居無著即如西方蓮華色世界是其義如金色世界此是舉十信初因如南方妙色世界西方蓮華色世界等是十信進修之勝用故此中有十因十果故十果者十智佛是十因者文殊師利覺首等十菩薩是修行之因因中得益即因中之果即不動智等十箇智佛是十箇世界是所修之法門四舉佛名號者佛號不動智佛者此明一切諸佛一切眾生根本智體今先舉之以成初信此明答前佛住佛剎餘九箇智佛總是從此根本不動智上進修之名非是他有十方諸佛皆同此名號之迹而起信進修行經歷五位得示成正覺佛剎及佛威德佛剎威德佛剎者如來神通是也餘意如前已述五舉上首菩薩之名者名文殊師利即是十方諸佛無性之中擇法妙慧一切諸佛皆從此慧簡擇正邪而成正覺故號文殊為十方一切諸佛之師亦云佛母明一切諸佛從此妙慧生故若無此慧設修解脫但得二乘及生淨土菩薩非是乘如來乘而成正覺是故乘此不動智體文殊妙慧法身妙理大智從信心上而經歷五位不離不動智佛文殊妙慧而成正覺故號為乘如來乘不思議乘最勝乘無上乘而成正覺故亦號文殊師利為小男為童子明一切諸佛從此妙慧善知正法而初生佛家故故號為童子菩薩如來去世文殊師利猶在世間後當化緣已畢於香山頂上示入涅槃此是三乘教說此經云一切處文殊師利即明一切處眾生等共有之今於此經信心之首舉其名號明信心者信自心妙擇之慧一同於此不移古跡此是一切諸佛及以眾生根本妙慧凡聖等有更無異性如大王路法則常然今所是諸經但有文殊為問答之首者皆明法身妙慧之門以普賢為問答之首者皆明妙智之萬行體用如是二士是一切諸佛理智妙用萬行之門依其法門立其名號現身成佛以利眾生故一切眾生發心之者皆悉同修皆悉自有自利利他之行以為常範今於教中推在東北方清涼山文殊師利并一萬菩薩於中住者有三義一令此界一切眾生忻心有趣善根不絕二明菩薩常住世間三明隨方顯法示法易解故前二門可知第三隨方顯法者明東北方者取此閻浮一境東北方此清涼山是也經推在震旦國亦曰支提那國此云思惟以其國人多所思慮多所計度故以立其名即是今漢國也表法明東北是艮卦艮為小男為童蒙丑寅之間是初明故像文殊師利菩薩常以發起凡夫入正信及初見道之童蒙令妙慧明生故又如登山之頂至相盡處故明如初入正信者創信諸法空故能信法空妙慧生故以丑如初信以寅如初證見道故卯辰巳為進修午為中道未申酉戌亥以為同事利生子為師位以坎卦為君為師處愚立範制法利生故是故為北方為君為師尊者所居以明德而治故六明大眾之數者有十佛剎微塵數為明身行徧故一佛剎塵尚自周徧何況十佛剎塵明身行無盡重重之徧故七明大眾來已致敬者明師弟法則敬順之儀八明隨方化座還在東方九明座之名目者名蓮華藏師子之座於此分中義分為三一蓮華是無染義此依法依行之報得也以法身之行性無染世間故能開敷理智之果轉明淨故明因果相資令純熟故明開敷菡萏莊嚴事法有可觀故以此法行之華感招此報蓮華為座二藏者含藏義為明以法身理智處世隨行利生普含眾法饒益一切招多功德名之為藏三名師子者依主得名也為以法性大智無生滅身處世間利人生死無畏又以正智光明辯才無畏乃至無五怖畏等如師子也十明大眾昇座而坐其座以法界為座體明以從凡契法界體故以為信進修行方成信故此是一切十方諸佛果座也明初信心頓信佛果以為自行所行法故方成信也於此段中復分為二一明座廣狹二明菩薩云何安座一明座廣狹者如法界品云其師子座包含法界等如文具明大意以心性無依無定亂體以為座體故二明菩薩如何安坐者云結跏趺坐以會世間眾緣為一法界名之為結以一法而稱多緣名之為跏又結跏趺坐者是安靜不動威儀之相故此位主檀波羅蜜中十波羅蜜第二南方已下可四行經於此段中義分為十一舉佛剎方面二舉佛剎遠近三舉世界名色四舉佛名號五舉上首菩薩之名六明大眾之數七明大眾來已致敬八明隨方化座九明座之名目十明大眾昇座而坐一舉佛剎方面者如經云南方表法中南為正為曰為明為虗無為離中虗故即明為像十信進修了諸法虗無漸增明也是故文殊覺母啟蒙令信即逐根於覺城之東善財入道進修即南巡諸友表其南方為正為日為明為虗無之理是故禮佛皆云南無明南方虗無也但虗無之理是南方之義是一切處南方但創首生信即是一切處東方義也是故四諦東西配苦集南北配滅道然法無方所化蒙生解起信不爾即法性難明如此品下文云世尊為菩薩時以種種談論種種語言乃至種種信解等而得成熟亦令眾生如是知見而為說法具如經說又南無者為明正順為正順虗無之理故號南無某甲佛者即是了虗無之智人故稱南無某甲佛二舉佛剎遠近者云十佛剎微塵數義如前釋迷云外入法云來也三舉世界名色者名妙色為第二信心漸增妙故勝前信心故為達法虗無即法自妙故四佛號無礙智者明以不動智體進修信心增明智即無礙總明自心信位之佛也非他佛故佛心眾生心自心總為一心一性一法界一智慧始成信故五舉上首菩薩名者名為覺首為明以文殊妙慧善簡正邪能自覺故亦於自所覺法能覺他故此位菩薩所覺何法於此位中其覺有三一覺自身心本是法界白淨無染如前金色世界是二覺自身心分別之性本無能所本來是不動智佛三覺自心善簡擇正邪妙慧是文殊師利於信心之初覺此三法名為覺首即明是信心之中善覺之行名為覺首菩薩總須自認是自所行之法門方成信故信他而有自無其分不名信故六明大眾之數者有十佛剎微塵義如初釋七明大眾來已致敬可知八明隨方化座如前可知九明座之名目名蓮華藏師子之座為明入信成就得於生死之中能無畏故依主得名故餘義如前十明大眾昇座而坐者義如前釋此位主戒波羅蜜為主餘九為伴第三西方過十佛剎微塵數已下可四行經於中十法如前一舉佛剎方面者是西方二舉佛剎遠近義如初釋三舉世界名色者名蓮華色為明十信位中進修漸勝心如蓮華無染故言蓮華色者蓮華有四色明信心於此四色無所染故又明信心菩薩以色心觀空無性道理對治不染故名蓮華色也四舉佛名號者佛號滅暗智為明西方為金為白虎為殺害為昏暗為不祥為苦諦故佛號滅暗智明信位進修智增勝故能破自他暗故五舉菩薩上首名者名曰財首為明信位增勝有法財利物故即第三信中自行利眾生之名也佛號即是自覺之智菩薩即是自智之行總明覺行俱進餘門如初已釋可知此主忍波羅蜜中十波羅蜜第四北方過十佛剎微塵數世界已下可四行經十門如上一舉佛剎方面者是北方二舉佛剎遠近其義如前三舉世界名色者名薝蔔華色此華黃色也為明第四信心增勝開敷感果得中和之色也黃色是五色中最上之色黃者中宮之色為福慶之氣明內心白淨外現黃相經云應真菩薩皆真金色明此信心適悅恬和白淨無染福應和氣開敷道果名為世界故世界為薝蔔華色四舉佛名號者佛號威儀智為明北方坎為師為君像君有德處黑位而接凡故為師也佛號威儀智者明第四信心增勝以為軌範接引凡愚明威儀智以智庠序為師之貌故五舉上首菩薩名者名為寶首明為師範以法寶利生故故為名也餘義如前此位主精進門中十波羅蜜第五東北方已下可四行經於中分為十法如前一舉其方面者云東北方為艮卦為小男為童蒙為創明為清朝二舉佛剎遠近義如初釋三舉世界名色者名優鉢羅華色此是青蓮華像此第五信心清潔色香無染開敷感果故如艮位處清朝也四舉佛名號者佛號明相智像此第五信心增勝如艮位處清朝明相現故以所自信上而標佛號非他佛也五舉上首菩薩名者名為功德首前位明寶首即法寶利生此位即自利利生之功德也餘義如前此位主禪門中十波羅蜜以艮為止故第六東南方已下可四行經於中十義如前一舉佛方面者是東南方也是巽卦巽為風為教在事為方在人為說像君子說教利人易有明著君子設教啟蒙順之如草上加風是順義也如觀卦是易曰風行地上可以觀像君子有德設政教眾人信順如草上加風無不順故巽為眾為信順故又四大之中風力為最天地賴之而持人賴之而生日月賴之運行又明風能簡穢擇淨義故故為教也為教能簡非擇是教愚蒙故是故巽卦位在東南爻辰持丑丑為艮位艮為小男為童蒙為明巽為風教化童蒙令發明故如來之法辰巳之間為齋戒故辰巳之間上值角宿角為天門主為僧尼道士是眾善之門明智慧言說是眾善門故故此義無量難為具說且約略而言之也後有智者以法審之詳之思之義唯深細故二舉佛剎遠近義如前說三舉世界名色者世界名金色為明最初第一信心明始信如胎故以東方金胎之位表初信解今以進修至第六信位明信心轉轉增勝故故以金生於己以像之信心更增明白淨生故此東南方金色世界像四月金生於己表信心增明白淨轉勝善簡擇眾法能說教故風化行故以此表智慧門也四舉佛名號者佛號究竟智明信心增進善能以教簡擇正邪至究竟智又以巽為風在事成方方猶法也在聖善簡擇成白淨之理在言成說在化成教在凡成愚在智成慧成離之德為赤為文章成兌之德為金初生為白淨兌為金為口為口能說白淨究竟之理故故佛號為究竟智佛五舉上首菩薩名者名為目首明以第六信心增勝善簡正邪其道明著正見不惑名為目首像其巽卦位在東南爻辰在丑其位是風上值箕宿明箕為風簡擇義也又箕為寅位主初明也明此第六信心主般若波羅蜜以決定智慧善簡正邪令自他勝慧明生故故名目首目者善見簡擇分明義也餘義如上此東南方明吉凶定正邪之際至午萬事畢午為常明法門善財童子南行詢友為法虗無無作常明之道是不為之妙用也是故君臣師弟父子之儀臣南君北正治正明無為無作常然之道為南方離離中虗為虗無為日為明在身為眼目為心也是故周易云離法心故然法無住處法無所得法非眼耳鼻舌身心亦不離也今如來以方隅而顯法令啟蒙者易解故若不如是彰表令生信者啟蒙何託有言之法皆是託事以顯像故唯得意者法像俱真也言嘿皆契此位主慧波羅蜜為主餘九為伴第七西南方已下可四行經於中十法如前一舉佛方面者在西南方申未兩間為坤位坤為土為信順為安靜為負載萬有為生養為圓滿也二舉佛剎遠近義如前釋三舉世界名色者名寶色為明此第七信心是方便波羅蜜成就慈悲門故託此坤位為其母也明常以慈悲心育生如母故以法寶利人世界名寶明法寶利生是自世界為明以法寶利生之業以成自世界來生感果生在中故表業表法總如寶故四舉佛名號者佛號最勝智明此信位慈心增勝處眾治人令信順故佛號最勝智又大悲圓滿如土像故荷負眾生資養萬物如大地故名為最勝智五舉上首菩薩名者名為精進首為明大悲增勝如母處眾利生心無疲倦名精進首也餘如前此位主方便門餘九為伴第八西北方已下可四行經於中十義如前一舉佛方面者在西北方是乾卦乾為金為堅剛為父二舉佛剎遠近義如前釋三舉世界名色者名金剛色明此信位是第八願波羅蜜大堅固力故號金剛色故寄託此乾位為金為堅剛也又以智增勝故四舉佛名號者佛號自在智明此第八信心信同八住地智增自在故像其乾為天為父明智自在義故五舉上首菩薩名者名法首明此信位智增勝故以法利生故名法首餘義如前此位主願波羅蜜第九下方已下可四行經於中十義如前一舉佛方面者在下方下方最下是風輪際其風甚堅密假設有大力士以金剛輪向下擊之然金剛碎如微塵而風輪無損以堅密故能持世界明此信位是第九力波羅蜜信當九住九地法力成就教化眾生荷負一切而心堅固如風無損二舉佛剎遠近其義如前三舉世界名色者名頗黎色此寶有青黃赤白然舉此下方色者是白如似水精明風能簡穢是白淨義故又取法身妙智為最上故四舉佛名號者佛號梵智明智風是淨義梵者此云淨也明此位進修增勝以白淨大智用利自他故五舉上首菩薩名者名智首明第九力波羅蜜九住九地信心善慧成就以智利生故名為首又下方者是禪定義安靜義謙下義是根本智上方者觀照義如日月處空而照物故餘義如前此位主力波羅蜜是法師位第十上方已下可四行經於中十義如前一舉佛方面者在上方明有日月眾星處虗空而照萬有像其智也處法空而照諸根以此表智波羅蜜二舉剎遠近者義如前釋三舉世界名色者名平等色為上方空界表法空無相平等也為信心者法空之心現前有念法空之情故名之為色四舉佛名號者佛號觀察智為明上方虗空有日月星辰下照萬有明信心者智照自他身心皆無有體性如虗空故如光影像無體質故是故名為觀察智佛五舉菩薩上首名號者名為賢首為明信此十種世界及佛名號菩薩名號總是自心之智所見妙理號之為世界法空之智號之為佛故智所行行號為菩薩總是隨見隨行進修立名有此十法故得是十法名為賢首如上所有世界遠近云十佛剎塵者即明佛剎重重相入如光影像迷之即心障無邊故舉剎塵為遠悟之即無盡佛剎在自身毛孔中如影重重以迷處便言遠在他土以悟之人法處名之從他方遠剎而來總明迷悟上作遠近之名非佛剎法界中有遠近之事菩薩來眾其數亦云十佛剎塵即言信心能信普賢行智隨根欲菩薩行無盡重重徧諸剎土教化眾生以成其數既信之已決定身能如是行之故以是義故十方菩薩各舉十佛剎微塵者是斯義也明一一菩薩行無盡重重滿諸剎土教化眾生故應如是知如是信解此已上答前莊嚴佛法性佛剎佛住佛剎等。
　　【經】爾時文殊師利菩薩摩訶薩承佛威力普觀一切菩薩眾會而作是言此諸菩薩甚為希有諸佛子佛國土不可思議佛住佛剎莊嚴佛法性佛剎清淨佛說法佛出現佛剎成就佛阿耨多羅三藐三菩提皆不可思議何以故諸佛子十方世界一切諸佛知諸眾生樂欲不同隨其所應說法調伏如是乃至等法界虗空界諸佛子如來於此娑婆世界諸四天下種種身種種名種種色相種種脩短種種壽量種種處所種種諸根種種生處種種語業種種觀察令諸眾生各別知見諸佛子如來於此四天下中或名一切義成或名圓滿月或名師子吼或名釋迦牟尼或名第七仙或見毗盧遮那或名瞿曇氏或名大沙門或名最勝或名導師如是等其數十千令諸眾生各別知見諸佛子此四天下東次有世界名為善護如來於彼或名金剛或名自在或名有智慧或名難勝或名雲王或名無諍或名能為主或名心歡喜或名無與等或名斷言論如是等其數十千令諸眾生各別知見諸佛子此四天下南次有世界名為難忍如來於彼或名帝釋或名寶稱或名離垢或名實語或名能調伏或名具足喜或名大名稱或名能利益或名無邊或名最勝如是等其數十千令諸眾生各別知見諸佛子此四天下西次有世界名為親慧如來於彼或名水天或名喜見或名最勝王或名調伏天或名真實慧或名到究竟或名歡喜或名法慧或名所作已辦或名善住如是等其數十千令諸眾生各別知見諸佛子此四天下北次有世界名有師子如來於彼或名大牟尼或名苦行或名世所尊或名最勝田或名一切智或名善意或名清淨或名瑿羅跋那或名最上施或名苦行得如是等其數十千令諸眾生各別知見諸佛子此四天下東北方次有世界名妙觀察如來於彼或名調伏魔或名成就或名息滅或名賢天或名離貪或名勝慧或名心平等或名無能勝或名智慧音或名難出現如是等其數十千令諸眾生各別知見諸佛子此四天下東南方次有世界名為喜樂如來於彼或名極威嚴或名光燄聚或名徧知或名祕密或名解脫或名性安住或名如法行或名淨眼王或名大勇健或名精進力如是等其數十千令諸眾生各別知見諸佛子此四天下西南方次有世界名甚堅牢如來於彼或名安住或名智王或名圓滿或名不動或名妙眼或名頂王或名自在音或名一切施或名持眾仙或名勝須彌如是等其數十千令諸眾生各別知見諸佛子此四天下西北方次有世界名為妙地如來於彼或名普徧或名光燄或名摩尼髻或名可憶念或名無上義或名常喜樂或名性清淨或名圓滿光或名脩臂或名住本如是等其數十千令諸眾生各別知見諸佛子此四天下次下方有世界名為燄慧如來於彼或名集善根或名師子相或名猛利慧或名金色燄或名一切知識或名究竟音或名作利益或名到究竟或名真實天或名普徧勝如是等其數十千令諸眾生各別知見諸佛子此四天下次上方有世界名曰持地如來於彼或名有智慧或名清淨面或名覺慧或名上首或名行莊嚴或名發歡喜或名意成滿或名如盛火或名持戒或名一道如是等其數十千令諸眾生各別知見諸佛子此娑婆世界有百億四天下如來於中有百億萬種種名號令諸眾生各別知見諸佛子此娑婆世界東次有世界名為密訓如來於彼或名平等或名殊勝或名安慰或名開曉意或名聞慧或名真實語或名得自在或名最勝身或名大勇猛或名無等智如是等百億萬種種名號令諸眾生各別知見諸佛子此娑婆世界南次有世界名曰豐溢如來於彼或名本性或名勤意或名無上尊或名大智炬或名無所依或名光明藏或名智慧藏或名福德藏或名天中天或名大自在如是等百億萬種種名號令諸眾生各別知見諸佛子此娑婆世界西次有世界名為離垢如來於彼或名意成或名知道或名安住本或名能解縛或名通達義或名樂分別或名最勝見或名調伏行或名眾苦行或名具足力如是等百億萬種種名號令諸眾生各別知見諸佛子此娑婆世界北次有世界名曰豐樂如來於彼或名簷蔔華色或名日藏或名善住或名現神通或名性超邁或名慧日或名無礙或名如月現或名迅疾風或名清淨身如是等百億萬種種名號令諸眾生各別知見諸佛子此娑婆世界東北方次有世界名為攝取如來於彼或名永離苦或名普解脫或名大伏藏或名解脫智或名過去藏或名寶光明或名離世間或名無礙地或名淨信藏或名心不動如是等百億萬種種名號令諸眾生各別知見諸佛子此娑婆世界東南方次有世界名為饒益如來於彼或名現光明或名盡智或名美音或名勝根或名莊嚴蓋或名精進根或名到分別彼岸或名勝定或名簡言辭或名智慧海如是等百億萬種種名號令諸眾生各別知見諸佛子此娑婆世界西南方次有世界名為鮮少如來於彼或名牟尼主或名具眾寶或名世解脫或名徧知根或名勝言辭或名明了見或名根自在或名大仙師或名開導業或名金剛師子如是等百億萬種種名號令諸眾生各別知見諸佛子此娑婆世界西北方次有世界名為歡喜如來於彼或名妙華聚或名栴檀蓋或名蓮華藏或名超越諸法或名法寶或名復出生或名淨妙蓋或名廣大眼或名有善法或名專念法或名網藏如是等百億萬種種名號令諸眾生各別知見諸佛子此娑婆世界次下方有世界名為關鑰如來於彼或名發起燄或名調伏毒或名帝釋弓或名無常所或名覺悟本或名斷增長或名大速疾或名常樂施或名分別道或名摧伏幢如是等百億萬種種名號令諸眾生各別知見諸佛子此娑婆世界次上方有世界名曰振音如來於彼或名勇猛幢或名無量寶或名樂大施或名天光或名吉興或名超境界或名一切主或名不退輪或名離眾惡或名一切智如是等百億萬種種名號令諸眾生各別知見諸佛子如娑婆世界如是東方百千億無數無量無邊無等不可數不可稱不可思不可量不可說盡法界虗空界諸世界中如來名號種種不同南西北方四維上下亦復如是如世尊昔為菩薩時以種種談論種種語言種種音聲種種業種種報種種處種種方便種種根種種信解種種地位而得成熟亦令眾生如是知見而為說法。
　　【論】第四爾時文殊師利已下至品末已來明舉法演說分於此分中義分為七一文殊師利已下兩行經明文殊觀眾二諸佛子已下可三行經明歎四種佛剎不可思議三何以故已下可兩行半經明諸佛隨根設法調伏四諸佛子已下可三行半經舉佛身業名色相壽命脩短等隨根之法化眾生故五諸佛子已下舉佛名號先舉此處四天下次及三千及周法界名號不同初舉十千次漸增廣乃至無量十千者是初首數之一終為明佛號普徧諸名字故令諸眾生了知一切名字平等清淨無分別好惡故已下直至品末六諸佛子已下可四行經是都結此土他方例然七如是世尊已下三行半經舉世尊往因所行今為眾說此已上答前二十八問中四種佛剎出現及名號徧周已下四聖諦品即明如來說法徧周十方世界所說法門不離四諦義故又此如來名號品非但論名號徧周但是如來身口意業總皆徧周文殊師利菩薩略而都舉如前文中云諸佛子如來於娑婆世界諸四天下種種身種種名種種色相等如經廣明即明此品總答如來身語意業一切徧周從此品文殊師利舉佛果海身語等一切徧周令大眾自信己身同佛三業入如來性海等如來智發跡進修經過十住十行十迴向十地十一地直至如來出現品是其一終因果此名號品是始初入信名號徧周即一切名總是自佛之果出現品是己身自修行行滿之果故是如來放眉間光灌文殊頂使令問佛出現果法放口中光灌普賢口使令說佛果德始明自行因果徹故明文殊普賢理智妙行此齊體也離世間品法界品雖在其後為文字相排似有前後總是前後相通徹法故總是一圓滿法故如法界品是此一部經之大體為一切凡聖之本源也前初會信佛果即以如來并普賢為首即明已成佛果及已行之果生信今以入自己入信修行門即以文殊師利及如來名號并四諦法門為所信之因果即明以妙慧法門及名言而修學故問曰何故如來不自說其教何用放光令菩薩說答曰如來意令當位菩薩說當位法門令修學者知分劑易解故文殊常與一切諸佛及一切眾生作信心之因成妙慧之本母普賢菩薩常與一切諸佛眾生作修行之因以此二人成就菩提無作智果大悲之海令二人自相對問說如來出現品明是修行者因果始終圓滿前後因果性果智果行果相徹一體故明從此品至出現品文殊普賢二行因果信心者修行位滿體用徹故令後學者易解故如有兩品經如來自說前已述訖明是佛果二愚至佛方明。

　　大方廣佛新華嚴經合論卷第二十六


　　音切


瞿
　　(其俱切)。

曇
　　(潭音)。

導
　　(盜音)。

瑿
　　(於奚切)。

臂
　　(必未切)。

訓
　　(許運切)。

豐
　　(風音)。

關
　　(古還切)。

鑰
　　(藥音)。

跋
　　(蒲鉢切)。

鮮
　　(先音)。

震
　　(之刃切)。

藉
　　(慈夜切)。

範
　　(犯音)。

標
　　(補遙切)。

爻
　　(胡交切)。

箕
　　(基音)。
　　大方廣佛新華嚴經合論卷第二十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　四聖諦品第八

　　【論】於此一品之中義分為三一釋品名目二釋品來意三隨文釋義一釋品名目者諦者實義也明如來說四種實義令諸眾生起信解故問曰何故不說多但云四答曰此四種諦義總攝多故為明一切世間不離苦集一切出世間不離滅道滅盡諸苦名為滅諦滅盡涅槃名為道諦三乘涅槃皆有可得此大涅槃無餘可得名為道諦以二乘趣寂菩薩多生淨土又推淨土在餘他方又云菩薩留惑潤生故若不故留煩惱還應必有涅槃可證或有他方淨土可生是故三乘涅槃皆有可得又閻浮提成正覺佛木樹草座是化佛上方摩醯首羅天紅蓮華上佛是實報皆有忻厭故是故三乘四諦厭苦集忻滅道名四諦法輪此一乘經言四聖諦者是其實義何以故達苦性真無忻厭故無有他方別佛剎別淨土故無有染淨涅槃生死有忻厭所修道故所修道者住如法住修如法道不厭不著不欣不取一如法界無去來性無住處性身塵毛孔心之及境皆稱法性如是信解如是修道以是義故一乘四聖諦三乘四諦各各差別各有信解如來依根方便設教皆非凡夫能立如今修道者但隨自信解力便處即作不可例然如法華經為聲聞人說四諦法為緣覺人說十二因緣為諸菩薩說六波羅蜜亦是如來隨時之說如此經十地品五地菩薩作十種諦觀以四聖諦為體六地菩薩作十種十二緣生觀此是如來隨位進修之法大要總言此四聖諦十二緣生法門但一切諸聖一切凡夫起信樂佛法心道未滿者皆從初心觀自他苦故發菩提心樂求道法但依大小勝劣不同四諦十二緣各別但一切世間法四諦義無不該通此是如來語業說法徧周故如纓珞經立九乘法門者意明三乘參用四諦十二緣各自得道差別其九乘者一聲聞聲聞乘二聲聞緣覺乘三聲聞菩薩乘如是三乘同觀四諦十二緣法各自得道不同如是三乘中各有三通為九通此法界不思議乘於解脫道中總有十乘皆得究竟無三界苦諸餘道門皆是人天世間生滅之法設得少樂終竟不離苦本三乘雖得出三界其道未真未是佛果乘故二釋品來意者為明前名號品是說如來身業隨方名號不同各別此品說如來隨方語業隨方說法不離四聖諦故此品須來三隨文釋義者於此一品經文於中總有十二段經。
　　【經】爾時文殊師利菩薩摩訶薩告諸菩薩言諸佛子苦聖諦此娑婆世界中或名罪或名逼迫或名變異或名攀緣或名聚或名刺或名依根或名虗誑或名癰瘡處或名愚夫行諸佛子苦集聖諦此娑婆世界中或名繫縛或名滅壞或名愛著義或名妄覺念或名趣入或名決定或名網或名戲論或名隨行或名顛倒根諸佛子苦滅聖諦此婆娑世界中或名無諍或名離塵或名寂靜或名無相或名無沒或名無自性或名無障礙或名滅或名體真實或名住自性諸佛子苦滅道聖諦此娑婆世界中或名一乘或名趣寂或名導引或名究竟無分別或名平等或名捨擔或名無所趣或名隨聖意或名仙人行或名十藏諸佛子此娑婆世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼密訓世界中或名營求根或名不出離或名繫縛本或名作所不應作或名普鬥諍或名分析悉無力或名作所依或名極苦或名躁動或名形狀物諸佛子所言苦集聖諦者彼密訓世界中或名順生死或名染著或名燒然或名流轉或名敗壞根或名續諸有或名惡行或名愛著或名病源或名分數諸佛子所言苦滅聖諦者彼密訓世界中或名第一義或名出離或名可讚歎或名安隱或名善入趣或名調伏或名一分或名無罪或名離貪或名決定諸佛子所言苦滅道聖諦者彼密訓世界中或名猛將或名上行或名超出或名有方便或名平等眼或名離邊或名了悟或名攝取或名最勝眼或名觀方諸佛子密訓世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼最勝世界中或名恐怖或名分段或名可厭惡或名須承事或名變異或名招引怨或名能欺奪或名難共事或名妄分別或名有勢力諸佛子所言苦集聖諦者彼最勝世界中或名敗壞或名癡根或名大怨或名利刃或名滅味或名仇對或名非己物或名惡導引或名增黑暗或名壞善利諸佛子所言苦滅聖諦者彼最勝世界中或名大義或名饒益或名義中義或名無量或名所應見或名離分別或名最上調伏或名常平等或名可同住或名無為諸佛子所言苦滅道聖諦者彼最勝世界中或名能燒然或名最上品或名決定或名無能破或名深方便或名出離或名不下劣或名通達或名解脫性或名能度脫諸佛子最勝世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼離垢世界中或名悔恨或名資待或名展轉或名住城或名一味或名非法或名居宅或名妄著處或名虗妄見或名無有數諸佛子所言苦集聖諦者彼離垢世界中或名無實物或名但有語或名非潔白或名生地或名執取或名鄙賤或名增長或名重擔或名能生或名麤獷諸佛子所言苦滅聖諦者彼離垢世界中或名無等等或名普除盡或名離垢或名最勝根或名稱會或名無資待或名滅惑或名最上或名畢竟或名破印諸佛子所言苦滅道聖諦者彼離垢世界中或名堅固物或名方便分或名解脫本或名本性實或名不可毀呰或名最清淨或名諸有邊或名受寄全或名作究竟或名淨分別諸佛子離垢世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼豐溢世界中或名愛染處或名險害根或名有海分或名積集成或名差別根或名增長或名生滅故名障礙或名刀劍本或名數所成諸佛子所言苦集聖諦者彼豐溢世界中或名可惡或名名字或名無盡或名分數或名不可愛或名能攫噬或名麤鄙物或名愛著或名器或名動諸佛子所言苦滅聖諦者彼豐溢世界中或名相續斷或名開顯或名無文字或名無所修或名無所見或名無所作或名寂滅或名已燒盡或名捨重擔或名已除壞諸佛子所言苦滅道聖諦者彼豐溢世界中或名寂滅行或名出離行或名勤修證或名安隱去或名無量壽或名善了知或名究竟道或名難修習或名至彼岸或名無能勝諸佛子豐溢世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼攝取世界中或名能劫奪或名非善友或名多恐怖或名種種戲論或名地獄性或名非實義或名貪欲擔或名深重根或名隨心轉或名根本空諸佛子所言苦集聖諦者彼攝取世界中或名貪著或名惡成辦或名過惡或名速疾或名能執取或名想或名有果或名無可說或名無可取或名流轉諸佛子所言苦滅聖諦者彼攝取世界中或名不退轉或名離言說或名無相狀或名可欣樂或名堅固或名上妙或名離癡或名滅盡或名遠惡或名出離諸佛子所言苦滅道聖諦者彼攝取世界中或名離言或名無諍或名教導或名善迴向或名大善巧或名差別方便或名如虗空或名寂靜行或名勝智或名能了義諸佛子攝取世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼饒益世界中或名重擔或名不堅或名如賊或名老死或名愛所成或名流轉或名疲勞或名惡相狀或名生長或名利刃諸佛子所言苦集聖諦者彼饒益世界中或名敗壞或名渾濁或名退失或名無力或名喪失或名乖違或名不和合或名所作或名取或名意欲諸佛子所言苦滅聖諦者彼饒益世界中或名出獄或名真實或名離難或名覆護或名離惡或名隨順或名根本或名捨因或名無為或名無相續諸佛子所言苦滅道聖諦者彼饒益世界中或名達無所有或名一切印或名三昧藏或名得光明或名不退法或名能盡有或名廣大路或名能調伏或名有安隱或名不流轉根諸佛子饒益世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼鮮少世界中或名險樂欲或名繫縛處或名邪行或名隨受或名無慚恥或名貪欲根或名恒河流或名常破壞或名炬火性或名多憂惱諸佛子所言苦集聖諦者彼鮮少世界中或名廣地或名能趣或名遠慧或名留難或名恐怖或名放逸或名攝取或名著處或名宅主或名連縛諸佛子所言苦滅聖諦者彼鮮少世界中或名充滿或名不死或名無我或名無自性或名分別盡或名安樂住或名無限量或名斷流轉或名絕行處或名不二諸佛子所言苦滅道聖諦者彼鮮少世界中或名大光明或名演說海或名簡擇義或名和合法或名離取著或名斷相續或名廣大路或名平等因或名淨方便或名最勝見諸佛子鮮少世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼歡喜世界中或名流轉或名出生或名失利或名染著或名重擔或名差別或名內險或名集會或名惡舍宅或名苦惱性諸佛子所言苦集聖諦者彼歡喜世界中或名地或名方便或名非時或名非實法或名無底或名攝取或名離戒或名煩惱法或名狹劣見或名垢聚諸佛子所言苦滅聖諦者彼歡喜世界中或名破依止或名不放逸或名真實或名平等或名善淨或名無病或名無曲或名無相或名自在或名無生諸佛子所言苦滅道聖諦者彼歡喜世界中或名入勝界或名斷集或名超等類或名廣大性或名分別盡或名神力道或名眾方便或名正念行或名常寂路或名攝解脫諸佛子歡喜世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼關鑰世界中或名敗壞相或名如壞器或名我所成或名諸趣身或名數流轉或名眾惡門或名性苦或名可棄捨或名無味或名來去諸佛子所言苦集聖諦者彼關鑰世界中或名行或名憤毒或名和合或名受支或名我心或名襍毒或名虗稱或名乖違或名熱惱或名驚駭諸佛子所言苦滅聖諦者彼關鑰世界中或名無積集或名不可得或名妙藥或名不可壞或名無著或名無量或名廣大或名覺分或名離染或名無障礙諸佛子所言苦滅道聖諦者彼關鑰世界中或名安隱行或名離欲或名究竟實或名入義或名性究竟或名淨現或名攝念或名趣解脫或名救濟或名勝行諸佛子關鑰世界說四聖諦有如是等四百億十千名隨眾生心悉令調伏諸佛子此娑婆世界所言苦聖諦者彼振音世界中或名匿疵或名世間或名所依或名慠慢或名染著性或名駛流或名不可樂或名覆藏或名速滅或名難調諸佛子所言苦集聖諦者彼振音世界中或名須制伏或名心趣或名能縛或名隨念起或名至後邊或名共和合或名分別或名門或名飄動或名隱覆諸佛子所言苦滅聖諦者彼振音世界中或名無依處或名不可取或名轉還或名離諍或名小或名大或名善淨或名無盡或名廣博或名無等價諸佛子所言苦滅道聖諦者彼振音世界中或名觀察或名能摧敵或名了知印或名能入性或名難敵對或名無限義或名能入智或名和合道或名恒不動或名殊勝義諸佛子振音世界說四聖諦有如是等四百億十千名隨眾生心悉令調伏。
　　【論】從爾時文殊師利已下十一段是通中心并十方正說四聖諦義各別不同。
　　【經】諸佛子如此娑婆世尊中說四聖諦有四百億十千名如是東方百千億無數無量無邊無等不可數不可稱不可思不可量不可說盡法界虗空界所有世界彼一一世界中說四聖諦亦各有四百億十千名隨眾生心悉令調伏如東方南西北方四維上下亦復如是諸佛子如娑婆世界有如上所說十方世界彼一切世界亦各有如是十方世界一一世界中說苦聖諦有百億萬種名說集聖諦滅聖諦道聖諦亦各有百億萬種名皆隨眾生心之所樂令其調伏。
　　【論】末後一段是總都說十方世界無盡名目皆是四聖諦為體從此四諦上分作種種法門五蘊十二緣總在其內八萬四千塵勞解脫總在其內如文具說不煩更釋已上佛名號品四聖諦品是自己信進修行中所信之法已下光明覺品現佛境及所行行門徧周如文具明如是已上十信門以根本普光明智為殿體如是進修究竟不離此智也。

　　光明覺品第九

　　【論】將釋此品約作三門分別一釋品名目二釋品來意三隨文釋義一釋品名目者此品名光明覺品為明因如來放十信中足輪下光照燭十方初云一三千大千以次十三千大千以次增廣至不可說法界虗空界為明無盡令信心者了心境廣大無盡無礙與法界虗空界等明其自己法身智身願行亦等故以光所照覺悟信心令修行故以是因緣名光明覺品修行者一一隨光觀照十方已能觀之心亦盡即與法身同體入十住初心入信心者一一隨此寶色燈雲光觀內心及方所總令心境無有內外中間方可入方便三昧入十住法門若不作此寶色光明觀不成一切普賢願海神通道力諸佛大用皆悉不成二釋品來意者為此第二會中普光明殿說十信心明成凡夫自心所契佛果信其前之如來名號品舉佛身眼耳鼻舌等及名號徧周四聖諦品明如來口業說法行行徧周總明佛果徧也令此品放如來信位教行之光覺悟一切令信心者自信自心智境界身行徧周即一切處不動智佛一切處文殊師利一切處覺首目首財首等十首菩薩是也即明信心者自己身語意業名號徧周一如佛故此品須來明已上不動智佛等十箇智佛是信心中所信之果是自己之智與佛本同文殊師利即是自心妙理之慧餘九是行十色世界是所見之法三隨文釋義者。
　　【經】爾時世尊從兩足輪下放百億光明照此三千大千世界百億閻浮提百億弗婆提百億瞿耶尼百億鬱單越百億大海百億輪圍山百億菩薩受生百億菩薩出家百億如來成正覺百億如來轉法輪百億如來入涅槃百億須彌山王百億四天王眾天百億三十三天百億夜摩天百億兜率天百億化樂天百億他化自在天百億梵眾天百億光音天百億徧淨天百億廣果天百億色究竟天其中所有悉皆明現如此處見佛世尊坐蓮華藏師子之座十佛剎微塵數菩薩所共圍遶其百億閻浮提中百億如來亦如是坐悉以佛神力故十方各有一大菩薩一一各與十佛剎微塵數諸菩薩俱來詣佛所其名曰文殊師利菩薩覺首菩薩財首菩薩寶首菩薩功德首菩薩目首菩薩精進首菩薩法首菩薩智首菩薩賢首菩薩是諸菩薩所從來國所謂金色世界妙色世界蓮華色世界薝蔔華色世界優鉢羅華色世界金色世界寶色世界金剛色世界頗黎色世界平等色世界此諸菩薩各於佛所淨修梵行所謂不動智佛無礙智佛解脫智佛威儀智佛明相智佛究竟智佛最勝智佛自在智佛梵智佛觀察智佛爾時一切處文殊師利菩薩各於佛所同時發聲說此頌言。
　　【論】從初爾時世尊已下有二十四行半經於中大意義分為五一舉光出處二舉光所照境界遠近三舉一切處百億眾會菩薩同集四舉一切處佛剎根本智佛五明一切處文殊同聲一時說頌一舉光出處者經云爾時世尊兩足輪下放百億光明此光是初會中如來放眉間光名一切菩薩智光明普照耀十方藏此光是教化十方菩薩安立十信及五位十地法門次第令隨位進修開敷智眼成其無量福智之海是故名之照耀十方藏又藏者有二義一眾生善根堪受此法名之為藏如文殊師利歎善財童子善哉功德藏能來至我所二大願大悲大智法身總名為藏此光明常照耀十方法界善根眾生而能成就大菩提心大願大悲大智饒益眾生藏者故此如來兩足輪所放光明是彼現相品中眉間之光照十方已其光還來入佛足下為欲以十地果光用成十信故是故於此品中還放彼第一會中所入如來足下之光以成十信如今如來兩足輪下放光是現相品中所入之光故明足下放光者是以果成信初始故如十住位中於如來足指端放光即明入聖之始發跡應真之初故是初生諸佛大智家故十行位中足趺上放光十迴向位中膝上放光十地位中眉間放光終而復始還依舊果初以果成因因修果體至功終位極本末不移至位更明今此放兩足輪中之光明以果成信故乃至修行常修果體使慣習成熟故如此從眉間放光足下輪中放光足指端放光足趺上放光膝上放光眉間放光出現品中又於眉間放光名如來出現光明如此六度放光總明成就十信十住十行十迴向十地十一地因果法門進修之行相一終故法界品又眉間放光者明此一部之經菩薩五位進修及如來出現所證本法總法界為體故明法界一品是過現未來一切諸佛之本末故是恒法故是法常道不思議故是一切眾生本末故是一切法之本體故二舉光照遠近者初照三千大千之境界次照十百千乃至十億及不可說問曰何故不一時普照而有漸次耶答是一時中漸次為法界中無前後故漸次者為十信中修勝進增勝故三舉一切處百億眾會菩薩同集者明自己信行徧周故四舉一切處佛世界及十智如來者明信心者自己智德果徧周故五一切處文殊師利同時說頌者明信心者自己妙慧釋法徧周總明自有非是他法從初自信如是十色世界十智如來十首菩薩總是自己果行法性大智萬行徧周以成信故從此修行經歷五位不離此也是故發心畢竟二不別如是發心先心難自未得度先度他是故我禮初發心初發以為天人師超勝聲聞及緣覺一如涅槃經說此明從凡入信心者難故為凡夫總自認是凡夫不肯認自心是不動智故是故入十信難明十信心成就任運至十住初發心住故乃至究竟佛果故如三乘中修十信心經十千劫此教中為以根本智法界為教體但以才堪見實即得不論劫量如覺城二千之眾善財為首者是路上發心六千比丘之眾亦皆是智慧猛利人類精奇一聞多曉悟謙恕仁慈專求大道以利含生皆是一生信滿發心入位人也若不信自心元是不動智佛者即永劫飄淪何能利人濟物如經所說若自有縛能解彼縛無有是處是故發心有二種一修信解發心但修十信解故即如前十智如來十首菩薩是二信滿發心十住位初名初發心住故即十慧菩薩十箇月佛是其因果也又就此說頌門中義分為二一明文殊師利說十偈頌歎如來十種德令信心者信解增廣二明信心者心地增廣其光漸增其光漸增者明信心漸勝如文可知一一隨光所照之境以心觀之隨方令心無礙盡十方總然十方觀徧唯有能觀心在復觀能觀之心亦無內外即十方無礙方入十住初心一從文殊說頌中歎如來十種德令信心者漸漸增廣。
　　【經】
　　若有見正覺　　解脫離諸漏　　不著一切世　　彼非證道眼　　若有知如來　　體相無所有　　修習得明了　　此人疾作佛　　能見此世界　　其心不搖動　　於佛身亦然　　當成勝智者　　若於佛及法　　其心了平等　　二念不現前　　當踐難思位　　若見佛及身　　平等而安住　　無住無所入　　當成難遇者　　色受無有數　　想行識亦然　　若能如是知　　當作大牟尼　　世及出世見　　一切皆超越　　而能善知法　　當成大光耀　　若於一切智　　發生迴向心　　見心無所生　　當獲大名稱　　眾生無有生　　亦復無有壞　　若得如是智　　當成無上道　　一中解無量　　無量中解一　　了彼互生起　　當成無所畏
　　【論】一從初十行頌歎如來法身無體性德。
　　【經】爾時光明過此世界徧照東方十佛國土南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現如此處見佛世尊坐蓮華藏師子之座十佛剎微塵數菩薩所共圍遶彼一一世界中各有百億閻浮提百億如來亦如是坐悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　眾生無智慧　　愛刺所傷毒　　為彼求菩提　　諸佛法如是　　普見於諸法　　二邊皆捨離　　道成永不退　　轉此無等輪　　不可思議劫　　精進修諸行　　為度諸眾生　　此是大仙力　　導師降眾魔　　勇健無能勝　　光中演妙義　　慈悲故如是　　以彼智慧心　　破諸煩惱障　　一念見一切　　此是佛神力　　擊于正法鼓　　覺悟十方剎　　咸令向菩提　　自在力能爾　　不壞無邊境　　而遊諸億剎　　於有無所著　　彼自在如佛　　諸佛如虗空　　究竟常清淨　　憶念生歡喜　　彼諸願具足　　一一地獄中　　經於無量劫　　為度眾生故　　而能忍是苦　　不惜於身命　　常護諸佛法　　無我心調柔　　能得如來道
　　【論】二十行頌歎如來大慈悲德為眾生求菩提心故。
　　【經】爾時光明過十世界徧照東方百世界南西北方四維上下亦復如是彼諸世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　佛了法如幻　　通達無障礙　　心淨離眾著　　調伏諸羣生　　或有見初生　　妙色如金山　　住是最後身　　永作人中月　　或見經行時　　具無量功德　　念慧皆善巧　　丈夫師子步　　或見紺青目　　觀察於十方　　有時現戲笑　　為順眾生故　　或見師子吼　　殊勝無比身　　示現最後生　　所說無非實　　或有見出家　　解脫一切縛　　修治諸佛行　　常樂觀寂滅　　或見坐道場　　覺知一切法　　到功德彼岸　　癡闇煩惱盡　　或見勝丈夫　　具足大悲心　　轉於妙法輪　　度無量眾生　　或見師子吼　　威光最殊特　　超一切世間　　神通力無等　　或見心寂靜　　如世燈永滅　　種種現神通　　十方能如是
　　【論】三十行頌歎如來了法如幻德應緣現身故。
　　【經】爾時光明過百世界徧照東方千世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　佛於甚深法　　通達無與等　　眾生不能了　　次第為開示　　我性未曾有　　我所亦空寂　　云何諸如來　　而得有其身　　解脫明行者　　無數無等倫　　世間諸因量　　求過不可得　　佛非世間蘊　　界處生死法　　數法不能成　　故號人師子　　其性本空寂　　內外俱解脫　　離一切妄念　　無等法如是　　體性常不動　　無我無來去　　而能悟世間　　無邊悉調伏　　常樂觀寂滅　　一相無有二　　其心不增減　　現無量神力　　不作諸眾生　　業報因緣行　　而能了無礙　　善逝法如是　　種種諸眾生　　流轉於十方　　如來不分別　　度脫無邊類　　諸佛真金色　　非有徧諸有　　隨眾生心樂　　為說寂滅法
　　【論】四十行頌歎如來以甚深法德為眾開示故。
　　【經】爾時光明過千世界徧照東方十千世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　發起大悲心　　救護諸眾生　　永出人天眾　　如是業應作　　意常信樂佛　　其心不退轉　　親近諸如來　　如是業應作　　志樂佛功德　　其心永不退　　住於清涼慧　　如是業應作　　一切威儀中　　常念佛功德　　晝夜無暫斷　　如是業應作　　觀無邊三世　　學彼佛功德　　常無厭倦心　　如是業應作　　觀身如實相　　一切皆寂滅　　離我無我著　　如是業應作　　等觀眾生心　　不起諸分別　　入於真實境　　如是業應作　　悉舉無邊界　　普飲一切海　　神通大智力　　如是業應作　　思惟諸國土　　色與非色相　　一切悉能知　　如是業應作　　十方國土塵　　一塵為一佛　　悉能知其數　　如是業應作
　　【論】五十行頌歎佛救護眾生德勸修心者有十種業應作故。
　　【經】爾時光明遍十千世界徧照東方百千世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　若以威德色種族　　而見人中調御師　　是為病眼顛倒見　　彼不能知最勝法　　如來色形諸相等　　一切世間莫能測　　億那由劫共思量　　色相威德轉無邊　　如來非以相為體　　但是無相寂滅法　　身相威儀悉具足　　世間隨樂皆得見　　佛法微妙難可量　　一切言說莫能及　　非是和合非不合　　體性寂滅無諸相　　佛身無生超戲論　　非是蘊聚差別法　　得自在力決定見　　所行無畏離言道　　身心悉平等　　內外皆解脫　　永劫住正念　　無著無所繫　　意淨光明者　　所行無染著　　智眼靡不周　　廣大利眾生　　一身為無量　　無量復為一　　了知諸世間　　現形徧一切　　此身無所從　　亦無所積聚　　眾生分別故　　見佛種種身　　心分別世間　　是心無所有　　如來知此法　　如是見佛身
　　【論】六十五行頌歎如來無相之相德隨其見者皆得見故。
　　【經】爾時光明過百千世界徧照東方百萬世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　如來最自在　　超世無所依　　具一切功德　　度脫於諸有　　無染無所著　　無想無依止　　體性不可量　　見者咸稱歎　　光明徧清淨　　塵累悉蠲滌　　不動離二邊　　此是如來智　　若有見如來　　身心離分別　　則於一切法　　永出諸疑滯　　一切世間中　　處處轉法輪　　無性無所轉　　導師方便說　　於法無疑惑　　永絕諸戲論　　不生分別心　　是念佛菩提　　了知差別法　　不著於言說　　無有一與多　　是名隨佛教　　多中無一性　　一亦無有多　　如是二俱捨　　普入佛功德　　眾生及國土　　一切皆寂滅　　無依無分別　　能入佛菩提　　眾生及國土　　一異不可得　　如是善觀察　　名知佛法義
　　【論】七十行頌歎如來無依自在德具一切功德令信心者修學故。

　　大方廣佛新華嚴經合論卷第二十七


　　音切


癰
　　(於龍切)。

瘡
　　(楚良切)。

諦
　　(帝音)。

顛
　　(端年切)。

擔
　　(都濫切)。

營
　　(于經切)。

析
　　(息音)。

闘
　　(都豆切)。

諍
　　(側迸切)。

躁
　　(精到切)。

歎
　　(他斡切)。

敗
　　(蒲賣切)。

仇
　　(求音)。

鄙
　　(彼音)。

賤
　　(才線切)。

麤
　　(倉胡切)。

獷
　　(孤猛切)。

攫
　　(居博切)。

噬
　　(常制切)。

續
　　(似欲切)。

渾
　　(戶昆切)。

濁
　　(直角切)。

乖
　　(古懷切)。

慚
　　(昨含切)。

恥
　　(敕里切)。

炬
　　(其呂切)。

揀
　　(古眼切)。

駭
　　(呼解切)。

憤
　　(符粉切)。

坏
　　(滂回切)。

匿
　　(奴力切)。

疵
　　(疾移切)。

慠
　　(五到分)慢(莫晏切)。

駛
　　(疎利切)。

鬱
　　(紆欻切)。

單
　　(丹音)。

越
　　(曰音)。

兜
　　(當矦切)。

蘊
　　(於問切)。

紺
　　(古暗切)。

砦
　　(咨此切)。

滌
　　(徒歷切)。
　　大方廣佛新華嚴經合論卷第二十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　光明覺品第九之餘

　　【經】爾時光明過百萬世界徧照東方一億世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中各見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　智慧無等法無邊　　超諸有海到彼岸　　壽量光明悉無比　　此功德者方便力　　所有佛法皆明了　　常觀三世無厭倦　　雖緣境界不分別　　此難思者方便力　　樂觀眾生無生想　　普見諸趣無趣想　　恒住禪寂不繫心　　此無礙慧方便力　　善巧通達一切法　　正念勤修涅槃道　　樂於解脫離不平　　此寂滅人方便力　　有能勸向佛菩提　　趣如法界一切智　　善化眾生入於諦　　此住佛心方便力　　佛所說法皆隨入　　廣大智慧無所礙　　一切處行悉已臻　　此自在修方便力　　恒住涅槃如虗空　　隨心化現靡不周　　此依無相而為相　　到難到者方便力　　晝夜日月及年劫　　世界始終成壞相　　如是憶念悉了知　　此時數智方便力　　一切眾生有生滅　　色與非色想非想　　所有名字悉了知　　此住難思方便力　　過去現在未來世　　所有言說皆能了　　而知三世悉平等　　此無比解方便力
　　【論】八二十行頌歎如來智慧方便德令信心者樂學修行故。
　　【經】爾時光明過一億世界徧照東方十億世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　廣大苦行皆修習　　日夜精勤無厭怠　　已度難度師子吼　　普化眾生是其行　　眾生流轉愛欲海　　無明網覆大憂迫　　至仁勇猛悉斷除　　誓亦當然是其行　　世間放逸著五欲　　不實分別受眾苦　　奉行佛教常攝心　　誓度於斯是其行　　眾生著我入生死　　求其邊際不可得　　普事如來獲妙法　　為彼宣說是其行　　眾生無怙病所纏　　常淪惡趣起三毒　　大火猛燄恒燒熱　　淨心度彼是其行　　眾生迷惑失正道　　常行邪徑入闇宅　　為彼大然正法燈　　永作照明是其行　　眾生漂溺諸有海　　憂難無涯不可處　　為彼興造大法船　　皆令得度是其行　　眾生無知不見本　　迷惑癡狂險難中　　佛哀愍彼建法橋　　正念令昇是其行　　見諸眾生在險道　　老病死苦常逼迫　　修諸方便無限量　　誓當悉度是其行　　聞法信解無疑惑　　了性空寂不驚怖　　隨形六道徧十方　　普教羣迷是其行
　　【論】九二十行頌歎如來廣大苦行精進德令信心者修行故。
　　【經】爾時光明過十億世界徧照東方百億世界千億世界百千億世界那由他億世界百那由他億世界千那由他億世界百千那由他億世界如是無數無量無邊無等不可數不可稱不可思不可量不可說盡法界虗空界所有世界南西北方四維上下亦復如是彼一一世界中皆有百億閻浮提乃至百億色究竟天其中所有悉皆明現彼一一閻浮提中悉見如來坐蓮華藏師子之座十佛剎微塵數菩薩所共圍遶悉以佛神力故十方各有一大菩薩一一各與十佛剎微塵數諸菩薩俱來詣佛所其大菩薩謂文殊師利等所從來國謂金色世界等本所事佛謂不動智如來等爾時一切處文殊師利菩薩各於佛所同時發聲說此頌言。
　　一念普觀無量劫　　無去無來亦無住　　如是了知三世事　　超諸方便成十力　　十方無比善名稱　　永離諸難常歡喜　　普詣一切國土中　　廣為宣揚如是法　　為利眾生供養佛　　如其意獲相似果　　於一切法悉順知　　徧十方中現神力　　從初供佛意柔忍　　入深禪定觀法性　　普勸眾生發道心　　以此速成無上果　　十方求法情無異　　為修功德令滿足　　有無二相悉滅除　　此人於佛為真見　　普往十方諸國土　　廣說妙法興義利　　住於實際不動搖　　此人功德同於佛　　如來所轉妙法輪　　一切皆是菩提分　　若能聞已悟法性　　如是之人常見佛　　不見十力空如幻　　雖見非見如盲覩　　分別取相不見佛　　畢竟離著乃能見　　眾生隨業種種別　　十方內外難盡見　　佛身無礙徧十方　　不可盡見亦如是　　譬如空中無量剎　　無來無去徧十方　　生成滅壞無所依　　佛徧虗空亦如是
　　【論】十二十行頌歎如來實性無三世德無二相徧周一切令信心者修學故已上文殊師利說此十頌歎佛十德令起信心者發信進修行故此光明覺品舉佛果法令信心者正自入信信同諸佛果法不移法身不動智菩薩行徧周一體自古及今更無他法凡聖一性同無性味同大願大慈大悲大智文殊妙慧普賢萬行之味總為動寂一體用故如是信修從初發心一時竝進以此十信位內置一百四十大願成大悲行法身慧身智身一時俱進故法身者即十色世界是智身者即十智佛是慧身者即文殊師利是大悲者即一百四十大願成之是如是已上諸法皆是此光明覺品悉皆信入如問明品即是已入信中問答法則成其信力修行故問曰何故成十信門皆文殊師利說法答曰為明文殊是十方諸佛妙慧善簡擇正邪正邪既定方以行修行即名普賢行也次第合然故明文殊師利是童子菩薩以因創發啟蒙入信之首故因行成名也問曰五位法中菩薩入定方說何故信位不入定說答信是凡夫生滅心信未入證故無定也以五位是入體應真無作之理智非無思而顯不可以有情求之故須入定。

　　菩薩問明品第十

　　【論】將釋此品約分三門一釋品名目二釋品來意三隨文釋義一釋品名目者為成十種信根長十種信力文殊師利覺首等互為主伴問十種法明故故為問明品二釋品來意者前品如來足下輪中放光開覺所照佛境遠近令信心者一一觀之無礙令心行廣大稱法界故又文殊師利菩薩以十偈頌歎佛十德勸令信心者修行故此問明品即是明十信心者正修行之行及斷疑故有此品來也三隨文釋義者於此品一段文中有十一段經明文殊覺首十菩薩等互為主伴問十種法明各以菩薩之名即表十信所行之行文殊還以名下之行以相諮問十菩薩等各以自行之法以頌答之令信心者依而倣學其十問十頌其文如下最下一段都結十方同此。
　　【經】爾時文殊師利菩薩問覺首菩薩言佛子心性是一云何見有種種差別所謂往善趣惡趣諸根滿缺受生同異端正醜陋苦樂不同業不知心心不知業受不知報報不知受心不知受受不知心因不知緣緣不知因智不知境境不知智時覺首菩薩以頌答曰。
　　仁今問是義　　為曉悟羣蒙　　我如其性答　　唯仁應諦聽　　諸法無作用　　亦無有體性　　是故彼一切　　各各不相知　　譬如河中水　　湍流競奔逝　　各各不相知　　諸法亦如是　　亦如大火聚　　猛燄同時發　　各各不相知　　諸法亦如是　　又如長風起　　遇物咸鼓扇　　各各不相知　　諸法亦如是　　又如眾地界　　展轉因依住　　各各不相知　　諸法亦如是　　眼耳鼻舌身　　心意諸情根　　以此常流轉　　而無能轉者　　法性本無生　　示現而有生　　是中無能現　　亦無所現物　　眼耳鼻舌身　　心意諸情根　　一切空無性　　妄心分別有　　如理而觀察　　一切皆無性　　法眼不思議　　此見非顛倒　　若實若不實　　若妄若非妄　　世間出世間　　但有假言說
　　【論】第一爾時文殊師利菩薩已下六行經是文殊菩薩起二十問善惡因果或一字一問或一句一問總有二十問向下十一行頌是覺首菩薩答初一行頌是歎能問之人及勸聽後十行頌是答所問之法文殊善問世間善惡因果不相知業能成就善惡因果覺首菩薩便以法不相知以真理答但為迷真自作業爾知真者但以全業是真末後一行頌明真妄總亡舉喻及法說故如文自具思之可見文順理顯不煩更釋於此十一行頌中義分為三一科頌意二釋菩薩名三配隨位因果一科頌意者此十一行一行是一頌初行歎能問及勸聽次下十行文各自具明初一行頌頌法無作無性次一行舉喻水流不相知准意知之不煩更科二釋菩薩名者為明覺此隨流生死業體本性恒真而無流轉眼耳鼻舌身意恒如法知非流轉生死性故亦無虗妄亦無真實但為無貪瞋癡愛真智慧法名之為真故說如斯法利眾生故名為自覺覺他大道心眾生者故為以此當體無明諸業因果上自覺覺他令知法界自性真理真妄兩亡名為覺首以信此法初名之為首此明十信初心全信自身眼耳鼻舌身意及以一切眾生全體真妄兩亡唯佛智海故故以不動智佛十智如來為十信位中自己果故金色世界妙色世界蓮華色世界等十色世界是十信之中所信之理文殊師利覺首財首等十菩薩眾是十信之行以行立名得名知行一一菩薩倣行解上而立名故已下菩薩例然世界名妙色即是覺首菩薩所覺之理無礙智佛即是覺首當位所修佛果以此信心明諸業因果真妄兩亡即智用無礙故三配隨位因果者常以自心本不動智佛為本信心之因以進修得此無礙智佛是隨位佛果此乃但依問答及菩薩名號佛名號世界形色取其意趣理自分明勿須疑也。
　　【經】爾時文殊師利菩薩問財首菩薩言佛子一切眾生非眾生云何如來隨其時隨其命隨其身隨其行隨其解隨其言論隨其心樂隨其方便隨其思惟隨其觀察於如是諸眾生中為現其身教化調伏時財首菩薩以頌答曰。
　　此是樂寂滅　　多聞者境界　　我為仁宣說　　仁今應聽受　　分別觀內身　　此中誰是我　　若能如是解　　彼達我有無　　此身假安立　　住處無方所　　諦了是身者　　於中無所著　　於身善觀察　　一切皆明見　　知法皆虗妄　　不起心分別　　壽命因誰起　　復因誰退滅　　猶如旋火輪　　初後不可知　　智者能觀察　　一切有無常　　諸法空無我　　永離一切相　　眾報隨業生　　如夢不真實　　念念常滅壞　　如前後亦爾　　世間所見法　　但以心為主　　隨解取眾相　　顛倒不如實　　世間所言論　　一切是分別　　未曾有一法　　得入於法性　　能緣所緣力　　種種法出生　　速滅不暫停　　念念悉如是
　　【論】第二爾時文殊師利菩薩已下五行經是文殊師利問財首菩薩言如來十種方便隨時之法初舉非眾生即約覺首所答業體純真後問如來十種隨時之化何緣而有財首為成信心約實而答隨時是假如下十行頌中具明於此十行頌中義分為三一科其頌意二釋菩薩名三配隨位因果一科頌意者此十行頌中一行一頌初一行頌中初兩句歎所問法非小器所堪是多聞者之境界次兩句今如問當說及勸聽已下九行頌是財首以實而答如文具明二釋菩薩名者為將如下頌中善達真假法財而惠施眾生故名為財首以十信心中法財初始益生之行名之為首世界名蓮華色者明此信中以法聖財饒益眾生令其自他性無染著號曰世界名為蓮華色以法施人破迷成智名為滅暗智佛明當位信中自具法門理行智之因果故財首是當位之行已下例然三配隨位因果者常以自心根本不動智佛文殊師利為信心之因進修得解脫智佛財首菩薩是隨位之行果故佛是智果餘者例然倣此。
　　【經】爾時文殊師利菩薩問寶首菩薩言佛子一切眾生等有四大無我無我所云何而有受苦受樂端正醜陋內好外好少受多受或受現報或受後報然法界中無美無惡時寶首菩薩以頌答曰。
　　隨其所行業　　如是果報生　　作者無所有　　諸佛之所說　　譬如淨明鏡　　隨其所對質　　現像各不同　　業性亦如是　　亦如田種子　　各各不相知　　自然能出生　　業性亦如是　　又如巧幻師　　在彼四衢道　　示現眾色相　　業性亦如是　　如機關木人　　能出種種聲　　彼無我非我　　業性亦如是　　亦如眾鳥類　　從[穀-禾+卵]而得出　　音聲各不同　　業性亦如是　　譬如胎藏中　　諸根悉成就　　體相無來處　　業性亦如是　　又如在地獄　　種種諸苦事　　彼悉無所從　　業性亦如是　　譬如轉輪王　　成就勝七寶　　來處不可得　　業性亦如是　　又如諸世界　　大火所燒然　　此火無來處　　業性亦如是
　　【論】第三爾時已下四行半經是文殊師利問寶首菩薩先總舉眾生同有四大無我無我所云何已下有十問業因果法已下有十行頌是寶首菩薩答前十問故初明舉體無分別二明受業之好醜由行所生具如經說大意達體業亡迷真業起故於此十行頌中義分為三一科頌意二釋菩薩名三配隨位因果一科頌意者初兩句是歎果報由行生次兩句歎業體本真本無所有是諸佛所說已下九行一行一頌舉喻顯法達法無業法業無二由行不同如文可知二釋菩薩名者明此信位達業即法體不復有業名之法寶以此法寶益生為信首故故名寶首明此是北方是師位以威儀軌則以利眾生故佛號威儀智佛世界名薝蔔華者此華黃色明是利眾生之福德色也黃者福慶之氣內應白淨外現黃相故如來為人天之師衣緇衣像北方坎故內應白淨無染之理外現黃相即明以利生白淨無染之福相以為世界之名以利眾生德行庠序佛號威儀智佛常以法寶利生達業性真名為寶首菩薩總是第四信心自所得法因果理智之號問曰何故北方為師為君答曰像水利潤萬物又水流慕下像為君為師者就愚濟迷使令發明又明北方坎為下位像為君為師者常以謙下之行令眾生所歸益之以道潤之故君子常謙處下位而濟物發明故故以北方坎為君為師夫大方無隅但取其義表德故餘位如名號品已釋一佛號徧十方故此以隨方表法故如周易泰卦乾下坤上初九拔茅連茹為茅潔白柔弱其根甘甜像君子有德如茅柔弱潔白甘和可以引而接之與仕也然茅非君子以物喻之然此方隅非佛也以法喻之令知法也佛智無依依物名智其方無方以法成方也非東西南北如情所見方故三配隨位因果者常以自心本不動智佛為始信心之因進修得威儀智佛為第四精進波羅蜜中之果也。
　　【經】爾時文殊師利菩薩問德首菩薩言佛子如來所悟唯是一法云何乃說無量諸法現無量剎化無量眾演無量音示無量身知無量心現無量神通普能震動無量世界示現無量殊勝莊嚴顯示無邊種種境界而法性中此差別相皆不可得時德首菩薩以頌答曰。
　　佛子所問義　　甚深難可了　　智者能知此　　常樂佛功德　　譬如地性一　　眾生各別住　　地無一異念　　諸佛法如是　　亦如火性一　　能燒一切物　　火燄無分別　　諸佛法如是　　亦如大海一　　波濤千萬異　　水無種種殊　　諸佛法如是　　亦如風性一　　能吹一切物　　風無一異念　　諸佛法如是　　亦如大雲雷　　普雨一切地　　雨滴無差別　　諸佛法如是　　亦如地界一　　能生種種芽　　非地有殊異　　諸佛法如是　　如日無雲曀　　普照於十方　　光明無異性　　諸佛法如是　　亦如空中月　　世間靡不見　　非月往其處　　諸佛法如是　　譬如大梵王　　應現滿三千　　其身無別異　　諸佛法如是
　　【論】第四爾時已下六行經是文殊問德首菩薩如來所悟是一法云何已下有十問如文具明已下有十行頌是德首菩薩答於此說頌中義分為三一科頌之意二釋菩薩名三配隨位因果一科頌意者此十行頌中初一行歎所問之義甚深唯智所知次下九行頌一行一頌如文具明大意明不異一法界修行無量法門無量法門秪是一法界性不可滯一不作多不可滯多不是一如十玄義思之以無依住智照之可見二釋菩薩名者名德首者為明此位不離一法界性以消癡愛及一切煩惱而常修習一切諸功德以名為德首世界名青蓮華者明此第五信心是禪波羅蜜故心淨無染無貪愛癡故此是東北方佛號明相智明此位進修之果得法心淨故如艮位寅丑兩間明相現故故佛號明相智用此方隅以表禪定法故以東北方是艮艮為山山表安靜不動義是禪定義故三配隨位因果者常以自心根本不動智佛為所信之因進修得明相智佛為果也。
　　【經】爾時文殊師利菩薩問目首菩薩言佛子如來福田等一無異云何而見眾生布施果報不同所謂種種色種種形種種家種種根種種財種種主種種眷屬種種官位種種功德種種智慧而佛於彼其心平等無異思惟時目首菩薩以頌答曰。
　　譬如大地一　　隨種各生芽　　於彼無怨親　　佛福田亦然　　又如水一味　　因器有差別　　佛福田亦然　　眾生心故異　　亦如巧幻師　　能令眾歡喜　　佛福田如是　　令眾生敬悅　　如有才智王　　能令大眾喜　　佛福田如是　　令眾悉安樂　　譬如淨明鏡　　隨色而現像　　佛福田如是　　隨心獲眾報　　如何揭陀藥　　能療一切毒　　佛福田如是　　滅諸煩惱患　　亦如日出時　　照耀於世間　　佛福田如是　　滅除諸黑闇　　亦如淨滿月　　普照於大地　　佛福田亦然　　一切處平等　　譬如毗藍風　　普震於大地　　佛福田如是　　動三有眾生　　譬如大火起　　能燒一切物　　佛福田如是　　燒一切有為
　　【論】第五爾時已下五行半經是文殊問目首菩薩如來福田等一無異所謂已下有十問具如經說已下有十行頌是目首所答三門如前一科頌意者此十行頌一行一頌其頌意答前所問佛福田是一云何布施果報不同其義有二不同一明佛自福田不同二明眾生所施福田不同一明佛自福田不同者明如來身目髮紺青身金色丹脣素齒一身之上色各不同華藏世界莊嚴萬異者總明法性理智中具有以法性理智中本具無量功德故有隨行報得莊嚴者如如來身有九十七種大人之相者是法身智體自具故如來有無量隨好功德莊嚴是隨行報得故如外邊依正報中金剛地是法性身報得是正報寶樹莊嚴世界是法性隨行報得是依報宮殿樓閣是法性大智隨大慈悲含育眾生業上報得師子座是法性隨智轉法輪報得蓮華藏世界是法性隨行教化眾生無染性報得香水海是法性隨大悲心謙下饒益行報得香河右漩是隨順法性進修教化眾生報得總不離法性大智隨行報殊一一行中皆有無量行門互為主伴以此莊嚴依報正報一一境界中有無量同異此是觀因知果以此准知總是一性中隨用不同故二眾生布施福田果報不同者此乃由心輕重有智無智謙下高心所求有異總是一心中隨用不同二釋菩薩名者名為目首明此位是東南方辰巳之間像此信心進修智目漸高善知福田因果等報名為目首是故如來常取辰巳以為齋戒之則如前名號品已釋准彼知之三配因果者還以自心本不動智佛為因此位究竟智佛為進修之果。
　　【經】爾時文殊師利菩薩問勤首菩薩言佛子佛教是一眾生得見云何不即悉斷一切諸煩惱縛而得出離然其色蘊受蘊想蘊行蘊識蘊欲界色界無色界無明貪愛無有差別是則佛教於諸眾生或有利益或無利益時勤首菩薩以頌答曰。
　　佛子善諦聽　　我今如實答　　或有速解脫　　或有難出離　　若欲求除滅　　無量諸過惡　　當於佛法中　　勇猛常精進　　譬如微少火　　樵濕速令滅　　於佛教法中　　懈怠者亦然　　如鑽燧求火　　未出而數息　　火勢隨止滅　　懈怠者亦然　　如人持日珠　　不以物承影　　火終不可得　　懈怠者亦然　　譬如赫日照　　孩稚閉其目　　怪言何不覩　　懈怠者亦然　　如人無手足　　欲以芒艸箭　　徧射破大地　　懈怠者亦然　　如以一毛端　　而取大海水　　欲令盡乾竭　　懈怠者亦然　　又如劫火起　　欲以少水滅　　於佛教法中　　懈怠者亦然　　如有見虗空　　端居不搖動　　而言普騰躍　　懈怠者亦然
　　【論】第六爾時文殊師利已下五行半經是文殊問勤首佛教是一云何得見者有斷煩惱不斷煩惱不同等然其已下十問已下有十行頌是勤首菩薩所答於中三門如前一科頌意者此十行頌初一行勸聽次一行頌勸聞法勤修已下八行責其懈怠如文具明二釋菩薩名者名為勤首為明前目首善示福田因果佛號究竟智此位當須勤而行之故名勤首佛號最勝智為明勤修勝進即得最勝智為果故三配隨位因果者還以本不動智佛為因最勝智佛為進修之果。
　　【經】爾時文殊師利菩薩問法首菩薩言佛子如佛所說若有眾生受持正法悉能除斷一切煩惱何故復有受持正法而不斷者隨貪瞋癡隨慢隨覆隨忿隨恨隨嫉隨慳隨誑隨諂勢力所轉無有離心能受持法何故復於心行之內起諸煩惱時法首菩薩以頌答曰。
　　佛子善諦聽　　所問如實義　　非但以多聞　　能入如來法　　如人水所漂　　懼溺而渴死　　於法不修行　　多聞亦如是　　如人設美饍　　自餓而不食　　於法不修行　　多聞亦如是　　如人善方藥　　自疾不能救　　於法不修行　　多聞亦如是　　如人數他寶　　自無半錢分　　於法不修行　　多聞亦如是　　如有生王宮　　而受餒與寒　　於法不修行　　多聞亦如是　　如聾奏音樂　　悅彼不自聞　　於法不修行　　多聞亦如是　　如盲繢眾像　　示彼不自見　　於法不修行　　多聞亦如是　　譬如海船師　　而於海中死　　於法不修行　　多聞亦如是　　如在四衢道　　廣說眾好事　　內自無實德　　不行亦如是
　　【論】第七爾時已下六行經是文殊問法首如佛所說若有眾生受持正法悉能除斷一切煩惱何故有受持正法而不斷者於中有十一問如文具明於中有十行頌是法首所答三門義如前一科頌意者此十行頌中初一句勸聽次一句歎能問次兩句責多聞者不修行已下九行頌一行一頌責多聞而心不精專不能斷煩惱如文具明二釋菩薩名者名為法首為明此是西北方戌亥兩間明愚迷長夜中能以正法自利利他專求無懈名為法首世界名金剛者以堅精無怠是自世界託西北方乾卦乾為堅剛佛號自在智者以自精勤觀照達理業亡名為自在智佛三配隨位因果者還以自心本不動智佛為因進修得自在智佛為果。
　　【經】爾時文殊師利菩薩問智首菩薩言佛子於佛法中智為上首如來何故或為眾生讚歎布施或讚持戒或讚堪忍或讚精進或讚禪定或讚智慧或復讚歎慈悲喜捨而終無有唯以一法而得出離成阿耨多羅三藐三菩提者時智首菩薩以頌答曰。
　　佛子甚希有　　能知眾生心　　如仁所問義　　諦聽我今說　　過去未來世　　現在諸導師　　無有說一法　　而得於道者　　佛知眾生心　　性分各不同　　隨其所應度　　如是而說法　　慳者為讚施　　毀禁者讚戒　　多瞋為讚忍　　好懈讚精進　　亂意讚禪定　　愚癡讚智慧　　不仁讚慈愍　　怒害讚大悲　　憂慼為讚喜　　曲心讚歎捨　　如是次第修　　漸具諸佛法　　如先立基堵　　而後造宮室　　施戒亦復然　　菩薩眾行本　　譬如建城郭　　為護諸人眾　　忍進亦如是　　防護諸菩薩　　譬如大力王　　率土咸戴仰　　定慧亦如是　　菩薩所依賴　　亦如轉輪王　　能與一切樂　　四等亦如是　　與諸菩薩樂
　　【論】第八爾時已下有五行經是文殊問智首如來唯一法而得出離又於佛法中以智為首何故讚歎布施等總有十問大意明十波羅蜜四無量心畢竟無體何須用為已下有十行頌是智首菩薩答如文具明於中三門如前一科頌意者此十行頌中初一行頌歎能問及勸聽已下九行一行一頌如文具明智首答意明諸助道法隨根遣病若不修學無性菩提不成如頌中分明舉喻況說可知但須依法有病即治之如除堆阜道自無礙自病已除還與人服故藥藥之與方終無捨離二釋菩薩名者名為智首以明智能知根權施法藥四攝四無量十波羅蜜三十七助菩提分隨病生起增多之處而令服之顯發菩提無作之性漸令依本名為智首此是下方世界明以布施戒忍進定等十波羅蜜門如地能生發一切白淨之法故世界名頗棃此是白色如水精寶色佛號梵智者明心如大地荷負萬有常安淨故梵者淨也三配隨位因果者還以自心本不動智佛為因進修得心智寂靜為果表地體安靜故。
　　【經】爾時文殊師利菩薩問賢首菩薩言佛子諸佛世尊唯以一道而得出離云何今見一切佛土所有眾事種種不同所謂世界眾生界說法調伏壽量光明神通眾會教儀法住各有差別無有不具一切佛法而成阿耨多羅三藐三菩提者時賢首菩薩以頌答曰。
　　文殊法常爾　　法王唯一法　　一切無礙人　　一道出生死　　一切諸佛身　　唯是一法身　　一心一智慧　　力無畏亦然　　如本趣菩提　　所有迴向心　　得如是剎土　　眾會反說法　　一切諸佛剎　　莊嚴悉圓滿　　隨眾生行異　　如是見不同　　佛剎與佛身　　眾會及言說　　如是諸佛法　　眾生莫能見　　其心已清淨　　諸願皆具足　　如是明達人　　於此乃能覩　　隨眾生心樂　　及以業果力　　如是見差別　　此佛威神故　　佛剎無分別　　無憎無有愛　　但隨眾生心　　如是見有殊　　以是於世界　　所見各差別　　非一切如來　　大仙之過咎　　一切諸世界　　所應受化者　　常見人中雄　　諸佛法如是
　　【論】第九爾時已下是文殊問賢首一切諸佛一道而得出離云何今見種種不同所謂已下有十問下有十行頌是賢首答於中三門如前一科頌意者此十行頌中初兩行歎法王唯一法一身一智已下八行頌於中大意有四一歎差別佛土因本迴向心所成為明迴向之就根益物身土教儀悉皆就根二明諸佛自報之境非是行因方見三明眾差別之事皆由眾生之心行異故隨自心見別非佛之異四明佛神力能就根現法二釋菩薩名者名為賢首為明得此十種信心信佛果德與自心體一善諳疑滯通塞入其賢位故名賢首此是上方位也意明此信位心智及境悉如虗空無所不含皆無妨礙是賢仁之德故名賢首又世界名平等色為明既是上方明身心與空合故世界名平等色佛號觀察智明以其自心空智慧門善能觀察諸法皆空無所染著是故名觀察智佛三配隨位因果者還以自心根本性空無分別不動智佛為因以進修至此法空觀察智佛為果明不動智是體觀察智佛是用至此明體用圓滿因果一性以是義故還說如來一身一心一智慧法門明契果會因始末無二總以一為根本故問曰何故頌初云文殊法常爾答曰為文殊是諸佛之慧不動智是體文殊是用以將此一切諸佛一切眾生根本智之體用門與一切信心者作因果體用故使依本故迄至究竟果滿與因不異無二性故方名初發心畢竟心二種不別明此十信心難發難信難入聞之者皆云我是凡夫何猶可得是佛故說少分信者即贊神通道力是故當知且須如是正信方始以正信正見法力加行如法進修分分無明薄解脫智慧明依自得法淺深漸當神通德用隨自己得信猶未得何索神通說言漸漸者不移一時一法性一智慧無依住無所得中漸漸故以十玄六相義圓之法性理中無有漸頓但為無始無明慣習習熟卒令契理純熟難故而有漸漸其漸漸者畢竟無始終延促長短等量故名為漸漸。

　　大方廣佛新華嚴經合論卷第二十八


　　音切


逸
　　(弋質切)。

覩
　　(當古切)。

湍
　　(他喘切)。

奔
　　(博昆切)。

機
　　(飢音)。

衢
　　(仇于切)。

[穀-禾+卵]
　　(苦角切)。

濤
　　(徒刀切)。

滴
　　(都力切)。

曀
　　(於計切)。

揭
　　(九謁切)。

療
　　(力照切)。

藍
　　(落咸切)。

闇
　　(暗音)。

髮
　　(發音)。

樵
　　(昨焦切)。

濕
　　(詩入切)。

鑽
　　(作丸切)。

燧
　　(徐醉切)。

孩
　　(戶來切)。

稚
　　(直利切)。

閉
　　(博計切)。

射
　　(神夜切)。

箭
　　(作殿切)。

騰
　　(徒登切)。

躡
　　(尼業切)。

嫉
　　(疾音)。

瞋
　　(昌真切)。

忿
　　(撫吻切)。

渴
　　(苦葛切)。

饍
　　(善音)。

餓
　　(五箇切)。

餒
　　(奴罪切)。

聾
　　(盧紅切)。

慼
　　(倉亦切)。

舡
　　(火江切)。

讚
　　(作斡切)。

基
　　(居之切)。

堵
　　(當古切)。

礙
　　(艾音)。

戴
　　(帶音)。

咎
　　(臼音)。

毀
　　(許委切)。

緇
　　(側其切)。

茹
　　(人恕切)。

甜
　　(徒兼切)。
　　大方廣佛新華嚴經合論卷第二十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　菩薩問明品第十之餘

　　【經】爾時諸菩薩謂文殊師利菩薩言佛子我等所解各自說已唯願仁者以妙辯才演暢如來所有境界何等是佛境界何等是佛境界因何等是佛境界度何等是佛境界入何等是佛境界智何等是佛境界法何等是佛境界說何等是佛境界知何等是佛境界證何等是佛境界現何等是佛境界廣時文殊師利菩薩以頌答曰。
　　如來深境界　　其量等虗空　　一切眾生入　　而實無所入　　如來深境界　　所有勝妙因　　億劫常宣說　　亦復不能盡　　隨其心智慧　　誘進咸令益　　如是度眾生　　諸佛之境界　　世間諸國土　　一切皆隨入　　智身無有色　　非彼所能見　　諸佛智自在　　三世無所礙　　如是慧境界　　平等如虗空　　法界眾生界　　究竟無差別　　一切悉了知　　此是如來境　　一切世界中　　所有諸音聲　　佛智皆隨了　　亦無有分別　　非識所能識　　亦非心境界　　其性本清淨　　開示諸羣生　　非業非煩惱　　無物無住處　　無照無所行　　平等行世間　　一切眾生心　　普在三世中　　如來於一念　　一切悉明達
　　【論】第十爾時已下明諸菩薩共問文殊師利十一種佛境界已下十行頌是文殊師利答於中三門如前一科頌意此十行頌一行一頌其頌文答前所問頌文自具不煩更釋二釋菩薩名者名文殊師利此云妙德以妙慧善揀正邪自在故云妙德此是東方卯位也明卯主東方震卦震為靁動啟蟄發生之始明此妙慧是震動發生信心之始是故亦云妙生菩薩為明一切諸佛從此慧生十信解故乃至滿足菩提一切願行海故世界名金色者明因舉果體白淨無染法故又明金胎二月表十信為聖胎故一切處金色世界一切處文殊師利明無性淨慧徧故佛號不動智為無明本空無體可動名不動智故但有應境知法應器知根如響應聲無有處所形體可得名之為智無可取捨故名為不動三配當位因果者妙慧為因不動智為果亦互為因果若以妙慧善揀擇法顯智故即以妙慧為因不動智為果若以慧由智起即不動智為因妙慧文殊以為果故或智之與慧總因總果明體用一真無二法故亦智之與慧總非因非果為體無本末依住所得故是性法界自在知見非如世間因果比對可得故此文殊師利不動智佛初起信心亦從此起乃至信終亦不離之故迄至自行圓滿示成正覺亦不離之故此明以佛智慧示悟眾生欲令眾生入佛知見佛知見者文殊師利妙慧不動智佛是此是凡聖等共有之佛示凡夫使令悟入。
　　【經】爾時此娑婆世界中一切眾生所有法差別業差別世間差別身差別根差別受生差別持戒果差別犯戒果差別國土果差別以佛神力悉皆明現如是東方百千億那由他無數無量無邊無等不可數不可稱不可思不可量不可說盡法界虗空界一切世界中所有眾生法差別乃至國土果差別悉以佛神力故分明顯現南西北方四維上下亦復如是。
　　【論】第十一爾時已下有八行經是都舉娑婆九種差別并都舉十方一切差別悉皆以佛神力無不明現如文可知已上但隨文殊師利所問隨位菩薩答依所說頌取其意趣理自分明及以世界佛號菩薩名號即知進修因果總是前莊嚴法性清淨佛剎四種佛剎中金色世界及不動智佛是佛住佛剎餘九世界及九箇智佛是莊嚴法性佛剎及十地已來總是如來出現品是示成正覺佛剎清淨佛剎四諦品是此之一品大意有六一菩薩以名表行二以世界之色表所得之理三以佛名號表所得之智四以方隅表所得之法五成其十信所行之行六明十信進修同異如上已述可知。

　　淨行品第十一

　　論將釋此品約作四門分別一釋品名目二釋品來意三釋品宗趣四隨文釋義一釋品名目者何故名為淨行品以無始諸見無明貪瞋癡愛今已發菩提心信樂正法頓翻諸見成其大願長大悲門若但以三空無相對治不生大慈大悲不能成就普賢行故欲行長路非足不行欲行大悲入普賢門充法界行者於一切見聞覺知而無過失便成萬行莊嚴皆勤修習此一百四十大願門便於生死海中見聞覺知一切諸行悉皆清淨入普賢行故故名淨行若無此願設斷煩惱即二乘行故設是菩薩即生淨土以此一百四十大願門頓能淨其一切塵勞行門便成普賢法界行故故名淨行以此大願莊嚴一切世間諸行總為法界一切道場故名淨行以此諸見成大善根故名淨行二釋品來意者為明前問明品是成其十信中解故此品成其十信之行故此品須來乃至果行圓滿已來不離此大願故三釋品宗趣者以智首是下方頗棃色世界佛號梵智明是一切諸佛法本自體白淨無染之智以為能問之人文殊師利菩薩即是一切諸佛善擇妙慧以為說法之主以一切諸佛根本智慧之門善自為問答之主伴說一百四十大願之門以成十信十住十行十迴向十地十一地等普賢法界無盡行海以本淨智問其妙慧說其一百四十淨願之門用淨信等六位中染淨無明七地法執現行十地已來法執習氣佛地二愚一時總淨於此信心之中不令偏執以願防之使令寂用無礙故以此諸佛本淨智妙慧門說一百四十大願以防染淨二障以為宗趣故以六位上通信并十住十行十迴向十地十一地隨位修道上煩惱六位中一位上有二十故六位共有一百二十根本十無明皆因身見邊見二見有二十共隨位進修染淨煩惱總有一百四十為防此障起一百四十願令此進修者從初信心理事圓融使信心者達其願體無虧自心根本淨智妙擇之慧動寂俱真不偏修故是故華藏世界有如須彌山微塵數風輪所持其上一切莊嚴因大願風輪能持萬行以行招果故因以願力堅持報得風輪持剎故又云如是華藏莊嚴皆從普賢願力起為無願故行乃不成即莊嚴不現不感無盡依果報故由是義故信心之上法性悲智妙慧萬行總依佛有而為進修不得別有若離佛別有自法者不成信心不成十種勝解不成修行設苦行精勤是邪精進勤苦累劫生人天中一念貪瞋一時焚盡是故此品下文云住去來今諸佛之道隨眾生住恒不捨離如諸法相悉能通達斷一切惡具足眾善當如普賢色像第一一切行願皆得具足已上明宗趣竟意明迴凡所執心境差別業皆成願海具普賢門四隨文釋義者於此之中義分為二一科其一品經意二隨文解釋一科其一品經意者於此一品文義分為十四段。
　　【經】爾時智首菩薩問文殊師利菩薩言佛子菩薩云何得無過失身語意業云何得不害身語意業云何得不可毀身語意業云何得不可壞身語意業云何得不退轉身語意業云何得不可動身語意業云何得殊勝身語意業云何得清淨身語意業云何得無染身語意業云何得智為先導身語意業。
　　【論】一從爾時智首菩薩已下從云何得無過失身語意業總有十問於十問中總有一百一十問問世間三業等如下可知。
　　【經】云何得生處具足種族具足家具足色具足相具足念具足慧具足行具足無畏具足覺悟具足。
　　【論】二從云何生處具足問十具足中初種族具足中有二義一世間即是生族姓家為種族二出世間即是生在佛家具佛種性色相念慧等竝是佛家非世間故。
　　【經】云何得勝慧第一慧最上慧最勝慧無量慧無數慧不思議慧無與等慧不可量慧不可說慧。
　　【論】三云何已下問十種慧竝是出世勝慧如文可知。
　　【經】云何得因力欲力方便力緣力所緣力根力觀察力奢摩他力毗鉢舍那力思惟力。
　　【論】四云何已下問十種力初因力者所謂生生之中任運能發大菩提力欲力者志樂大菩提心無退失故方便力者以大願善自覺悟不費功力故亦能覺他省功不迂迴故緣力所緣力者能緣所緣不忘失常興大願故根力者大願善根不失故觀察力者能觀力奢摩他力毗鉢舍那力觀共止雙行二皆自在或先觀後止或先止後觀或即止即觀或即觀即止悉皆自在思惟力者不失正理智常現前故。
　　【經】云何得蘊善巧界善巧處善巧緣起善巧欲界善巧色界善巧無色界善巧過去善巧未來善巧現在善巧。
　　【論】五云何已下十問問十善巧初蘊善巧者明同世間五蘊而生不著五蘊之過界善巧者同十八界及三界法生而不染三界法處善巧者三界六道為處禪定解脫為非處非處皆不離其中而無所染緣起善巧者不壞世間十二緣生處纏不污欲界色界無色界善巧者三界同事而無所著過去未來現在善巧者於過去劫在現在未來劫中現在劫在過去劫中三世中互參皆自在故。
　　【經】云何善修習念覺分擇法覺分精進覺分喜覺分猗覺分定覺分捨覺分空無相無願。
　　【論】六云何已下十問問七覺三空如文可知。
　　【經】云何得圓滿檀波羅蜜尸波羅蜜羼提波羅蜜毗棃耶波羅蜜禪那波羅蜜般若波羅蜜及以圓滿慈悲喜捨。
　　【論】七云何已下十問問六度四無量心如文可知。
　　【經】云何得處非處智力過未現在業報智力根勝劣智力種種界智力種種解智力一切至處道智力禪解脫三昧染淨智力宿住念智力無障礙天眼智力斷諸習智力。
　　【論】八云何已下問佛十力如文可知。
　　【經】云何常得天王龍王夜叉王乾闥婆王阿脩羅王迦樓羅王緊那羅王摩睺羅伽王人王梵王之所守護恭敬供養。
　　【論】九云何已下十問問十王守護此明願行所及而招致敬。
　　【經】云何得與一切眾生為依為救為歸為趣為炬為明為照為導為勝導為普導。
　　【論】十云何已下十問問云何堪為眾生所依師導如文可知。
　　【經】云何於一切眾生中為第一為大為勝為最勝為妙為極妙為上為無上為無等為無等等。
　　【論】十一云何已下十問問云何於眾生中最勝最妙如文可知。
　　【經】爾時文殊師利菩薩告智首菩薩言善哉佛子汝今為欲多所饒益多所安隱哀愍世間利樂天人問如是義佛子若諸菩薩善用其心則獲一切勝妙功德於諸佛法心無所礙住去來今諸佛之道隨眾生住恒不捨離如諸法相悉能通達斷一切惡具足眾善當如普賢色像第一一切行願皆得具足於一切法無不自在而為眾生第二導師佛子云何用心能獲一切勝妙功德。
　　【論】十二爾時已下至勝妙功德已來有八行半經明文殊領上一百一十問及歎智首善問。
　　【經】佛子菩薩在家當願眾生知家性空免其逼迫孝事父母當願眾生善事於佛護養一切妻子集會當願眾生怨親平等永離貪著若得五欲當願眾生拔除欲箭究竟安隱妓樂聚會當願眾生以法自娛了妓非實若在宮室當願眾生入於聖地永除穢欲著纓絡時當願眾生捨諸偽飾到真實處上昇樓閣當願眾生昇正法樓徹見一切若有所施當願眾生一切能捨心無愛著眾會聚集當願眾生捨眾聚法成一切智若在厄難當願眾生隨意自在所行無礙捨居家時當願眾生出家無礙心得解脫入僧伽藍當願眾生演說種種無乖諍法詣大小師當願眾生巧事師長習行善法求請出家當願眾生得不退法心無障礙脫去俗服當願眾生勤修善根捨諸罪軛剃除鬚髮當願眾生永離煩惱究竟寂滅著袈裟衣當願眾生心無所染具大仙道正出家時當願眾生同佛出家救護一切自歸於佛當願眾生紹隆佛種發無上意自歸於法當願眾生深入經藏智慧如海自歸於僧當願眾生統理大眾一切無礙受學戒時當願眾生善學於戒不作眾惡受闍棃教當願眾生具足威儀所行真實受和尚教當願眾生入無生智到無依處受具足戒當願眾生具諸方便得最勝法若入堂宇當願眾生昇無上堂安住不動若敷牀座當願眾生開敷善法見真實相正身端坐當願眾生坐菩提座心無所著結跏趺坐當願眾生善根堅固得不動地修行於定當願眾生以定伏心究竟無餘若修於觀當願眾生見如實理永無乖諍捨跏趺坐當願眾生觀諸行法悉歸散滅下足住時當願眾生心得解脫安住不動若舉於足當願眾生出生死海具眾善法著下裙時當願眾生服諸善根具足慚媿整衣束帶當願眾生檢束善根不令散失若著上衣當願眾生獲勝善根至法彼岸著僧伽棃當願眾生入第一位得不動法手執楊枝當願眾生皆得妙法究竟清淨嚼楊枝時當願眾生其心調淨噬諸煩惱大小便時當願眾生棄貪瞋癡蠲除罪法事訖就水當願眾生出世法中速疾而往洗滌形穢當願眾生清淨調柔畢竟無垢以水盥掌當願眾生得清淨手受持佛法以水洗面當願眾生得淨法門永無垢染手執錫杖當願眾生設大施會示如實道執時應器當願眾生成就法器受天人供發趾向道當願眾生趣佛所行入無依處若在於道當願眾生能行佛道向無餘法涉路而去當願眾生履淨法界心無障礙見昇高路當願眾生永出三界心無怯弱見趣下路當願眾生其心謙下長佛善根見斜曲路當願眾生捨不正道永除惡見若見直路當願眾生其心正直無諂無誑見路多塵當願眾生遠離塵坌獲清淨法見路無塵當願眾生常行大悲其心潤澤若見險道當願眾生住正法界離諸罪難若見眾會當願眾生說甚深法一切和合若見大柱當願眾生離我諍心無有忿恨若見藂林當願眾生諸天及人所應敬禮若見高山當願眾生善根超出無能至頂見棘刺樹當願眾生疾得翦除三毒之刺見樹葉茂當願眾生以定解脫而為蔭暎若見華開當願眾生神通等法如華開敷若見樹華當願眾生眾相如華具三十二若見果實當願眾生獲最勝法證菩提道若見大河當願眾生得預法流入佛智海若見陂澤當願眾生疾悟諸佛一味之法若見池沼當願眾生語業滿足巧能演說若見汲井當願眾生具足辯才演一切法若見涌泉當願眾生方便增長善根無盡若見橋道當願眾生廣度一切猶如橋梁若見流水當願眾生得善意欲洗除惑垢見修園圃當願眾生五欲圃中耘除愛草見無憂林當願眾生永離貪愛不生憂怖若見園苑當願眾生勤修諸行趣佛菩提見嚴飾人當願眾生三十二相以為嚴好見無嚴飾當願眾生捨諸飾好具頭陀行見樂著人當願眾生以法自娛歡愛不捨見無樂著當願眾生有為事中心無所樂見歡樂人當願眾生常得安樂樂供養佛見苦惱人當願眾生獲根本智滅除眾苦見無病人當願眾生入真實慧永無疾惱見疾病人當願眾生知身空寂離乖諍法見端正人當願眾生於佛菩薩常生淨信見醜陋人當願眾生於不善事不生樂著見報恩人當願眾生於佛菩薩能知恩德見背恩人當願眾生於有惡人不加其報若見沙門當願眾生調柔寂靜畢竟第一見婆羅門當願眾生永持梵行離一切惡見苦行人當願眾生依於苦行至究竟處見操行人當願眾生堅持志行不捨佛道見著甲冑當願眾生常服善鎧趣無師法見無鎧仗當願眾生永離一切不善之業見論議人當願眾生於諸異論悉能摧伏見正命人當願眾生得清淨命不矯威儀若見於王當願眾生得為法王恒轉正法若見王子當願眾生從法化生而為佛子若見長者當願眾生善能明斷不行惡法若見大臣當願眾生恒守正念習行眾善若見城郭當願眾生得堅固身心無所屈若見王都當願眾生功德共聚心恒喜樂見處林藪當願眾生應為天人之所歎仰入里乞食當願眾生入深法界心無障礙到人門戶當願眾生入於一切佛法之門入其家已當願眾生得入佛乘三世平等見不捨人當願眾生常不捨離勝功德法見能捨人當願眾生永得捨離三惡道苦若見空鉢當願眾生其心清淨空無煩惱若見滿鉢當願眾生具足成滿一切善法若得恭敬當願眾生恭敬修行一切佛法不得恭敬當願眾生不行一切不善之法見慚恥人當願眾生具慚恥行藏護諸根見無慚恥當願眾生捨離無慚住大慈道若得美食當願眾生滿足其願心無羨欲得不美食當願眾生莫不獲得諸三昧味得柔輭食當願眾生大悲所薰心意柔輭得麤澀食當願眾生心無染著絕世貪愛若飯食時當願眾生禪悅為食法喜充滿若受味時當願眾生得佛上味甘露滿足飯食已訖當願眾生所作皆辦具諸佛法若說法時當願眾生得無盡辯廣宣法要從舍出時當願眾生深入佛智永出三界若入水時當願眾生入一切智知三世等洗浴身體當願眾生身心無垢內外光潔盛暑炎毒當願眾生捨離眾惱一切皆盡暑退涼初當願眾生證無上法究竟清涼諷誦經時當願眾生順佛所說總持不忘若得見佛當願眾生得無礙眼見一切佛諦觀佛時當願眾生皆如普賢端正嚴好見佛塔時當願眾生尊重如塔受天人供敬心觀塔當願眾生諸天及人所共瞻仰頂禮於塔當願眾生一切天人無能見頂右遶於塔當願眾生所行無逆成一切智遶塔三帀當願眾生勤求佛道心無懈歇讚佛功德當願眾生眾德悉具稱歎無盡讚佛相好當願眾生成就佛身證無相法若洗足時當願眾生具神足力所行無礙以時寢息當願眾生身得安隱心無動亂睡眠始寤當願眾生一切智覺周顧十方。
　　【論】十三佛子菩薩在家已下有一百四十大願答前所問令十信心菩薩常用其心淨其身口意行如文具明。
　　【經】佛子若諸菩薩如是用心則獲一切勝妙功德一切世間諸天魔梵沙門婆羅門乾闥婆阿脩羅等及以一切聲聞緣覺所不能動。
　　【論】十四最下佛子若諸菩薩有三行經明依教而行獲其勝益已上以世間有此一百四十種事法頓翻為一百四十種大願用成十信內修行之心雖是有為之心能成十住已後五位之內理智大悲之海已後入位萬行之海皆由此一百四十大願勝上緣力之所能成故若初發心菩薩無此之願所修解脫皆成聲聞獨覺之行設是菩薩但生淨土無成佛緣為此教中發心菩薩畢竟達此有為成其理智如也。

　　賢首品第十二之一

　　【論】將釋此品約作五門分別一釋品名目二釋品來意三明品之宗趣四明信心退住五隨文解義一釋品名目者何故名為賢首為依行立菩薩之名依菩薩所說之法及行立品之名為賢首者以明信解如來因果普賢五位行門心行調柔順和正直深心正念樂集善根常念利生名之為賢創從凡夫頓彰法界諸佛因果理智一時明現名之為首此依法主解行立名此賢首者乃是於佛果海文殊普賢行之賢首為信佛因果理智之首圓滿法界解行無始終之首故為賢首品以佛文殊普賢之果行成信者之初首故二釋品來意者為第二會已來五品經但明十信菩薩所修行法門及一百四十願等法此品明十信中所忻修佛果所行行願功德廣大故故有此品來也三明宗趣者明已生十信心已得福獲益為宗四明信心退住者有二義一三乘二一乘一三乘者如起信論有三種發心一信成就發心經一萬劫善根相續方至不退二者解行發心以佛菩薩教令發心或自有大悲或以正法欲滅護正法發心論云如是信心成就得入正定聚畢竟不退名住如來種中正因已前二種是不退發心三證發心者若有眾生善根微少久遠已來煩惱深厚雖值於佛亦得供養然起人天種子或二乘種子設求大乘者根則不定或進或退大意自己善根微少依他發心者或以二乘或教令發心者為解行不實皆有得有證有捨有取總住退位又如起信論云若人修行一切善法自然歸順真如法故略說方便有四種一者行根本方便謂觀一切法自性無生離於妄見不住生死觀一切法因緣和合業果不失起於大悲修福德攝化眾生不住涅槃以順法性無生故二者能止方便謂慚媿悔過能止一切惡法不令增長隨順法性離諸過故三者發起善根增長方便謂勤供養禮拜三寶讚歎隨喜勸請諸佛以愛敬心淳厚心故信得增長乃能志求無上之道又因佛法僧力所護故能消業障善根不退以隨順法性離癡障故四者大願平等方便所謂願盡於未來化度一切眾生使無有餘皆令究竟無餘涅槃以順法性廣大徧一切眾生平等無二不念彼此究竟寂滅故菩薩發如是心故則得少分見於法身以見法身故隨其願力能現八相成道利益眾生然是菩薩未名法身以其過去無量世來有漏之業未能決斷隨其所生與微苦相應廣如彼論說計其少分得見法身即是信滿入十住位菩薩已上是三乘發十信滿心入十住初心初發心住上以願力故成佛二一乘發心者如此經十信發心初發心時以初會中如來始成正覺之果普賢菩薩法界微塵毛孔重重無盡隨根本智行果而起信心信他諸佛所得之果以第二會中普光明殿如來報滿之果及行果而自信入修行金色等十色世界即明自覺之理不動智佛等十智如來即明是自心所信自心佛智文殊師利即明自心智上分別妙慧與古今三世諸佛同一體用分毫不差方名為信發心從此信心以佛名號品即明所信十方示成正覺佛果之號徧周四聖諦品即明三世諸佛所說法門徧眾生界隨界名別光明覺品即明如來智慧光明境界徧照法界無有盡極令發信心者以觀觀之令心廣博如佛境故菩薩問明品明十信心菩薩十種所行之法是自己所修之行淨行品一百四十大願即是十信心位所發大願成大悲門具普賢行此賢首品明十信心所忻佛果功德無有盡極明初發十信心誦持此品功德勝過供養十佛剎微塵數佛經於一劫何況隨其解行而以修治如此經十住初心纔發心時法爾身徧十方示成正覺在十住位發心功德品中至位方明文繁不引其事所因大意明此經發十信心但以法界不思議乘一切智乘而發其心不依佛不依佛法不依菩薩法不依聲聞法獨覺法不依世間法不依出世間法而發其心但無所依發菩提心但以一切智發菩提心不如三乘依倚物故發菩提心不依三祇劫後有佛果故發菩提心不依現在三世有佛果故發菩提心以是義故入此信者皆無有退故設習氣未淳熟者暫時念退信及住位一往不退為正信自己身心總是法界佛無自他性故以十方諸佛無依住智幻住莊嚴門等法界虗空界法性恒徧十方如影對現色身同自身故本不二故體無差別故十方諸佛智身如影所言如響如是信解當得成佛我今信者亦如是知如是信解云何有退全身全心一切境界總是法界一真法身體用理智住在何所退至何處若也身心有所依住放却依處即有退失自了身心本無依住本無所得一切語言分別如空中響應無作緣任物成聲本無依住了如斯法而生信解即無退轉有所依法而發心者放却所得所依著處即有退轉是故起信論云證發心者多住退位為有所得可證故是故乘此不思議乘一切智無依住乘發菩提心一往不退若有退者只為信心不成故於佛教法及如來所乘有所得故有取捨故未成信故不入信流又此經云設有菩薩經無量百千那由他劫行六波羅蜜具六神通由未聞此大方廣佛華嚴經猶名假名菩薩不真菩薩設復聞時不信不入具如經說如此品頌云一切世界諸羣生少有欲求聲聞乘求獨覺者轉復少趣大乘者甚難遇趣大乘者猶為易能信此法倍更難又如下頌云有以手擎十佛剎盡於一劫空中住彼之所作未為難能信此法倍更難過此難信而能信真信決定不退故又如此經普賢菩薩云但聞如來名號及所說法門聞而不信亦能成金剛智種作如人食少金剛喻若以遠因總不退若以現成佛因即是未信之人五隨文解義者於此一品經義分為二一長科當品二隨文解義一長科當品經意於此一品中長科為十四段。
　　【經】爾時文殊師利菩薩說無濁亂清淨行大功德已欲顯示菩提心功德故以偈問賢首菩薩曰。
　　我今已為諸菩薩　　說佛往修清淨行　　仁亦當於此會中　　演暢修行勝功德
　　【論】一爾時文殊師利已下兩行經兩行頌是文殊師利請說發菩提心功德分。
　　【經】爾時賢首菩薩以偈答曰。
　　【論】二爾時賢首菩薩以偈答曰已下有七百一十六行頌是賢首菩薩答末後三行半經明說頌感諸佛許可分。
　　【經】
　　善哉仁者應諦聽　　彼諸功德不可量　　我今隨力說少分　　猶如大海一滴水　　若有菩薩初發心　　誓求當證佛菩提　　彼之功德無邊際　　不可稱量無與等　　何況無量無邊劫　　具修地度諸功德　　十方一切諸如來　　悉共稱揚不能盡　　如是無邊大功德　　我今於中說少分　　譬如鳥足所履空　　亦如大地一微塵
　　【論】三從初善哉仁者應諦聽已下八行頌明發心功德廣大難量隨力少說分為明菩提心不可以邊際量故功德還當如是。
　　【經】
　　菩薩發意求菩提　　非是無因無有緣　　於佛法僧生淨信　　以是而生廣大心　　不求五欲及王位　　富饒自樂大名稱　　但為永滅眾生苦　　利益世間而發心　　常欲利樂諸眾生　　莊嚴國土供養佛　　受持正法修諸智　　證菩提故而發心
　　【論】四菩薩發意求菩提已下六行頌明初發心所因分。
　　【經】
　　深心信解常清淨　　恭敬尊重一切佛　　於法及僧亦如是　　志誠供養而發心　　深信於佛及佛法　　亦信佛子所行道　　及信無上大菩提　　菩薩以是初發心　　信為道元功德母　　長養一切諸善法　　斷除疑網出愛流　　開示涅槃無上道　　信無垢濁心清淨　　滅除憍慢恭敬本　　亦為法藏第一財　　為清淨手受眾行　　信能慧施心無恡　　信能歡喜入佛法　　信能增長智功德　　信能必到如來地　　信令諸根淨明利　　信力堅固無能壞　　信能永滅煩惱本　　信能專向佛功德　　信於境界無所著　　遠離諸難得無難　　信能超出眾魔路　　示現無上解脫道　　信為功德不壞種　　信能生長菩提樹　　信能增益最勝智　　信能示現一切佛　　是故依行次第說　　信樂最勝甚難得　　譬如一切世間中　　而有隨意妙寶珠
　　【論】五深心信解常清淨已下十八行頌明信三寶增益分。

　　大方廣佛新華嚴經合論卷第二十九


　　音切


奢
　　(式車切)。

猗
　　(於宜切)。

羼
　　(初限切)。

軛
　　(厄音)。

統
　　(他孔切)。

束
　　(王玉切)。

嚼
　　(在爵切)。

裙
　　(羣音)。

噬
　　(時制切)。

盥
　　(貫音)。

掌
　　(之兩切)。

錫
　　(昔音)。

趾
　　(之市切)。

怯
　　(去業切)。

弱
　　(若音)。

謙
　　(苦兼切)。

坌
　　(蒲悶切)。

棘
　　(紀力切)。

陂
　　(彼為切)。

翦
　　(即淺切)。

沼
　　(之遶切)。

圃
　　(布音)。

耘
　　(于君切)。

苑
　　(於遠切)。

操
　　(倉到切)。

冑
　　(除救切)。

鎧
　　(苦改切)。

仗
　　(丈音)。

矯
　　(居夭切)。

藪
　　(蘇口切)。

澀
　　(色立切)。

羨
　　(似面切)。

寤
　　(吾故切)。

睡
　　(是為切)。

寢
　　(七稔切)。

誘
　　(與久切)。

蟄
　　(直立切)。

翻
　　(孚元切)。

虧
　　(去危切)。

娛
　　(遇俱切)。

迄
　　(呼乙切)。
　　大方廣佛新華嚴經合論卷第三十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　賢首品第十二之二

　　【經】
　　若常信奉於諸佛　　則能持戒修學處　　若常持戒修學處　　則能具足諸功德　　戒能開發菩提本　　學是勤修功德地　　於戒及學常順行　　一切如來所稱美　　若常信奉於諸佛　　則能興集大供養　　若能興集大供養　　彼人信佛不思議　　若常信奉於尊法　　則聞佛法無厭足　　若聞佛法無厭足　　彼人信法不思議　　若常信奉清淨僧　　則得信心不退轉　　若得信心不退轉　　彼人信力無能動　　若得信力無能動　　則得諸根淨明利　　若得諸根淨明利　　則能遠離惡知識　　若能遠離惡知識　　則得親近善知識　　若得親近善知識　　則能修習廣大善　　若能修習廣大善　　彼人成就大因力　　若人成就大因力　　則得殊勝決定解　　若得殊勝決定解　　則為諸佛所護念　　若為諸佛所護念　　則能發起菩提心　　若得發起菩提心　　則能勤修佛功德　　若能勤修佛功德　　則得生在如來家　　若得生在如來家　　則善修行巧方便　　若善修行巧方便　　則得信樂心清淨　　若得信樂心清淨　　則得增上最勝心　　若得增上最勝心　　則常修習波羅蜜　　若常修習波羅蜜　　則能具足摩訶衍　　若能具足摩訶衍　　則能如法供養佛　　若能如法供養佛　　則能念佛心不動　　若能念佛心不動　　則常覩見無量佛　　若常覩見無量佛　　則見如來體常住　　若見如來體常住　　則能知法永不滅　　若能知法永不滅　　則得辯才無障礙　　若能辯才無障礙　　則能開演無邊法　　若能開演無邊法　　則能慈愍度眾生　　若能慈愍度眾生　　則得堅固大悲心　　若能堅固大悲心　　則能愛樂甚深法　　若能愛樂甚深法　　則能捨離有為過　　若能捨離有為過　　則離憍慢及放逸　　若離憍慢及放逸　　則能兼利一切眾　　若能兼利一切眾　　則處生死無疲厭　　若處生死無疲厭　　則能勇健無能勝　　若能勇健無能勝　　則能發起大神通　　若能發起大神通　　則知一切眾生行　　若知一切眾生行　　則能成就諸羣生　　若能成就諸羣生　　則得善攝眾生智　　若得善攝眾生智　　則能成就四攝法　　若能成就四攝法　　則與眾生無限利　　若與眾生無限利　　則具最勝智方便　　若具最勝智方便　　則住勇猛無上道　　若住勇猛無上道　　則能摧殄諸魔力　　若能摧殄諸魔力　　則能超出四魔境　　若能超出四魔境　　則得至於不退地　　若得至於不退地　　則得無生深法忍　　若得無生深法忍　　則為諸佛所授記　　若為諸佛所授記　　則一切佛現其前　　若一切佛現其前　　則了神通深密用　　若了神通深密用　　則為諸佛所憶念　　若為諸佛所憶念　　則以佛德自莊嚴　　若以佛德自莊嚴　　則獲妙福端嚴身　　若獲妙福端嚴身　　則身晃耀如金山　　若身晃耀如金山　　則相莊嚴三十二　　若相莊嚴三十二　　則具隨好為嚴飾　　若具隨好為嚴飾　　則身光明無限量　　若身光明無限量　　則不思議光莊嚴　　若不思議光莊嚴　　其光則出諸蓮華　　其光若出諸蓮華　　則無量佛坐華上　　示現十方靡不徧　　悉能調伏諸眾生　　若能如是調眾生　　則現無量神通力　　若現無量神通力　　則住不可思議土　　演說不可思議法　　令不思議眾歡喜　　若說不可思議法　　令不思議眾歡喜　　則以智慧辯才力　　隨眾生心而化誘　　若以智慧辯才力　　隨眾生心而化誘　　則以智慧為先導　　身語意業恒無失　　若以智慧為先導　　身語意業恒無失　　則其願力得自在　　普隨諸趣而現身　　若其願力得自在　　普隨諸趣而現身　　則能為眾說法時　　音聲隨類難思議　　若能為眾說法時　　音聲隨類難思議　　則於一切眾生心　　一念悉知無有餘　　若於一切眾生心　　一念悉知無有餘　　則知煩惱無所起　　永不沒溺於生死　　若知煩惱無所起　　永不沒溺於生死　　則獲功德法性身　　以法威力現世間　　若獲功德法性身　　以法威力現世間　　則獲十地十自在　　修行諸度勝解脫　　若得十地十自在　　修行諸度勝解脫　　則獲灌頂大神通　　住於最勝諸三昧　　若獲灌頂大神通　　住於最勝諸三昧　　則於十方諸佛所　　應受灌頂而昇位　　若於十方諸佛所　　應受灌頂而昇位　　則蒙十方一切佛　　手以甘露灌其頂　　若蒙十方一切佛　　手以甘露灌其頂　　則身充徧如虗空　　安住不動滿十方　　若身充徧如虗空　　安住不動滿十方　　則彼所行無與等　　諸天世人莫能知
　　【論】六若常信奉於諸佛已下九十五行頌明增進修行獲果分。
　　【經】
　　菩薩勤修大悲行　　願度一切無不果　　見聞聽受若供養　　靡不皆令獲安樂　　彼諸大士威神力　　法眼常全無缺減　　十善妙行等諸道　　無上勝寶皆令現　　譬如大海金剛聚　　以彼威力生眾寶　　無減無增亦無盡　　菩薩功德聚亦然　　或有剎土無有佛　　於彼示現成正覺　　或有國土不知法　　於彼為說妙法藏　　無有分別無功用　　於一念頃徧十方　　如月光影靡不周　　無量方便化羣生　　於彼十方世界中　　念念示現成佛道　　轉正法輪入寂滅　　乃至舍利廣分布　　或現聲聞獨覺道　　或現成佛普莊嚴　　如是開闡三乘教　　廣度眾生無量劫　　或現童男童女形　　天龍及以阿脩羅　　乃至摩睺羅伽等　　隨其所樂悉令見　　眾生形相各不同　　行業音聲亦無量　　如是一切皆能現　　海印三昧威神力　　嚴淨不可思議剎　　供養一切諸如來　　放大光明無有邊　　度脫眾生亦無限　　智慧自在不思議　　說法言辭無有礙　　施戒忍進及禪定　　智慧方便神通等　　如是一切皆自在　　以佛華嚴三昧力　　一微塵中入三昧　　成就一切微塵定　　而彼微塵亦不增　　於一普現難思剎　　彼一塵內眾多剎　　或有有佛或無佛　　或有襍染或清淨　　或有廣大或狹小　　或復有成或有壞　　或有正住或傍住　　或如曠野熱時焰　　或如天上因陀網　　如一塵中所示現　　一切微塵悉亦然　　此大名稱諸聖人　　三昧解脫神通力　　若欲供養一切佛　　入于三昧起神變　　能以一手徧三千　　普供一切諸如來　　十方所有勝妙華　　塗香粖香無價寶　　如是皆從手中出　　供養道樹諸最勝　　無價寶衣襍妙香　　寶幢幡蓋皆嚴好　　真金為華寶為帳　　莫不皆從掌中雨　　十方所有諸妙物　　應可奉獻無上尊　　掌中悉雨無不備　　菩提樹前持供佛　　十方一切諸妓樂　　鐘鼓琴瑟非一類　　悉奏和雅妙音聲　　靡不從於掌中出　　十方所有諸讚頌　　稱歎如來實功德　　如是種種妙言辭　　皆從掌內而開演　　菩薩右手放淨光　　光中香水從空雨　　普灑十方諸佛土　　供養一切照世燈　　又放光明妙莊嚴　　出生無量寶蓮華　　其華色相皆殊妙　　以此供養於諸佛　　又放光明華莊嚴　　種種妙華集為帳　　普散十方諸國土　　供養一切大德尊　　又放光明香莊嚴　　種種妙香集為帳　　普散十方諸國土　　供養一切大德尊　　又放光明粖香嚴　　種種粖香聚為帳　　普散十方諸國土　　供養一切大德尊　　又放光明衣莊嚴　　種種名衣集為帳　　普散十方諸國土　　供養一切大德尊　　又放光明寶莊嚴　　種種妙寶集為帳　　普散十方諸國土　　供養一切大德尊　　又放光明蓮莊嚴　　種種蓮華集為帳　　普散十方諸國土　　供養一切大德尊　　又放光明纓莊嚴　　種種妙纓集為帳　　普散十方諸國土　　供養一切大德尊　　又放光明幢莊嚴　　其幢絢煥備眾色　　種種無量皆殊好　　以此莊嚴諸佛土　　種種襍寶莊嚴蓋　　眾妙繒幡共垂飾　　摩尼寶鐸演佛音　　執持供養諸如來　　手出供具難思議　　如是供養一導師　　一切佛所皆如是　　大士三昧神通力　　菩薩住在三昧中　　種種自在攝眾生　　悉以所行功德法　　無量方便而開誘　　或以供養如來門　　或以難思布施門　　或以頭陀持戒門　　或以不動堪忍門　　或以苦行精進門　　或以寂靜禪定門　　或以決了智慧門　　或以所行方便門　　或以梵住神通門　　或以四攝利益門　　或以福智莊嚴門　　或以因緣解脫門　　或以根力正道門　　或以聲聞解脫門　　或以獨覺清淨門　　或以大乘自在門　　或以無常眾苦門　　或以無我壽者門　　或以不淨離欲門　　或以滅盡三昧門　　隨諸眾生病不同　　悉以法藥而對治　　隨諸眾生心所樂　　悉以方便而滿足　　隨諸眾生行差別　　悉以善巧而成就　　如是三昧神通相　　一切天人莫能測　　有妙三昧名隨樂　　菩薩住此普觀察　　隨宜示現度眾生　　悉使歡心從法化　　劫中飢饉灾難時　　悉與世間諸樂具　　隨其所欲皆令滿　　普為眾生作饒益　　或以飲食上好味　　寶衣嚴具眾妙物　　乃至王位皆能捨　　令好施者悉從化　　或以相好莊嚴身　　上妙衣服寶纓絡　　華鬘為飾香塗體　　威儀具足度眾生　　一切世間所好尚　　色相顏容及衣服　　隨應普現愜其心　　俾樂色者皆從道　　迦陵頻伽美妙音　　俱枳羅等妙音聲　　種種梵音皆具足　　隨其心樂為說法　　八萬四千諸法門　　諸佛以此度眾生　　彼亦如其差別法　　隨世所宜而化度　　眾生苦樂利衰等　　一切世間所作法　　悉能應現同其事　　以此普度諸眾生　　一切世間眾苦患　　深廣無涯如大海　　與彼同事悉能忍　　令其利益得安樂　　若有不識出離法　　不求解脫離諠憒　　菩薩為現捨國財　　常樂出家心寂靜　　家是貪愛繫縛所　　欲使眾生悉免離　　故示出家得解脫　　於諸欲樂無所愛　　菩薩示行十種行　　亦行一切大人法　　諸仙行等悉無餘　　為欲利益眾生故　　若有眾生壽無量　　煩惱微細樂具足　　菩薩於中得自在　　示受老病死眾患　　或有貪欲瞋恚癡　　煩惱猛火常熾然　　菩薩為現老病死　　令彼眾生悉調伏　　如來十力無所畏　　及以十八不共法　　所有無量諸功德　　悉以示現度眾生　　記心教誡及神足　　悉是如來自在用　　彼諸大士皆示現　　能使眾生盡調伏　　菩薩種種方便門　　隨順世法度眾生　　譬如蓮華不著水　　如是在世令深信　　雅思淵才文中王　　歌舞談說眾所欣　　一切世間眾技術　　譬如幻師無不現　　或為長者邑中主　　或為賈客商人導　　或為國王及大臣　　或作良醫善眾論　　或於曠野作大樹　　或為良藥眾寶藏　　或作寶衣隨所求　　或以正道示眾生　　若見世界始成立　　眾生未有資身具　　是時菩薩為工匠　　為之示現種種業　　不作逼惱眾生物　　但說利益世間事　　呪術藥艸等眾論　　如是所有皆能說　　一切仙人殊勝行　　人天等類同信仰　　如是難行苦行法　　菩薩隨應悉能作　　或作外道出家人　　或在山林自勤苦　　或露形體無衣服　　而於彼眾作師長　　或現邪命種種行　　習行非法以為勝　　或現梵志諸威儀　　於彼眾中為上首　　或受五熱隨日轉　　或持牛狗及鹿戒　　或著壞衣奉事火　　為化是等作導師　　或有示謁諸天廟　　或復示入恒河水　　食根果等悉示行　　於彼常思已勝法　　或現蹲踞或翹足　　或臥艸棘及灰上　　或復臥杵求出離　　而於彼眾作師首　　如是等類諸外道　　觀其意解與同事　　所示苦行世靡堪　　令彼見已皆調伏　　眾生迷惑稟邪教　　住於惡見受眾苦　　為其方便說妙法　　悉令得解真實諦　　或邊呪語說四諦　　或善密語說四諦　　或人直語說四諦　　或天密語說四諦　　分別文字說四諦　　決定義理說四諦　　善破於他說四諦　　非外所動說四諦　　或八部語說四諦　　或一切語說四諦　　隨彼所解語言音　　為說四諦令解脫　　所有一切諸佛法　　皆如是說無不盡　　知語境界不思議　　是名說法三昧力
　　【論】七菩薩勤修大悲行已下一百五十一行頌明菩薩得果行悲教化眾生及興供自在分。
　　【經】
　　有勝三昧名安樂　　能普救度諸羣生　　放大光明不思議　　令其見者悉調伏　　所放光明名善現　　若有眾生遇此光　　必令獲益不唐捐　　因是得成無上智　　彼先示現於諸佛　　示法示僧示正道　　亦示佛塔及形像　　是故得成此光明　　又放光明名照耀　　暎蔽一切諸天光　　所有暗障靡不除　　普為眾生作饒益　　此光覺悟一切眾　　令執燈明供養佛　　以燈供養諸佛故　　得成世中無上燈　　然諸油燈及蘇燈　　亦然種種諸明炬　　眾香妙藥上寶燭　　以是供佛獲此光　　又放光明名濟度　　此光能覺一切眾　　令其普發大誓心　　度脫欲海諸羣生　　若能普發大誓心　　度脫欲海諸羣生　　則能越渡四瀑流　　示道無憂解脫城　　於諸行路大水處　　造立橋梁及船筏　　毀呰有為讚寂靜　　是故得成此光明　　又放光明名滅愛　　此光能覺一切眾　　令其捨離於五欲　　專思解脫妙法味　　若能捨離於五欲　　專思解脫妙法味　　則能以佛甘露雨　　普滅世間諸渴愛　　惠施池井及泉流　　專求無上菩提道　　毀呰五欲讚禪定　　是故得成此光明　　又放光明名歡喜　　此光能覺一切眾　　令其愛慕佛菩提　　發心願證無師道　　造立如來大悲像　　眾相莊嚴坐華座　　恒歎最勝諸功德　　是故得成此光明　　又放光明名愛樂　　此光能覺一切眾　　令其心樂於諸佛　　及以樂法樂眾僧　　若常心樂於諸佛　　及以樂法樂眾僧　　則在如來眾會中　　逮成無上深法忍　　開悟眾生無有量　　普使念佛法僧寶　　及示發心功德行　　是故得成此光明　　又放光明名福聚　　此光能覺一切眾　　令行種種無量施　　以此願求無上道　　設大施會無遮限　　有來求者皆滿足　　不令其心有所乏　　是故得成此光明　　又放光明名具智　　此光能覺一切眾　　令於一法一念中　　悉解無量諸法門　　為諸眾生分別法　　及以決了真實義　　善說法義無虧減　　是故得成此光明　　又放光明名慧燈　　此光能覺一切眾　　令知眾生性空寂　　一切諸法無所有　　演說諸法空無主　　如幻如燄水中月　　乃至猶如夢影像　　是故得成此光明　　又放光名法自在　　此光能覺一切眾　　令得無盡陀羅尼　　悉持一切諸佛法　　恭敬供養持法者　　給侍守護諸賢聖　　以種種法施眾生　　是故得成此光明　　又放光明名能捨　　此光覺悟慳眾生　　令知財寶悉非常　　恒樂惠施心無著　　慳心難調而能調　　解財如夢如浮雲　　增長慧施清淨心　　是故得成此光明　　又放光明名除熱　　此光能覺毀禁者　　普使受持清淨戒　　發心願證無師道　　勸引眾生受持戒　　十善業道悉清淨　　又令發向菩提心　　是故得成此光明　　又放光明名忍嚴　　此光覺悟瞋恚者　　令彼除瞋離我慢　　常樂忍辱柔和法　　眾生暴惡難可忍　　為菩提故心不動　　常樂稱揚忍功德　　是故得成此光明　　又放光明名勇猛　　此光覺悟嬾墮者　　令彼常於三寶中　　恭敬供養無疲厭　　若彼常於三寶中　　恭敬供養無疲厭　　則能超出四魔境　　速成無上佛菩提　　勸化眾生令進策　　常勤供養於三寶　　法欲滅時專守護　　是故得成此光明　　又放光明名寂靜　　此法能覺亂意者　　令其遠離貪恚癡　　心不動搖而正定　　捨離一切惡知識　　無義談說襍染行　　讚歎禪定阿蘭若　　是故得成此光明　　又放光明名慧嚴　　此光覺悟愚迷者　　令其證諦解緣起　　諸根智慧悉通達　　若能證諦解緣起　　諸根智慧悉通達　　則得日燈三昧法　　智慧光明成佛果　　國財及己皆能捨　　為菩提故求正法　　聞已專勤為眾說　　是故得成此光明　　又放光明名佛慧　　此光覺悟諸含識　　令見無量無邊佛　　各各坐寶蓮華上　　讚佛威德及解脫　　說佛自在無有量　　顯示佛力及神通　　是故得成此光明　　又放光明名無畏　　此光照觸恐怖者　　非人所持諸毒害　　一切皆令疾除滅　　能於眾生施無畏　　遇有惱害皆勸止　　拯濟厄難孤窮者　　以是得成此光明　　又放光明名安隱　　此光能照疾病者　　令除一切諸苦痛　　悉得正定三昧樂　　施以良藥救眾患　　妙寶延命香塗體　　酥油乳蜜充飲食　　以是得成此光明　　又放光明名見佛　　此光覺悟將歿者　　令隨憶念見如來　　命終得生其淨國　　見有臨終勸念佛　　又示尊像令瞻敬　　俾於佛所深歸仰　　是故得成此光明　　又放光明名樂法　　此光能覺一切眾　　令於正法常欣樂　　聽聞演說及書寫　　法欲盡時能演說　　令求法者意充滿　　於法愛樂勤修行　　是故得成此光明　　又放光明名妙音　　此光開悟諸菩薩　　能令三界所有聲　　聞者皆是如來音　　以大音聲稱讚佛　　及施鈴鐸諸音樂　　普使世間聞佛音　　是故得成此光明　　又放光名施甘露　　此光開悟一切眾　　令捨一切放逸行　　具足修習諸功德　　說有為法非安隱　　無量苦惱悉充徧　　恒樂稱揚寂滅樂　　是故得成此光明　　又放光明名最勝　　此光開悟一切眾　　令於佛所普聽聞　　戒定智慧增上法　　常樂稱揚一切佛　　勝戒勝定殊勝慧　　如是為求無上道　　是故得成此光明　　又放光明名寶嚴　　此光能覺一切眾　　令得寶藏無窮盡　　以此供養諸如來　　以諸種種上妙寶　　奉施於佛及佛塔　　亦以慧施諸貧乏　　是故得成此光明　　又放光明名香嚴　　此光能覺一切眾　　令其聞者悅可意　　決定當成佛功德　　人天妙香以塗地　　供養一切最勝王　　亦以造塔及佛像　　是故得成此光明　　又放光名襍莊嚴　　寶幢幡蓋無央數　　焚香散華奏眾樂　　城邑內外皆充滿　　本以微妙妓樂音　　眾香妙華幢蓋等　　種種莊嚴供養佛　　是故得成此光明　　又放光明名嚴潔　　令地平坦猶如掌　　莊嚴佛塔及其處　　是故得成此光明　　又放光明名大雲　　能起香雲雨香水　　以水灑塔及庭院　　是故得成此光明　　又放光明名嚴具　　令倮形者得上服　　嚴身妙物而為施　　是故得成此光明　　又放光明名上味　　能令飢者獲美食　　種種珍饌而為施　　是故得成此光明　　又放光明名大財　　令貧乏者獲寶藏　　以無盡物施三寶　　是故得成此光明　　又放光名眼清淨　　能令盲者見眾色　　以燈施佛及佛塔　　是故得成此光明　　又放光明耳清淨　　能令聾者悉善聽　　鼓樂娛佛及佛塔　　是故得成此光明　　又放光明鼻清淨　　昔未聞香皆得聞　　以香施佛及佛塔　　是故得成此光明　　又放光名舌清淨　　能以美音稱讚佛　　永除麤惡不善語　　是故得成此光明　　又放光名身清淨　　諸根缺者令具足　　以身禮佛及佛塔　　是故得成此光明　　又放光名意清淨　　令失心者得正念　　修行三昧悉自在　　是故得成此光明　　又放光名色清淨　　令見難思諸佛色　　以眾妙色莊嚴塔　　是故得成此光明　　又放光名聲清淨　　令知聲性本空寂　　觀聲緣起如谷響　　是故得成此光明　　又放光名香清淨　　令諸臭穢悉香潔　　香水洗塔菩提樹　　是故得成此光明　　又放光名味清淨　　能除一切味中毒　　恒供佛僧及父母　　是故得成此光明　　又放光名觸清淨　　能令惡觸皆柔輭　　戈鋌劒戟從空雨　　皆令變作妙華鬘　　以昔曾於道路中　　塗香散華布衣服　　迎送如來令蹈上　　是故今獲光如是　　又放光名法清淨　　能令一切諸毛孔　　悉演妙法不思議　　眾生聽者咸欣悟　　因緣所生無有生　　諸佛法身非是身　　法性常住如虗空　　以說其義光如是
　　【論】八從有勝三昧名安樂已下有一百六十行頌明放光明因果分。
　　【經】
　　如是等比光明門　　如恒河沙無限數　　悉從大仙毛孔出　　一一作業各差別　　如一毛孔所放光　　無量無數如恒沙　　一切毛孔悉亦然　　此是大仙三昧力　　如其本行所得光　　隨彼宿緣同行者　　今放光明故如是　　此是大仙智自在　　往昔同修於福業　　及有愛樂能隨喜　　見其所作亦復然　　彼於此光咸得見　　若有自修眾福業　　供養諸佛無央數　　於佛功德常願求　　是此光明所開覺　　譬如生盲不見日　　非為無日出世間　　諸有目者悉明見　　各隨所務修其業　　大士光明亦如是　　有智慧者皆悉見　　凡夫邪信劣解人　　於此光明莫能覩　　摩尼宮殿及輦乘　　妙寶靈香以塗瑩　　有福德者自然備　　非無福者所能處　　大士光明亦如是　　有深智者咸照觸　　邪信劣解凡愚人　　無有能見此光明　　若有聞此光差別　　能生清淨深信解　　永斷一切諸疑網　　速成無上功德幢
　　【論】九如是等比光明門已下二十行頌明光出處及光差別分。
　　【經】
　　有勝三昧能出現　　眷屬莊嚴皆自在　　一切十方諸國土　　佛子眾會無倫匹　　有妙蓮華光莊嚴　　量等三千大千界　　其身端坐悉充滿　　是此三昧神通力　　復有十剎微塵數　　妙好蓮華所圍遶　　諸佛子眾於中坐　　住此三昧威神力　　宿世成就善因緣　　具足修行佛功德　　此等眾生遶菩薩　　悉共合掌觀無厭　　譬如明月在星中　　菩薩處眾亦復然　　大士所行法如是　　入此三昧威神力　　如於一方所示現　　諸佛子眾共圍遶　　一切方中悉如是　　住此三昧威神力　　有勝三昧名方網　　菩薩住此廣開示　　一切方中普現身　　或現入定或從出　　或於東方入正定　　而於西方從定出　　或於西方入正定　　而於東方從定出　　或於餘方入正定　　而於餘方從定出　　如是入出遍十方　　是名菩薩三昧力　　盡於東方諸國土　　所有如來無數量　　悉現其前普親近　　住於三昧寂不動　　而於西方諸世界　　一切諸佛如來所　　皆現從於三昧起　　廣修無量諸供養　　盡於西方諸國土　　所有如來無數量　　悉現其前普親近　　住於三昧寂不動　　而於東方諸世界　　一切諸佛如來所　　皆現從於三昧起　　廣修無量諸供養　　如是十方諸世界　　菩薩悉入無有餘　　或現三昧寂不動　　或現恭敬供養佛　　於眼根中入正定　　於色塵中從定出　　示現色性不思議　　一切人天莫能知　　於色塵中入正定　　於眼起定心不亂　　說眼無生無有起　　性空寂滅無所作　　於耳根中入正定　　於聲塵中從定出　　分別一切語言音　　諸天世人莫能知　　於聲塵中入正定　　於耳起定心不亂　　說耳無生無有起　　性空寂滅無所作　　於鼻根中入正定　　於香塵中從定出　　普得一切上妙香　　諸天世人莫能知　　於香塵中入正定　　於鼻起定心不亂　　說鼻無生無有起　　性空寂滅無所作　　於舌根中入正定　　於味塵中從定出　　普得一切諸上味　　諸天世人莫能知　　於味塵中入正定　　於舌起定心不亂　　說舌無生無有起　　性空寂滅無所作　　於身根中入正定　　於觸塵中從定出　　善能分別一切觸　　諸天世人莫能知　　於觸塵中入正定　　於身起定心不亂　　說身無生無有起　　性空寂滅無所作　　於意根中入正定　　於法塵中從定出　　分別一切諸法相　　諸天世人莫能知　　於法塵中入正定　　從意起定心不亂　　說意無生無有起　　性空寂滅無所作　　童子身中入正定　　壯年身中從定出　　壯年身中入正定　　老年身中從定出　　老年身中入正定　　善女身中從定出　　善女身中入正定　　善男身中從定出　　善男身中入正定　　比丘尼身從定出　　比丘尼身入正定　　比丘身中從定出　　比丘身中入正定　　學無學身從定出　　學無學身入正定　　辟支佛身從定出　　辟支佛身入正定　　現如來身從定出　　於如來身入正定　　諸天身中從定出　　諸天身中入正定　　大龍身中從定出　　大龍身中入正定　　夜叉身中從定出　　夜叉身中入正定　　鬼神身中從定出　　鬼神身中入正定　　一毛孔中從定出　　一毛孔中入正定　　一切毛孔從定出　　一切毛孔入正定　　一毛端頭從定出　　一毛端頭入正定　　一微塵中從定出　　一微塵中入正定　　一切塵中從定出　　一切塵中入正定　　金剛地中從定出　　金剛地中入正定　　摩尼樹上從定出　　摩尼樹上入正定　　佛光明中從定出　　佛光明中入正定　　於河海中從定出　　於河海中入正定　　於火大中從定出　　於火大中入正定　　於風起定心不亂　　於風大中入正定　　於地大中從定出　　於地大中入正定　　於天宮殿從定出　　於天宮殿入正定　　於空起定心不亂　　是名無量功德者　　三昧自在難思議　　十方一切諸如來　　於無量劫說不盡
　　【論】十從有勝三昧能出現已下八十一行頌明三昧自在分如此同異無礙自在大方網三昧門入出隱現同時自在者隨眾生業異所見差別諸佛得道自在故隨眾生業自在故然如來心無作性故智隨影應無去來性而可取捨如響應聲喻如水潛流隨諸卉木各滋生喻如春陽生艸木喻如水養魚龍喻如地所生草木喻如火成食喻如風發生所益眾生長短壽生喻以喻思之以智照之執計情亡任真之智本合如是為執計故設得一分出世道果亦不能為大自在故。

　　大方廣佛新華嚴經合論卷第三十


　　音切


衍
　　(演音)。

殄
　　(徒典切)。

晃
　　(胡廣切)。

減
　　(古湛切)。

曠
　　(苦謗切)。

琴
　　(渠吟切)。

瑟
　　(所吉切)。

絢
　　(許縣切)。

煥
　　(呼貫切)。

饉
　　(渠吝切)。

枳
　　(居紙切)。

諠
　　(虛元切)。

憒
　　(公對切)。

蹲
　　(存音)。

踞
　　(居御切)。

瀑
　　(蒲報切)。

筏
　　(浮月切)。

呰
　　(資爾切)。

嬾
　　(落旱切)。

墮
　　(徒果切)。

拯
　　(整音)。

慢
　　(莫半切)。

倮
　　(力果切)。

鋌
　　(市連切)。

戟
　　(几極切)。

愜
　　(牽恊切)。

賈
　　(公戶切)。

蹈
　　(導音)。
　　大方廣佛新華嚴經合論卷第三十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　賢首品第十二之三

　　【經】
　　一切如來咸共說　　眾生業報難思議　　諸龍變化佛自在　　菩薩神力亦難思　　欲以譬喻而顯示　　終無有喻能喻此　　然諸智慧聰達人　　因於譬故解其義　　聲聞心住八解脫　　所有變現皆自在　　能以一身現多身　　復以多身為一身　　於虗空中入火定　　行住坐臥悉在空　　身上出水身下火　　身上出火身下水　　如是皆於一念中　　種種自在無邊量　　彼不具足大慈悲　　不為眾生求佛道　　尚能現此難思事　　況大饒益自在力　　譬如日月遊虗空　　影像普徧於十方　　泉池陂澤器中水　　眾寶河海靡不現　　菩薩色像亦復然　　十方普現不思議　　此皆三昧自在法　　唯有如來能證了　　如淨水中四兵像　　各各別異無文襍　　劒戟弧矢類甚多　　鎧冑車輿非一種　　隨其所有相差別　　莫不皆於水中現　　而水本自無分別　　菩薩三昧亦如是　　海中有神名善音　　其音普順海眾生　　所有語言皆辯了　　令彼一切悉歡悅　　彼神具有貪恚癡　　猶能善解一切音　　況復總持自在力　　而不能令眾歡喜　　有一婦人名辯才　　父母求天而得生　　若有離惡樂真實　　入彼身中生妙辯　　彼有貪欲瞋恚癡　　猶能隨行與辯才　　何況菩薩具智慧　　而不能與眾生益　　譬如幻師知幻法　　能現種種無量事　　須臾示作日月歲　　城邑豐饒大安樂　　幻師具有貪恚癡　　猶能幻力悅世間　　況復禪定解脫力　　而不能令眾歡喜　　天阿脩羅鬥戰時　　脩羅敗衂而退走　　兵仗車轝及徒旅　　一時竄匿莫得見　　彼有貪欲瞋恚癡　　尚能變化不思議　　況住神通無畏法　　云何不能現自在　　釋提桓因有象王　　彼知天主欲行時　　自化作頭三十二　　一一六牙皆具足　　一一牙上七池水　　清淨香潔湛然滿　　一一清淨池水中　　各七蓮華妙嚴飾　　彼諸嚴飾蓮華上　　各各有七天玉女　　悉善妓執奏眾樂　　而與帝釋相娛樂　　彼象或復捨本形　　自化其身同諸天　　威儀進止悉齊等　　有此變現神通力　　彼有貪欲瞋恚癡　　尚能現此諸神通　　何況具足方便智　　而於諸定不自在　　如阿脩羅變化身　　蹈金剛際海中立　　海水至深僅其半　　首共須彌正齊等　　彼有貪欲瞋恚癡　　尚能現此大神通　　況伏魔怨照世燈　　而無自在威神力　　天阿脩羅共戰時　　帝釋神力難思議　　隨阿脩羅軍眾數　　現身等彼而與敵　　諸阿脩羅發是念　　釋提桓因來向我　　必取我身五種縛　　由是彼眾悉憂悴　　帝釋現身有千眼　　手持金剛出火燄　　被甲持仗極威嚴　　脩羅望見咸退伏　　彼以微小福德力　　猶能摧破大怨敵　　何況救度一切者　　具足功德不自在　　忉利天中有天鼓　　從天業報而生得　　知諸天眾放逸時　　空中自然出此音　　一切五欲悉無常　　如水聚沫性虗偽　　諸有如夢如陽燄　　亦如浮雲水中月　　放逸為怨為苦惱　　非甘露道生死徑　　若有作諸放逸行　　入於死滅大魚口　　世間所有眾苦本　　一切聖人皆厭患　　五欲功德滅壞性　　汝應愛樂真實法　　三十三天聞此音　　悉共來昇善法堂　　帝釋為說微妙法　　咸令順寂除貪愛　　彼音無形不可見　　猶能利益諸天眾　　況隨心樂現色身　　而不濟度諸羣生　　天阿脩羅共鬥時　　諸天福德殊勝力　　天鼓出音告其眾　　汝等宜應勿憂怖　　諸天聞此所告音　　悉除憂畏增益力　　時阿脩羅心震懼　　所將兵眾咸退走　　甘露妙定如天鼓　　恒出降魔寂靜音　　大悲哀愍救一切　　普使眾生滅煩惱　　帝釋普應諸天女　　九十有二那由他　　令彼各各心自謂　　天王獨與我娛樂　　如天女中身普應　　善法堂內亦如是　　能於一念現神通　　悉至其前為說法　　帝釋具有貪恚癡　　能令眷屬悉歡喜　　況大方便神通力　　而不能令一切悅　　他化自在六天王　　於欲界中得自在　　以業惑苦為骨網　　繫縛一切諸凡夫　　彼有貪欲瞋恚癡　　猶於眾生得自在　　況具十種自在力　　而不能令眾同行　　三千世界大梵王　　一切梵天所住處　　悉能現身於彼坐　　演暢微妙梵音聲　　彼住世間梵道中　　禪定神通尚如意　　況出世間無有上　　於禪解脫不自在　　摩醯首羅智自在　　大海龍王降雨時　　悉能分別數其滴　　於一念中皆辯了　　無量億劫勤修學　　得是無上菩提智　　云何不於一念中　　普知一切眾生心　　眾生業報不思議　　以大風力起世間　　巨海諸山天宮殿　　眾寶光明萬物種　　亦能興雲降大雨　　亦能散滅諸雲氣　　亦能成熟一切穀　　亦能安樂諸羣生　　風不能學波羅蜜　　亦不學佛諸功德　　猶成不可思議事　　何況具足諸願者　　男子女人種種聲　　一切鳥獸諸音聲　　大海川流靁震聲　　皆能稱悅眾生意　　況復知聲性如響　　逮得無礙妙辯才　　普應眾生而說法　　而不能令世間喜　　海有希奇殊特法　　能為一切平等印　　眾生寶物及川流　　普悉包容無所拒　　無盡禪定解脫者　　為平等印亦如是　　福德智慧諸妙行　　一切普修無厭足　　大海龍王遊戲時　　普於諸處得自在　　興雲充徧四天下　　其雲種種莊嚴色　　第六他化自在天　　於彼雲色如真金　　化樂天上赤珠色　　兜率陀天霜雪色　　夜摩天上琉璃色　　三十三天瑪瑙色　　四王天上頗棃色　　大海水上金剛色　　緊那羅中妙香色　　諸龍住處蓮華色　　夜叉住處白鵝色　　阿脩羅中山石色　　鬱單越處金燄色　　閻浮提中青寶色　　餘二天下襍莊嚴　　隨眾所樂而應之　　又復他化自在天　　雲中電耀如日光　　化樂天上如月光　　兜率天上閻浮金　　夜摩天上珂雪色　　三十三天金燄色　　四王天上眾寶色　　大海之中赤珠色　　緊那羅界琉璃色　　龍王住處寶藏色　　夜叉所住頗棃色　　阿脩羅中瑪瑙色　　鬱單越境火珠色　　閻浮提中帝青色　　餘二天下襍莊嚴　　如雲色相電亦然　　他化靁震如梵音　　化樂天中天鼓音　　兜率天上歌唱音　　夜摩天上天女音　　於彼三十三天上　　如緊那羅種種音　　護世四王諸天所　　如乾闥婆所出音　　海中兩山相擊聲　　緊那羅中簫笛聲　　諸龍城中頻伽聲　　夜叉住處龍女聲　　阿脩羅中天鼓聲　　於人道中海潮聲　　他化自在雨妙香　　種種襍華為莊嚴　　化樂天雨多羅華　　曼陀羅華及澤香　　兜率天上雨摩尼　　具足種種寶莊嚴　　髻中寶珠如月光　　上妙衣服真金色　　夜摩中雨幢幡蓋　　華鬘塗香妙嚴具　　赤真珠色上妙衣　　及以種種眾妓樂　　三十三天如意珠　　堅黑沈水栴檀香　　鬱金雞羅多摩等　　妙華香水相襍雨　　護世城中雨美饍　　色香味具增長力　　亦雨難思眾妙寶　　悉是龍王之所作　　又復於彼大海中　　霔雨不斷如車軸　　復雨無盡大寶藏　　亦雨種種莊嚴寶　　緊那羅界雨纓絡　　眾色蓮華衣及寶　　婆利師迦末利香　　種種樂音皆具足　　諸龍城中雨赤珠　　夜叉城內光摩尼　　阿脩羅中雨兵仗　　摧伏一切諸怨敵　　鬱單越中雨纓絡　　亦雨無量上妙華　　弗婆瞿耶二天下　　悉雨種種莊嚴具　　閻浮提雨清淨水　　微細悅澤常應時　　長養眾華及果藥　　成熟一切諸苗稼　　如是無量妙莊嚴　　種種雲電及靁雨　　龍王自在悉能作　　而身不動無分別　　彼於世界海中住　　尚能現此難思力　　況入法海具功德　　而不能為大神變　　彼諸菩薩解脫門　　一切譬喻無能顯　　我今以此諸譬喻　　略說於其自在力
　　【論】十一從如來咸共說已下有一百五十八行頌明舉一喻況說分。
　　【經】
　　第一智慧廣大慧　　真實智慧無邊慧　　勝慧及以殊勝慧　　如是法門今已說　　此法希有甚奇特　　若人聞已能忍可　　能信能受能讚說　　如是所作甚為難　　世間一切諸凡夫　　信是法者甚難得　　若有勤修清淨福　　以昔因力乃能信　　一切世界諸羣生　　少有欲求聲聞乘　　求獨覺者轉復少　　趣大乘者甚難遇　　趣大乘者猶為易　　能信此法倍更難　　況復持誦為人說　　如法修行真實解　　有以三千大千界　　頂戴一劫身不動　　彼之所作未為難　　信是法者乃為難　　有以手擎十佛剎　　盡於一劫空中住　　彼之所作未為難　　能信此法乃為難
　　【論】十二從第一智慧廣大慧已下有十四行頌明信佛智慧自欲同知難信分。
　　【經】
　　十剎塵數眾生所　　悉施樂具經一劫　　彼之福德未為勝　　信此法者為最勝　　十剎塵數如來所　　悉皆承事盡一劫　　若於此品能誦持　　其福最勝過於彼
　　【論】十三從十剎塵數眾生所已下有四行頌明信樂受持得福分。
　　【經】時賢首菩薩說此偈已十方世界六反震動魔宮隱蔽惡道休息十方諸佛普現其前各以右手而摩其頂同聲讚言善哉善哉快說此法我等一切悉皆隨喜。
　　【論】十四時賢首菩薩已下三行半經明賢首菩薩所說法門威感十方諸佛摩頂許可分二隨文釋義者文自具明不煩更釋幽隱難知者方可解之已前總明以果成信竟入真實證如下昇帝釋天宮說十住法門是此一會昇須彌山品是序分餘五品經是正說分至明三品末後動地雨華是流通分。

　　昇須彌山頂品第十三

　　【論】此十住位中有六品經一昇須彌頂品二頂上偈讚品三十住品四梵行品五發心功德品六明法品如是六品共成十住法門將釋此品義分為三一釋品來意二以處表法三隨文釋義一釋品來意者明前於普光明殿人間地上成十信之心已終此妙峯之頂明從十信入十住入位之昇進故此品須來二以處表法者明此山於七重金輪圍山七重大海之內出水高八萬四千由旬縱廣亦爾四寶所成東面黃金西白銀南吠琉璃北瑪瑙上有四埵埵有八輔天眾四八三十二中心名妙高頂天帝釋在其上居寶宮殿通為帝釋天三十三天總以帝釋為主帝釋有四名一名天帝釋二名憍尸迦三名釋提桓四名因陀羅大意名能主為能為諸天作主故此妙峯山四寶合成諸天寶宮殿在上莊嚴故為妙峯山此山之外七重金山及七重大海廣量金翅鳥兩翼相去三百三十六萬里迅疾能飛一鼓翼萬萬九千里七日七夜方至其頂其山在大海之中形如腰鼓崒然高聳非以手足攀攬之所能登為表此十住法門創生如來智慧之家為真佛子不可以有生滅尋思觀察及多聞心想攀攬所得故以將妙峯山用況表之令後人倣學山者高勝義故像此十住住佛所住法身妙智慧海故是出世高勝義故妙峯山者不動義諸天所居妙樂義莊嚴義像此位菩薩以方便三昧寂然不動無思無心不收不攝任性而定稱平等理與法身合忽然妙慧從此定生無始無明總無所得住佛妙慧都無所依得法妙樂智慧莊嚴出過情見諸佛所說解脫微妙經典無不解了為生在如來智慧家故三界無明一時頓盡唯有習氣煩惱漸漸以法治之如下十住品云佛子菩薩住處廣大與法界虗空等佛子菩薩住三世諸佛家故又如初發心功德品云應知此人即與三世諸佛同等即與三世諸佛如來境界平等即與三世諸佛如來功德平等得如來一身無量身究竟平等真實智慧纔發心時即為十方一切諸佛所共稱歎乃至震動一切世界及一切世界中示現成佛等如文廣明不可同於三乘方便教說地前三賢菩薩得折伏現行無明地上見道為此經法教門依一切諸佛根本不動智而發心故以乘如來一切智乘而發心故於此十住位中能與如來同智慧故不同三乘但將三空觀且折伏現行於此經中發心之者從佛不動智而發菩提心設有餘習還以無依住智治之還是根本智不伏不斷為本寂用自在故無體可斷故無可伏故設修三昧任性淨故亦無收攝亦不伏捺故任自淨故設行分別任性智慧隨事用為亦無取捨故如是任法調治習氣使稱理智令慣習增明如佛願行而隨事世間成長大悲不出不沒故以心境一真無出沒故是故經中以阿脩羅王等表之處大海而不出不沒等喻問曰何故不昇四天王宮而超至帝釋宮答曰為四天王在妙峯山半傍住非是可表昇法頂處至相盡現智慧莊嚴住不退故善財童子於妙峯山得憶念諸佛智慧光明門同此位故准例可知以超情塵之跡以山表之非要登山也已入如來智慧於眾中堪為主導故非要為帝釋也第三隨文釋義中義分為三一總科一品二明如來身行徧周等印如下經云十方一切諸世界中悉亦如是明十方一切妙峯山總見如來昇妙峯山頂三隨文釋義。
　　【經】爾時如來威神力故十方一切世界一一四天下閻浮提中悉見如來坐於樹下各有菩薩承佛神力而演說法靡不自謂恒對於佛爾時世尊不離一切菩提樹下而上昇須彌向帝釋殿時天帝釋在妙勝殿前遙見佛來即以神力莊嚴此殿置普光明藏師子之座其座悉以妙寶所成十千層級迥極莊嚴十千金網彌覆其上十千種帳十千種蓋周迴間列十千繒綺以為垂帶十千珠纓周徧交絡十千衣服敷布座上十千天子十千梵王前後圍遶十千光明而為照耀爾時帝釋奉為如來敷置座已曲躬合掌恭敬向佛而作是言善來世尊善來善逝善來如來應正等覺唯願哀愍處此宮殿爾時世尊即受其請入妙勝殿十方一切諸世界中悉亦如是爾時帝釋以佛神力諸宮殿中所有樂音自然止息即自憶念過去佛所種諸善根而說頌言。
　　迦葉如來具大悲　　諸吉祥中最無上　　彼佛曾來入此殿　　是故此處最吉祥　　拘那牟尼見無礙　　諸吉祥中最無上　　彼佛曾來入此殿　　是故此處最吉祥　　迦羅鳩馱如金山　　諸吉祥中最無上　　彼佛曾來入此殿　　是故此處最吉祥　　毗舍浮佛無三垢　　諸吉祥中最無上　　彼佛曾來入此殿　　是故此處最吉祥　　尸棄如來離分別　　諸吉祥中最無上　　彼佛曾來入此殿　　是故此處最吉祥　　毗婆尸佛如滿月　　諸吉祥中最無上　　彼佛曾來入此殿　　是故此處最吉祥　　弗沙明達第一義　　諸吉祥中最無上　　彼佛曾來入此殿　　是故此處最吉祥　　提舍如來辯無礙　　諸吉祥中最無上　　彼佛曾來入此殿　　是故此處最吉祥　　波頭摩佛淨無垢　　諸吉祥中最無上　　彼佛曾來入此殿　　是故此處最吉祥　　然燈如來大光明　　諸吉祥中最無上　　彼佛曾來入此殿　　是故此處最吉祥
　　如此世界中忉利天王以如來神力故偈讚十佛所有功德十方世界諸釋天王悉亦如是讚佛功德爾時世尊入妙勝殿結跏趺坐此殿忽然廣博寬容如其天眾諸所住處十方世界悉亦如是。
　　【論】一長科一品者於此品中長科為十段第一從爾時已下三行經明佛神力普現十方二爾時已下一行半經明佛不離菩提樹下而上昇須彌向帝釋殿三時天帝釋已下可七行經明帝釋遙見佛來嚴殿敷座四曲躬合掌已下可兩行經明帝釋請佛入殿五爾時世尊已下三句經是如來十方一時受請入殿六十方一切世界已下三句經是結十方普會同此七爾時帝釋已下可一行半經明佛神力樂音自息八即自憶念已下四句明帝釋自念過去善根說頌歎佛來此九如此世界中已下兩行半經都結此處以偈歎佛十方同然十爾時已下可兩行經明如來處座而坐殿廣博寬容并結十方同此三隨文釋義者云不離菩提樹者明菩提體無去來遠近處所可離可到故又如來智身無表裏體徧周故又法界非大小毫剎相容故又心境無二相無中邊方所故又諸法無自性一多恒圓滿故帝釋遙見佛來者有二義一事二表法一事者為如來於無去來性示去來之相故言遙見二表法者明帝釋示同未悟不見如來智身徧周與心一體故言遙見佛來又信解為遙見自心入位為佛來帝釋即以神力莊嚴此殿者亦有二義一事二表法其事可知二表法者自加行也安置普光明師子之座者亦有二義一約位置座二約帝釋自德根堪一約位置座者約此十住位中法位也為十住中得一切諸佛智慧光明之藏於一切法自在無畏故置此座故如十行位中於夜摩宮中化作寶蓮華師子之座此約行位在一切生死具大悲行萬行以理智體得無染故以是義故以蓮華為座體在此十住位中以得一切諸佛智慧光明普照萬法故安置普光明藏師子之座此十住中安置其座十千層級十行中化作百萬層級師子之座為十住位中初始入位明須彌之上猶連地居明心有所得從信創會見法之報以此義故師子座須有安置又方便三昧是安置故十行位中約十住位中理智妙慧功成即十行位中以妙用而化其座又約行從空而立還約位在夜摩空居之天云座十千層級又百萬層級及帝釋天宮夜摩天總明隨位昇進行相若也正入法智慧流不出毫塵徧諸剎海其座乃至十迴向十地高下嚴飾各各隨位不同准例知之其座上莊嚴皆十千者明萬行報得故如十千金網者約能以教行之網漉眾生之果報故十千種帳者明養育義以於一切處為佛為天為大力士之神擁護養育眾生行之果報所得故十千種蓋者是大悲義以大悲心覆養一切眾生之果報所得故十千繒綺者以一行中行無盡差別行一言音中具差別教皆明白可觀之果也十千珠瓔者明萬行普周莊嚴智境化利眾生無休息之果所得故如一一塵中皆有無盡普賢身者是也十千衣服是於一切生死海柔和善忍覆養含生之果故十千天子者明能行萬行之人十千梵王者明於行中智慧自在故十千光明照耀者明智慧照耀能破自他迷闇長夜令大明故已上皆是舉此位之果德用成莊嚴令發心入位菩薩識果行因無疑惑故從曲躬已下明帝釋於如來致敬請佛入宮明行謙行也如來受請明從信入住如文可知二約帝釋自德最下明帝釋得宿念力於過去佛所種善根說頌歎佛者明以三昧力自見身心體性同古今佛智慧善根故已下十佛是當位之功用合古也於說頌中有二十行頌兩行一頌初兩行頌歎迦葉佛具云迦葉波此云飲光此是其姓亦以身光殊特能飲諸天及日月等光皆悉不現故次兩行歎拘那牟尼佛正云迦那牟尼言拘那者此云金也牟尼者佛也以金色為號次兩行歎迦羅鳩馱具云迦羅鳩村馱佛此云所應斷已斷次兩行歎毗舍浮佛此云徧一切自在次兩行歎尸棄佛正云式棄那此云持髻或曰有髮次兩行歎毗婆尸佛此云淨觀或曰勝觀或曰種種觀次兩行歎弗沙佛正云勃沙此云增盛次兩行歎提舍佛正云底沙此云說法度人次兩行歎波頭摩華佛正云鉢特忙此赤蓮華也次兩行歎然燈如來前之二佛是此今賢劫中佛後之七佛是前劫中佛以明創入十住之門古今法則相會明古佛今佛法不異故入此位者會同不別故言吉祥者歎此山頂是福善之處故明昇進者以三昧力身心不動如山王總會古今諸佛同智慧故第九如此世界中忉利天已下有四行經於中義分為四一舉此世界歎佛功德二總舉十方同然三爾時已下明如來入殿昇座而坐四明其殿忽然廣博普容諸天住處此明約如來無自他之德合然令大眾得見以明令大眾入位同此已上釋昇須彌品竟大約此明以三昧力正入定時身心蕩然稱法界性無表裏光明朗徹是忽然廣博義亦是普光明藏師子之座義智慧現前是佛來義一一如是會理修行不可但逐名言也。

　　須彌頂上偈讚品第十四

　　【論】將釋此品約作四門分別一釋品名目二釋品來意三都會此十住六品之經意四隨文釋義一釋品名目者以法慧等十箇菩薩各以自己當位隨位進修之法還自以偈讚讚之令信終菩薩倣之悟入故此品名為偈讚品明古今諸佛同會此智殿悲宮俱會古今之佛自身是未來之佛與古佛道合故二釋品來意者明前已創昇須彌帝釋以偈歎佛此品明十住位當位菩薩將當位法門以偈讚之令信心者得入位故故有此品須來初歎過去佛次歎今現在佛未來佛者即入此位者是也是故經中不云未來十佛是過去佛盧舍那是現在佛修行始入位者是未來佛三都會十住之內須彌之上說六品經意者一昇須彌品明信終昇進二須彌頂上偈讚品明偈讚當位之法勸修昇進之理三說十住品明當位所行之行四說梵行品明總十住之中所持無相之性戒五發心功德品明於十住之中發心所得功德之量六明法品即明當位之法昇進向十行之因此六品明當位之修行因果及向十行之因四隨文釋義中復分為二一長科一品經意二隨文釋義一長科一品經意者義分為十一段。
　　【經】爾時佛神力故十方各有一大菩薩一一各與佛剎微塵數菩薩俱從百佛剎微塵數國土外諸世界中而來集會其名曰法慧菩薩一切慧菩薩勝慧菩薩功德慧菩薩精進慧菩薩善慧菩薩智慧菩薩真實慧菩薩無上慧菩薩堅固慧菩薩所從來土所謂因陀羅華世界波頭摩華世界寶華世界優鉢羅華世界金剛華世界妙香華世界悅意華世界阿盧那華世界那羅陀華世界虗空華世界各於佛所淨修梵行所謂殊特月佛無盡月佛不動月佛風月佛水月佛解脫月佛無上月佛星宿月佛清淨月佛明了月佛是諸菩薩至佛所已頂禮佛足隨所來方各化作毗盧遮那藏師子之座於其座上結跏趺坐如此世界中須彌頂上菩薩來集一切世界悉亦如是彼諸菩薩所有名字世界佛號悉等無別爾時世界從兩足指放百千億妙色光明普照十方一切世界須彌頂上帝釋宮中佛及大眾靡不皆現爾時法慧菩薩承佛威神普觀十方而說頌言。
　　【論】一從爾時佛神力故已下有十九行半經明佛以神力令眾來集分於此分中十九行半經復分為七段一從爾時佛神力故五行半經明菩薩來集二所從來土已下三行半經明菩薩世界之名三各於佛所淨修梵行已下三行經明本所事佛四是諸菩薩至佛所已下兩行經明菩薩來已化座而坐五如此世界中已下兩行經明都結十方世界菩薩同然六爾時世尊已下兩行半經明佛足指端放光普照一切處帝釋宮殿十信足輪下放光此十住中足指端放光明位勝進十行足趺十迴向膝上十地眉間毫中放光此光表法位昇進故還是第一會中現相品所放眉間之光以果成信入位之光足指光者明照入此住位者身心智慧宮殿表入聖之初故足指端放光也七爾時已下一行經明法慧菩薩說頌歎佛餘義隨文可知約科文之意即悉其意如初菩薩來集共世界名并本所事佛總都會配當位法及法門因果始可得見其意況從法慧菩薩是此位中所修之行人約所得如來智慧立名世界名因陀羅華世界是所修之法殊特月佛是初發心住位中約法所修之果云因陀羅者此云能主也華者是開敷感果義為此十住中初發心菩薩即能十方一切世界中示現成佛故世界名能主以能示現主導一切眾生故以其行華能開敷自他智慧果故經云一一各與佛剎微塵數同名法慧菩薩俱者明智慧解行了悟徧知是境界故以達自心一切總爾故一迷一切迷一悟一切悟此明唯應度者自迷解故智慧徧故云從百佛剎微塵數國土外諸世界中來者明迷云國土之外迷解云來但以迷無明暗障廣多以比之世界塵數悟之解行廣多故亦比之如世界之塵智慧與無明相似但只隔迷悟故是故此經下文云有三千大千世界量等經卷內小眾生身中是其義也佛號殊特月者殊者勝也特者奇也月者清涼也明入此位菩薩生住如來智慧家時無始無明煩惱炎熱惡道熾然一時頓滅唯有如來智慧朗然清涼如月故明此短菩薩創始入真以能破煩惱惑熱處立自己佛果之名以次十行十迴向隨位昇進菩薩名佛世界名各各隨位差別十行中佛果名號下名悉同名之為眼為知根利眾生處立名十迴向中佛果名號上名悉同名之為妙為於生死中利眾生之妙用自在故至位方明又云十方諸來法慧等十菩薩眾各於佛所淨修梵行者明各於自心法身智慧能淨煩惱清涼如月處立名為各於佛所淨修梵行梵者淨也以明此位菩薩妙慧現前諸行體自淨故為法性智慧任法運為體無生滅故明以體無生滅處以標自心佛果故是故有發心之士應當如是以方便無作無思任性之定而自顯發自心無性佛智慧門即能於煩惱無所染汙便即名之殊特月佛隨所來方各化作毗盧遮那藏師子之座者此法慧菩薩是東方之位明入位之首破暗之初如日初出東方能破暗故以世間之名名為殊特以智慧明能破自他無始長夜之迷暗故是故佛果名之殊特月佛以初發心已為天人師以是世界名能主華其化所作之座名毗盧遮那藏師子之座者是佛果座也明毗盧者光也遮那者徧也明徧座無始一切無明煩惱以化作一切大智慧光明藏徧照一切心境化成法界自在解脫之門師子者得無畏也已上總依主釋結跏趺坐者會妄想而為真智慧故故為結跏趺坐此十住位中十箇菩薩同於善財童子於妙峯山頂上初入信之後入十住之初德雲比丘下至慈行童女法門相似文殊師利菩薩以明初發信心以此經中圓會教行使令後學者令易解故但說其教不著行行之人難解了故以是義故初會舉佛果神天示入法而勸修以明一一皆同佛知見第二會勸生信解以不動智佛以成信門次說入位進修之教則十信十行十迴向十地十一地法門法界品中舉善財童子是能行五位行者以教行具彰令易解故若不如是雖見教法在行猶迷是故於此一部之經因果理智教行仁士一一具彰也令修道者倣學不謬故此十住入真見道之初心與後十行十迴向十地十一地為正覺之果故如人百歲以初生為長故人生十子初生為長。

　　大方廣佛新華嚴經合論卷第三十一


　　音切


弧
　　(戶吾切)。

矢
　　(式視切)。

鎧
　　(苦亥切)。

輿
　　(以諸切)。

臾
　　(予音)。

敗
　　(薄賣切)。

衂
　　(女育切)。

轝
　　(以諸切)。

竄
　　(七亂切)。

匿
　　(女力切)。

僅
　　(渠吝切)。

沫
　　(末音)。

悴
　　(子對切)。

罥
　　(古兗切)。

鵞
　　(五何切)。

電
　　(殿音)。

珂
　　(苦何切)。

吠
　　(符廢切)。

埵
　　(丁果切)。

攬
　　(盧敢切)。

湛
　　(直檻切)。

快
　　(苦怪切)。

層
　　(自登切)。

級
　　(居邑切)。

繒
　　(疾陵切)。

綺
　　(虛彼切)。

鳩
　　(居求切)。

馱
　　(唐佐切)。

涼
　　(呂張切)。

絡
　　(盧各切)。

捺
　　(奴曷切)。

漉
　　(盧谷切)。

膝
　　(息七切)。

謬
　　(靡幼切)。

徹
　　(尹列切)。

寬
　　(苦丸切)。

崒
　　(昨沒切)。
　　大方廣佛新華嚴經合論卷第三十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　須彌頂上偈讚品第十四之餘

　　【論】第二一切慧菩薩世界名波頭摩華佛號無盡月於此義中義分為五一釋菩薩名二釋世界名三釋隨位進修佛果之號四釋其座體五定其所來方面第一釋菩薩名者所以名一切慧以隨位進修中達一切法無體無性非迷執故此當第二治地住修戒波羅蜜中十波羅蜜以一切法無體性非染淨以為戒體故如此十住位梵行品是其戒體二釋世界名者所以世界名波頭摩華此云赤蓮華也為表戒相無染處世赫弈開敷莊嚴萬行感果可觀義也三釋隨位進修佛果之號者佛號無盡月為菩薩名一切慧佛果還號無盡月明因果相似故即明一切慧是修行得一切佛智慧之人世界是所修行之法佛果是治地住中所得之果明能清涼一切煩惱故四座體如前已釋五定其所來方面者是南方之眾也為表南方是離位是虗無義是文章義是赤色赫弈義如日正南照萬象而圓明義是故菩薩名一切慧世界名赤蓮華佛號無盡月此是善財童子見海雲比丘見佛說普眼經以義思之自當明矣第三勝慧菩薩義分為四一明菩薩名二明所居國土三明隨位佛果之號四明從所來方一明菩薩名者所以名勝慧為明隨位進修更明淨故不移一法勝前位故二明世界名者所以名寶華世界此明忍波羅蜜已得一切諸佛之智慧以道體而能行忍行華者行也明以忍行莊嚴智慧法身三明佛果之號所以佛號不動月者以得理成行達心境而無可動故明能堪忍也月者清涼義四明從所來方者是西方之眾以西方為秋為殺為苦諦以慈悲位在中如十迴向中善財見觀音在金剛山之西為明金為殺位以表眾苦之處以修其慈忍以是義故菩薩名勝慧世界名寶華佛號不動月總明得法成忍之力用勝故此是寶華義此是修行住對治法也此是善財見善住比丘得無礙法門以能忍故第四菩薩名功德慧於此義中分之為四一明菩薩名二明世界名三明佛果之號四明從所來方一明菩薩名者云何名功德慧此位修精進波羅蜜勤行利物廣益眾生故招多功德以立其名二明世界名者所以名優鉢羅華此云青蓮華諸色蓮華此華最勝為明諸行之中精進最勝故以此華為所居法體故一切萬行以此為功三明佛果之號所以名為風月佛為明精進波羅蜜離慢無懈一念成佛速疾如風又明精勤觀照定慧如風能消染淨無明塵垢香臭悉吹如風能清涼故四明所從來方者是此方之眾北方者是坎位是黑是愚是世間嶮盜之義又為師為君之位以是義故以精進波羅蜜勤修利益之行破迷離暗速令成佛是故菩薩號功德慧世界名青蓮華佛果號之為風月佛也以風能淨諸垢故此已上是生貴住中對治法門故此當善財第四善知識彌伽長者說輪字法門了俗諦法而令愚黑者得出世樂故第五菩薩名精進慧者於此義中四義如前一所以名精進慧明此位是具足方便住精勤修習方便定門以彰深智慧故以立其名又一行之中具無量行故於定位起精進之名精進之上起功德之名以明諸行參用一行具無量行故二世界名金剛華者以法性為禪體起妙慧揀擇正邪不壞是金剛義故華者行也以明定慧能揀擇之妙用故三佛果名水月者為定體能淨能清涼能現萬像如水故四明所從來方者是東北方之眾東北者是艮位也為山為石為門闕為童蒙為初明為高顯為寂靜為止以明定體徧與諸位諸行修進啟蒙發明清涼惑熱進修始終之本末故為艮為歲始年終之本末故為初明為止故菩薩名精進慧世界名金剛華佛號為水月此是善財第五善知識解脫長者主禪門於其身中現十佛剎塵佛國土總在身中十方各十佛剎微塵之數佛國土總在身中明禪體周徧故第六善慧菩薩四義如前一明菩薩名者明此正心住修般若波羅蜜智慧門故菩薩名善慧二妙香華世界者以明妙用智慧之香華開敷自他佛果明智慧說教見香華義故三佛號解脫月者明妙慧分明心境解脫故四明所從來方者此是東南方之眾東南方是巽位巽為風教為言說以像此位以智慧善說妙法教化眾生令解脫故是故菩薩名善慧世界名妙香華佛果號解脫月此當善財第六海幢比丘位身心寂然離出入息身出化身徧法界故明寂用自在得寂滅神通第七菩薩名智慧四義如前一明菩薩名智慧者明此不退住是第七成大慈悲門以智慧成滿方能隨俗善入生死以此為名二世界名悅意華者以有智慧在於生死隨順六道同事利生知根悅俗皆令得入法悅無憂故名悅意華三佛號無上月者明諸行之中慈悲為首為濟利眾生為最勝故故號之名無上月四所從來方者西南方也是坤位為信順為母為地為眾明方便波羅蜜以大悲為母入於一切眾生生死之地同一切眾生之行而教化之令信順入正法故是故菩薩名智慧世界名悅意華佛號為無上月此當善財第七善知識休捨優婆夷此云滿願以大慈悲行滿眾生願故像此方西南為母義表悲位故第八真實慧菩薩四義如前一明菩薩名者以此第八童真住中行願波羅蜜以真實智慧不謬誤眾生故二明世界名者世界名阿盧那華此云紅蓮華此華赤白分明是其紅色為此位是第八住智增位明以大智隨願行悲令智悲圓滿如紅蓮華赤白分明白表智赤表悲故世界名紅蓮華表隨真智處生死而無染如蓮華處水赤白開敷而可觀故三明佛號星宿月者為此位真智朗明知根器而了差別故佛號為星宿月表了眾生差別根性分明也四所來方者是西北方為乾為父為堅剛為天為團圓白淨能現眾色咸處其中以是義故菩薩名真實慧世界名紅蓮華佛號星宿月總明大智圓明能現眾生根器差別如天現象品物分明此當善財第八善知識仙人毗目瞿沙此云出聲可畏明真智圓明出語眾邪可畏仙人者為表此位智增無染故又表得智同邪化邪見故第九無上慧菩薩四義如前一明菩薩名者以此位是力波羅蜜法王子住善說法故名無上慧二世界名者所以世界名那羅陀華者那羅者此云人也陀云為持為此華香潔殊妙人持帶佩表此位菩薩以善說妙法殊妙聞之者得戒定慧解脫知見五分法身之香人皆持誦帶佩故世界名那羅陀華三明何故佛號清淨月此位菩薩善說法故為大法師能淨自他煩惱故佛號清淨月四從所來方者是下方之眾明下方是金剛是水是風輪能持世間故表此位菩薩善說妙法能持世間軌度法則令人倣學是故菩薩名無上慧世界名那羅陀華佛號清淨月此位同善財見勝熱婆羅門昇刀山入火聚隨諸人天所來見者皆得道而去此明菩薩智滿同邪攝諸異道令入正見故第十堅固慧菩薩四義如前一明所以菩薩名堅固慧者以此位是灌頂住行智波羅蜜能堅固利益一切眾生以為其名二世界名虗空華者以智慧日照明世間及出世間總無依住以此為名三明所以佛號明了月者以此位大智圓明普照世間無不明了以此為名四所來方者是上方之眾上方者為虗空為日月星辰表大智無依不依空有明鑿萬象如日月星辰是故菩薩名堅固慧世界名虗空華佛號明了月此位是善財童子見師子幢王女名慈行童女師子幢王女者明智悲圓滿以此十住一終已生在佛家會融十法悲智一終圓滿也以從初住創生佛家修智行悲即王女慈行十地修悲已滿於十一地初以悲行智即佛母摩耶幻生諸佛佛是大智母是大悲廣意至文方明如下十段頌文隨文可知一依如前科文釋過已上菩薩名世界名十箇佛果總是此十住之中隨位進修因果之號約隨方而表法約入法而成名如上所配之可知。
　　【經】
　　佛放淨光明　　普見世導師　　須彌山王頂　　妙勝殿中住　　一切釋天王　　請佛入宮殿　　悉以十妙頌　　稱讚諸如來　　彼諸大會中　　所有菩薩眾　　皆從十方至　　化座而安坐　　彼會諸菩薩　　皆同我等名　　所從諸世界　　名字亦如是　　本國諸世尊　　名號悉亦同　　各於其佛所　　淨修無上行　　佛子汝應觀　　如來自在力　　一切閻浮提　　皆言佛在中　　我等今見佛　　住於須彌頂　　十方悉亦然　　如來自在力　　一一世界中　　發心求佛道　　依於如是願　　修習菩提行　　佛以種種身　　遊行徧世間　　法界無所礙　　無能測量者　　慧光恒普照　　世闇悉除滅　　一切無等倫　　云何可測知
　　【論】二從法慧菩薩承威說頌已下十行頌是明法慧菩薩歎佛放光集眾分。
　　【經】爾時一切慧菩薩承佛威力普觀十方而說頌言。
　　假使百千劫　　常見於如來　　不依真實義　　而觀救世者　　是人取諸相　　增長癡惑網　　繫縛生死獄　　盲冥不見佛　　觀察於諸法　　自性無所有　　如其生滅相　　但是假名說　　一切法無生　　一切法無滅　　若能如是解　　諸佛常現前　　法性本空寂　　無取亦無見　　性空即是佛　　不可得思量　　若知一切法　　體性皆如是　　斯人則不為　　煩惱所染著　　凡夫見諸法　　但隨於相轉　　不了法無相　　以是不見佛　　牟尼離三世　　諸相悉具足　　住於無所住　　普徧而不動　　我觀一切法　　皆悉得明了　　今見於如來　　決定無有疑　　法慧先已說　　如來真實性　　我從彼了知　　菩提難思議
　　【論】三爾時已下明一切慧承威說十行頌明歎無相法為真實。
　　【經】爾時勝慧菩薩承佛威力普觀十方而說頌言。
　　如來大智慧　　希有無等倫　　一切諸世間　　思惟莫能及　　凡夫妄觀察　　取相不如理　　佛離一切相　　非彼所能見　　迷惑無知者　　妄取五蘊相　　不了彼真性　　是人不見佛　　了知一切法　　自性無所有　　如是解法性　　則見盧舍那　　因前五蘊故　　後蘊相續起　　於此性了知　　見佛難思議　　譬如闇中寶　　無燈不可見　　佛法無人說　　雖慧莫能了　　亦如目有瞖　　不見淨妙色　　如是不淨心　　不見諸佛法　　又如明淨日　　瞽者莫能見　　無有智慧心　　終不見諸佛　　若能除眼翳　　捨離於色想　　不見於諸法　　則得見如來　　一切慧先說　　諸佛菩提法　　我從於彼聞　　得見盧舍那
　　【論】四爾時已下明勝慧菩薩說十行頌歎凡夫迷五蘊之真性由人說之方了。
　　【經】爾時功德慧菩薩承佛威力普觀十方而說頌言。
　　諸法無真實　　妄取真實相　　是故諸凡夫　　輪迴生死獄　　言詞所說法　　小智妄分別　　是故生障礙　　不了於自心　　不能了自心　　云何知正道　　彼由顛倒慧　　增長一切惡　　不見諸法空　　恒受生死苦　　斯人未能有　　清淨法眼故　　我昔受眾苦　　由我不見佛　　故當淨法眼　　觀其所應見　　若得見於佛　　其心無所取　　此人則能見　　如佛所知法　　若見佛真法　　則名大智者　　斯人有淨眼　　能觀察世間　　無見即是見　　能見一切法　　於法若有見　　此則無所見　　一切諸法性　　無生亦無滅　　奇哉大導師　　自覺能覺他　　勝慧先已說　　如來所悟法　　我等從彼聞　　能知佛真性
　　【論】五爾時功德慧說十行頌明妄取諸法真實之相。
　　【經】爾時精進慧菩薩承佛威力觀察十方而說頌言。
　　若住於分別　　則壞清淨眼　　愚癡邪見增　　永不見諸佛　　若能了邪法　　如實不顛倒　　知妄本自真　　見佛則清淨　　有見則為垢　　此則未為見　　遠離於諸見　　如是乃見佛　　世間言語法　　眾生妄分別　　知世皆無生　　乃是見世間　　若見見世間　　見則世間相　　如實等無異　　此名真見者　　若見等無異　　於物不分別　　是見離諸惑　　無漏得自在　　諸佛所開示　　一切分別法　　是悉不可得　　彼性清淨故　　法性本清淨　　如空無有相　　一切無能說　　智者如是觀　　遠離於法想　　不樂一切法　　此亦無所修　　能見大牟尼　　如德慧所說　　此名見佛者　　所有一切行　　體性皆寂滅
　　【論】六爾時精進慧說十行頌歎諸法自體無見妄見迷真。
　　【經】爾時善慧菩薩承佛威力普觀十方而說頌言。
　　希有大勇健　　無量諸如來　　離垢心解脫　　自度能度彼　　我見世間燈　　如實不顛倒　　如於無量劫　　積智者所見　　一切凡夫行　　莫不速歸盡　　其性如虗空　　故說無有盡　　智者說無盡　　此亦無所說　　自性無盡故　　得有難思盡　　所說無盡中　　無眾生可得　　知眾生性爾　　則見大名稱　　無見說為見　　無生說眾生　　若見若眾生　　了知無體性　　能見及所見　　見者悉除遣　　不壞於真法　　此人了知佛　　若人了知佛　　及佛所說法　　則能照世間　　如佛盧舍那　　正覺善開示　　一法清淨道　　精進慧大士　　演說無量法　　若有若無有　　彼想皆除滅　　如是能見佛　　安住於實際
　　【論】七爾時善慧菩薩說十行頌歎無眾生可盡法非有無二見。
　　【經】爾時智慧菩薩承佛威力普觀十方而說頌言。
　　我聞最勝教　　即生智慧光　　普照十方界　　悉見一切佛　　此中無少物　　但有假名字　　若計有我人　　則為入險道　　諸取著凡夫　　計身為實有　　如來非所取　　彼終不得見　　此人無慧眼　　不能得見佛　　於無量劫中　　流轉生死海　　有諍說生死　　無諍即涅槃　　生死及涅槃　　二俱不可得　　若逐倒名字　　取著此二法　　此人不如實　　不知聖妙道　　若生如是想　　此佛此最勝　　顛倒非實義　　不能見正覺　　能知此實體　　寂滅真如相　　則見正覺尊　　超出語言道　　言語說諸法　　不能顯實相　　平等乃能見　　如法佛亦然　　正覺過去世　　未來及現在　　永斷分別根　　是故說名佛
　　【論】八爾時智慧菩薩說十行頌歎言說不能及真。
　　【經】爾時真實慧菩薩承佛威力普觀十方而說頌言。
　　寧受地獄苦　　得聞諸佛名　　不受無量樂　　而不聞佛名　　所以於往昔　　無數劫受苦　　流轉生死中　　不聞佛名故　　於法不顛倒　　如實而現證　　離諸和合相　　是名無上覺　　現在非和合　　去來亦復然　　一切法無相　　是則佛真體　　若能如是觀　　諸法甚深義　　則見一切佛　　法身真實相　　於實見真實　　非實見不實　　如是究竟解　　是故名為佛　　佛法不可覺　　了此名覺法　　諸佛如是修　　一法不可得　　知以一故眾　　知以眾故一　　諸法無所依　　但從和合起　　無能作所作　　唯從業想生　　云何知如是　　異此無有故　　一切法無住　　定處不可得　　諸佛住於此　　究竟不動搖
　　【論】九爾時真實慧菩薩說十行頌歎諸法無合散性。
　　【經】爾時無上慧菩薩承佛威力普觀十方而說頌言。
　　無上摩訶薩　　遠離眾生想　　無有能過者　　故號為無上　　諸佛所得處　　無作無分別　　麤者無所有　　微細亦復然　　諸佛所行境　　於中無有數　　正覺遠離數　　此是佛真法　　如來光普照　　滅除眾闇冥　　是光非有照　　亦復非無照　　於法無所著　　無念亦無染　　無住無處所　　不壞於法性　　此中無有二　　亦復無有一　　大智善見者　　如理巧安住　　無中無有二　　無二亦復無　　三界一切空　　是則諸佛見　　凡夫無覺解　　佛令住正法　　諸法無所住　　悟此見自身　　非身而說身　　非起而現起　　無身亦無見　　是佛無上身　　如是實慧說　　諸佛妙法性　　若聞此法者　　當得清淨眼
　　【論】十爾時無上慧說十行頌歎佛所得法體無分別不屬名數。
　　【經】爾時堅固慧菩薩承佛威力普觀十方而說頌言。
　　偉哉大光明　　勇健無上士　　為利羣迷故　　而興於世間　　佛以大悲心　　普觀諸眾生　　見在三有中　　轉迴受眾苦　　唯除正等覺　　具德尊導師　　一切諸天人　　無能救護者　　若佛菩薩等　　不出於世間　　無有一眾生　　而能得安樂　　如來等正覺　　及諸賢聖眾　　出現於世間　　能與眾生樂　　若見如來者　　為得大善利　　聞佛名生信　　則是世間塔　　我等見世尊　　為得大利益　　聞如是妙法　　悉當成佛道　　諸菩薩過去　　以佛威神力　　得清淨慧眼　　了諸佛境界　　今見盧舍那　　重增清淨信　　佛智無邊際　　演說不可盡　　勝慧等菩薩　　及我堅固慧　　無數億劫中　　說亦不能盡
　　【論】十一爾時堅固慧說十行頌歎佛大悲出興利益已上十菩薩各說十行頌和會入位法令身心諸計皆無所依離於偏執住佛所住。

　　十住品第十五

　　【論】將釋此品約作五門分別一釋品名目二釋品來意三明品之宗趣四都會斷惑次第五隨文釋義一釋品名目此品說十種住門名為十住品二明品來意者為前品是偈讚勸修之門此品明正舉修行十住之行是故此品須來十住者生諸佛大智慧中住入此位永不退還故名之為住三明品宗趣者明此品說十種住二十種進修因果為正宗又住佛所住以為正宗明此十住位中各有兩種因果各各當位之中初舉十法是忻趣增上之緣後舉十法是當位之內修學之果如文具明四會當十住位中斷惑次第者如初發心住治地住修行住此三種住中明總修出世間心破諸世間煩惱纏縛其世間煩惱如善財所說頌根本煩惱有十隨煩惱總有六其十種根本煩惱者一欲二色三無色此是三界根本所縛處四憍慢五諸趣六愛七愚癡八貪九恚十心魔王是為十又隨煩惱總有六者一諂二誑三疑惑四慳五嫉六嬌盈善財頌曰三有為城郭憍慢為垣墻諸趣為門戶愛水為池壍愚癡為闇覆貪恚火熾然魔王作君主童蒙依止住貪愛為徽纏諂誑為轡勒疑惑蔽其眼趣入諸邪見慳嫉憍盈故入於三惡道此約內心所起不約身見邊見見取戒取邪見內心成智諸見自是解脫以此一乘教體但約悟無明而成大智用諸見而作自在以此不論五見如十信位文殊師利問法首菩薩有十一種煩惱云何為十一一貪二瞋三愚癡四慢五覆六忿七恨八嫉九慳十誑十一諂如般若經中五蘊十二緣等如上煩惱以十住中初發心住治地住修行住此三住一時頓成根本智慧即如善財於妙峯山上見德雲比丘得諸佛智慧光明門即除已上世間諸煩惱障以成佛智慧光明故如善財妙峯山上信眼明淨智光照耀普觀境界離一切障此是初發心住第二海門國見海雲比丘除心境迷真作十二緣生觀令無障故即見海中有佛出現說普眼經明見自他十二緣生成大智海是佛義故心境總是經故明前得佛智慧觀十二緣生成大智海心境普周自在徧故此是治地住以十二緣生治令成如來智地故第三海岸國見善住比丘除心境不明淨障得菩薩無礙解脫門能見一切眾生根器業行死此生彼悉皆明見此是修行住於此三種住中明得出纏心自在故總以十信心自信一切三界分別無明是根本不動智佛於初發心住中以自在決定解力信眼清淨智光照耀普觀境界離一切障契會悟入十住初心以隨位進修中安立五十箇佛果次第法門方便皆不動智以為根本已上初發心住治地住修行住明得十住中出纏心勝七故善財初二三善知識皆是比丘明離纏解脫表此三住位中行相故第四生貴住明對治世間法則及生死煩闠不自在障令自在故即如善財於市肆之上見彌伽長者說輪字經即表生死市鄽閙處常寂於一一字猶如車輪一多圓滿互體相成又如帝釋寶網互為緣起映徹重重一字之中有無盡字句為世間名句文身引諸未學以成教軌即俗士彌伽以成其行為令得出世心後須明世間靜亂緣起生死之性萬法無生無滅及世間名字義理一切眾生語言互相成就如古者伏羲之類是也第五具足方便住對治真俗身邊二見令大智境界得自在破不自在障故如善財見解脫長者即入三昧名普攝一切佛剎無邊陀羅尼十方各現十佛剎微塵數佛國土海清淨莊嚴總在身中即明一切眾生身總含無邊佛剎體相無礙為明真俗色相皆如光影互相容故無中邊故欲令六十二見無邊諸見性解脫故第六正心住對治智慧寂用不自在障即如善財見海幢比丘於經行地側結跏趺坐離出入息無別思覺於其身上各隨身分皆出化身如雲廣覆周徧十方隨應所見此明寂用無礙故此已上總明世間出世間和會皆解脫故如是已後四波羅蜜入俗行悲令自在故第七不退住對治大慈大悲同行攝生不圓滿自在障令圓滿故即如善財於普莊嚴園見休捨優婆夷謂善財言我有八萬四千那由他同行眷屬常居此園明大悲位中行方便波羅蜜同於八萬四千不可說一切眾生煩惱總共同事教化利益經云其餘眾生住此園者亦皆普得不退轉位明能行悲智行者悉同此也第八童真住對治處纏同事世間餘習智不清淨障令清淨故即如善財見毗目瞿沙仙人表大智清潔無所染故休捨優婆夷與仙人住處同名俱是海潮處者明此悲智一體無染而不汙若隨悲修智猶有習氣染境之心即此第七第八兩位和會一終是也若也隨智行慈無有染習即師子幢王女慈行童女是可以思之得見其意第九法王子住對治說法不自在障令自在故即如善財見勝熱婆羅門以登刀山入於火聚行苦行時隨天龍神人及非人來者無不獲益而已十灌頂住對治悲智不自在清淨障令得清淨即如善財見師子幢王女慈行童女王者智自在故女者表隨悲同事無染習故明智滿從悲處世間故即同事而無習氣故已上十種對治皆一念心上初發心時一行之中一時之內無前後際對治此十種障法成一法一心一智慧一行之中十十無盡法門皆以自心不動智佛為體以法事之中合具此十種無盡法門同別一多自在故以此十種對治一時令慣習自在故不同三乘權教約劣解眾生存世間三世之性說佛果在三僧祇之外以自心根本無明分別之種便成不動智佛以法界體用以為信進悟入之門從信及入位進修乃至經十住十行十迴向十地十一地總不離本不動智佛不離一時一念一法一行上而有無邊無量不可說不可說法界虗空界微塵數法門何以故為從法界及根本不動智上為信進悟入故法合如然故如龍女剎那成佛善財一生以取佛果法界無性無生為一生非延促生故為法界體無情量延促長短去來今故諸有信者應如是知如今成佛與過去未來一切諸佛一時成佛以法界智體無別時故如一滴之水入大海中便同大海無新舊水故故去情方見非識心知如三乘中十住菩薩猶受三界分段生死分學生空觀對治闡提不信障十行菩薩分作法空觀修自利利他行對治聲聞自利障十迴向菩薩作法空觀成起大悲願力垂形六道教化眾生對治獨覺自度障此明三乘中三十心菩薩對治地前三種障但除正使未除習氣十地菩薩斷其餘習如初地菩薩見自身真如佛性故名見道位從二地至七地是修道位猶有功用而修其行從八地至十地名究竟位不假功用任運至佛果故又如三乘中十二住地一種性住十解門是二解行住十迴向是也三歡喜住初地是四增上戒住二地是五增上慧住三地是六道品相應增上慧住四地是七諦相應增上慧住五地是八緣起相應增上慧住六地是九有行有開發無相住七地是十無行無開發無相住八地是十一無礙住九地是十二最上菩提住十地是又如三乘中地前三賢菩薩得伏忍十地與佛地得寂滅忍又望勝鬘經羅漢辟支佛淨土菩薩總是伏忍以空觀伏現行十使不起為不識無明住地煩惱故猶不識云何名斷煩惱但伏現行不起得三種意生身受三界外變易生死如是菩薩為行六波羅蜜得六神通福德神通竝勝人天唯非修佛果法界門故是門外三車艸庵仍聲聞辟支佛三乘菩薩不同其德出三界行六神通名則相似行六波羅蜜功德果報不同故如是三乘六通菩薩等於大方廣佛華嚴經不聞不信如此經云設有菩薩經無量那由他劫修六波羅蜜得六神通猶不聞此華嚴經典猶名假名菩薩不真菩薩設復聞時不信不入如法華亦然如三乘中三種意生身者初一二三地名三摩跋提樂法意生身二四五六地名覺法自性意生身三七八九十地名種類俱生無行作意生身欲廣引云云自有三乘教自明約會對治如是如此一乘教都無如上三乘之趣以為根本無明住地煩惱便為一切諸佛不動智一切眾生皆自有之只為智體無性無依不能自了會緣方了云何為會緣會緣有三種一會苦緣遇苦方能發心二會樂緣久處人天內心明慧達世樂果生死無常方始求真三見佛及一乘菩薩而能發心求佛種智以會三緣近正善知友而能自覺無明本是佛智三乘同然為意樂淺深各別以因本智上而生信心約本智而為悟入以不離本智故於初發心住即五位齊周雖列十住十行十迴向十地十一地行法位門進修軌度如王寶印一印無差以一心大智之印印無始三世總在一時無邊諸法智印咸徧以智等諸佛故以智等眾生心故以智等諸法故以智無中邊表裏三世長短近遠故為智過虗空量故如世虗空無所了知如無分別智虗空一念而能分別過虗空等法門是故經言一切虗空猶可量諸佛說法不可量以是義故以自心根本無明體用而見不動智與一切諸佛及以一切眾生同一體性同一境界同一智海以是發心之初住佛種智家故纔發心時即於十方現身成佛如初發心功德品自明以是義故於此十住位中入初發心住者住一切諸佛智慧大悲海境界中住即五位通修以初住及十地不離一佛智慧境界故但明生熟慣習勝劣安立住地之名為智體之中非三世情攝故一如龍女一剎那之際已具三生普賢行滿佛果亦就如文殊師利菩薩頌云一念普觀無量劫無去無來亦無住如是了知三世事超諸方便成十力明知三乘三祇出世成佛是權方便教此教約實法不說以願力成佛等事設以願力成行還以約實成佛不說以願力暫成故是故當知從十住中初入位菩薩即五位通修為十住行相通有十行十迴向十地等法門故如十住中七八兩住還修悲智九住中是法師位十住中悲智圓滿如是五位行相相似故如善財十住中善知識一一智慧境界皆悉無極但為約法身大智大悲之上法具無盡須當安立五位行門總是一心一智一時智等徧滿所行之道是故起信進修行者於大智境界莫作三世近遠延促之見違智境界故失本大智之境逐情識故隨相轉故此會第四斷惑次第竟如此五位斷惑次第如空無時如圓鏡頓照如摩尼寶能同眾色如一滴之水入大海中等同無二以大智慧之圓鏡普印諸作莫不皆成無作用之大用故無三世之一時故。

　　大方廣佛新華嚴經合論卷第三十二


　　音切


翳
　　(於計切)。

瞽
　　(古音)。

麤
　　(倉胡切)。

偉
　　(于鬼切)。

壍
　　(七念切)。

徽
　　(許歸切)。

纏
　　(莫北切)。

轡
　　(兵媚切)。

闠
　　(胡對切)。

[邱-丘+(厂@(田/坴))]
　　(直連切)。

閙
　　(奴教切)。

闕
　　(去月切)。
　　大方廣佛新華嚴經合論卷第三十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十住品第十五之餘

　　【論】第五隨文釋義者長科為六段。
　　【經】爾時法慧菩薩承佛威力入菩薩無量方便三昧以三昧力十方各千佛剎微塵數世界之外有千佛剎微塵數諸佛皆同一號名曰法慧普現其前告法慧菩薩言善哉善哉善男子汝能入是菩薩無量方便三昧善男子十方各千佛剎微塵數諸佛悉以神力共加於汝又是毗盧遮那如來往昔願力威神之力及汝所修善根力故入此三昧令汝說法為增長佛智故深入法界故善了眾生界故所入無礙故所行無障故得無等方便故入一切智性故覺一切法故知一切根故能持說一切法故所謂發起諸菩薩十種住善男子汝當承佛威神之力而演此法是時諸佛即與法慧菩薩無礙智無著智無斷智無癡智無異智無失智無量智無勝智無懈智無奪智何以故此三昧力法如是故是時諸佛各伸右手摩法慧菩薩頂法慧菩薩即從定起告諸菩薩言佛子菩薩住處廣大與法界虗空等佛子菩薩住三世諸佛家彼菩薩住我今當說。
　　【論】第一從爾時法慧菩薩已下至菩薩住我今當說此一段有十九行半經明法慧菩薩入定諸佛加持分於中大意有十一釋菩薩名二明入三昧之意三明三昧之力四明十方佛來現其前與法慧同號五明十方佛與力共根六明毗盧遮那如來往昔願力使然七明法慧菩薩自善根力能入三昧八明入定因緣九明十方諸佛與十智十明法慧出定演說十種住門一釋菩薩名者如十信位中菩薩下名悉同名之為首為明信心以信為首此十住位中已生諸佛智慧家故下名悉同名之為慧為明入聖法流中得佛智慧同佛知見善簡正邪契會正法名之法慧若也自己不能同諸佛智慧知見者自邪未明焉能簡邪見也是故此位能同一切諸佛知見故得一切同名法慧佛而現其前以為印信定其詮表也以與十方諸佛智慧同故二明入三昧之意者如十信位中且以生滅心信自心所有無始無明能分別心便即信為自心根本不動智佛未有方便三昧合其體用故是故十信位中十箇世界皆名為色為十信未入法性之流以生滅心而信解故故十箇世界名之為色如此十住位中以方便三昧無沉掉心能現自體無生滅智慧故是故一切修道者初以聞解信入次以無思契同依本無作用之本智慧故故須入三昧以淨攀緣染習力故無作真智方明現故以是義故須入三昧三者云正昧者云定總言正定正定者無沉掉也無思所緣境也亦無攝持伏滅心也無忻無厭任性無思任理不作智自明矣是名方便是名無量以淨無量妄想故不可以情量思度所知故故名無量方便三昧三者正也昧之云定明情識昧正智自明如色界無色界三昧皆以息想慮而得之聲聞緣覺三昧修厭患觀而對治樂觀空而滅悲智以寂滅為樂權教菩薩樂觀空而行六度離苦本而生淨國設有住此界者言留惑而化眾生皆非法爾合然無出沒故以此義故此方便三昧者為一切眾生迷法界體用五欲情生以不造作心現本智故便將根本定體淨所妄情名為方便非是別於真外別有假安立之定名為方便譬如以水清寶能清濁水為珠淨緣現本淨水非是珠能作得淨水方便三昧亦復如是為以萬法無作本自淨緣現得本自無作智慧力故故名方便但天人外道三乘所有因果皆有所作以此所生皆有處所皆有果報廣狹淨穢差別等事於此佛華嚴一乘法門以無住無作任性法門所有其生任無依智無依止心智幻生身稱真法界於一切眾生前對現色身然其體相無來去然亦不作神通變化之事雖然普現三世一切業果在剎那之中然亦不住三世遠近及剎那之見於此經所作三昧智慧一切願行總是任理智之運為非有作有修忻厭之法也三明三昧之力者其力有五一定體淨欲徧周力二定能顯智慧同佛力三定能同佛身相名號現前力四定能契佛所知見得諸佛共所加持力五定能生在如來家為真佛子住佛智慧力一定體而能淨欲徧周力者為以此無作定體而能淨諸欲妄心身同於虗空無表裏徧周虗空法界故二定能顯智慧同佛力者為無作用定能現無作用自然慧故為一切眾生皆具足如來自然智慧為迷境情起緣五欲心障故以修無作定為方便佛智自然智便現故三定能同佛身相名號現前力者為以無作定顯得自法身智身無作白淨無垢與一切諸佛法身智慧合故是故十方各千佛剎微塵數諸佛同名法慧而現其前以智慧契會同佛知見故是故皆佛號與自己同名名為法慧云十方各千佛剎微塵為數量者為明隨位進修智慧徧周昇降之數十行之中云萬佛剎微塵十迴向位中云百萬佛剎微塵以彰智慧昇進為對迷時即不可說剎塵煩惱為對悟時即不可說剎塵佛國及佛智慧也四定能契佛所知見得諸佛加持力者諸佛加持有七一同名號加持令不疑故二言讚加持令入位者心安隱故三毗盧遮那師弟加持彰本願故四神力加持與本師會同本神力智慧故五自善根力加持以自修方便定顯本智慧故六得十方同號佛皆與十種智力加持以說法同諸如來辯無礙故七得十方同號諸佛手摩其頂加持明至佛知見之頂許可不謬故有是七種加持也五定能生在如來家為真佛子住佛智慧力者為以無作定體顯本智慧同諸如來解脫智慧故。
　　【經】諸佛子菩薩住有十種過去未來現在諸佛已說當說今說何者為十所謂初發心住治地住修行住生貴住具足方便住正心住不退住童真住法王子住灌頂住是名菩薩十住去來現在諸佛所說。
　　【論】第二從出定後明正說十種住名目分如文可見。
　　【經】佛子云何為菩薩發心住此菩薩見佛世尊形貌端嚴色相圓滿人所樂見難可值遇有大威力或見神足或聞記別或聽教誡或見眾生受諸劇苦或聞如來廣大佛法發菩提心求一切智。
　　【論】第三有十法明正說發心之因分即是見佛身色端嚴或聞教誡等是。
　　【經】此菩薩緣十種難得法而發於心何者為十所謂是處非處智善惡業報智諸根勝劣智種種解差別智種種界差別智一切至處道智諸禪解脫三昧智宿命無礙智天眼無礙智三世漏普盡智是為十佛子此菩薩應勸學十法何者為十所謂勤供養佛樂住生死主導世間令除惡業以勝妙法常行教誨歎無上法學佛功德生諸佛前恒蒙攝受方便演說寂靜三昧讚歎遠離生死輪迴為苦眾生作歸依處何以故欲令菩薩於佛法中心轉增廣有所聞法即自開解不由他教故佛子云何為菩薩治地住此菩薩於諸眾生發十種心何者為十所謂利益心大悲心安樂心安住心憐愍心攝受心守護心同己心師心導師心是為十佛子此菩薩應勸學十法何者為十所謂誦習多聞虗閑寂靜近善知識發言和悅語必知時心無怯怖了達於義如法修行遠離愚迷安住不動何以故欲令菩薩於諸眾生增長大悲有所聞法即自開解不由他教故佛子云何為菩薩修行住此菩薩以十種行觀一切法何等為十所謂觀一切法無常一切法苦一切法空一切法無我一切法無作一切法無味一切法不如名一切法無處所一切法離分別一切法無堅實是為十佛子此菩薩應勸學十法何者為十所謂觀察眾生界法界世界觀察地界水界火界風界觀察欲界色界無色界何以故欲令菩薩智慧明了有所聞法即自開解不由他教故佛子云何為菩薩生貴住此菩薩從聖教中生成就十法何者為十所謂永不退轉於諸佛所深生淨信善觀察法了知眾生國土世界業行果報生死涅槃是為十佛子此菩薩應勸學十法何者為十所謂了知過去未來現在一切佛法修習過去未來現在一切佛法圓滿過去未來現在一切佛法了知一切諸佛平等何以故欲令增進於三世中心得平等有所聞法即自開解不由他教故佛子云何為菩薩具足方便住此菩薩所修善根皆為救護一切眾生饒益一切眾生安樂一切眾生哀愍一切眾生度脫一切眾生令一切眾生離諸災難令一切眾生出生死苦令一切眾生發生淨信令一切眾生悉得調伏令一切眾生咸證涅槃佛子此菩薩應勸學十法何者為十所謂知眾生無邊知眾生無量知眾生無數知眾生不思議知眾生無量色知眾生不可量知眾生空知眾生無所作知眾生無所有知眾生無自性何以故欲令其心轉復增勝無所染著有所聞法即自開解不由他教故佛子云何為菩薩正心住此菩薩聞十種法心定不動何者為十所謂聞讚佛毀佛於佛法中心定不動聞讚法毀法於佛法中心定不動聞讚菩薩毀菩薩於佛法中心定不動聞讚菩薩毀菩薩所行法於佛法中心定不動聞說眾生有量無量於佛法中心定不動聞說眾生有垢無垢於佛法中心定不動聞說眾生易度難度於佛法中心定不動聞說法界有量無量於佛法中心定不動聞說法界有成有壞於佛法中心定不動聞說法界若有若無於佛法中心定不動是為十佛子此菩薩應歡學十法何者為十所謂一切法無相一切法無體一切法不可修一切法無所有一切法無真實一切法空一切法無性一切法如幻一切法如夢一切法無分別何以故欲令其心轉復增進得不退轉無生法忍有所聞法即自開解不由他教故佛子云何為菩薩不退住此菩薩聞十種法堅固不退何者為十所謂聞有佛無佛於佛法中心不退轉聞有法無法於佛法中心不退轉聞有菩薩無菩薩於佛法中心不退轉聞有菩薩行無菩薩行於佛法中心不退轉聞有菩薩修行出離修行不出離於佛法中心不退轉聞過去有佛過去無佛於佛法中心不退轉聞未來有佛未來無佛於佛法中心不退轉聞現在有佛現在無佛於佛法中心不退轉聞佛智有盡佛智無盡於佛法中心不退轉聞三世一相三世非一相於佛法中心不退轉是為十佛子此菩薩應勸學十種廣大法何者為十所謂說一即多說多即一文隨於義義隨於文非有即有有即非有無相即相相即無相無性即性性即無性何以故欲令增進於一切法善能出離有所聞法即自開解不由他教故佛子云何為菩薩童真住此菩薩住十種業何者為十所謂身行無失語行無失意行無失隨意受生知眾生種種欲知眾生種種解知眾生種種界知眾生種種業知世界成壞神足自在所行無礙是為十佛子此菩薩應勸學十種法何者為十所謂知一切佛剎動一切佛剎持一切佛剎觀一切佛剎詣一切佛剎遊行無數世界領受無數佛法現變化自在身出廣大徧滿音一剎那中承事供養無數諸佛何以故欲令增進於一切法能得善巧有所聞法即自開解不由他教故佛子云何為菩薩法王子住此菩薩善知十種法何者為十所謂善知諸眾生受生善知諸煩惱現起善知習氣相續善知所行方便善知無量法善解諸威儀善知世界差別善知前際後際事善知演說世諦善知演說第一義諦是為十佛子此菩薩應勸學十種法何者為十所謂法王處善巧法王處軌度法王處宮殿法王處趣入法王處觀察法王灌頂法王力持法王無畏法王宴寢法王讚歎何以故欲令增進心無障礙有所聞法即自開解不由他教故佛子云何為菩薩灌頂住此菩薩得成就十種智何者為十所謂震動無數世界照耀無數世界住持無數世界往詣無數世界嚴淨無數世界開示無數眾生觀察無數眾生知無數眾生根令無數眾生趣入令無數眾生調伏是為十佛子此菩薩身及身業神通變現過去智未來智現在智成就佛土心境界智境界皆不可知乃至法王子菩薩亦不能知佛子此菩薩應勸學諸佛十種智何者為十所謂三世智佛法智法界無礙智法界無邊智充滿一切世界智普照一切世界智住持一切世界智知一切眾生智知一切法智知無邊諸佛智何以故欲令增長一切種智有所聞法即自開解不由他教故。
　　【論】第四有十法明初發心住所緣如來十種勝智并取此位十法至下十住之終總有二百箇法門共成十住之位一一住內皆有二十箇法門十法以成當位之門十法以為昇進之行經文自具不煩更釋約知分劑以行行之。
　　【經】爾時佛神力故十方各一萬佛剎微塵數世界六種震動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊雨天妙華天末香天華鬘天襍香天寶衣天寶雲天莊嚴具天諸音樂不鼓自鳴放天光明及妙音聲如此四天下須彌山頂帝釋殿上說十住法現諸神變十方所有一切世界悉亦如是又以佛神力故十方各過一萬佛剎微塵數世界有十佛剎微塵數菩薩來詣於此充滿十方作如是言善哉善哉佛子善說此法我等諸人同名法慧所從來國同名法雲彼土如來皆名妙法我等佛所亦說十住眾會眷屬文句義理悉亦如是無有增減佛子我等承佛神力來入此會為汝作證如於此會十方所有一切世界悉亦如是爾時法慧菩薩承佛威力觀察十方暨于法界而說頌曰。
　　【論】第五明說教威感大地震動從此段中科為六段一明大地六種十八相動二明天雨十種供養三明總結十方同說四明十方威感遠近五明十方同號菩薩咸來作證六明十方佛果名妙法此明從妙慧而說此法。
　　【經】
　　見最勝智微妙身　　相好端嚴皆具足　　如是尊重甚難遇　　菩薩勇猛初發心　　見無等比大神通　　聞說記心及教誡　　諸趣眾生無量苦　　菩薩以此初發心　　聞諸如來普勝尊　　一切功德皆成就　　譬如虗空不分別　　菩薩以此初發心　　三世因果名為處　　我等自性為非處　　欲悉了知真實義　　菩薩以此初發心　　過去未來現在世　　所有一切善惡業　　欲悉了知無不盡　　菩薩以此初發心　　諸禪解脫及三昧　　襍染清淨無量種　　欲悉了知入住出　　菩薩以此初發心　　隨諸眾生根利鈍　　如是種種精進力　　欲悉了達分別知　　菩薩以此初發心　　一切眾生種種解　　心所好樂各差別　　如是無量欲悉知　　菩薩以此初發心　　眾生諸界各差別　　一切世間無有量　　欲悉了知其體性　　菩薩以此初發心　　一切有為諸行道　　一一皆有所至處　　悉欲了知其實性　　菩薩以此初發心　　一切世界諸眾生　　隨業漂流無暫息　　欲得天眼皆明見　　菩薩以此初發心　　過去世中曾所有　　如是體性如是相　　欲悉了知其宿住　　菩薩以此初發心　　一切眾生諸結惑　　相續現起及習氣　　欲悉了知究竟盡　　菩薩以此初發心　　隨諸眾生所安立　　種種談論語言道　　如其世諦悉欲知　　菩薩以此初發心　　一切諸法離言說　　性空寂滅無所作　　欲悉明達此真義　　菩薩以此初發心　　欲悉震動十方國　　傾覆一切諸大海　　具足諸佛大神通　　菩薩以此初發心　　欲一毛孔放光明　　普照十方無量土　　一一光中覺一切　　菩薩以此初發心　　欲以難思諸佛剎　　悉置掌中而不動　　了知一切如幻化　　菩薩以此初發心　　欲以無量剎眾生　　置一毛端不迫隘　　悉知無人無有我　　菩薩以此初發心　　欲以一毛滴海水　　一切大海悉令竭　　而悉分別知其數　　菩薩以此初發心　　不可思議諸國土　　盡抹為塵無遺者　　欲悉分別如其數　　菩薩以此初發心　　過去未來無量劫　　一切世間成壞相　　欲悉了達窮其際　　菩薩以此初發心　　三世所有諸如來　　一切獨覺及聲聞　　欲知其法盡無餘　　菩薩以此初發心　　無量無邊諸世界　　欲以一毛悉稱舉　　如其體相悉了知　　菩薩以此初發心　　無量無數輪圍山　　欲令悉入毛孔中　　如其大小皆得知　　菩薩以此初發心　　欲以寂靜一妙音　　普悉十方隨類演　　如是皆令淨明了　　菩薩以此初發心　　一切眾生語言法　　一言演說無不盡　　悉欲了知其自性　　菩薩以此初發心　　世間言音靡不作　　悉令其解證寂滅　　欲得如是妙舌根　　菩薩以此初發心　　欲使十方諸世界　　有成壞相皆得見　　而悉知從分別生　　菩薩以此初發心　　一切十方諸世界　　無量如來悉充滿　　欲悉了知彼佛法　　菩薩以此初發心　　種種變化無量身　　一切世界微塵等　　欲悉了達從心起　　菩薩以此初發心　　過去未來現在世　　無量無數諸如來　　欲於一念悉了知　　菩薩以此初發心　　欲具演說一句法　　阿僧祇劫無有盡　　而令文義各不同　　菩薩以此初發心　　十方一切諸眾生　　隨其流轉生滅相　　欲於一念皆明達　　菩薩以此初發心　　欲以身語及意業　　普詣十方無所礙　　了知三世皆空寂　　菩薩以此初發心　　菩薩如是發心已　　應令往詣十方國　　恭敬供養諸如來　　以此使其無退轉　　菩薩勇猛求佛道　　住於生死不疲厭　　為彼稱歎使順行　　如是令其無退轉　　十方世界無量剎　　悉在其中作尊主　　為諸菩薩如是說　　以此令其不退轉　　最勝最上最第一　　甚深微妙清淨法　　勸諸菩薩說與人　　如是教令離煩惱　　一切世間無與等　　不可傾動摧伏處　　為彼菩薩常稱讚　　如是教令不退轉　　佛是世間大力主　　具足一切諸功德　　令諸菩薩住是中　　以此教為勝丈夫　　無量無邊諸佛所　　悉得往詣而親近　　常為諸佛所攝受　　如是教令不退轉　　所有寂靜諸三昧　　悉皆演暢無有餘　　為彼菩薩如是說　　以此令其不退轉　　摧滅諸有生死輪　　轉於清淨妙法輪　　一切世間無所著　　為諸菩薩如是說　　一切眾生墮惡道　　無量重苦所纏迫　　與作救護歸依處　　為諸菩薩如是說　　此是菩薩發心住　　一向志求無上道　　如我所說教誨法　　一切諸佛亦如是　　第二治地住菩薩　　應當發起如是心　　十方一切諸眾生　　願使悉順如來教　　利益大悲安樂心　　安住憐愍攝受心　　守護眾生同己心　　師心及以導師心　　已住如是勝妙心　　次令誦習求多聞　　常樂寂靜正思惟　　親近一切善知識　　發言和悅離麤獷　　言必知時無所畏　　了達於義如法行　　遠離愚迷心不動　　此是初學菩提行　　能行此行真佛子　　我今說彼所應行　　如是佛子應勤學　　第三菩薩修行住　　當依佛教勤觀察　　諸法無常苦及空　　無有我人無動作　　一切諸法不可樂　　無如名字無處所　　無所分別無真實　　如是觀者名菩薩　　次令觀察眾生界　　及以勸觀於法界　　世界差別盡無餘　　於彼咸應勸觀察　　十方世界及虗空　　所有地水與火風　　欲界色界無色界　　悉勸觀察咸令盡　　觀察彼界各差別　　及其體性咸究竟　　得如是教勤修行　　此則名為真佛子　　第四生貴住菩薩　　從諸聖教而出生　　了達諸有無所有　　超過彼法生法界　　信佛堅固不可壞　　觀法寂滅心安住　　隨諸眾生悉了知　　體性虗妄無真實　　世間剎土業及報　　生死涅槃悉如是　　佛子於法如是觀　　從佛親生名佛子　　過去未來現在世　　其中所有諸佛法　　了知積集及圓滿　　如是修學令究竟　　三世一切諸如來　　能隨觀察悉平等　　種種差別不可得　　如是觀者達三世　　如我稱揚讚歎者　　此是四住諸功德　　若能依法勤修行　　速成無上佛菩提　　從此第五諸菩薩　　說名具足方便住　　深入無量巧方便　　發生究竟功德業　　菩薩所修眾福德　　皆為救護諸羣生　　專心利益與安樂　　一向哀愍令度脫　　為一切世除眾難　　引出諸有令歡喜　　一一調伏無所遺　　皆令具德向涅槃　　一切眾生無有邊　　無量無數不思議　　及以不可稱量等　　聽受如來如是法　　此第五住真佛子　　成就方便度眾生　　一切功德大智尊　　以如是法而開示　　第六正心圓滿住　　於法自性無迷惑　　正念思惟離分別　　一切天人莫能動　　聞讚毀佛與佛法　　菩薩及以所行行　　眾生有量若無量　　有垢無垢難易度　　法界大小及成壞　　若有若無心不動　　過去未來今現在　　諦念思惟恒決定　　一切諸法皆無相　　無體無性空無實　　如幻如夢離分別　　常樂聽聞如是義　　第七不退轉菩薩　　於佛及法菩薩行　　若有若無出不出　　雖聞是說無退動　　過去未來現在世　　一切諸佛有以無　　佛智有盡或無盡　　三世一相種種相　　一即是多多即一　　文隨於義義隨文　　如是一切展轉成　　此不退人應為說　　若法有相及無相　　若法有性及無性　　種種差別互相屬　　此人聞已得究竟　　第八菩薩童真住　　身語意行皆具足　　一切清淨無諸失　　隨意受生得自在　　知諸眾生心所樂　　種種意解各差別　　及其所有一切法　　十方國土成壞相　　逮得速疾妙神通　　一切處中隨念往　　於諸佛所聽聞法　　讚歎修行無懈倦　　了知一切諸佛國　　震動加持亦觀察　　超過佛土不可量　　遊行世界無邊數　　阿僧祇法悉諮問　　所欲受身皆自在　　言音善巧靡不充　　諸佛無數咸承事　　第九菩薩王子住　　能見眾生受生別　　煩惱現習靡不知　　所行方便皆善了　　諸法各異威儀別　　世界不同前欲際　　如其世俗第一義　　悉善了知無有餘　　法王善巧安立處　　隨其處所所有法　　法王宮殿若趣入　　及以於中所觀見　　法王所有灌頂法　　神力加持無怯畏　　宴寢宮室及歎譽　　以此教詔法王子　　如是為說靡不盡　　而令其心無所著　　於此了知修正念　　一切諸佛現其前　　第十灌頂真佛子　　成滿最上第一法　　十方無數諸世界　　悉能震動光普照　　住持往詣亦無餘　　清淨莊嚴皆具足　　開示眾生無有數　　觀察知根悉能盡　　發心調伏亦無邊　　咸令趣向大菩提　　一切法界咸觀察　　十方國土皆往詣　　其中身及身所作　　神通變現難可測　　三世佛土諸境界　　乃至王子無能了　　一切見者三世智　　於諸佛法明了智　　法界無礙無邊智　　充滿一切世界智　　照耀世界住持智　　了知眾生諸法智　　及知正覺無邊智　　如來為說咸令盡　　如是十住諸菩薩　　皆從如來法化生　　隨其所有功德行　　一切天人莫能測　　過去未來現在世　　發心求佛無有邊　　十方國土皆充滿　　莫不當成一切智　　一切國土無邊際　　世界眾生法亦然　　惑業心樂各差別　　依彼而發菩提意　　始求佛道一念心　　世間眾生及二乘　　斯等尚亦不能知　　何況所餘功德行　　十方所有諸世界　　能以一毛悉稱舉　　彼人能知此佛子　　趣向如來智慧行　　十方所有諸大海　　悉以毛端滴令盡　　彼人能知此佛子　　一念所修功德行　　一切世界抹為塵　　悉能分別知其數　　如是之人乃能見　　此諸菩薩所行道　　去來現在十方佛　　一切獨覺及聲聞　　悉以種種妙辯才　　開示初發菩提心　　發心功德不可量　　充滿一切眾生界　　眾智共說無能盡　　何況所餘諸妙行
　　【論】第六明法慧承威說頌歎法分於此段中總有二百行頌以歎十住位中二百箇法門文自具足不煩釋也如灌頂住者如將淨水從頂而灌徧身而下如此位菩薩以法界智無中邊體等虗空界以對現一切眾生宜應現身一時等雨法雨無不灌注故故名灌頂住亦為登此位時十方諸佛手灌其頂亦名灌頂住。

　　大方廣佛新華嚴經合論卷第三十三


　　音切


奪
　　(徒活切)。

懈
　　(戒音)。

誡
　　(戒音)。

值
　　(直至切)。

劇
　　(渠力切)。

憐
　　(力延切)。

迫
　　(百音)。

隘
　　(鳥介切)。

暨
　　(其既切)。

纏
　　(直連切)。

誨
　　(呼績切)。

諮
　　(子思切)。

寢
　　(七稔切)。

獷
　　(古猛切)。

忻
　　(許斤切)。

愍
　　(敏音)。

掉
　　(徒弔切)。

貌
　　(皃同)劑(在細切)。

狹
　　(胡甲切)。
　　大方廣佛新華嚴經合論卷第三十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　梵行品第十六

　　【論】將釋此品約作三門分別一釋品名目二釋品來意三隨文釋義第一釋品名目者何故云梵行品梵者此云淨也云以其淨行利眾生故常居世間行一切行法化利眾生無行可得則無行不淨是故名為梵行也又約能問之主名曰正念無念之念名為正念隨行無念名為正念行念總無以斯益物名第一義天以天有慈名為天子又約能說之人名為法慧隨行無念名之為法以法簡情名之為慧起情乖理名無法慧達理情亡名為法慧今約能問之主所說法人及所說法總名淨行品品者均分理教義第二釋品來意者前品明住佛無所住之門故還行無行之行是故此品須來無住之住名為佛住無行之行利益無眾生之眾生名為淨行是故此品須來第三隨文釋義者科此一品經約作七門分別。
　　【經】爾時正念天子白法慧菩薩言佛子一切世界諸菩薩眾依如來教染衣出家云何而得梵行清淨從菩薩位逮於無上菩提之道。
　　【論】第一爾時已下三行經是正念天子所請分。
　　【經】法慧菩薩言佛子菩薩摩訶薩修梵行時應以十法而為所緣作意觀察所謂身身業語語業意意業佛法僧戒。
　　【論】第二法慧菩薩已下至佛法僧戒可兩行半經正舉十法以為所觀之緣分。
　　【經】應如是觀為身是梵行耶乃至戒是梵行耶若身是梵行者當知梵行則為非善則為非法則為渾濁則為臭惡則為不淨則為可厭則為違逆則為襍染則為死屍則為蟲聚若身業是梵行者梵行則是行住坐臥左右顧視屈伸俯仰若語是梵行者梵行則是音聲風息脣舌喉吻吐納抑縱高低清濁若語業是梵行者梵行則是起居問訊略說廣說喻說直說讚說毀說安立說隨俗說顯了說若意是梵行者梵行則應是覺是觀是分別是種種分別是憶念是種種憶念是思惟是種種思惟是幻術是眠夢若意業是梵行者當知梵行則是思想寒熱飢渴苦樂憂喜若佛是梵行者為色是佛耶受是佛耶想是佛耶行是佛耶識是佛耶為相是佛耶好是佛耶神通是佛耶業行是佛耶果報是佛耶若法是梵行者為寂滅是法耶涅槃是法耶不生是法耶不起是法耶不可說是法耶無分別是法耶無所行是法耶不合集是法耶不隨順是法耶無所得是法耶若僧是梵行者為預流向是僧耶預流果是僧耶一來向是僧耶一來果是僧耶不還向是僧耶不還果是僧耶阿羅漢向是僧耶阿羅漢果是僧耶三明是僧耶六通是僧耶若戒是梵行者為壇場是戒耶問清淨是戒耶教威儀是戒耶三說羯磨是戒耶和尚是戒耶阿闍棃是戒耶剃髮是戒耶著袈裟衣是戒耶乞食是戒耶正命是戒耶如是觀已。
　　【論】第三應如是觀已下至如是觀已有二十六行半經是正行觀法分。
　　【經】於身無所取於修無所著於法無所住過去已滅未來未至現在空寂無作業者無受報者此世不移動彼世不改變此中何法名為梵行梵行從何處來誰之所有體為是誰由誰而作為是有為是無為是色為非色為是受為非受為是想為非想為是行為非行為是識為非識如是觀察梵行法不可得故三世法皆空寂故意無取著故心無障礙故所行無二故方便自在故受無相法故觀無相法故知佛法平等故具一切佛法故如是名為清淨梵行。
　　【論】第四從於身無所取已下至名為清淨梵行於中可有十行經通觀三世及身受想行識佛法悉平等具足一切佛法分。
　　【經】復應修習十種法何者為十所謂處非處智過現未來業報智諸禪解脫三昧智諸根勝劣智種種解智種種界智一切至處道智天眼無礙智宿命無礙智永斷習氣智。
　　【論】第五復應修習十種法已下至永斷習氣智於中可三行半經正舉如來十種智力令修習分。
　　【經】於如來十力一一觀察一一力中有無量義悉應諮問聞已應起大慈悲心觀察眾生而不捨離思惟諸法無有休息行無上業不求果報。
　　【論】第六於如來十力已下至不求果報於中可三行經勸修十力有迷諮問并起大悲分。
　　【經】了知境界如幻如夢如影如響亦如變化若諸菩薩能與如是觀行相應於諸法中不生二解一切佛法疾得現前初發心時即得阿耨多羅三藐三菩提知一切法即心自性成就慧身不由他悟。
　　論第七了知境界已下可四行半經明了法如幻觀終獲益成佛分如是依如上觀行令身口意業佛法僧戒色受想行識身邊二見三世遠近總無又無能觀所觀心不沈不掉不生不滅任理無思如來十種智力因斯而現夫佛智非深只為迷心逐相情虧也智隱一體也智現非遙智現執障都亡十方廓然自在處塵不為小周空不為大窮其跡也十方無纖毫之縱興其用則不出剎那之夫身行徧周等虗空而無盡若存其有即一切剎海現色像重重若置其無萬境不可窺其體以不思不惟而知眾法將不造不作而辦大功非生死知其志非苦樂移其性若非神之稱理者不可以情想知不可以滅心得以此如來設淨行之教觀法盡也始正法當興諸見亡也佛智方起是知見亡智應名初發心時便成正覺具足慧身不由他悟是故後學之士應法修行不可以逐境沈淪迷流永劫更欲解其上義慮將言豐障理以亂後學之心但如上所說之經多少自然恰中如一百四十願名淨行者是十信位中以願成世間知見萬法以為淨行此十住位中以行體無為無性名為淨行以此淨行用成智用自在此淨行品成十住中初發心之佛果亦為已後十行十迴向十地等作佛果故從此無性之行行清淨故一切諸行皆清淨故諸行淨則智慧淨智慧淨則其心淨其心淨則諸法淨諸法淨名法界淨法界淨即眾生淨眾生淨則佛國土淨行此法平等者名為淨行也。

　　初發心功德品第十七

　　【論】夫以初發心之士功德難量舉等虗空無以比其類磨盡剎塵無以酬其匹虗空但明無相之大一切剎塵但明形礙之廣焉能對其菩提心福智之境其智也於剎那之際滿十方現身如雲狀因陀羅網妙像相入光影重重各各以一言音普周法界說等眾生教門如雨灑眾生心得清涼樂爾其福也妙相莊嚴與華藏而同其體為初發心之際與十方諸佛等住無盡劫海在剎那之中延促相似如一小流入大海中與大海等以水體不別故如初發心菩薩纔入諸佛大智慧流中等佛功德故為初入與究竟時無延促又智慧一故為誓度眾生悉令成佛志願等故又如十方世界盡抹為塵一一塵中有無量佛剎無量眾生如菩提心大智慧身於一剎那際等一切剎塵供養諸佛教化眾生一時等徧但以智慧力故法如是故智徧周故亦不作神通變化之想初發心菩薩志樂廣大與佛界眾生界等無限量故故今此品所歎初發菩提心以十種功德廣大難量無比不可喻於此佛果根本不動大智不思議法界乘而發心者如輪王太子初生之時具足王相如師子王之子威勢與父相似體不異故如初發菩提心菩薩初生如來智慧種性家時智慧所知不異佛故三世時劫無延促見不異佛故志樂廣大教化眾生不異佛故從初發心乘如來一切智乘不出剎那際成等正覺教化眾生不異佛故設於三乘順世情教說三祇劫而成佛者畢竟迴心入此一切智境界乘方得成佛如法華經即是所迴三乘入一切智境界之教如龍女一剎那際一生成佛者是也一切眾生總須悟如此法方得成佛不可取如來三乘中順世方便之言以法如是故如此品下文云初發心菩薩纔發心時即為十方一切諸佛所共稱歎即能說法教化調伏一切世界所有眾生乃至示現成佛等廣如此品下文所說此品之內長行總有四十段經意也頌有二百四十二行以歎初發心菩薩之功德其文如下將釋此品約作三門分別一釋品名目二釋品來意三隨文釋義第一釋品名目者此品名初發心功德品者創始發心見無古今名之為初無心智應名之為發身邊見盡名之為心不為而成大果名之為功但化利一切不忻來報自獲無邊妙相莊嚴故名之為德又福智徧周名之為功事無不達名之為德品脉均分教義第二釋品來意者前品既有淨行之功此品所明淨行之中無邊功德是故此品須來第三隨文釋義者復分二門第一長科經意第二隨文解脫第一長科經意者從初爾時已下至品末已來長科為四十段。
　　【經】爾時天帝釋白法慧菩薩言佛子菩薩初發菩提之心所得功德其量幾何。
　　【論】一爾時已下至其量幾何有一行半經是天帝請證發心功德分。
　　【經】法慧菩薩言此義甚深難說難知難分別難信解難證難行難通達難思惟難度量難趣入雖然我當承佛威神之力而為汝說。
　　【論】二法慧菩薩言已下至而為汝說可三行半經明初發心功德甚深十種難知許說分。
　　【經】佛子假使有人以一切樂具供養東方阿僧祇世界所有眾生經於一劫然後教令淨持五戒南西北方四維上下亦復如是佛子於汝意云何此人功德寧為多不天帝言佛子此人功德唯佛能知其餘一切無能量者。
　　【論】三佛子已下至無能量者可五行經明一人所供十方各一阿僧祇世界眾生并令淨持五戒且舉功德廣大難量分。
　　【經】法慧菩薩言佛子此人功德比菩薩初發心功德百分不及一千分不及一百千分不及一如是億分百億分千億分百千億分那由他億分百那由他億分千那由他億分百千那由他億分數分歌羅分算分喻分優波尼沙陀分亦不及一。
　　【論】四法慧菩薩已下至亦不及一有五行半經明將前所有廣多供養功德不可比對初發心功德無比近喻分正明將人所供養不可校量如歌羅分者是將多比少不如喻如折人身上毛作百分將前人所作功德不如初發心菩薩百分毛中一分毛許功德又云優波尼沙陀分者謂少許相近類之無限善根不可將有限比對餘如文自明。
　　【經】佛子且置此喻假使有人以一切樂具供養十方十阿僧祇世界所有眾生經於百劫然後教令修十善道如是供養經於千劫教住四禪經於百千劫教住四無量心經於億劫教住四無色定經於百億劫教住須陀洹果經於千億劫教住斯陀含果經於百千億劫教住阿那舍果經於那由他億劫教住阿羅漢果經於百千那由他億劫教住辟支佛道佛子於意云何是人功德寧為多不天帝言佛子此人功德唯佛能知。
　　【論】五佛子已下至唯佛能知有十行經明且舉如上功德廣大分云教住十善道者身三口四意三是欲界生天善上者出世善云四禪色界業也初禪滅憂二禪滅苦三禪滅喜四禪唯寂靜云教住四無量心此是有為中慈悲喜捨云教住四無色定此是無色界定已上是三界中善業云教住須陀洹果謂初斷見惑捨異生性初獲聖性入聖行流故故名入流云教住斯陀含果此云一來謂此聖者雖斷欲界六品惑然為有餘三品未斷令此聖者一度來欲界生故名一來果云教住阿那含果此云不還謂斷欲界九品惑盡從此生色界更不來欲界受生故名不來此十使中見道疑未能明了不入羅漢果如十使煩惱一身見二邊見三見取四戒取五邪見已前五為利使已後五鈍使見諦斷六貪七瞋八癡九慢十疑此五鈍使能迷隨行之事此之十使前五利使須陀洹見諦之後伏之不起後五鈍使薄貪瞋癡斯陀含斷欲界六種惑非無色界貪於瞋癡慢三種微而且薄現行不生非種無故為上二界報且無瞋為修定伏而現行不起為須斯二果有厭患而不令增長常求出世之心以此不成三界沈淪種子阿那含厭令永息唯有見道疑以見道不分明不能頓超三界業果阿羅漢為見道無疑三界業果一時盡故望前三果設斷九種煩惱唯有疑在不得名為斷煩惱為見諦無明未明總名厭伏不得名斷又羅漢辟支佛但忻出世淨土菩薩及空觀菩薩為但忻出世行六波羅蜜總是折伏現行無明不得名為永斷煩惱為且以空觀折伏無明不了無明從本已來是不動智佛為不了根本以空折伏使令不起乃至十地但得意生身等不名如來一切種智生以作十真如等觀斷十種麤重不了無明本是如來根本智故大用恒寂故一乘佛果教中依佛果發心初發心時達根本無明是根本無分別智成差別智大用法門初心之上圓滿一切諸佛共所乘門名乘一切智乘若智悲願行毫釐不似佛信心亦不成何況住佛所住生在如來一切種智家生為佛真子具諸佛事以智不異願行平等大悲不異無限境界不異過去未來劫差別與一念不異應如是定慧照之可見此是名依佛菩薩正善知識依根本智發心如下文纔發心菩薩能十方示身成佛者為初發心時乘如來不思議一切智乘得佛種智生如來法界之家乘佛一分之智慧大慈悲勢分即能如是示身成佛如下頌云菩薩於佛十力中雖未證得亦無疑菩薩於一毛孔中普現十方無量剎如是總明初發心菩薩之德為得如來一分智力勢分如是如輪王太子權統王政亦得自在一分與父王相似。
　　【經】法慧菩薩言佛子此人功德比菩薩初發心功德百分不及一千分不及一百千分不及一乃至優波尼沙陀分亦不及一。
　　【論】六法慧菩薩言已下至亦不及一可兩行半經明前功德不可比對初發心功德喻分。
　　【經】何以故佛子一切諸佛初發心時不但為以一切樂具供養十方十阿僧祇世界所有眾生經於百劫乃至百千那由他億劫故發菩提心不但為教爾所眾生令修五戒十善業道教住四禪四無量心四無色定教得須陀洹果斯陀含果阿那含果阿羅漢果辟支佛道故發菩提心為令如來種性不斷故為充徧一切世界故為度脫一切世界眾生故為悉知一切世界成壞故為悉知一切世界中眾生垢淨故為悉知一切世界自性清淨故為悉知一切眾生心樂煩惱習氣故為悉知一切眾生死此生彼故為悉知一切眾生諸根方便故為悉知一切眾生心行故為悉知一切眾生三世智故為悉知一切佛境界平等故發於無上菩提之心。
　　【論】七何以故已下至無上菩提之心有十四行半經明初發心菩薩為起無限心教化一切眾生不斷佛種性分。
　　【經】佛子復置此喻假使有人於一念頃能過東方阿僧祇世界念念如是盡阿僧祇劫此諸世界無有能得知其邊際有第二人於一念頃能過前人阿僧祇劫所過世界如是亦盡阿僧祇劫次第展轉乃至第十南西北方四維上下亦復如是佛子此十方中凡有百人一一如是過諸世界是諸世界可知邊際。
　　【論】八佛子復置此喻已下至可知邊際有七行經明且舉速行邊際廣大可知喻分。
　　【經】菩薩初發阿耨多羅三藐三菩提心所有善根無有能得知其際者何以故佛子菩薩不齊限但為往爾所世界得了知故發菩提心為了知十方世界故發菩提心所謂欲了知妙世界即是麤世界麤世界即是妙世界仰世界即是覆世界覆世界即是仰世界小世界即是大世界大世界即是小世界廣世界即是狹世界狹世界即是廣世界一世界即是不可說世界不可說世界即是一世界不可說世界入一世界一世界入不可說世界穢世界即是淨世界淨世界即是穢世界欲知一毛端中一切世界差別性一切世界中一毛端一體性欲知一世界中出生一切世界欲知一切世界無體性欲以一念心盡知一切廣大世界而無障礙故發阿耨多羅三藐三菩提心。
　　【論】九菩薩初發心已下至三藐三菩提心可十五行經明初發心菩薩所知世界境界無限難知分。
　　【經】佛子復置此喻假使有人於一念頃能知東方阿僧祇世界成壞劫數念念如是盡阿僧祇劫此諸劫數無有能得知其邊際有第二人於一念頃能知前人阿僧祇劫所知劫數如是廣說乃至第十南西北方四維上下亦復如是佛子此十方阿僧祇世界成壞劫數可知邊際。
　　【論】十佛子復置此喻已下至可知邊際可六行半經明且舉速知劫數成壞廣多可知分。
　　【經】菩薩初發阿耨多羅三藐三菩提心功德善根無有能得知其際者何以故菩薩不齊限但為知爾所世界成壞劫數故發阿耨多羅三藐三菩提心為悉知一切世界成壞劫盡無餘故發阿耨多羅三藐三菩提心所謂知長劫與短劫平等短劫與長劫平等一劫與無數劫平等無數劫與一劫平等有佛劫與無佛劫平等無佛劫與有佛劫平等一佛劫中有不可說佛不可說佛劫中有一佛有量劫與無量劫平等無量劫與有量劫平等有盡劫與無盡劫平等無盡劫與有盡劫平等不可說劫與一念平等一念與不可說劫平等一切劫入非劫非劫入一切劫欲於一念中盡知前際後際及現在一切世界成壞劫故發阿耨多羅三藐三菩提心是名初發心大誓莊嚴了知一切劫神通智。
　　【論】十一菩薩初發心已下至了知一切劫神通智可十六行經明初發心菩薩了劫成壞難知分。
　　【經】佛子復置此喻假使有人於一念頃能知東方阿僧祇世界所有眾生種種差別解念念如是盡阿僧祇劫有第二人於一念頃能知前人阿僧祇劫所知眾生諸解差別如是亦盡阿僧祇劫次第展轉乃至第十南西北方四維上下亦復如是佛子此十方眾生種種差別解可知邊際。
　　【論】十二復置此喻已下至可知邊際可六行經明且舉所解廣大猶可能知分。
　　【經】菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所眾生解故發阿耨多羅三藐三菩提心為盡知一切世界所有眾生種種差別解故發阿耨多羅三藐三菩提心所謂欲知一切差別解無邊故一眾生解無數眾生解平等故欲得不可說差別解方便智光明故欲悉知眾生海各各差別解盡無餘故欲悉知過現未來善不善種種無量解故欲悉知相似解不相似解故欲悉知一切解即是一解一解即是一切解故欲得如來解力故欲悉知有上解無上解有餘解無餘解等解不等解差別故欲悉知有依解無依解共解不共解有邊解無邊解差別解無差別解善解不善解世間解出世間解差別故欲於一切妙解大解無量解正位解中得如來解脫無障礙智故欲以無量方便悉知十方一切眾生界一一眾生淨解染解廣解略解細解麤解盡無餘故欲悉知深密解方便解分別解自然解隨因所起解隨緣所起解一切解網悉無餘故發阿耨多羅三藐三菩提心。
　　【論】十三菩薩初發心已下至三藐三菩提心可二十行半經明初發心菩薩知解廣大難知分。
　　【經】佛子復置此喻假使有人於一念頃能知東方無數世界一切眾生諸根差別念念如是經阿僧祇劫有第二人於一念頃能知前人阿僧祇劫念念所知諸根差別如是廣說乃至第十南西北方四維上下亦復如是佛子此十方世界所有眾生諸根差別可知邊際。
　　【論】十四佛子復置此喻已下至可知邊際可六行經明且舉知眾生根廣多猶能可知分。
　　【經】菩薩初發阿耨多羅三藐三菩提心功德善根無有能得知其際者何以故菩薩不齊限但為知爾所世界眾生根故發阿耨多羅三藐三菩提心為盡知一切世界中一切眾生根種種差別廣說乃至欲盡知一切諸根網故發阿耨多羅三藐三菩提心。
　　【論】十五菩薩初發心已下至三藐三菩提心可五行半經明初發心菩薩善知眾生根性廣大難量分。
　　【經】佛子復置此喻假使有人於一念頃能知東方無數世界所有眾生種種欲樂念念如是盡阿僧祇劫次第廣說乃至第十南西北方四維上下亦復如是此十方眾生所有欲樂可知邊際。
　　【論】十六佛子復置此喻已下至可知邊際可四行經明且舉所欲樂廣大猶可知分。
　　【經】菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所眾生欲樂故發阿耨多羅三藐三菩提心為盡知一切世界所有眾生種種欲樂廣說乃至欲盡知一切欲樂網故發阿耨多羅三藐三菩提心。
　　【論】十七菩薩初發心已下至三藐三菩提心可六行經明初心菩薩所知一切眾生欲樂廣大難知分。
　　【經】佛子復置此喻假使有人於一念頃能知東方無數世界所有眾生種種方便如是廣說乃至第十南西北方四維上下亦復如是此十方眾生種種方便可知邊際。
　　【論】十八佛子復置此喻已下至可知邊際可四行經明且舉所知眾生方便廣大猶可知分。
　　【經】菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所世界眾生種種方便故發阿耨多羅三藐三菩提心為盡知一切世界所有眾生種種方便廣說乃至欲盡知一切方便網故發阿耨多羅三藐三菩提心。
　　【論】十九菩薩初發心已下至三菩提心可六行經明初心菩薩善知一切眾生種種方便廣大難知分。
　　【經】佛子復置此喻假使有人於一念頃能知東方無數世界所有眾生種種差別心廣說乃至此十方世界所有眾生種種差別心可知邊際。
　　【論】二十佛子復置此喻已下至可知邊際可三行經且舉所有一切眾生心廣大猶可知分。
　　【經】菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所眾生心故發阿耨多羅三藐三菩提心為悉知盡法界虗空界無邊眾生種種心乃至欲盡知一切心網故發阿耨多羅三藐三菩提心。
　　【論】二十一菩薩初發心已下至三菩提心可五行半經明初發心菩薩知一切眾生差別心廣大難知分。
　　【經】佛子復置此喻假使有人於一念頃能知東方無數世界所有眾生種種差別業廣說乃至此十方眾生種種差別業可知邊際菩薩初發阿耨多羅三藐三菩提心善根邊際不可得知。
　　【論】二十二佛子復置此喻已下至不可得知有四行經明且舉所有眾生業廣大猶可知分。
　　【經】何以故佛子菩薩不齊限但為知爾所眾生業故發阿耨多羅三藐三菩提心欲悉知三世一切眾生業乃至欲悉知一切業網故發阿耨多羅三藐三菩提心。
　　【論】二十三何以故已下至三菩提心可三行半經明初心菩薩知眾生差別業廣大難知分。
　　【經】佛子復置此喻假使有人於一念頃能知東方無數世界所有眾生種種煩惱念念如是盡阿僧祇劫此諸煩惱種種差別無有能得知其邊際有第二人於一念頃能知前人阿僧祇劫所知眾生煩惱差別如是復盡阿僧祇劫次第廣說乃至第十南西北方四維上下亦復如是佛子此十方眾生煩惱差別可知邊際。
　　【論】二十四佛子復置此喻已下至可知邊際有七行經且舉如眾生煩惱廣大猶可能知分。
　　【經】菩薩初發阿耨多羅三藐三菩提心善根邊際不可得知何以故佛子菩薩不齊限但為知爾所世界眾生煩惱故發阿耨多羅三藐三菩提心為盡知一切世界所有眾生煩惱差別故發阿耨多羅三藐三菩提心所謂欲盡知輕煩惱重煩惱眠煩惱起煩惱一一眾生無量煩惱種種差別種種覺觀淨治一切諸襍染故欲盡知依無明煩惱愛相應煩惱斷一切諸有趣煩惱結故欲盡知貪分煩惱瞋分煩惱癡分煩惱等分煩惱斷一切煩惱根本故欲悉知我煩惱我所煩惱我慢煩惱覺悟一切煩惱盡無餘故欲悉知從顛倒分別生根本煩惱隨煩惱因身見生六十二見調伏一切煩惱故欲悉知蓋煩惱障煩惱發大悲救護心斷一切煩惱網令一切智性清淨故發阿耨多羅三藐三菩提心。
　　【論】二十五菩薩初發心已下至三藐三菩提心有十六行經明初心菩薩所知一切眾生煩惱廣大難知分。
　　【經】佛子復置此喻假使有人於一念頃以諸種種上味飲食香華衣服幢幡傘蓋及僧伽藍上妙宮殿寶帳網幔種種莊嚴師子之座及眾妙寶供養東方無數諸佛及無數世界所有眾生恭敬尊重禮拜讚歎曲躬瞻仰相續不絕經無數劫又歡彼眾生悉令如是供養於佛至佛滅後各為起塔其塔高廣無數世界眾寶所成種種莊嚴一一塔中各有無數如來形像光明徧照無量世界經無數劫南西北方四維上下亦復如是。
　　【論】二十六佛子復置此喻已下至亦復如是可九行半經且明供養廣大難知猶可知分。
　　【經】佛子於汝意云何此人功德寧為多不天帝言是人功德唯佛乃知餘無能測佛子此人功德比菩薩初發心功德百分不及一千分不及一百千分不及一乃至優波尼沙陀分亦不及一。
　　【論】二十七佛子於汝意云何已下至亦不及一可四行半經明初發心供養廣大難知分。
　　【經】佛子復置此喻假使復有第二人於一念中能作前人及無數世界所有眾生無數劫中供養之事念念如是以無量種供養之具供養無量諸佛如來及無量世界所有眾生經無量劫其第三人乃至第十人皆亦如是於一念中能作前人所有供養念念如是以無邊無等不可數不可稱不可思不可量不可說不可說不可說供養之具供養無邊乃至不可說不可說諸佛及爾許世界所有眾生經無邊乃至不可說不可說劫至佛滅後各為起塔其塔高廣乃至住劫亦復如是。
　　【論】二十八佛子復置是喻至亦復如是有十行半經明且舉供養及起塔廣多猶可知分。
　　【經】佛子此前功德比菩薩初發心功德百分不及一千分不及一百千分不及一乃至優波尼沙陀分亦不及一何以故佛子菩薩摩訶薩不齊限但為供養爾所佛故發阿耨多羅三藐三菩提心為供養盡法界虗空界不可說不可說十方無量去來現在所有諸佛故發阿耨多羅三藐三菩提心發是心已。
　　【論】二十九佛子此前功德已下至發是心已有七行經明初心菩薩供養功德廣大難知分次直就法說分。
　　【經】能知前際一切諸佛始成正覺及般涅槃能信後際一切諸佛所有善根能知現在一切諸佛所有智慧彼諸佛所有功德此菩薩能信能受能修能得能知能證能成就能與諸佛平等一性。
　　【論】三十能知前際一切諸佛已下至能與諸佛平等一性可四行經是初發心已能知三世諸佛成佛及涅槃智慧平等分攝佛功德分。
　　【經】何以故此菩薩為不斷一切如來種性故發心為充徧一切世界故發心為度脫一切世界眾生故發心為悉知一切世界成壞故發心為悉知一切眾生垢淨故發心為悉知一切世界三有清淨故發心為悉知一切眾生心樂煩惱習氣故發心為悉知一切眾生死此生彼故發心為悉知一切眾生諸根方便故發心為悉知一切眾生心行故發心為悉知一切眾生三世智故發心。
　　【論】三十一何以故已下至三世智故發心可九行經明菩薩初發心志意所求甚深深廣分。
　　【經】以發心故常為三世一切諸佛之所憶念當得三世一切諸佛無上菩提即為三世一切諸佛與其妙法即與三世一切諸佛體性平等已修三世一切諸佛助道之法成就三世一切諸佛力無所畏莊嚴三世一切諸佛不共佛法悉得法界一切諸佛說法智慧。
　　【論】三十二以發心故已下至說法智慧有六行經明菩薩發心已得三世一切諸佛憶念與法及自力昇進分得果佛因佛分。
　　【經】何以故以是發心當得佛故應如此人即與三世諸佛同等即與三世諸佛如來境界平等即與三世諸佛如來功德平等得如來一身無量身究竟平等真實智慧纔發心時即為十方一切諸佛所共稱歎即能說法教化調伏一切世界所有眾生即能震動一切世界即能光照一切世界即能息滅一切世界諸惡道苦即能嚴淨一切國土即能於一切世界中示現成佛即能令一切眾生皆得歡喜即能入一切法界性即能持一切佛種性即能得一切佛智慧光明。
　　【論】三十三何以故已下至智慧光明有十行半經明纔初發心菩薩成佛利生同三世諸佛分化用分無著分。
　　【經】此初發心菩薩不於三世少有所得所謂若諸佛若諸佛法若菩薩若菩薩法若獨覺若獨覺法若聲聞若聲聞法若世間若世間法若出世間若出世間法若眾生若眾生法唯求一切智於諸法界心無所著。
　　【論】三十四此初發心菩薩已下至心無所著有四行半經明初發心菩薩志樂所知世間出世間無限分瑞分。

　　大方廣佛新華嚴經合論卷第三十四


　　音切


屍
　　(式之切)。

蟲
　　(直弓切)。

視
　　(是音)。

顧
　　(古悟切)。

矢
　　(式視切)。

喉
　　(矦音)。

吻
　　(武粉切)。

抑
　　(於力切)。

訊
　　(信音)。

預
　　(羊洳切)。

羯
　　(揭音)。

剃
　　(他計切)。

髮
　　(發音)。

傘
　　(蘇早切)。

纔
　　(才音)。

頃
　　(去頸切)。

窺
　　(去隨切)。

釐
　　(里之切)。

恰
　　(苦洽切)。

廓
　　(苦郭切)。

匹
　　(疋音)。
　　大方廣佛新華嚴經合論卷第三十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　初發心功德品第十七之餘

　　【經】爾時佛神力故十方各一萬佛剎微塵數世界六種震動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊。
　　【論】三十五爾時佛神力已下至等徧擊有三行半經明大地震動分。
　　【經】兩眾天華天香天末香天華鬘天衣天寶天莊嚴具作天妓樂放天光明及天音聲。
　　【論】三十六天雨眾華已下至及天音聲有兩行經明諸天興供分證成分如動地興供明法威力亦明大眾法悅心悅地動明心境體無二故境由心現故。
　　【經】是時十方各過十佛剎微塵數世界外有萬佛剎微塵數佛同名法慧各現其身在法慧菩薩前作如是言善哉善哉法慧汝於今者能說此法我等十方各萬佛剎微塵數佛亦說是法一切諸佛悉如是說。
　　【論】三十七是時十方已下至悉如是說有四行半經明十方同號佛來現其前歎譽許可法同分如十方各過萬佛剎微塵數佛同名法慧來現其前者為明與十方諸佛智慧合故萬佛剎塵者明昇進修行啟迷悟法之量十信十十住百十行千總是明昇進見諦解迷悟法之名。
　　【經】汝說此法時有萬佛剎微塵數菩薩發菩提心我等今者悉授其記於當來世過千不可說無邊劫同一劫中而得作佛出興於世皆號清淨心如來所住世界各各差別我等悉當護持此法令未來世一切菩薩未曾聞者皆悉得聞。
　　【論】三十八汝說此法時已下至皆悉得聞有五行經明說此法時十方各過萬佛剎塵菩薩發心授記分如萬佛剎微塵數菩薩發心授過千不可說劫成佛之記皆同號之為清淨心者亦明達如是千不可說劫量法門總清淨故故佛號清淨心非是實有如情所見長遠之劫也總明當位隨迷悟法之名不是存其劫量之說如妄情所見也自此已下直至品末如文自具如文稱歎。
　　【經】如此娑婆世界四天下須彌頂上說如是法令諸眾生聞已受化如是十方百千億那由他無數無量無邊無等不可數不可稱不可思不可量不可說盡法界虗空界諸世界中亦說此法教化眾生其說法者同名法慧悉以佛神力故世尊本願力故為欲顯示佛法故為以智光普照故為欲開闡實義故為令證得法性故為令眾會悉歡喜故為欲開示佛法因故為得一切佛平等故為了法界無有二故說如是法。
　　【論】三十九如此娑婆世界已下至說如是法有九行半經明十方所說法人及法門一時同說分。
　　【經】爾時法慧菩薩普觀盡虗空界十方國土一切眾會欲悉成就諸眾生故欲悉淨治諸業果報故欲悉開顯清淨法界故欲悉拔除襍染根本故欲悉增長廣大信解故欲悉令知無量眾生根故欲悉令知三世法平等故欲悉令觀察涅槃界故欲增長自清淨善根故承佛威力即說頌言。
　　【論】四十爾時法慧已下至說頌有六行半經明法慧菩薩觀欲所緣之法說頌稱歎分已下頌文有二百四十二行四行一頌其頌有六十段頌都計有二百四十行末後兩行頌總結頌意歎勸發心初一百六十八行是總都歎佛果已來五位及信等諸法明初發心者志樂智德總含一切諸佛智德體用始成一念初發心菩薩位也方明初發心境與心不二若志樂毫釐不似如來所修法身悲智願行者不名初發心菩薩故。
　　【經】
　　為利世間發大心　　其心普徧於十方　　眾生國土三世法　　佛及菩薩最勝海　　究竟虗空等法界　　所有一切諸世間　　如諸佛法皆往詣　　如是發心無退轉　　慈念眾生無暫捨　　離諸惱害普饒益　　光明照世為所歸　　十方護念難思議　　十方國土悉趣入　　一切色形皆示現　　如佛福智廣無邊　　隨順修因無所著　　有剎仰住或傍覆　　麤妙廣大無量種　　菩薩一發最上心　　悉能往詣皆無礙　　菩薩勝行不可說　　皆勤修習無所住　　見一切佛常欣樂　　普入於其深法海　　哀愍五趣諸羣生　　令除垢穢普清淨　　紹隆佛種不斷絕　　摧滅魔宮無有餘　　已住如來平等性　　善修微妙方便道　　於佛境界起信心　　得佛灌頂心無著　　兩足尊所念報恩　　心如金剛不可沮　　於佛所行能照了　　自然修習菩提行　　諸趣差別想無量　　業果及心亦非一　　乃至根性種種殊　　一發大心悉明見　　其心廣大等法界　　無依無變如虗空　　趣向佛智無所取　　諦了實際離分別　　知眾生心無生想　　了達諸法無法想　　雖普分別無分別　　億那由剎皆往詣　　無量諸佛妙法藏　　隨順觀察悉能入　　眾生根行靡不知　　到如是處如世尊　　清淨大願恒相應　　樂供如來不退轉　　人天見者無厭足　　常為諸佛所護念　　其心清淨無所依　　雖觀深法而不取　　如是思惟無量劫　　於三世中無所著　　其心堅固難制沮　　趣佛菩提無障礙　　志求妙道除蒙惑　　周行法界不告勞　　知語言法皆寂滅　　但入真如絕異解　　諸佛境界悉順觀　　達於三世心無礙　　菩薩始發廣大心　　即能徧往十方剎　　法門無量不可說　　智光普照皆明了　　大悲廣度最無比　　慈心普徧等虗空　　而於眾生不分別　　如是清淨遊於世　　十方眾生悉慰安　　一切所作皆真實　　恒以淨心不異語　　常為諸佛共加護　　過去所有皆憶念　　未來一切悉分別　　十方世界普入中　　為度眾生令出離　　菩薩具足妙智光　　善了因緣無有疑　　一切迷惑皆除斷　　如是而遊於法界　　魔王宮殿悉摧破　　眾生翳膜咸除滅　　離諸分別心不動　　善了如來之境界　　三世疑網悉已除　　於如來所起淨信　　以信得成不動智　　智清淨故解真實　　為令眾生得出離　　盡於後際普饒益　　長時勤苦心無厭　　乃至地獄亦安受　　福智無量皆具足　　眾生根欲悉了知　　及諸業行無不見　　如其所樂為說法　　了知一切空無我　　慈念眾生恒不捨　　以一大悲微妙音　　普入世間而演說　　放大光明種種色　　普照眾生除黑闇　　光中菩薩坐蓮華　　為眾闡揚清淨法　　於一毛端現眾剎　　諸大菩薩皆充滿　　眾會智慧各不同　　悉能明了眾生心　　十方世界不可說　　一念周行無不盡　　利益眾生供養佛　　於諸佛所問深義　　於諸如來作父想　　為利眾生修覺行　　智慧善巧通法藏　　入深智處無所著　　隨順思惟說法界　　經無量劫不可盡　　智雖善入無處所　　無有疲厭無所著　　三世諸佛家中生　　證得如來妙法身　　普為羣生現眾色　　譬如幻師無不作　　或現始修殊勝行　　或現初生及出家　　或現樹下成菩提　　或為眾生示涅槃　　菩薩所住希有法　　唯佛境界非二乘　　身語意想皆已除　　種種隨宜悉能現　　菩薩所得諸佛法　　眾生思惟發狂亂　　智入實際心無礙　　普現如來自在力　　此於世間無與等　　何況復增殊勝行　　雖未具足一切智　　已獲如來自在力　　已住究竟一乘道　　深入微妙最上法　　善知眾生時非時　　為利益故現神通　　分身徧滿一切剎　　放淨光明除世闇　　譬如龍王起大雲　　普雨妙雨悉充洽　　觀察眾生如幻夢　　以業力故常流轉　　大悲哀愍咸救拔　　為說無為淨法性　　佛力無量此亦然　　譬如虗空無有邊　　為令眾生得解脫　　億劫勤修而不倦　　種種思惟妙功德　　善修無上第一業　　於諸勝行恒不捨　　專念生成一切智　　一身示現無量身　　一切世界悉周徧　　其心清淨無分別　　一念難思力如是　　於諸世間不分別　　於一切法無妄想　　雖觀諸法而不取　　恒救眾生無所度　　一切世間唯是想　　於中種種各差別　　知想境界險且深　　為現神通而救脫　　譬如幻師自在力　　菩薩神變亦如是　　身徧法界及虗空　　隨眾生心靡不見　　能所分別二俱離　　襍染清淨無所取　　若縛若解智悉忘　　但願普與眾生樂　　一切世間唯想力　　以智而入心無畏　　思惟諸法亦復然　　三世推求不可得　　能入過去畢前際　　能入未來畢後際　　能入現在一切處　　常勤觀察無所有　　隨順涅槃寂滅法　　住於無諍無所依　　心如實際無與等　　專向菩提永不退　　修諸勝行無退怯　　安住菩提不動搖　　佛及菩薩與世間　　盡於法界皆明了　　欲得最勝第一道　　為一切智解脫王　　應當速發菩提心　　永盡諸漏利羣生　　趣向菩提心清淨　　功德廣大不可說　　為利眾生故稱述　　汝等諸賢應善聽　　無量世界盡為塵　　一一塵中無量剎　　其中諸佛皆無量　　悉能明見無所取　　善知眾生無生想　　善知言語無語想　　於諸世界心無礙　　悉善了知無所著　　其心廣大如虗空　　於三世事悉明達　　一切疑惑皆除滅　　正觀佛法無所取　　十方無量諸國土　　一念往詣心無著　　了達世間眾苦法　　悉住無生真實際　　無量難思諸佛所　　悉往彼會而覲謁　　常為上首問如來　　菩薩所修諸願行　　心常憶念十方佛　　而無所依無所取　　恒勸眾生種善根　　莊嚴國土令清淨　　一切趣生三有處　　以無礙眼咸觀察　　所有習性諸根解　　無量無邊悉明見　　眾生心樂悉了知　　如是隨宜為說法　　於諸染淨皆通達　　令彼修治入於道　　無量無數諸三昧　　菩薩一念皆能入　　於中想智及所緣　　悉善了知得自在　　菩薩獲此廣大智　　疾向菩提無所礙　　為欲利益諸羣生　　處處宣揚大人法　　善知世間長短劫　　一月半月及晝夜　　國土各別性平等　　常勤觀察不放逸　　普詣十方諸世界　　而於方處無所取　　嚴淨國土悉無餘　　亦不曾生淨分別　　眾生是處若非處　　及以諸業感報別　　隨順思惟入佛力　　於此一切悉了知　　一切世間種種性　　種種所行住三有　　利根及與中下根　　如是一切咸觀察　　淨與不淨種種解　　勝劣及中悉明見　　一切眾生至處行　　三有相續皆能說　　禪定解脫諸三昧　　染淨因起各不同　　及以先世苦樂殊　　淨修佛力咸能見　　眾生業惑續諸趣　　斷此諸趣得寂滅　　種種漏法永不生　　并其習種悉了知　　如來煩惱皆除盡　　大智光明照於世　　菩薩於佛十力中　　雖未證得亦無疑　　菩薩於一毛孔中　　普現十方無量剎　　或有襍染或清淨　　種種業作皆能了　　一微塵中無量剎　　無量諸佛及佛子　　諸剎各別無襍亂　　如一一切悉明見　　於一毛孔見十方　　盡虗空界諸世間　　無有一處空無佛　　如是佛剎悉清淨　　於毛孔中見佛剎　　復見一切諸眾生　　三世六趣各不同　　晝夜月時有縛解　　如是大智諸菩薩　　專心趣向法王位　　於佛所住順思惟　　而獲無邊大歡喜　　菩薩分身無量億　　供養一切諸如來　　神通變現勝無比　　佛所行處皆能住　　無量佛所皆鑽仰　　所有法藏悉躭味　　見佛聞法勤修行　　如飲甘露心歡喜　　已獲如來勝三昧　　善入諸法智增長　　信心不動如須彌　　普作羣生功德藏　　慈心廣大徧眾生　　悉願疾成一切智　　而恒無著無依處　　離諸煩惱得自在　　哀愍眾生廣大智　　普攝一切同於己　　知空無相無真實　　而行其心不懈退　　菩薩發心功德量　　億劫稱揚不可盡　　以出一切諸如來　　獨覺聲聞安樂故　　十方國土諸眾生　　皆悉施安無量劫　　勸持五戒及十善　　四禪四等諸定處　　復於多劫施安樂　　令斷諸惑成羅漢　　彼諸福聚雖無量　　不與發心功德比
　　【論】以此初頌有一百六十八行且總歎信等六位因果及如來智德總歎令初發心者法之相似。
　　【經】
　　又教億眾成緣覺　　獲無諍行微妙道　　以彼而校菩提心　　算數譬喻無能及　　一念能過塵數剎　　如是經於無量劫　　此諸剎數尚可量　　發心功德不可知　　過去未來及現在　　所有劫數無邊量　　此諸劫數猶可知　　發心功德無能測　　以菩提心徧十方　　所有分別靡不知　　一念三世悉明達　　利益無量眾生故　　十方世界諸眾生　　欲解方便意所行　　及以虗空際可測　　發心功德難知量　　菩薩志願等十方　　慈心普洽諸羣生　　悉使修成佛功德　　是故其力無邊際　　眾生欲解心所樂　　諸根方便行各別　　於一念中悉了知　　一切智智心同等　　一切眾生諸惑業　　三有相續無暫斷　　此諸邊際尚可知　　發心功德難思議　　發心能離業煩惱　　供養一切諸如來　　業惑既離相續斷　　普於三世得解脫　　一念供養無邊佛　　亦供無數諸眾生　　悉以香華及妙鬘　　寶幢幡蓋上衣服　　美食珍座經行處　　種種宮殿悉嚴好　　毗盧遮那妙寶珠　　如意摩尼發光曜　　念念如是持供養　　經無量劫不可說　　其人福聚雖復多　　不及發心功德大　　所說種種眾譬喻　　無有能及菩提心　　以諸三世人中尊　　皆從發心而得生　　發心無礙無齊限　　欲求其量不可得　　一切智智誓必成　　所有眾生皆永度　　發心廣大等虗空　　生諸功德同法界　　所行普徧如無異　　永離眾著佛平等　　一切法門無不入　　一切國土悉能往　　一切智境咸通達　　一切功德皆成就　　一切能捨恒相續　　淨諸戒品無所著　　具足無上大功德　　常勤精進不退轉　　入深禪定恒思惟　　廣大智慧共相應　　此是菩薩最勝地　　出生一切普賢道　　三世一切諸如來　　靡不護念初發心　　悉以三昧陀羅尼　　神通變化共莊嚴　　十方眾生無有量　　世界虗空亦如是　　發心無量過於彼　　是故能生一切佛　　菩提心是十力本　　亦為四辯無畏本　　十八不共亦復然　　莫不皆從發心得　　諸佛色相莊嚴身　　及以平等妙法身　　智慧無著所應供　　悉以發心而得有　　一切獨覺聲聞乘　　色界諸禪三昧樂　　及無色界諸三昧　　悉以發心作其本　　一切人天自在樂　　及以諸趣種種樂　　進定根力等眾樂　　靡不皆由初發心　　以因發起廣大心　　則能修行六種度　　勸諸眾生行正行　　於三界中受安樂　　住佛無礙實義智　　所有妙業咸開闡　　能令無量諸眾生　　悉斷惑業向涅槃　　智慧光明如淨日　　眾行具足猶滿月　　功德常盈譬巨海　　無垢無礙同虗空　　普發無邊功德願　　悉與一切眾生樂　　盡未來際依願行　　常勤修習度眾生　　無量大願難思議　　願令眾生悉清淨　　空無相願無依處　　以願力故皆明顯　　了法自性如虗空　　一切寂滅悉平等　　法門無數不可說　　為眾生說無所著　　十方世界諸如來　　悉共讚歎初發心　　此心無量德所嚴　　能到彼岸同於佛　　如眾生數爾許劫　　說其功德不可盡　　以住如來廣大家　　三界諸法無能喻　　欲知一切諸佛法　　宜應速發菩提心　　此心功德中最勝　　必得如來無礙智　　眾生心行可數知　　國土微塵亦復然　　虗空邊際乍可量　　發心功德無能測　　出生三世一切佛　　成就世間一切樂　　增長一切勝功德　　永斷一切諸疑惑　　開示一切妙境界　　盡除一切諸障礙　　成就一切清淨剎　　出生一切如來智　　欲見十方一切佛　　欲施無盡功德藏　　欲滅眾生諸苦惱　　宜應速發菩提心
　　【論】然後七十四行頌始重頌前四十段中校量發心功德廣大之量如文具明隨文稱歎四行一頌准例知之如是校量初發心功德設使以等虗空無限境以一切樂具總供養無限眾生皆令得人天勝樂又教令得四沙門果及辟支佛及三乘出世菩提如是虗空境界及所度眾生雖等然未令所化眾生得成佛亦不可比於此教中初發心乘如來大智等佛所行普化眾生皆成佛故發菩提心以是義故雖然所舉境界廣狹雖等所化眾生成佛不成佛不等故不可為比故是故此品下文云初發心菩薩不於三世少有所得所謂若諸佛若諸佛法若菩薩若菩薩法若獨覺若獨覺法若聲聞若聲聞法乃至廣說如經但為唯求一切智於諸法界心無所著發菩提心略說菩提其法有四一聲聞菩提二緣覺菩提三權教菩薩菩提四一乘菩薩佛果菩提前三竝是出世菩提佛果菩提是法身大智大悲真俗萬行法界圓滿菩提無出入故三乘菩提雖觀四諦十二緣而亦未知四諦十二緣之實體非獨二乘不知三種意生身菩薩位登十地猶未能悉知唯一乘菩薩以智方知至十地品具明但且略而總言三乘中觀苦集滅道及十二緣生及行六波羅蜜菩薩厭苦忻真但求出世大悲菩薩方云留惑潤生一乘菩薩以智觀四諦十二緣生無明即智苦諦即聖諦於生死涅槃無解縛性是故此經名苦聖諦集聖諦如是十聖諦十十二因緣總是法界自性無縛無解自在之緣不名無明不名苦諦如是總觀萬法如是名為一乘法界緣起智悲自在任性緣生一切眼耳鼻舌身莫不皆是法界緣起自在法門一切諸佛知見神通道力以此而有但以禪定觀照諸波羅蜜而顯發之是故學者應如是修如是悟入已下頌文四行一頌如文自具不煩更釋有智之士隨文稱歎令眾發心。

　　明法品第十八

　　【論】將釋此品約作三門分別一釋品名目二釋品來意三隨文釋義第一釋品名目者此品為明前之昇須彌頂品偈讚品十住品梵行品初發心功德品五品法門已發菩提之心得廣大功德此精進慧所問之法有二義一令前五品之法其心更明二令後所行之法轉勝明白故云明法品明昇進前後法故是精進慧菩薩啟請法慧菩薩言所有大願悉使滿足獲諸菩薩廣大之藏此明前所得法使令更明後之昇進使令明白是修十行之向長養本位十住之法第二釋品來意及名目如前第三隨文釋義分之為二一長科經意二隨文解釋第一長科經意者約科為三段第一初爾時已下長行有三十三行半經通偈頌有五十五行半明精進慧菩薩請法分第二爾時法慧菩薩已下有六行經明法慧菩薩許說分第三佛子菩薩摩訶薩已下直至品末通偈頌總明正說法分從初第一請法分中義分為二一科此一段經之文意第二隨文解義第一科此一段經文意者約科為三段。
　　【經】爾時精進慧菩薩白法慧菩薩言佛子菩薩摩訶薩初發求一切智心成就如是無量功德具大莊嚴昇一切智乘入菩薩正位捨諸世間法得佛出世法去來現在諸佛攝受決定至於無上菩提究竟之處彼諸菩薩於佛教中云何修習令諸如來皆生歡喜入諸菩薩所住之處一切大行皆得清淨所有大願悉使滿足獲諸菩薩廣大之藏隨所應化常為說法而恒不捨波羅蜜行所念眾生咸令得度紹三寶種使不斷絕善根方便皆悉不虗佛子彼諸菩薩以何方便能令此法當得圓滿願垂哀愍為我宣說此諸大會靡不樂聞。
　　【論】第一爾時已下至靡不樂聞有十二行經明精進慧菩薩初起請法門分第二隨文解釋者從初爾時者爾猶此云說此法時也精進慧菩薩者約位加行成名此通十箇慧之通稱為令欲成此位之昇進必藉精進之功慧者照燭義精進者無思義以無思之慧照燭有作之功有作本自無者萬法本來自淨萬法自淨名之為精無巧智應知根利生名之為進此約成位進修之稱也菩薩者如常說也白法慧菩薩者白者明也明著名言申其所明也云昇一切智乘者明入此位也以此位菩薩乘一切智乘生如來家入佛種智為佛之子恒蒙諸佛之所攝受故明智相應堪與益故故云攝受云獲諸菩薩廣大之藏者如十迴向中智藏悲藏等十藏是也云以何方便已下正說中十十法門是。
　　【經】復次如諸菩薩摩訶薩常勤修習滅除一切無明黑闇降伏魔怨制諸外道永滌一切煩惱心垢悉能成就一切善根永出一切惡趣諸難淨治一切大智境界成就一切菩薩諸地諸波羅蜜總持三昧六通三明四無所畏清淨功德莊嚴一切諸佛國土及諸相好身語心行成就滿足善知一切諸佛如來力無所畏不共佛法一切智智所行境界為欲成熟一切眾生隨其心樂而取佛土隨根隨時如應說法種種無量廣大佛事及餘無量諸功德法諸行諸道及諸境界皆悉圓滿疾與如來功德平等於諸如來應正等覺百千阿僧祇劫修菩薩行時所集法藏悉能守護開示演說諸魔外道無能沮壞攝持正法無有窮盡於一切世界演說法時天王龍王夜叉王乾闥婆王阿脩羅王迦樓羅王緊那羅王摩睺羅伽王人王梵王如來法王皆悉守護一切世間恭敬供養同灌其頂常為諸佛之所護念一切菩薩亦皆愛敬得善根力增長白法開演如來甚深法藏攝持正法以自莊嚴一切菩薩所行次第願皆演說。
　　【論】第二復次如諸已下至菩薩所行次第願皆演說有二十一行經明精進慧菩薩并舉當位應所修行之行及獲益重勸說守護法分云六通者身通天耳通天眼通宿命通他心通漏盡通身通者於一剎那際身隨智用周徧十方對現色身隨根普應天耳通者耳根常聞十方一切諸聲天眼通者眼根常見十方一切麤細等色宿命通者智隨三世一切眾生死此生彼所作業行因果悉能知之他心通者一念能知三世一切眾生心念所欲漏盡通者隨智徧知一切諸法而無情欲順癡愛心此經又有十種通如十通品說三明者一宿命二天眼三漏盡是名三明四無畏者一一切智無畏二漏盡無畏三說障道無畏四說盡苦道無畏相好者此經十身相海也力無所畏者十力也一是處非處力二業力三定力四根力五欲力六性力七一切至處道力八宿命力九天眼力十漏盡力是為十三世業果名為處了達非有名非處善知眾生業因果心定不動如山王眾生根品上中下欲樂種種各差別種種世間諸性分一切道法各不同宿命徧知三世業天眼十方無礙了隨諸分別滿十方心無襍染常無垢如是十種得自在是名如來無畏力十八不共者一佛身無過失二口無過失三念無過失四想無過失五心無不定常在三昧六無不知已捨七者欲無減八者精進無失九念無減十慧無減十一解脫無減十二解脫知見無減十三身業隨智慧行十四口業隨智慧行十五意業隨智慧行十六智慧知過去無礙事十七智慧知未來無礙事十八智慧知現在無礙事所言無過失者妙善相應所言無減者所作善法常無忘失云一切智智者云種種智無盡智此明差別智無盡故如守護分中有二義一明初發心菩薩守護一切諸佛法藏而能為人演說二得天王夜叉王如來法王等守護。
　　【經】爾時精進慧菩薩欲重宣其義而說頌言。
　　【論】第三爾時已下可一行經明精進慧以偈說重請法分。
　　【經】
　　大名稱者善能演　　菩薩所成功德法　　深入無邊廣大行　　具足清淨無師智　　若有菩薩初發心　　成就福德智慧乘　　入離生位超世間　　普獲正等菩提法　　彼復云何佛教中　　堅固勤修轉增勝　　令諸如來悉歡喜　　佛所住地速當入　　所行清淨願皆滿　　及得廣大智慧藏　　常能說法度眾生　　而心無依無所著　　菩薩一切波羅蜜　　悉善修行無缺減　　所念眾生咸救度　　常持佛種使不絕　　所作堅固不唐捐　　一切功成得出離　　如諸勝者所修行　　彼清淨道願宣說　　永破一切無明闇　　降伏眾魔及外道　　所有垢穢悉滌除　　得近如來大智慧　　永離惡趣諸險難　　淨治大智殊勝境　　獲妙道力鄰上尊　　一切功德皆成就　　證得如來最勝智　　住於無量諸國土　　隨眾生心而說法　　及作廣大諸佛事　　云何而得諸妙道　　開演如來正法藏　　常能受持諸佛法　　無能超勝無與等　　云何無畏如師子　　所行清淨如滿月　　云何修習佛功德　　猶如蓮華不著水
　　【論】如以偈重請分中有二十二行頌初二行頌歎能說法主已下二十行兩行一頌初兩行歎初發心菩薩智慧福德超世獲益次兩行頌勸說昇進之行次兩行頌明大智度眾生無著次兩行頌明眾行無缺利生令佛種不絕次兩行頌明堅固功成出離法勝重勸請說次兩行頌明破暗降魔之道亦願請說次兩行頌明如來所得之法亦勸請說次兩行頌明云何演說如來法末後兩行頌明云何令初發心無畏如師子無著如蓮華。
　　【經】爾時法慧菩薩告精進慧菩薩言善哉佛子汝今為欲多所饒益多所安樂多所惠利哀愍世間諸天及人問於如是菩薩所修清淨之行佛子汝住實法發大精進增長不退已得解脫能作是問同於如來諦聽諦聽善思念之我今承佛威神之力為汝於中說其少分。
　　【論】第二爾時法慧菩薩已下有六行經明法慧菩薩許說分於此分中所歎能問之人如文可知第三正說分中復分為二第一長科經意第二隨文釋義第一長科經意者從佛子菩薩已發一切智心已下至品末長科為二十段。
　　【經】佛子菩薩摩訶薩已發一切智心應離癡闇精勤守護無令放逸佛子菩薩摩訶薩住十種法名不放逸何者為十一者護持眾戒二者遠離愚癡淨菩提心三者心樂質直離諸諂誑四者勤修善根無有退轉五者恒善思惟自所發心六者不樂親近在家出家一切凡夫七者修諸善業而不願求世間果報八者永離二乘行菩薩道九者樂修眾善令不斷絕十者恒善觀察自相續力佛子若諸菩薩行此十法是則名為住不放逸。
　　【論】第一從初佛子已下至住不放逸有十行經明住十種不放逸法分。
　　【經】佛子菩薩摩訶薩住不放逸得十種清淨何者為十一者如說而行二者念智成就三者住於深定不沈不舉四者樂求佛法無有懈息五者隨所聞法如理觀察具足出生巧妙智慧六者入深禪定得佛神通七者其心平等無有高下八者於諸眾生上中下類心無障礙猶如大地等作利益九者若見眾生乃至一發菩提之心尊重承事猶如和尚十者於授戒和尚及阿闍棃一切菩薩諸善知識法師之所常生尊重承事供養佛子是名菩薩住不放逸十種清淨。
　　【論】第二佛子已下至十種清淨有十行半經明住不放逸得十清淨法分第二隨文解釋者從正說分中菩薩摩訶薩二十段文中但隨經文義隱言幽方可解之經文自顯處如文自具不煩更釋如文中深入禪定不沈不舉者不沈離聲聞滅盡定亦離上二界息慮禪如色界初禪滅下欲界愁憂不生得一分輕安寂靜無欲界愛有寂靜愛水灾便至楞伽經云津潤妄想能生內外水界以愛為津潤故水大至如色界第二禪能滅欲界憂苦不生得一分輕安寂靜為有覺有觀能緣靜境猶在火灾便至如第三禪無覺無觀有禪悅樂心有喜動風灾便至如第四禪身心寂滅離出入息喜動亦無三灾不至唯妙色身如白銀清淨光潔衣如金色四禪身長二十里衣長四十里已下三禪倍倍減半如初會中已釋如是四禪皆是息心令靜以為勢分乃至空處識處無所有處非想非非想定皆是破除昇進令念不生住寂定故如是破色界靜色令成無色界空識又破見空之識亦空名識處定又破識空之見亦無名無所有定又破無所有心此無想無想之想亦無名非想非非想定如是上界修禪皆是作意存情伏心不起不是任性無為無沈無掉稱真理智寂用自在不作而為之定也如欲界定攀緣五欲名掉色無色界定名沈又聲聞緣覺定名沈空觀菩薩行六波羅蜜生於淨土名掉舉如是三乘之定皆有沈掉為垢淨未亡見道不真有忻厭故二乘之定雖無三界現行之惑皆是厭患對治伏滅無為無能起惑我生不起悲智亦亡住滅定者頭上擊鼓亦不聞知化火燒父母分段身者入變易生死如是二乘斷惑不分別法意勢相似或有聲聞以十二緣生法得道如是三乘觀行緣覺聲聞淨土菩薩所得道者皆是出世三乘互用通為九乘大體以約勝鬘經得伏三界煩惱不起得意生身無分段生死得變易生死非是應真任智自在無出入體任智應眾生利樂不息廣如勝鬘之意以是義故色界無色界及三乘禪有沈有掉如大乘中留惑潤生菩薩道前安立三十心菩薩習種性性種性道種性方入聖種性四攝四無量心三十七助道品觀十波羅蜜名目相似若以攝化境界及見佛數量意生身智生身成佛因果總皆不同以是義故如是留惑潤生菩薩所修定亦沈亦掉為但得三種意生身未得如來智生身故乃至七八九十地得種類俱生無行作意生身菩薩但得三界煩惱中空觀折伏現行不起於意生中自在故非是生如來一切種智家故非是於如來一切種智中起慣習故所云成佛定滿三祇所見佛境初地菩薩但云供養及攝化百佛世界但得百法明門如此華嚴經者初發心菩薩初發如來一切種智之心名為菩提心如初發心住創生一切諸佛一切種智大智慧家生初發心時便成正覺為會諸佛一切種智與自智一故成佛不出剎那之際以智境界非延促故攝化境界徧百佛剎微塵又多百佛明智境德用無盡無限重重故此猶約隨位進修之言計體一即一切無限也如十地中初地菩薩供養多百佛多百千佛雖數不離百數然多百即無限與單百即無比是故四念四攝四無量心十波羅蜜一一法悉皆無限是故此十住菩薩所修定業不屬世間出世間沈掉之定也已釋住於深定不沈不舉竟如云深入禪定得佛神通者如上色界無色界天及三乘神通色無色界神通息心想淨報得神通二乘神通依定前所念淨土菩薩神通得清淨意樂通如三種意生身是如此經中入深禪定得佛神通者以心稱理元無出入體無靜亂體無造作性任理自真不生不伏理真智應性自徧周三世十方一時普應對現色身隨以智應而化羣品而無來往亦不變化名佛神通智無依止無形色體無來去性性自徧周非三世攝而能普應三世之法名曰神通是故經云智入三世而無來往為三世是眾生情所妄安井實有故為智體無形色不造作而應羣品名之為神圓滿十方無法不知無根不識名之為通。

　　大方廣佛新華嚴經合論卷第三十五


　　音切


瞙
　　(莫音)。

饒
　　(如招切)。

覲
　　(渠吝切)。

謁
　　(於揭切)。

鑽
　　(則官切)。

沮
　　(慈呂切)。

躭
　　(丁含切)。

晝
　　(之又切)。

缺
　　(苦穴切)。

著
　　(智呂切)。

藉
　　(慈易慈夜二切)。
　　大方廣佛新華嚴經合論卷第三十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　明法品第十八之餘

　　【經】佛子菩薩摩訶薩住不放逸發大精進起於正念生勝欲樂所行不息於一切法心無依處於甚深法能勤修習入無諍門增廣大心佛法無邊能順了知令諸如來皆悉歡喜佛子菩薩摩訶薩復有十法能令一切諸佛歡喜何等為十一者精進不退二者不惜身命三者於諸利養無所希求四者知一切法皆如虗空五者善能觀察普入法界六者知諸法印心無倚著七者常發大願八者成就清淨忍智光明九者觀自善法心無增減十者依無作門修諸淨行佛子是為菩薩住十種法能令一切如來歡喜。
　　【論】第三佛子已下至能令一切如來歡喜有十一行半經明行十種法諸佛歡喜分經云依無作門修諸淨行者以此無作門修法界虗空界行海徧周清淨故智無所為名之為修知根同事名之為行行無不利非作非生名為無作門也常處十方一切三界受生利俗而無染淨名之為淨行故。
　　【經】佛子復有十法能令一切諸佛歡喜何者為十所謂安住不放逸安住無生忍安住大慈安住大悲安住滿足諸波羅蜜安住諸行安住大願安住巧方便安住勇猛力安住智慧觀一切法皆無所住猶如虗空佛子若諸菩薩住此十法能令一切諸佛歡喜。
　　【論】第四佛子已下至諸佛歡喜有六行經明安住十法分已上佛歡喜分。
　　【經】佛子有十種法令諸菩薩速入諸地何等為十一者善巧圓滿福智二行二者能大莊嚴波羅蜜道三者智慧明達不隨他語四者承事善友恒不捨離五者常行精進無有懈怠六者善能安住如來神力七者修諸善根不生疲倦八者深心利智以大乘法而自莊嚴九者於地地法門心無所住十者與三世佛善根方便同一體性佛子此十種法令諸菩薩速入諸地。
　　【論】第五佛子已下至令諸菩薩速入諸地有八行經明行此十法速入諸地分經云有十種法令諸菩薩速入諸地者明雖於初發心住位而徧知諸住諸行諸迴向諸地法門為一即一切故一切即一故即因即果故即如善財童子見彌勒菩薩已彌勒還令却見文殊師利明因果不異不離故此亦如是從初發心位佛果地位一念齊進而亦不出一念中修成正覺佛因果及菩薩行悉圓滿故如善財一生龍女不出一剎那際三生成佛總相似故云一生成佛者明今生是父母分段身是信心及見道修行生捨分段身入變易生名為一生亦不出剎那際無古今性無分段性無變易性萬相如幻故如化故非生滅故無三世故以此初住徧脩諸位諸地故貫通諸法總一時一法多少延促自在無礙不出一剎那際故法如是故去情以智觀之可見經云與三世諸佛同一體性者為法身智慧同也三世廣大劫一念同三世諸佛普賢其行大智大悲圓滿同故。
　　【經】復次佛子諸菩薩初住地時應善觀察隨其所有一切法門隨其所有甚深智慧隨所修因隨所得果隨其境界隨其力用隨其示現隨其分別隨其所得悉善觀察知一切法皆是自心而無所著如是知已入菩薩地能善安住佛子彼諸菩薩作是思惟我等宜應速入諸地何以故我等若於地地中住成就如是廣大功德具功德已漸入佛地住佛地已能作無邊廣大佛事是故宜應常勤修習無有休息無有疲厭以大功德而自莊嚴入菩薩地。
　　【論】第六復次佛子已下至而自莊嚴入菩薩地有十行經明入地勝進分。
　　【經】佛子有十種法令諸菩薩所行清淨何等為十一者悉捨資財滿眾生意二者持戒清淨無所毀犯三者柔和忍辱無有窮盡四者勤修諸行永不退轉五者以正念力心無迷亂六者分別了知無量諸法七者修一切行而無所著八者其心不動猶如山王九者廣度眾生猶如橋梁十者知一切眾生與諸如來同一體性佛子是為十法令諸菩薩所行清淨。
　　【論】第七佛子有十種法已下至所行清淨有八行經明淨行分經云知一切眾生與諸如來同一體性者三乘菩薩知一切眾生同有如來佛性理性此經知一切眾生同有如來一切種智之性如經下文有經卷如三千大千世界內在小眾生身中有人成佛破此微塵出此經卷言微塵許大眾生皆有佛一切種智故菩薩成佛化之總得如來一切種知故達理之智名一切智差別智名一切種智。
　　【經】菩薩既得行清淨已復獲十種增勝法何等為十一者他方諸佛皆悉護念二者善根增勝超諸等列三者善能領受佛加持力四者常得善人為所依怙五者安住精進恒不放逸六者知一切法平等無異七者心恒安住無上大悲八者如實觀法出生妙慧九者能善修行巧妙方便十者能知如來方便之力佛子是為菩薩十增勝法。
　　【論】第八菩薩既得行清淨已下至十增勝法有八行經明昇進轉增分。
　　【經】佛子菩薩有十種清淨願何等為十一願成熟眾生無有疲倦二願具行眾善淨諸世界三願承事如來常生尊重四願護持正法不惜軀命五願以智觀察入諸佛土六願與諸菩薩同一體性七願入如來門了一切法八願見者生信無不獲益九願神力住世盡未來劫十願具普賢行淨治一切種智之門佛子是為菩薩十種清淨願。
　　【論】第九佛子已下至是為菩薩十種清淨願有七行半經明大願成行利生分。
　　【經】佛子菩薩住十種法令諸大願皆得圓滿何等為十一者心無疲厭二者具大莊嚴三者念諸菩薩殊勝願力四者聞諸佛土悉願往生五者深心長久盡未來劫六者願悉成就一切眾生七者住一切劫不以為勞八者受一切苦不生厭離九者於一切樂心無貪著十者常勤守護無上法門。
　　【論】第十佛子已下至守護無上法門有七行經明行十法令大願圓滿分經云聞諸佛土悉願往生者不出塵中智徧現應供養十方一切諸佛而無來去。
　　【經】佛子菩薩滿足如是願時即得十種無盡藏何等為十所謂普見諸佛無盡藏總持不忘無盡藏決了諸法無盡藏大悲救護無盡藏種種三昧無盡藏滿眾生心廣大福德無盡藏演一切法甚深智慧無盡藏報得神通無盡藏住無量劫無盡藏入無邊世界無盡藏佛子是為菩薩十無盡藏菩薩得是十種藏已福德具足智慧清淨於諸眾生隨其所應而為說法佛子菩薩云何於諸眾生隨其所應而為說法。
　　【論】第十一佛子菩薩滿足如是願已下至如應說法有九行經明十種無盡藏分。
　　【經】所謂知其所作知其因緣知其心行知其欲樂貪欲多者為說不淨瞋恚多者為說大慈愚癡多者教勤觀察三毒等者為說成就勝智法門樂生死者為說三苦若著處所說處空寂心懈怠者說大精進懷我慢者說法平等多諂誑者為說菩薩其心質直樂寂靜者廣為說法令其成就菩薩如是隨其所應而為說法為說法時文相連屬義無舛謬觀法先後以智分別是非審定不違法印次第建立無邊行門令諸眾生斷一切疑善知諸根入如來教證真實際知法平等斷諸法愛除一切執常念諸佛心無暫捨了知音聲體性平等於諸言說心無所著巧說譬喻無相違反悉令得悟一切諸佛隨應普現平等智身菩薩如是為諸眾生而演說法則自修習增長義利不捨諸度具足莊嚴波羅蜜道。
　　【論】第十二所謂知其所作已下至具足莊嚴波羅蜜道有十六行經明菩薩知根利益分。
　　【經】是時菩薩為令眾生心滿足故內外悉捨而無所著是則能淨檀波羅蜜具持眾戒而無所著永離我慢是則能淨尸波羅蜜悉能忍受一切諸惡於諸眾生其心平等無有動搖譬如大地能持一切是則能淨忍波羅蜜普發眾業常修靡懈諸有所作恒不退轉勇猛勢力無能制伏於諸功德不取不捨而能滿足一切智門是則能淨精進波羅蜜於五欲境無所貪著諸次第定悉能成就常正思惟不住不出而能銷滅一切煩惱出生無量諸三昧門成就無邊大神通力逆順次第入諸三昧於一三昧門入無邊三昧門悉知一切三昧境界與一切三昧三摩鉢底智印不相違背能速入於一切智地是則能淨禪波羅蜜於諸佛所聞法受持近善知識承事不倦常樂聞法心無厭足隨所聽受如理思惟入真三昧離諸僻見善觀諸法得實相印了知如來無功用道乘普門慧入於一切智智之門永得休息是則能淨般若波羅蜜示現一切世間作業教化眾生而不厭倦隨其心樂而為現身一切所行皆無染著或現凡夫或現聖人所行之行或現生死或現涅槃善能觀察一切所作示現一切諸莊嚴事而不貪著徧入諸趣度脫眾主是則能淨方便波羅蜜盡成就一切眾生盡莊嚴一切世界盡供養一切諸佛盡通達無障礙法盡修行徧法界行身恒住盡未來劫智盡知一切心念盡覺悟流轉還滅盡示現一切國土盡證得如來智慧是則能淨願波羅蜜具深心力無有襍染故具深信力無能摧伏故具大悲力不生疲厭故具大慈力所行平等故具總持力能以方便持一切義故具辯才力令一切眾生歡喜滿足故具波羅蜜力莊嚴大乘故具大願力永不斷絕故具神通力出生無量故具加持力令信解領受故是則能淨力波羅蜜知貪欲行者知瞋恚行者知愚癡行者知等分行者知修學地行者一念中知無邊眾生行知無邊眾生心知一切法真實知一切如來力普覺悟法界門是則能淨智波羅蜜佛子菩薩如是清淨諸波羅蜜時圓滿諸波羅蜜時不捨諸波羅蜜時住大莊嚴菩薩乘中隨其所念一切眾生皆為說法令增淨業而得度脫墮惡道者教使發心在難中者令勤精進多貪眾生示無貪法多瞋眾生令行平等著見眾生為說緣起欲界眾生教離欲恚惡不善法色界眾生為其宣說毗鉢舍那無色界眾生為其宣說微妙智慧二乘之人教寂靜行樂大乘者為說十力廣大莊嚴如其往昔初發心時見無量眾生墮諸惡道大師子吼作如是言我當以種種法門隨其所應而度脫之菩薩具足如是智慧廣能度脫一切眾生佛子菩薩具足如是智慧令三寶種永不斷絕。
　　【論】第十三是時已下至令三寶種永不斷絕有五十二行半經明行十波羅蜜利益眾生諸對治分經云諸次第定者色界四禪菩薩次第能入於無色界四禪菩薩悉能順入或超間入出如涅槃經闍維分說從初禪入三禪出空處入無所有出非想處入識處出如是超間如是次第如此經方網三昧一方入定十方起十方入定一方起等具如十信位中說三摩鉢底智印者明寂用同起印諸萬法無不明了如大海水而現萬像淨智普印一切萬法皆能了知而無能所亦無作者經云入真三昧者無三界及三乘染淨沈掉是也離諸僻見者有無二見是內見外見身見邊見戒取見取等總是乃至六十二見是六十二見者於一切法上計有四見一常二無常三亦常亦無常四非常非無常於五陰上各有四見四五二十三世五陰上合為六十本二見共為六十二見一切僻見不離此也經云善觀諸法得實相印者以無作無依無相大智印印諸萬法起唯法起無有無明三世計著名實相印普門慧者徧知眾生諸根及法智一切智智種種差別智也色界眾生為住定故教令起觀修無相觀者教微妙智慧為相不當情智慧利故。
　　【經】所以者何菩薩摩訶薩教諸眾生發菩提心是故能令佛種不斷常為眾生開闡法藏是故能令法種不斷善持教法無所乖違是故能令僧種不斷復次悉能稱讚一切大願是故能令佛種不斷分別演說因緣之門是故能令法種不斷常勤修習六和敬法是故能令僧種不斷復次於眾生田中下佛種子是故能令佛種不斷護持正法不惜身命是故能令法種不斷統理大眾無有疲倦是故能令僧種不斷復次於去來今佛所說之法所制之戒皆悉奉持心不捨離是故能令佛法僧種永不斷絕菩薩如是紹隆三寶一切所行無有過失隨有所作皆以迴向一切智門是故三業皆無瑕玷無瑕玷故所作眾善所行諸行教化眾生隨應說法乃至一念無有錯謬皆與方便智慧相應悉以向於一切智智無空過者菩薩如是修習善法念念具足十種莊嚴。
　　【論】第十四所以者何已下至念念具足十種莊嚴可有十八行經明令三寶種永不斷絕分六和敬法者一身二口三意四戒五施六見名為六和敬法於眾生田中下佛種子者示一切眾生菩提理智故及微少善根為勝緣故。
　　【經】何者為十所謂身莊嚴隨諸眾生所應調伏而為示現故語莊嚴斷一切疑皆令歡喜故心莊嚴於一念中入諸三昧故佛剎莊嚴一切清淨離諸煩惱故光明莊嚴放無邊光普照眾生故眾會莊嚴普攝眾會皆令歡喜故神通莊嚴隨眾生心自在示現故正教莊嚴能攝一切聰慧人故涅槃地莊嚴於一處成道周徧十方悉無餘故巧說莊嚴隨處隨時隨其根器為說法故菩薩成就如是莊嚴於念念中身語意業皆無空過悉以迴向一切智門若有眾生見此菩薩當知亦復無空過者以必當成阿耨多羅三藐三菩提故若聞名若供養若同住若憶念若隨出家若聞說法若隨喜善根若遙生欽敬乃至稱揚讚歎名字皆當得阿耨多羅三藐三菩提佛子譬如有藥名為善見眾生見者眾毒悉除菩薩如是成就此法眾生若見諸煩惱毒皆得除滅善法增長佛子菩薩摩訶薩住此法中勤加修習以智慧明滅諸癡闇以慈悲力摧伏魔軍以大智慧及福德力制諸外道以金剛定滅除一切心垢煩惱以精進力集諸善根以淨佛土諸善根力遠離一切惡道諸難以無所著力淨智境界以方便智慧力出生一切菩薩諸地諸波羅蜜及諸三昧六通三明四無所畏悉令清淨以一切善法力盛滿一切諸佛淨土無邊相好身語及心具足莊嚴以智自在觀察力知一切如來力無所畏不共佛法悉皆平等以廣大智慧力了知一切智智境界以往昔誓願力隨所應化現佛國土轉大法輪度脫無量無邊眾生。
　　【論】第十五何者為十已下至度脫無量無邊眾生有三十行經明以十種莊嚴令見者發心無空過分六通前已釋訖如十通品說十通如經具明。
　　【經】佛子菩薩摩訶薩勤修此法次第成就諸菩薩行乃至得與諸佛平等於無邊世界中為大法師護持正法一切諸佛之所護念守護受持廣大法藏獲無礙辯深入法門於無邊世界大眾之中隨類不同普現其身色相具足最勝無比以無礙辯巧說深法其音圓滿善巧分布故能令聞者入於無盡智慧之門知諸眾生心行煩惱而為說法所出言音具足清淨故一音演暢能令一切皆生歡喜其身端正有大威力故處於眾會無能過者善知眾心故能普現身善巧說法故音聲無礙得心自在故巧說大法無能沮壞得無所畏故心無怯弱於法自在故無能過者於智自在故無能勝者般若波羅蜜自在故所說法相不相違背辯才自在故隨樂說法相續不斷陀羅尼自在故決定開示諸法實相辯才自在故隨所演說能開種種譬喻之門大悲自在故勤誨眾生心無懈息大慈自在故放光明細悅可眾心菩薩如是處於高廣師子之座演說大法唯除如來及勝願智諸大菩薩其餘眾生無能勝者無見頂者無映奪者欲以難問令其退屈無有是處佛子菩薩摩訶薩得如是自在力已。
　　【論】第十六佛子已下至如是自在力已有二十三行經明菩薩初發心得與佛平等法堪為大法師分。
　　【經】假使有不可說世界量廣大道場滿中眾生一一眾生威德色相皆如三千大千世界主菩薩於此纔現其身悉能映蔽如是大眾以大慈悲安其怯弱以深智慧察其欲樂以無畏辯為其說法能令一切皆生歡喜何以故佛子菩薩摩訶薩成就無量智慧輪故成就無量巧分別故成就廣大正念力故成就無盡善巧慧故成就決了諸法實相陀羅尼故成就無邊際菩提心故成就無錯謬妙辯才故成就得一切佛加持深信解故成就普入三世諸佛眾會道場智慧力故成就知三世諸佛同一體性清淨心故成就三世一切如來智一切菩薩大願智能作大法師開闡諸佛正法藏及護持故。
　　【論】第十七假使有不可說世界廣大道場已下至及護持法故有十三行半經明處眾無畏說法自在身無映蔽分。
　　【經】爾時法慧菩薩欲重宣其義承佛神力而說頌言。
　　【論】第十八爾時已下可一行經明法慧以頌歎法分。
　　【經】
　　心住菩提集眾福　　常不放逸植堅慧　　正念其意恒不忘　　十方諸佛皆歡喜　　念欲堅固自勤勵　　於世無依無退怯　　以無諍行入深法　　十方諸佛皆歡喜　　佛歡喜已堅精進　　修行福智助道法　　入於諸地淨眾行　　滿足如來所說願　　如是而修獲妙法　　既得法已施羣生　　隨其心樂及根性　　悉順其宜為開演　　菩薩為他演說法　　不捨自己諸度行　　波羅蜜道既已成　　常於有海濟羣生　　晝夜勤修無懈倦　　令三寶種不斷絕　　所行一切白淨法　　悉以迴向如來地　　菩薩所修眾善行　　普為成就諸羣生　　令其破闇滅煩惱　　降伏魔軍成正覺　　如是修行得佛智　　深入如來正法藏　　為大法師演妙法　　譬如甘露悉霑灑　　慈悲哀愍徧一切　　眾生心行靡不知　　如其所樂為開闡　　無量無邊諸佛法　　進止安徐如象王　　勇猛無畏猶師子　　不動如山智如海　　亦如大雨除眾熱
　　【論】第十九如此以頌歎法中有二十行頌兩行一頌如文其義自具隨文稱歎。
　　【經】時法慧菩薩說此頌已如來歡喜大眾奉行。
　　【論】第二十最下一行經明大眾聞法歡喜奉行分第四會夜摩天說十行法門此之一會昇夜摩天是序分從偈讚品已下是正說分動地興供是流通分。

　　昇夜摩天宮品第十九

　　【論】將釋此品約作三門分別一釋品名目二釋品來意三隨文解釋一釋品名目者何故名夜摩天宮明以處表法此天名為時分天為此天無日月晦明以蓮華開為晝合為夜故名時分天故為表十行法門知時而應物化不可不知時故故以時分天以表知根而對經不可一向為也知是人天種二乘三乘一乘種知可以何善根而接引之故以時分天以表所行之行須以知時故須彌山以表十住之法門明以從信昇進離凡夫地故又表十住之位初登法頂至相盡處故又表須彌處大海中高八萬四千由旬非手足所攀緣而昇上故明初十住之位非以有心思求觀行攀緣所及以無思不為蕩然智應萬法無依方可昇也此十行位處夜摩之中明依空而住不與人連十行亦然依法空而行行知時而益俗也故處此天而表之也於兜率天說十迴向為明其處居欲界天之處中又明此天樂知足也以表十迴向以迴正智處俗利生處大悲門饒益一切於諸境界無所貪求故處此天以為所表昇他化天說十地法門者超過化樂明至欲界際表十地自在超昇化樂至欲界之頂化心魔王至欲盡際故昇第三禪說佛華法門明普賢行滿表以行法悅悅無盡眾生故又彰第四禪是佛位故此約進修昇降表法且如是安立然其理智一一徧周無去來也以此皆云不離菩提道場普光明殿而昇忉利夜摩兜率等如第三禪超初禪二禪者明位倍倍勝故此一會未有來文是纓絡本業經如來領聲聞菩薩眾向菩提樹下說往昔於此菩提樹下初成正覺時說法界經一一排次至第三禪故是故於此夜摩天以表十行第二釋品來意者前明十住昇進以昇須彌之頂此明十行之昇進以至夜摩以次此品須來第三隨文釋義者於中大意義分為二一長科經意二隨文解釋。
　　【經】爾時如來威神力故十方一切世界一一四天下南閻浮提及須彌頂上皆見如來處於眾會彼諸菩薩悉以佛神力故而演說法莫不自謂恒對於佛爾時世尊不離一切菩提樹下及須彌山頂而向於彼夜摩天宮寶莊嚴殿時夜摩天王遙見佛來即以神力於其殿內化作寶蓮華藏師子之座百萬層級以為莊嚴百萬金網以為交絡百萬華帳百萬鬘帳百萬香帳百萬寶帳彌覆其上華蓋鬘蓋香蓋寶蓋各亦百萬周迴布列百萬光明而為照耀百萬夜摩天王恭敬頂禮百萬梵王踊躍歡喜百萬菩薩稱揚讚歎百萬天樂各奏百萬種法音相續不斷百萬種華雲百萬種鬘雲百萬種莊嚴具雲百萬種衣雲周帀彌覆百萬種摩尼雲光明照耀從百萬種善根所生百萬諸佛之所護持百萬種福德之所增長百萬種深心百萬種誓願之所嚴淨百萬種行之所生起百萬種法之所建立百萬種神通之所變現恒出百萬種言音顯示諸法時彼天王敷置座已向佛世尊曲躬合掌恭敬尊重而白佛言善來世尊善來善逝善來如來應正等覺唯願哀愍處此宮殿時佛受請即昇寶殿一切十方悉亦如是爾時天王即自憶念過去佛所所種善根承佛威力而說頌言。
　　名稱如來聞十方　　諸吉祥中最無上　　彼曾入此摩尼殿　　是故此處最吉祥　　寶王如來世間燈　　諸吉祥中最無上　　彼曾入此清淨殿　　是故此處最吉祥　　喜目如來見無礙　　諸吉祥中最無上　　彼曾入此莊嚴殿　　是故此處最吉祥　　然燈如來照世間　　諸吉祥中最無上　　彼曾入此殊勝殿　　是故此處最吉祥　　饒益如來利世間　　諸吉祥中最無上　　彼曾入此無垢殿　　是故此處最吉祥　　善覺如來無有師　　諸吉祥中最無上　　彼曾入此寶香殿　　是故此處最吉祥　　勝天如來世中燈　　諸吉祥中最無上　　彼曾入此妙香殿　　是故此處最吉祥　　無去如來論中雄　　諸吉祥中最無上　　彼曾入此普眼殿　　是故此處最吉祥　　無勝如來具眾德　　諸吉祥中最無上　　彼曾入此善嚴殿　　是故此處最吉祥　　苦行如來利世間　　諸吉祥中最無上　　彼曾入此普嚴殿　　是故此處最吉祥
　　如此世界中夜摩天王承佛神力憶念往昔諸佛功德稱揚讚歎十方世界夜摩天王悉亦如是歎佛功德爾時世尊入摩尼莊嚴殿於寶蓮華藏師子座上結跏趺坐此殿忽然廣博寬容如其天眾諸所住處十方世界悉亦如是。
　　【論】第一長科經意者此一品四十九行經中約作十段長科一爾時如來威神力故已下至恒對於佛有三行半經明十方同見如來不離其處分二爾時已下至寶莊嚴殿可有兩行經明不離十方一切菩提場普光明殿而昇夜摩天分三時夜摩天王已下至時彼天王敷置座已有十四行半經明時分天王遙見佛來化座莊嚴及恭敬分四向佛世尊已下至處此宮殿可兩行半經明時分天王請佛入殿昇座分五時佛受請已下至悉亦如是可有一行經明如來受請都結十方同然分六爾時天王已下有一行半經明天王憶昔往因說頌歎佛分七說頌之中有二十行頌歎十如來曾來入此天宮分八如此世界已下至歎佛功德有兩行半經明十方同此一時歎佛分九爾時世尊已下至諸所住處可兩行半經明如來受請入殿廣博寬容分十十方世界悉亦如是此總結十方同此分第二隨文解義者初爾時已下至恒對於佛明十方一切處恒徧滿無增減故言不離菩提樹須彌頂而昇夜摩天者明智徧一切處而示其身非去來故云遙見佛來者明從十住向十行位故即以神力化座者明行位依空智而所成無能所之建立故以座表行號曰蓮華明無作行成無所染著故藏者含容義明無行之行含藏眾善故師子者明無畏也以無為之理智處生死而無畏故此依主為座名百萬層級者明十住十千十行百萬明隨位昇進階級故百萬金網以為交絡者明此位中以行網教網化眾生故此為報得依果故十住十千十行百萬明昇進也華鬘香寶及四種帳明以四攝法方便行含攝眾生故又四種蓋明以四無量心慈悲喜捨覆蔭眾生故百萬光明而為照耀者明以智眼觀根而攝化故天王者行自在也恭敬頂禮者行行無慢也梵王踊躍者淨行利生見求乞者歡喜無厭也百萬菩薩稱揚者明以行濟物眾聖歡喜稱歎也天樂奏音者明善能說法所招果也四種雲以行慈覆俗前云蓋後云四種雲明約器大小覆育故摩尼雲亦然隨根大小照燭與益故百萬善根所生明已上莊嚴皆約行中善根所生故為行能利物積善即得諸佛覆護眾福所嚴已下如文可解云善來善逝者善滅眾惡苦灾逝者度眾生之離縛時佛受請昇座者明昇進正入十行位故已上望佛自德十方恒自徧周今作昇降者總約眾生進修昇降故二十行頌中歎十佛昔曾入此殿明今所入十行理智與古無殊此十如來還是約行昇進所成之號前十住位昇須彌頂十如來名號亦是隨位會古之號明所入之法不異古今諸佛故如十住位中須彌頂上帝釋宮中遙見佛來即於殿中安置普光明藏師子之座為明初入如來智慧中生即以方便三昧之門名安置普光明藏即明智慧照耀法界藏故令此十行位時分天王遙見佛來化作寶蓮華師子之座者明以行華設其教網漉諸眾生令入如來智之境界藏故蓮華表行無著義故化座者明行體以依十住智慧虗無法身安立也所作如化也以茲所表末後五行經都結十方同時歎佛如來入殿其殿包容如天所住者明入位昇進自智寬容方知佛境故。

　　大方廣佛新華嚴經合論卷第三十六


　　音切


疲
　　(皮音)。

倦
　　(渠卷切)。

軀
　　(丘于切)。

舛
　　(昌輭切)。

審
　　(式稔切)。

退
　　(他內切)。

勵
　　(力制切)。

瑕
　　(胡加切)。

玷
　　(丁念切)。

隆
　　(力中切)。

怙
　　(戶音)。

錯
　　(七各切)。
　　大方廣佛新華嚴經合論卷第三十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　夜摩天宮偈讚品第二十

　　【論】將釋此品約作三門分別一釋品名目二釋品來意三隨文釋義第一釋品名目者明昇夜摩天宮以說十行之法此品以功德林等十菩薩眾各各以當位之行以偈都讚當位之法故名偈讚品第二釋品來意者明欲說十行之法先須偈都讚十行之中因果法門故此品須來若不先舉所行之因果十行有何依成第三隨文釋義者於此一品之中約作二門分別一長科經意二隨文解釋第一長科經意者約作五段長科。
　　【經】爾時佛神力故十方各有一大菩薩一一各與佛剎微塵數菩薩俱從十萬佛剎微塵數國土外諸世界中而來集會其名曰功德林菩薩慧林菩薩勝林菩薩無畏林菩薩慚愧林菩薩精進林菩薩力林菩薩行林菩薩覺林菩薩智林菩薩此諸菩薩所從來國所謂親慧世界幢慧世界寶慧世界勝慧世界燈慧世界金剛慧世界安樂慧世界日慧世界淨慧世界梵慧世界此諸菩薩各於佛所淨修梵行所謂常住眼佛無勝眼佛無住眼佛不動眼佛天眼佛解脫眼佛審諦眼佛明相眼佛最上眼佛紺青眼佛是諸菩薩至佛所已頂禮佛足隨所來方各化作摩尼藏師子之座於其座上結跏趺坐。
　　【論】第一爾時佛神力故已下至結跏趺坐有十三行半經明隨位菩薩功德林等十菩薩并陳自行佛因果來集分第二隨文釋義者於此分中義分為三一釋菩薩名及配隨位進修之因果二釋剎土遠近之意三釋菩薩各各同號徧周第一釋菩薩名及配隨位進修之因果者約有十種因果第一功德林菩薩者如十住位中初生佛智慧家故菩薩名法慧及財慧等此位明從慧行行福智二報廣多故以林為名也又林者廣多義覆蔭義莊嚴義身榦枝條華葉果實相資義明行位菩薩以無性智慧莊嚴萬行枝條大悲為葉覆蔭攝化一切眾生皆令自他菩提華果悉開發故如川澤有林眾鳥歸若人有行多人依是故十行菩薩目之名林此當歡喜行主檀波羅蜜門如善財十行之初善知識名為善見在林中經行亦如此也國名三眼者如此位佛果號為眼也國名親慧世界者明此十行親從佛慧所生為因亦常與一切眾生以為親近佛果號為常住眼佛為親從佛智慧生故所有知根利俗直令得其常住之智眼故明自得如來智慧之眼所有利生亦令他得智眼故明以如來智慧觀根利生之智即是當位佛果也功德林是表所行行之人親慧世界是當位所修行智慧之因常住眼佛是當位知根見解之果也與根本智相應名常住眼佛第二慧林菩薩者明智慧如林廣多義故此是饒益行以智慧饒益一切眾生令不迷故行戒波羅蜜此位以智慧為戒體故如善財童子十行中善知識釋天童子行戒波羅蜜以算法相法印法即安置村營城邑吉凶之地是智慧故十住之中以法身為戒體此十行之中以智慧為戒體故幢慧世界是所修行因以慧為戒體於生死中不傾動故無勝眼佛是所行之果以慧眼知根餘無勝故第三勝林菩薩者此是無違逆行主忍波羅蜜諸行之中忍行最在初無忍不成行也故號勝林菩薩如善財童子於此位中善知識是優婆夷名為具足為忍波羅蜜總攝眾行慈悲喜捨總在其中明優婆夷者表慈悲行也素服被髮是戒忍之相處其一室室開四門表慈育眾生四攝法也十千侍女萬行具也以一小器濟慧無窮者表離慢自高四攝無限故明一一波羅蜜互含用故勝林菩薩是行行之人寶慧世界是所修行之法明以忍為眾行之寶可貴重故無住眼佛即是忍中之佛果也明雖行忍行而不念所行也第四無畏林菩薩者明常行精進即於生死利人天之無畏也主無屈撓行為以智慧知時知法知根利物不撓其事不滯其功故如善財善知識明智居士是此位中善知識也為以明智利眾生即行無屈撓故住大興城是精進義故於市肆衢道者明饒益廣多無限利益故須臾繫念作意方便故仰視虗空隨所須物惠利眾生皆從空下者明智如空應智念故空為智本智不異空故是故觀空物隨智現也是故空者眾法之本以此觀之明一切功德總從空智而有無畏林菩薩者是此位行行之人勝慧世界是修行之法不動眼佛是此位中之佛果故明精進之位不隨物變故佛號不動眼故於境不動名為精進第五慚媿林菩薩是無癡亂行主禪波羅蜜為具慚媿而行禪為禪定發慧即行無癡亂故如善財知識寶髻長者是此位中善知識也在於市中明行中禪體閙而恒寂執善財手將詣所居之宅明引接也明於生死市中引接將詣所居智果故明觀果知因其宅寶嚴十層八門院有八門閣有十層八門明八正道十層之閣約十波羅蜜之報一如十度之行從下向上排之自具法則至文方明此約禪體總收萬行慚媿林菩薩是此位所修行之人燈慧世界是所行之法為定能起慧明照物故世界名燈也天眼佛者是此位佛果也為定能淨諸根故號天眼佛第六精進林菩薩此是善現行主般若波羅蜜門為以般若善現眾行以益含生故號精進林如善財此位中善知識號普眼長者明初救身命次施飲食後與說法一一隨根明智慧成就故精進林是修行之人金剛慧世界是修行之法明智慧破煩惱名金剛故解脫眼佛是此位之佛果第七力林菩薩是無著行主方便波羅蜜明以方便處俗利生同其行流處世無著成大悲行是為力林也以真入俗處纏不汙是故名為力林如善財此位善知識號無厭足王為行大悲自化現身作諸不善還自化其身追捉治罰或斷命根苦當治之令實眾生懼而斷惡救護眾生愛而不捨名無厭足力林菩薩是能行行之人安樂慧世界是所修之法審諦眼佛是此位果也為此位是成大慈悲門故名安樂世界約安樂眾生得名佛號審諦眼者審知眾生應何法化故方始調伏第八行林菩薩是難得行主願波羅蜜難得能得名為行林此智位難可昇故名難得能得如善財童子此位善知識王名大光是第八智隨大願滿眾生意行大饒益普施眾生世間樂具一切智寶悉皆施之行林菩薩是能行行之人日慧世界是所修之法此位智體增明世界名日慧明相眼佛是此位之果為此位智體增明佛果號明相眼佛第九覺林菩薩是善法行主力波羅蜜如善財此位善知識號不動優婆夷是第九法師位何故為女身為明處法師位時貞潔慈悲柔輭以女表之此女發心已經閻浮提微塵劫自發心來心無一念五欲之想明貞潔慈悲柔輭是法師之德也是故此菩薩號曰覺林主力波羅蜜覺林菩薩是行行之人淨慧世界是修行之法最上眼佛是所修行之果為智慧淨故佛號最上眼第十智林菩薩是真實慧行故主智波羅蜜在此名位相似可知如善財此位知識號出家外道名為徧行明得智自在能同邪見攝諸邪見云三千之境九十六種外道我皆為之智林菩薩是能修行之人梵慧世界是所修之法紺青眼佛是此位之果紺青是十行之智一終之滿明淨照燭之極故第二釋剎土遠近之意經云十方一一各與佛剎微塵數菩薩俱從十方十萬佛剎微塵數國土之外諸世界中而來集會者十住云百佛剎微塵此位云十萬者明進昇智慧之增廣迷心及諸境為塵之量迷執所居名之為國心隨境轉名之為諸國土之外執亡智契名之為來明智徧周境無不達故號菩薩一一菩薩例然總明達迷智徧第三釋各各同號菩薩徧周者明心迷諸境塵表無明廣多故心悟智通遐周剎海一切種智無不同其見故即各各名號徧周明迷時無境不惑悟已無境不智是諸菩薩已下頂禮佛足明致敬昇座化座摩尼藏表十行處生死而化眾生行常無垢故摩尼座者離垢寶也藏者含藏義師子者無畏也此明凡行有染聖行無垢也師子依主立名故總明修行者智德所行之法。
　　【經】如此世界中夜摩天上菩薩來集一切世界悉亦如是其諸菩薩世界如來所有名號悉等無別。
　　【論】第二如此世界已下至悉等無別可兩行經都舉十方世界菩薩來集此分。
　　【經】爾時世尊從兩足上放百千億妙色光明普照十方一切世界夜摩宮中佛及大眾靡不皆現。
　　【論】第三爾時世尊已下至靡不皆現可兩行經明放光所在分爾時世尊從兩足趺上放百千億光明者十信足下輪中放光十住足指端放光此十行之中足趺上明次第隨位昇進表法光從十千百千百億千億妙色光明總明隨位昇進也凡足下足指端足趺上總不離所行之行。
　　【經】爾時功德林菩薩承佛威力普觀十方而說頌言。
　　【論】第四爾時功德林菩薩一行經明觀法說頌分自此長行已下有十段頌文是十林菩薩各各自頌當位所修行之法以此十法共成一行如是一一行中皆具十行各各隨自行位中名目下義即是所讚之法如文具明。
　　【經】
　　佛放大光明　　普照於十方　　悉見天人尊　　通達無障礙　　佛坐夜摩宮　　普徧十方界　　此事甚奇特　　世間所希有　　須夜摩天王　　偈讚十如來　　如此會所見　　一切處咸爾　　彼諸菩薩眾　　皆同我等名　　十方一切處　　演說無上法　　所從諸世界　　名號亦無別　　各於其佛所　　淨修於梵行　　彼諸如來等　　名號悉亦同　　國土皆豐樂　　神力悉自在　　十方一切處　　皆謂佛在此　　或見在人間　　或見住天宮　　如來普安住　　一切諸國土　　我等今見佛　　處此天宮殿　　昔發菩提願　　普及十方界　　是故佛威力　　充徧難思議　　遠離世所貪　　具足無邊德　　故獲神通力　　眾生靡不見　　遊行十方界　　如空無所礙　　一身無量身　　其相不可得　　佛功德無邊　　云何可測知　　無住亦無去　　普入於法界
　　爾時慧林菩薩承佛威力普觀十方而說頌言。
　　世間大導師　　離垢無上尊　　不可思議劫　　難可得值遇　　佛放大光明　　世間靡不見　　為眾廣開演　　饒益諸羣生　　如來出世間　　為世除癡冥　　如是世間燈　　希有難可見　　已修施戒忍　　精進及禪定　　般若波羅蜜　　以此照世間　　如來無與等　　求比不可得　　不了法真實　　無有能得見　　佛身及神通　　自在難思議　　無去亦無來　　說法度眾生　　若有得見聞　　清淨天人師　　永出諸惡趣　　捨離一切苦　　無量無數劫　　修習菩提行　　不能知此義　　不可得成佛　　不可思議劫　　供養無量佛　　若能知此義　　功德超於彼　　無量剎珍寶　　滿中施於佛　　不能知此義　　終不成菩提
　　爾時勝林菩薩承佛威力普觀十方而說頌言。
　　譬如孟夏月　　空淨無雲曀　　赫日揚光輝　　十方靡不充　　其光無限量　　無有能測知　　有目斯尚然　　何況盲冥者　　諸佛亦如是　　功德無邊際　　不可思議劫　　莫能分別知　　諸法無來處　　亦無能作者　　無有所從生　　不可得分別　　一切法無來　　是故無有生　　以生無有故　　滅亦不可得　　一切法無生　　亦復無有滅　　若能如是解　　斯人見如來　　諸法無生故　　自性無所有　　如是分別知　　此人達深義　　以法無性故　　無有能了知　　如是解於法　　究竟無所解　　所說有生者　　以現諸國土　　能知國土性　　其心不迷惑　　世間國土性　　觀察悉如實　　若能於此知　　善說一切義
　　爾時無畏林菩薩承佛威力普觀十方而說頌言。
　　如來廣大身　　究竟於法界　　不離於此座　　而徧一切處　　若聞如是法　　恭敬信樂者　　永離三惡道　　一切諸苦難　　設往諸世界　　無量不可數　　專心欲聽聞　　如來自在力　　如是諸佛法　　是無上菩提　　假使欲暫聞　　無有能得者　　若有於過去　　信如是佛法　　已成兩足尊　　而作世間燈　　若有當得聞　　如來自在力　　聞已能生信　　彼亦當成佛　　若有於現在　　能信此佛法　　亦當成正覺　　說法無所畏　　無量無數劫　　此法甚難值　　若有得聞者　　當知本願力　　若有能受持　　如是諸佛法　　持已廣宣說　　此人當成佛　　況復勤精進　　堅固心不捨　　當知如是人　　決定成菩提
　　爾時慚媿林菩薩承佛威力普觀十方而說頌言。
　　若人得聞是　　希有自在法　　能生歡喜心　　疾除疑惑網　　一切知見人　　自說如是言　　如來無不知　　是故難思議　　無有從無智　　而生於智慧　　世間常闇冥　　是故無能生　　如色及非色　　此二不為一　　智無智亦然　　其體各殊異　　如相與無相　　生死及涅槃　　分別各不同　　智無智如是　　世界始成立　　無有敗壞相　　智無智亦然　　二相非一時　　如菩薩初心　　不與後心俱　　智無智亦然　　二心不同時　　譬如諸識身　　各各無和合　　智無智如是　　究竟無和合　　如阿伽陀藥　　能滅一切毒　　有智亦如是　　能滅於無智　　如來無有上　　亦無與等者　　一切無能比　　是故難值遇
　　爾時精進林菩薩承佛威力普觀十方而說頌言。
　　諸法無差別　　無有能知者　　唯佛與佛知　　智慧究竟故　　如金與金色　　其性無差別　　法非法亦然　　體性無有異　　眾生非眾生　　二俱無真實　　如是諸法性　　實義俱非有　　譬如未來世　　無有過去相　　諸法亦如是　　無有一切相　　譬如生滅相　　種種皆非實　　諸法亦復然　　自性無所有　　涅槃不可取　　說時有二種　　諸法亦復然　　分別有殊異　　如依所數物　　而有於能數　　彼性無所有　　如是了知法　　譬如算數法　　增一至無量　　數法無體性　　智慧故差別　　譬如諸世間　　劫燒有終盡　　虗空無損壞　　佛智亦如是　　如十方眾生　　各取虗空相　　諸法亦如是　　世間妄分別
　　爾時力林菩薩承佛威力普觀十方而說頌言。
　　一切眾生界　　皆在三世中　　三世諸眾生　　悉住五蘊中　　諸蘊業為本　　諸業心為本　　心法猶如幻　　世間亦如是　　世間非自作　　亦復非他作　　而其得有成　　亦復得有壞　　世間雖有成　　世間雖有壞　　了達世間者　　此二不應說　　云何為世間　　云何非世間　　世間非世間　　但是名差別　　三世五蘊法　　說名為世間　　彼滅非世間　　如是但假名　　云何說諸蘊　　諸蘊有何性　　蘊性不可滅　　是故說無生　　分別此諸蘊　　其性本空寂　　空故不可滅　　此是無生義　　眾生既如是　　諸佛亦復然　　佛及諸佛法　　自性無所有　　能知此諸法　　如實不顛倒　　一切知見人　　常見在其前
　　爾時行林菩薩承佛威力普觀十方而說頌言。
　　譬如十方界　　一切諸地種　　自性無所有　　無處不周徧　　佛身亦如是　　普徧諸世界　　種種諸色相　　無住無來處　　但以諸業故　　說名為眾生　　亦不離眾生　　而有業可得　　業性本空寂　　眾生所依止　　普作眾色相　　亦復無來處　　如是諸色相　　業力難思議　　了達其根本　　於中無所見　　佛身亦如是　　不可得思議　　種種諸色相　　普現十方剎　　身亦非是佛　　佛亦非是身　　但以法為身　　通達一切法　　若能見佛身　　清淨如法性　　此人於佛法　　一切無疑惑　　若見一切法　　本性如涅槃　　是則見如來　　究竟無所住　　若修習正念　　明了見正覺　　無相無分別　　是名法王子
　　爾時覺林菩薩承佛威力徧觀十方而說頌言。
　　譬如工畫師　　分布諸彩色　　虗妄取異相　　大種無差別　　大種中無色　　色中無大種　　亦不離大種　　而有色可得　　心中無彩畫　　彩畫中無心　　然不離於心　　有彩畫可得　　彼心恒不住　　無量難思議　　示現一切色　　各各不相知　　譬如工畫師　　不能知自心　　而由心故畫　　諸法性如是　　心如工畫師　　能畫諸世間　　五蘊悉從生　　無法而不造　　如心佛亦爾　　如佛眾生然　　應知佛與心　　體性皆無盡　　若人知心行　　普造諸世間　　是人則見佛　　了佛真實性　　心不住於身　　身亦不住心　　而能作佛事　　自在未曾有　　若人欲了知　　三世一切佛　　應觀法界性　　一切唯心造
　　爾時智林菩薩承佛威力普觀十方而說頌言。
　　所取不可取　　所見不可見　　所聞不可聞　　一心不思議　　有量及無量　　二俱不可取　　若有人欲取　　畢竟無所得　　不應說而說　　是為自欺誑　　己事不成就　　不令眾歡喜　　有欲讚如來　　無邊妙色身　　盡於無數劫　　無能盡稱述　　譬如隨意珠　　能現一切色　　無色而現色　　諸佛亦如是　　又如淨虗空　　非色不可見　　雖現一切色　　無能見空者　　諸佛亦如是　　普現無量色　　非心所行處　　一切莫能覩　　雖聞如來聲　　音聲非如來　　亦不離於聲　　能知正等覺　　菩提無來去　　離一切分別　　云何於是中　　自言能得見　　諸佛無有法　　佛於何有說　　但隨其自心　　謂說如是法
　　【論】第五從初頌已下有十段經明十行之中各申自行法門因果分已下如名之義各歎當位所行之法達名知法可知。

　　十行品第二十一

　　【論】將釋此品約作三門分別一釋品名目二釋品來意三隨文釋義第一釋品名目者此品正說十種行門名為十行品第二釋品來意者此夜摩天宮本意說十行品為表此天蓮華開為晝合為夜為此天光自相照及無有日月但看蓮華開合而辨晝夜名為時分天夜摩者梵語也如此位菩薩知眾生心欲開發時應時引接未應度者與作得度因緣以此處而表之故於此處說十種行門前之兩品且明至此天處而稱歎之此一品正說十行門故此品須來明前之十住猶依須彌之頂此之十行依空所行表行無著也第三隨文解釋中約分為二一長科經意二隨文解說第一長科經意者此之一品經網作十四段長科第一爾時已下至是為十有二十五行經明同號功德林佛共加持功德林菩薩正說十行第二佛子已下至第一歡喜行有四十三行經明正說初歡喜行之法門第三佛子已下至第二饒益行有四十二行經明饒益行如是上下總一品通偈頌有十四段經末後兩段長行初一段動地興供分次一段功德林觀眾說頌分次二百二行頌說頌歎法分一品上下總通為十四段如經自有分劑不煩科文。
　　【經】爾時功德林菩薩承佛神力入菩薩善思惟三昧入是三昧已十方各過萬佛剎微塵數世界外有萬佛剎微塵數諸佛皆號功德林而現其前告功德林菩薩言善哉佛子乃能入此善思惟三昧善男子此是十方各萬佛剎微塵數同名諸佛共加於汝亦是毗盧遮那如來往昔願力威神之力及諸菩薩眾善根力令汝入是三昧而演說法為增長佛智故深入法界故了知眾生界故所入無礙故所行無障故得無量方便故攝取一切智性故覺悟一切諸法故知一切諸根故能持說一切法故所謂發起諸菩薩十種行善男子汝當承佛威神之力而演此法是時諸佛即與功德林菩薩無礙智無著智無斷智無師智無癡智無異智無失智無量智無勝智無懈智無奪智何以故此三昧力法如是故爾時諸佛各伸右手摩功德林菩薩頂時功德林菩薩即從定起告諸菩薩言佛子菩薩行不可思議與法界虗空界等何以故菩薩摩訶薩學三世諸佛而修行故佛子何等是菩薩摩訶薩行佛子菩薩摩訶薩有十種行三世諸佛之所宣說何等為十一者歡喜行二者饒益行三者無違逆行四者無屈撓行五者無癡亂行六者善現行七者無著行八者難得行九者善法行十者真實行是為十。
　　【論】第一爾時已下至是為十有二十五行經明同號功德林佛共加持功德林菩薩正說十行分於此分中約作四門分別一明三昧名二明同號佛數三明諸佛所以共入定菩薩同號四明同號諸佛來加第一明三昧名者何以名善思惟三昧三昧者云離沈掉定之異名且約禪定中有四種禪一愚夫所行禪二觀察義禪三念真如禪四如來禪今云善思惟三昧者是觀察義禪為審定其法善須觀察正念思惟安立法門為後學者而作法則故第二明同號佛數者舉萬佛剎微塵數佛皆號功德林明若迷其心境無明與無限剎塵不殊若了達心源智慧功德等十方而無盡第三明所以與入定菩薩而同號者以自一心洞曉與法界福智無差今此菩薩入此定門以與一切諸佛契同福慧遂得同號佛來加持明與十方諸佛智慧解行同故福德功德同故第四明同號佛來加者有六種加一言歎加以言歎譽故二毗盧遮那願力加乘往願故三毗盧遮那神力加契佛神力故四諸菩薩眾善根加同善根故五諸佛與智加得十種無礙智故六諸佛以手摩頂加安慰許說法故已下明功德林菩薩即從定起正說十種行門如下十種行中以十波羅蜜為體。
　　【經】佛子何等為菩薩摩訶薩歡喜行佛子此菩薩為大施主凡所有物悉能慧施其心平等無有悔恡不望果報不求名稱不貪利養但為救護一切眾生攝受一切眾生饒益一切眾生為學習諸佛本所修行憶念諸佛本所修行愛樂諸佛本所修行清淨諸佛本所修行增長諸佛本所修行住持諸佛本所修行顯現諸佛本所修行演說諸佛本所修行令諸眾生離苦得樂佛子菩薩摩訶薩修此行時令一切眾生歡喜愛樂隨諸方土有貧乏處以願力故往生於彼豪貴大富財寶無盡假使於念念中有無量無數眾生詣菩薩所白言仁者我等貧乏靡所資贍飢羸困苦命將不全唯願慈哀施我身肉令我得食以活其命爾時菩薩即便施之令其歡喜心得滿足如是無量百千眾生而來乞求菩薩於彼曾無退怯但更增長慈悲之心以是眾生咸來乞求菩薩見之倍復歡喜作如是念我得善利此等眾生是我福田是我善友不求不請而來教我入佛法中我今應當如是修學不違一切眾生之心又作是念願我已作現作當作所有善根令我未來於一切世界一切眾生中受廣大身以是身肉充足一切飢苦眾生乃至若有一小眾生未得飽足願不捨命所割身肉亦無有盡以此善根願得阿耨多羅三藐三菩提證大涅槃願諸眾生食我肉者亦得阿耨多羅三藐三菩提獲平等智具諸佛法廣作佛事乃至入於無餘涅槃若一眾生心不滿足我終不證阿耨多羅三藐三菩提菩薩如是利益眾生而無我想眾生想有想命想種種想補特伽羅想人想摩納婆想作者想受者想但觀法界眾生界無邊際法空法無所有法無相法無體法無處法無依法無作法作是觀時不見自身不見施物不見受者不見福田不見業不見報不見果不見大果不見小果爾時菩薩觀去來今一切眾生所受之身尋即壞滅便作是念奇哉眾生愚癡無智於生死內受無數身危脆不停速歸壞滅若已壞滅若今壞滅若當壞滅而不能以不堅固身求堅固身我當盡學諸佛所學證一切智知一切法為諸眾生說三世平等隨順寂靜不壞法性令其永得安隱快樂佛子是名菩薩摩訶薩第一歡喜行。
　　【論】第一歡喜行中檀波羅蜜為體有四十三行經分為五段一佛子何等為歡喜行已下至令一切眾生歡喜愛樂有九行半經明行檀波羅蜜學佛所修行分二隨諸方土有貧乏處已下至不違一切眾生之心有十行半經明此位菩薩見貧乏之處誓願生彼富貴家悉捨資財及以身命饒益分三又作如是念已下至三藐三菩提有八行半經明菩薩於飢餓劫中作廣大身捨之濟乏四菩薩如是已下至不見大果不見小果有六行半經明知真無想分補特伽羅想此曰數數取趣摩納婆想者此曰少年亦曰儒童意云不分別善惡老少悉皆施與五從爾時菩薩觀去來今已下至第一歡喜行有七行半經明觀眾生不堅自求堅固身令永安隱分。
　　【經】佛子何等為菩薩摩訶薩饒益行此菩薩護持淨戒於色聲香味觸心無所著亦為眾生如是宣說不求威勢不求種族不求富饒不求色相不求王位如是一切皆無所著但堅持淨戒作如是念我持淨戒必當捨離一切纏縛貪求熱惱諸難逼迫毀謗亂濁得佛所讚平等正法佛子菩薩如是持淨戒時於一日中假使無數百千億那由他諸大惡魔詣菩薩所一一各將無量無數百千億那由他天女皆於五欲善行方便端正姝麗傾惑人心執持種種珍翫之具欲來惑亂菩薩道意爾時菩薩作如是念此五欲者是障道法乃至障礙無上菩提是故不生一念欲想心淨如佛唯除方便教化眾生而不捨於一切智心佛子菩薩不以欲因緣故惱一眾生寧捨身命而終不作惱眾生事菩薩自得見佛已來未曾心生一念欲想何況從事若或從事無有是處爾時菩薩但作是念一切眾生於長夜中想念五欲趣向五欲貪著五欲其心決定躭染沈溺隨其流轉不得自在我今應當令此諸魔及諸天女一切眾生住無上戒住淨戒已於一切智心無退轉得阿耨多羅三藐三菩提乃至入於無餘涅槃何以故此是我等所應作業應隨諸佛如是修學作是學已離諸惡行計我無知以智入於一切佛法為眾生說令除顛倒然知不離眾生有顛倒不離顛倒有眾生不於顛倒內有眾生不於眾生內有顛倒亦非顛倒是眾生亦非眾生是顛倒顛倒非內法顛倒非外法眾生非內法眾生非外法一切諸法虗妄不實速起速滅無有堅固如夢如影如幻如化誑惑愚夫如是解者即能覺了一切諸行通達生死及與涅槃證佛菩提自得度令他得度自解脫令他解脫自調伏令他調伏自寂靜令他寂靜自安隱令他安隱自離垢令他離垢自清淨令他清淨自涅槃令他涅槃自快樂令他快樂佛子此菩薩復作是念我當隨順一切如來離一切世間行具一切諸佛法住無上平等處等觀眾生明達境界離諸過失斷諸分別捨諸執著善巧出離心恒安住無上無說無依無動無量無邊無盡無色甚深智慧佛子是名菩薩摩訶薩第二饒益行。
　　【論】第二饒益行中以戒波羅蜜為體有四十二行經分為五段一佛子何等為菩薩饒益行已下至得佛所讚平等正法有六行半經明於五塵境界不著分二佛子菩薩如是持淨戒時已下至一切智心有八行經明魔將天女不能惑亂分三佛子已下至無餘涅槃有八行半經明菩薩不以五欲惱眾生分四何以故已下至令他快樂有十三行半經明善自調伏方能說法令他得樂分五佛子已下至饒益行有六行經明得離世間行入甚深智慧分。
　　【經】佛子何等為菩薩摩訶薩無違逆行此菩薩常修忍法謙下恭敬不自害不他害不兩害不自取不他取不兩取不自著不他著不兩著亦不貪求名聞利養但作是念我當常為眾生說法令離一切惡斷貪瞋癡憍慢覆藏慳嫉諂誑令恒安住忍辱柔和佛子菩薩成就如是忍法假使有百千億那由他阿僧祇眾生來至其所一一眾生化作百千億那由他阿僧祇口一一口出百千億那由他阿僧祇語所謂不可喜語非善法語不悅意語不可愛語非仁賢語非聖智語非聖相應語非聖親近語深可厭惡語不堪聽聞語以是言辭毀辱菩薩又此眾生一一各有百千億那由他阿僧祇手一一手各執百千億那由他阿僧祇器仗逼害菩薩如是經於阿僧祇劫曾無休息菩薩遭此極大楚毒身毛皆豎命將欲斷作是念言我因是苦心若動亂則自不調伏自不守護自不明了自不修習自不正定自不寂靜自不愛惜自生執著何能令他心得清淨菩薩爾時復作是念我從無始劫住於生死受諸苦惱如是思惟重自勸勵令心清淨而得歡喜善自調攝自能安住於佛法中亦令眾生同得此法復更思惟此身空寂無我我所無有真實性空無二若苦若樂皆無所有諸法空故我當解了廣為人說令諸眾生滅除此見是故我今雖遭苦毒應當忍受為慈念眾生故饒益眾生故安樂眾生故憐愍眾生故攝受眾生故不捨眾生故自得覺悟故令他覺悟故心不退轉故趣向佛道故是名菩薩摩訶薩第三無違逆行。
　　【論】第三無違逆行以忍波羅蜜為體有三十行經分為三段一佛子已下至忍辱柔和有五行半經明不害自他忍辱柔和分二佛子已下至令他心得清淨有十三行半經明菩薩身語加害堪忍分三菩薩爾時已下至無違逆行有十行半經明菩薩觀空成忍分。
　　【經】佛子何等為菩薩摩訶薩無屈撓行此菩薩修諸精進所謂第一精進大精進勝精進殊勝精進最勝精進最妙精進上精進無上精進無等精進普徧精進性無三毒性無憍慢性不覆藏性不慳嫉性無諂誑性自慚媿終不為惱一眾生故而行精進但為斷一切煩惱故而行精進但為拔一切惑本故而行精進但為除一切習氣故而行精進但為知一切眾生界故而行精進但為知一切眾生死此生彼故而行精進但為知一切眾生煩惱故而行精進但為知一切眾生心樂故而行精進但為知一切眾生境界故而行精進但為知一切眾生諸根勝劣故而行精進但為知一切眾生心行故而行精進但為知一切法界故而行精進但為知一切佛法根本性故而行精進但為知一切佛法平等性故而行精進但為知三世平等性故而行精進但為得一切佛法智光明故而行精進但為證一切佛法智故而行精進但為知一切佛法一實相故而行精進但為知一切佛法無邊際故而行精進但為得一切佛法廣大決定善巧智故而行精進但為得分別演說一切佛法句義智故而行精進佛子菩薩摩訶薩成就如是精進行已設有人言汝頗能為無數世界所有眾生以一一眾生故於阿鼻地獄經無數劫備受眾苦令彼眾生一一得值無數諸佛出興於世以見佛故具受眾樂乃至入於無餘涅槃汝乃當成阿耨多羅三藐三菩提能爾不耶答言我能設復有人作如是言有無量阿僧祇大海汝當以一毛端滴之令盡有無量阿僧祇世界盡末為塵彼滴及塵一一數之悉知其數為眾生故經爾許劫於念念中受苦不斷菩薩行不以聞此語故而生一念悔恨之心但更增上歡喜踊躍深自慶幸得大善利以我力故令彼眾生永脫諸苦菩薩以此所行方便於一切世界中令一切眾生乃至究竟無餘涅槃是名菩薩摩訶薩第四無屈撓行。
　　【論】第四無屈撓行以精進波羅蜜為體有三十七行半經分為三段一佛子已下至一切佛法句義故而行精進有二十二行半經明菩薩不求世利為求佛一切智故行精進分二佛子菩薩摩訶薩已下至答言我能有六行經明菩薩為眾生入地獄受苦無辭勞分三設復有人已下至無屈撓行有八行半經明菩薩為饒益眾生故多劫受苦不辭勞分。
　　【經】佛子何等為菩薩摩訶薩離癡亂行此菩薩成就正念心無散亂堅固不動最上清淨廣大無量無有迷惑以是正念故善解世間一切語言能持出世諸法言說所謂能持色法非色法言說能持建立色自性言說乃至能持建立受想行識自性言說心無癡亂於世間中死此生彼心無癡亂入胎出胎心無癡亂發菩提意心無癡亂事善知識心無癡亂勤修佛法心無癡亂覺知魔事心無癡亂離諸魔業心無癡亂於不可說劫修菩薩行心無癡亂此菩薩成就如是無量正念於無量阿僧祇劫中從諸佛菩薩善知識所聽聞正法所謂甚深法廣大法莊嚴法種種莊嚴法演說種種名句文身法菩薩莊嚴法佛神力光明無上法正希望決定解清淨法不著一切世間法分別一切世間法甚廣大法離癡翳照了一切眾生法一切世間共法不共法菩薩智無上法一切智自在法菩薩聽聞如是法已經阿僧祇劫不忘不失心常憶念無有間斷何以故菩薩摩訶薩於無量劫修諸行時終不惱亂一眾生令失正念不壞正法不斷善根心常增長廣大智故復次此菩薩摩訶薩種種音聲不能惑亂所謂高大聲麤濁聲極令人恐怖聲悅意聲不悅意聲諠亂耳識聲沮壞六根聲此菩薩聞如是等無量無數好惡音聲假使充滿阿僧祇世界未曾一念心有散亂所謂正念不亂境界不亂三昧不亂入甚深法不亂行菩提行不亂發菩提心不亂憶念諸佛不亂觀真實法不亂化眾生智不亂淨眾生智不亂決了甚深義不亂不作惡業故無惡業障不起煩惱故無煩惱障不輕慢法故無有慢法障不誹謗正法故無有報障佛子如上所說如是等聲一一充滿阿僧祇世界於無量無數劫未曾斷絕悉能壞亂眾生身心一切諸根而不能壞此菩薩心菩薩入三昧中住於聖法思惟觀察一切音聲善知音聲生住滅相善知音聲生住滅性如是聞已不生於貪不起於瞋不失於念善取其相而不染著知一切聲皆無所有實不可得無有作者亦無本際與法界等無有差別菩薩如是成就寂靜身語意行至一切智永不退轉善入一切諸禪定門知諸三昧同一體性了一切法無有邊際得一切法真實智慧得離音聲甚深三昧得阿僧祇諸三昧門增長無量廣大悲心是時菩薩於一念中得無數百千三昧聞如是聲心不惑亂令其三昧漸更增廣作如是念我當令一切眾生安住無上清淨念中於一切智得不退轉究竟成就無餘涅槃是名菩薩摩訶薩第五離癡亂行。
　　【論】第五離癡亂行以禪波羅蜜為體有四十九行經分為六段一佛子已下至修菩薩行心無癡亂有十行經明以正念隨於生死中利生無亂分二此菩薩已下至心常憶念無有間斷有九行經明菩薩聞持正念不亂分三何以故已下至未曾一念心有散亂有七行半經明以正念於好惡音聲無散亂分四所謂正念不亂已下至而不能壞此菩薩心有八行半經明聞法及利生無餘障分五菩薩入三昧中已下至等無差別有五行經明觀聲無體堪忍分六菩薩如是成就寂靜身語意行已下至離癡亂行有九行經明身口意淨堪入諸法不離一性分。

　　大方廣佛新華嚴經合論卷第三十七


　　音切


紺
　　(古暗切)。

撓
　　(奴巧切)。

贍
　　(時艷切)。

羸
　　(力為切)。

脆
　　(取藏切)。

謗
　　(北浪切)。

姝
　　(昌朱切)。

欺
　　(去其切)。

乏
　　(伐音)。

遭
　　(祖勞切)。

豎
　　(臣庾切)。

堪
　　(苦含切)。

嫉
　　(疾音)。

誹
　　(方尾切)。

穩
　　(烏本切)。

翫
　　(五貫切)。

豪
　　(乎刀切)。

畫
　　(胡卦切)。

彩
　　(七宰切)。

榦
　　(古案切)。

罰
　　(伐音)。

耎
　　(而兗切)。

曀
　　(於計切)。

恡
　　(良刃切)。

儒
　　(如音)。
　　大方廣佛新華嚴經合論卷第三十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十行品第二十一之餘

　　【經】佛子何等為菩薩摩訶薩善現行此菩薩身業清淨語業清淨意業清淨住無所得示無所得身語意業能知三業皆無所有無虗妄故無有繫縛凡所示現無性無依住如實心知無量心自性知一切法自性無得無相甚深難入住於正位真如法性方便出生而無業報不生不滅住涅槃界住寂靜性住於真實無性之性言語道斷超諸世間無有所依入離分別無縛著法入最勝智真實之法入非諸世間所能了知出世間法此是菩薩善巧方便示現生相佛子此菩薩作如是念一切眾生無性為性一切諸法無為為性一切國土無相為相一切三世唯是言說一切言說於諸法中無有依處一切諸法於言說中亦無依處菩薩如是解一切法皆悉甚深一切世間皆悉寂靜一切佛法無所增益佛法不異世間法世間法不異佛法佛法世間法無有雜亂亦無差別了知法界體性平等普入三世永不捨離大菩提心恒不退轉化眾生心轉更增長大慈悲心與一切眾生作所依處菩薩爾時復作是念我不成熟眾生誰當成熟我不調伏眾生誰當調伏我不教化眾生誰當教化我不覺悟眾生誰當覺悟我不清淨眾生誰當清淨此我所宜我所應作復作是念若我自解此甚深法唯我一人於阿耨多羅三藐三菩提獨得解脫而諸眾生盲冥無目入大險道為諸煩惱之所纏縛如重病人恒受苦痛處貪愛獄不能自出不離地獄餓鬼畜生閻羅王界不能滅苦不捨惡業常處癡闇不見真實輪迴生死無得出離住於八難眾垢所著種種煩惱覆障其心邪見所迷不行正道菩薩如是觀諸眾生作是念言若此眾生未成熟未調伏捨而取證得阿耨多羅三藐三菩提是所不應我當先化眾生於不可說不可說劫行菩薩行未成熟者先令成熟未調伏者先令調伏是菩薩住此行時諸天魔梵沙門婆羅門一切世間乾闥婆阿脩羅等若有得見暫同住止恭敬尊重承事供養及暫耳聞一經心者如是所作悉不唐捐必定當成阿耨多羅三藐三菩提是名菩薩摩訶薩第六善現行。
　　【論】第六善現行以般若波羅蜜為體有四十行半經分為四段一佛子已下至方便現生相有十行半經明知生之無性示現方便現生分二佛子已下至與一切眾生作所依處有十行經明菩薩達心境一切法無性無依而教化眾生與作依處分三菩薩爾時已下至不行正道有十一行經明念度眾生分四菩薩如是觀諸眾生已下至善現行有九行經明度眾生未盡不取自證涅槃分。
　　【經】佛子何等為菩薩摩訶薩無著行佛子此菩薩以無著心於念念中能入阿僧祇世界嚴淨阿僧祇世界於諸世界心無所著往詣阿僧祇諸如來所恭敬禮拜承事供養以阿僧祇華阿僧祇香阿僧祇鬘阿僧祇塗香粖香衣服珍寶幢幡妙蓋諸莊嚴具各阿僧祇以用供養如是供養為究竟無作法故為住不思議法故於念念中見無數佛於諸佛所心無所著於諸佛剎亦無所著於佛相好亦無所著見佛光明聽佛說法亦無所著於十方世界及佛菩薩所有眾會亦無所著聽佛法已心生歡喜志力廣大能攝能行諸菩薩行然於佛法亦無所著此菩薩於不可說劫見不可說佛出興於世一一佛所承事供養皆悉盡於不可說劫心無厭足見佛聞法及見菩薩眾會莊嚴皆無所著見不淨世界亦無憎惡何以故此菩薩如諸佛法而觀察故諸佛法中無垢無淨無闇無明無異無一無實無妄無安隱無險難無正道無邪道菩薩如是深入法界教化眾生而於眾生不生執著受持諸法而於諸法不生執著發菩提心住於佛住而於佛住不生執著雖有言說而於言說心無所著入眾生趣於眾生趣心無所著了知三昧能入能住而於三昧心無所著往詣無量諸佛國土若入若見若於中住而於佛土心無所著捨去之時亦無顧戀菩薩摩訶薩以能如是無所著故於佛法中心無障礙了佛菩提證法毗尼住佛正教修菩薩行住菩薩心思惟菩薩解脫之法於菩薩住處心無所染於菩薩所行亦無所著淨菩薩道受菩薩記得受記已作如是念凡夫愚癡無知無見無信無解無聰敏行頑嚚貪著流轉生死不求見佛不隨明導不信調御迷誤失錯入於險道不敬十力王不知菩薩恩戀著住處聞諸法空心大驚怖遠離正法住於邪法捨夷坦道入險難道棄背佛意隨逐魔意於諸有中堅執不捨菩薩如是觀諸眾生增長大悲生諸善根而無所著菩薩爾時復作是念我當為一眾生於十方世界一一國土經不可說不可說劫教化成熟如為一眾生為一切眾生皆亦如是終不以此而生疲厭捨而餘去又以毛端徧量法界於一毛端處盡不可說不可說劫教化調伏一切眾生如一毛端處一一毛端處皆亦如是乃至不於一彈指頃執著於我起我我所想於一一毛端處盡未來劫修菩薩行不著身不著法不著念不著願不著三昧不著觀察不著寂定不著境界不著教化調伏眾生亦復不著入於法界何以故菩薩作是念我應觀一切法界如幻諸佛如影菩薩行如夢佛說法如響一切世間如化業報所持故差別身如幻行力所起故一切眾生如心種種雜染故一切法如實際不可變異故又作是念我當盡虗空徧法界於十方國土中行菩薩行念念明達一切佛法正念現前無所取著菩薩如是觀身無我見佛無礙為化眾生演說諸法令於佛法發生無量歡喜淨信救護一切心無疲厭無疲厭故於一切世界若有眾生未成就未調伏處悉詣於彼方便化度其中眾生種種音聲種種諸業種種取著種種施設種種和合種種流轉種種所作種種境界種種生種種歿以大誓願安住其中而教化之不令其心有動有退亦不一念生染著想何以故得無所著無所依故自利利他清淨滿足是名菩薩摩訶薩第七無著行。
　　【論】第七無著行以方便波羅蜜為體有六十五行經分為六段一佛子已下至然於佛法亦無所著有十二行半經明菩薩嚴淨佛剎供養諸佛心無所著分二此菩薩已下至能如是無所著故有十五行經明菩薩供佛無厭處事法而常行中無所著分三於佛法中心無障礙已下至諸善根而無所著有十一行經明觀眾生苦長自大悲分四菩薩爾時已下至何以故有十行半經明菩薩常住生死教化眾生無著分五菩薩作是念已下至心無疲厭有九行經明教化眾生觀法如幻分六無疲厭故已下至無著行有七行半經明菩薩見未調伏眾生而往彼生分。
　　【經】佛子何等為菩薩摩訶薩難得行此菩薩成就難得善根難伏善根最勝善根不可壞善根無能過善根不思議善根無盡善根自在力善根大威德善根與一切佛同一性善根此菩薩修諸行時於佛法中得最勝解於佛菩提得廣大解於菩薩願未曾休息盡一切劫心無疲倦於一切苦不生厭離一切眾魔所不能動一切諸佛之所護念具行一切菩薩苦行修菩薩行精勤匪懈於大乘願恒不退轉是菩薩安住此難得行已於念念中能轉阿僧祇劫生死而不捨菩薩大願若有眾生承事供養乃至見聞皆於阿耨多羅三藐三菩提得不退轉此菩薩雖了眾生非有而不捨一切眾生界譬如船師不住此岸不住彼岸不住中流而能運渡此岸眾生至於彼岸以往返無休息故菩薩摩訶薩亦復如是不住生死不住涅槃亦復不住生死中流而能運渡此岸眾生置於彼岸安隱無畏無憂惱處亦不於眾生數而有所著不捨一眾生著多眾生不捨多眾生著一眾生不增眾生界不減眾生界不生眾生界不滅眾生界不盡眾生界不長眾生界不分別眾生界不二眾生界何以故菩薩深入眾生界如法界眾生界法界無有二無二法中無增無減無生無滅無有無無無取無依無著無二何以故菩薩了一切法法界無二故菩薩如是以善方便入深法界住於無相以清淨相莊嚴其身了法無性而能分別一切法相不取眾生而能了知眾生之數不著世界而現身佛剎不分別法而善入佛法深達義理而廣演言教了一切法離欲真際而不斷菩薩道不退菩薩行常勤修習無盡之行自在入於清淨法界譬如鑽木以出於火火事無量而火不滅菩薩如是化眾生事無有窮盡而在世間常住不滅非究竟非不究竟非取非不取非依非無依非世法非佛法非凡夫非得果菩薩成就如是難得心修菩薩行時不說二乘法不說佛法不說世間不說世間法不說眾生不說無眾生不說垢不說淨何以故菩薩知一切法無染無取不轉不退故菩薩於如是寂滅微妙甚深最勝法中修行時亦不生念我現修此行已修此行當修此行不著蘊界處內世間外世間內外世間所起大願諸波羅蜜及一切法皆無所著何以故法界中無有法名向聲聞乘向獨覺乘無有法名向菩薩乘向阿耨多羅三藐三菩提無有法名向凡夫界無有法名向染向淨向生死向涅槃何以故諸法無二無不二故譬如虗空於十方中若去來今求不可得然非無虗空菩薩如是觀一切法皆不可得然非無一切法如實無異不失所作普示修行菩薩諸行不捨大願調伏眾生轉正法輪不壞因果亦不違於平等妙法普與三世諸如來等不斷佛種不壞實相深入於法辯才無盡聞法不著至法淵底善能開演心無所畏不捨佛住不違世法普現世間而不著世間菩薩如是成就難得智慧心修習諸行於三惡趣拔出眾生教化調伏安置三世諸佛道中令不動搖復作是念世間眾生不知恩報更相讎對邪見執著迷惑顛倒愚癡無智無有信心隨逐惡友起諸惡慧貪愛無明種種煩惱皆悉充滿是我所修菩薩行處設有知恩聰明慧解及善知識充滿世間我不於中修菩薩行何以故我於眾生無所適莫無所冀望乃至不求一縷一毫及以一字讚美之言盡未來劫修菩薩行未曾一念自為於己但欲度脫一切眾生令其清淨永得出離何以故於眾生中為明導者法應如是不取不求但為眾生修菩薩道令其得至安隱彼岸成阿耨多羅三藐三菩提是名菩薩摩訶薩第八難得行。
　　【論】第八難得行以願波羅蜜為體有七十行經分為六段一佛子已下至一性善根有四行經明此位中十善根分二此菩薩已下至得不退轉有八行半經明處苦無疲厭分三此菩薩了眾生非有已下至何以故有十行經明不捨不著眾生界分四菩薩深入眾生界已下至非得果有十三行半經明菩薩入眾生界不著而亦不廢常在世間現身度眾生分五菩薩成就如是已下至不著世間有十九行半經明不說而說法自在分六菩薩如是已下至第八難得行有十四行半經明行菩薩行不求果報分。
　　【經】佛子何等為菩薩摩訶薩善法行此菩薩為一切世間天人魔梵沙門婆羅門乾闥婆等作清涼法池攝持正法不斷佛種得清淨光明陀羅尼故說法授記辯才無盡得具足義陀羅尼故義辯無盡得覺悟實法陀羅尼故法辯無盡得訓釋言詞陀羅尼故詞辯無盡得無邊文句無盡義無礙門陀羅尼故無礙辯無盡得佛灌頂陀羅尼灌其頂故歡喜辯無盡得不由他悟陀羅尼門故光明辯無盡得同辯陀羅尼門故同辯無盡得種種義身句身文身中訓釋陀羅尼門故訓釋辯無盡得無邊旋陀羅尼故無邊辯無盡此菩薩大悲堅固普攝眾生於三千大千世界變身金色施作佛事隨諸眾生根性欲樂以廣長舌於一音中現無量音應時說法皆令歡喜假使有不可說種種業報無數眾生共會一處其會廣大充滿不可說世界菩薩於彼眾會中坐是中眾生一一皆有不可說阿僧祇口一一口能出百千億那由他音同時發聲各別言詞各別所問菩薩於一念中悉能領受皆為詶對令除疑惑如一眾會中於不可說眾會中悉亦如是復次假使一毛端處念念出不可說不可說道場眾會一切毛端處皆亦如是盡未來劫彼劫可盡眾會無盡是諸眾會於念念中以各別言辭各別所問菩薩於一念中悉能領受無怖無怯無疑無謬而作是念設一切眾生以如是語業俱來問我我為說法無斷無盡皆令歡喜住於善道復令善解一切言辭能為眾生說種種法而於言語無所分別假使不可說不可說種種言辭而來問難一念悉領一音咸答普使開悟無有遺餘以得一切智灌頂故以得無礙藏故以得一切法圓滿光明故具足一切智智故佛子此菩薩摩訶薩安住善法行已能自清淨亦能以無所著方便而普饒益一切眾生不見有眾生得出離者如於此三千大千世界如是乃至於不可說三千大千世界變身金色妙音具足於一切法無所障礙而作佛事佛子此菩薩摩訶薩成就十種身所謂入無邊法界非趣身滅一切世間故入無邊法界諸趣身生一切世間故不生身住無生平等法故不滅身一切滅言說不可得故不實身得如實故不妄身隨應現故不遷身離死此生彼故不壞身法界性無壞故一相身三世語言道斷故無相身善能觀察法相故菩薩成就如是十種身為一切眾生舍長養一切善根故為一切眾生救令其得大安隱故為一切眾生歸與其作大依處故為一切眾生導令得無上出離故為一切眾生師令入真實法中故為一切眾生燈令其明見業報故為一切眾生光令照甚深妙法故為一切三世炬令其曉悟實法故為一切世間照令入光明地中故為一切諸趣明示現如來自在故佛子是名菩薩摩訶薩第九善法行菩薩安住此行為一切眾生作清涼法池能盡一切佛法源故。
　　【論】第九善法行以力波羅蜜為體於此段中分為五段一佛子已下至旋陀羅尼辯無盡有十二行經明十無盡辯分二此菩薩已下至悉亦如是有九行半經明大千界現身成佛辯才無礙分三復次已下至而作佛事有十六行半經明於一毛端處道場無盡一切毛端處及不可說三千界示身成佛分四佛子此菩薩已下至善能觀察法相故有六行半經明十種自在身分五菩薩成就如是十種身已下至一切佛法源故有十行半經明與一切眾生所為依處分。
　　【經】佛子何等為菩薩摩訶薩真實行此菩薩成就第一誠諦之語如說能行如行能說此菩薩學三世諸佛真實語入三世諸佛種性與三世諸佛善根同等得三世諸佛無二語隨如來學智慧成就此菩薩成就知眾生是處非處智去來現在業報智諸根利鈍智種種界智種種解智一切至處道智諸禪解脫三昧垢淨起時非時智一切世界宿住隨念智天眼智漏盡智而不捨一切菩薩行何以故欲教化一切眾生悉令清淨故此菩薩復生如是增上心若我不令一切眾生住無上解脫道而我先成阿耨多羅三藐三菩提者則違我本願是所不應是故要當先令一切眾生得無上菩提無餘涅槃然後成佛何以故非眾生請我發心我自為眾生作不請之友欲先令一切眾生滿足善根成一切智是故我為最勝不著一切世間故我為最上住無上調御地故我為離翳解眾生無際故我為已辦本願成就故我為善變化菩薩功德莊嚴故我為善依怙三世諸佛攝受故此菩薩摩訶薩不捨本願故得入無上智慧莊嚴利益眾生悉令滿足隨本誓願皆得究竟於一切法中智慧自在令一切眾生普得清淨念念徧遊十方世界念念普詣不可說不可說諸佛國土念念悉見不可說不可說諸佛及佛莊嚴清淨國土示現如來自在神力普徧法界虗空界此菩薩現無量身普入世間而無所依於其身中現一切剎一切眾生一切諸法一切諸佛此菩薩知眾生種種想種種欲種種解種種業報種種善根隨其所應為現其身而調伏之觀諸菩薩如幻一切法如化佛出世如影一切世間如夢得義身文身無盡藏正念自在決定了知一切諸法智慧最勝入一切三昧真實相住一性無二地菩薩摩訶薩以諸眾生皆著於二安住大悲修行如是寂滅之法得佛十力入因陀羅網法界成就如來無礙解脫人中雄猛大師子吼得無所畏能轉無礙清淨法輪得智慧解脫了知一切世間境界絕生死迴流入智慧大海為一切眾生護持三世諸佛正法到一切佛法海實相源底菩薩住此真實行已一切世間天人魔梵沙門婆羅門乾闥婆阿脩羅等有親近者皆令開悟歡喜清淨是名菩薩摩訶薩第十真實行。
　　【論】第十真實行以智波羅蜜為體於此段中分為三段一佛子已下至悉令清淨故有十行經明此位菩薩學三世諸佛誠實身語智得佛十種智分二此菩薩復生如是增上心已下至法界虗空界有十六行半經明以願力教化眾生不取菩提分三此菩薩已下至第十真實行可十七行經明身含眾剎知根利生自在分。
　　【經】爾時佛神力故十方各有佛剎微塵數世界六種震動所謂動徧動等徧動起徧起等徧起踴徧踴等徧踴震徧震等徧震吼徧吼等徧吼擊徧擊等徧擊雨天妙華天香天末香天鬘天衣天寶天莊嚴具奏天樂音放天光明演暢諸天微妙音聲如此世界夜摩天宮說十行法所現神變十方世界悉亦如是復以佛神力故十方各過十萬佛剎微塵數世界外有十萬佛剎微塵數菩薩俱來詣此土充滿十方語功德林菩薩言佛子善哉善哉善能演說諸菩薩行我等一切同名功德林所住世界皆名功德幢彼土如來同名普功德我等佛所亦說此法眾會眷屬言辭義理悉亦如是無有增減佛子我等皆承佛神力來入此會為汝作證十方世界悉亦如是。
　　【論】已下動地興供分中有十五行經義分為三段一爾時已下至天微妙音聲有五行半經明動地興供分二如此世界已下至悉亦如是有一行半經明都結十方同然分三復以佛神力故已下至十方世界悉亦如是有八行經明十方功德林菩薩來集作證分如十方十萬佛剎微塵數世界外有十萬佛剎微塵數菩薩皆名功德林者為明十行徧周故佛號普功德者為明此十行徧周即功德徧周即是此位之中所得之果以行徧周所招功德故佛號普功德舉十方各過十萬佛剎微塵為數者明智所達法亦明行門之量廣大即佛果功德廣大已上十行約十波羅蜜為昇進經自具分明不煩更釋如是十行總是一時一念無前後之行門莫作前後延促之見皆須約法界智體用成進修之門。
　　【經】爾時功德林菩薩承佛神力普觀十方一切眾會暨于法界欲令佛種性不斷故欲令菩薩種性清淨故欲令願種性不退轉故欲令行種性常相續故欲令三世種性悉平等故欲攝三世一切佛種性故欲開演所種諸善根故欲觀察一切諸根故欲解煩惱習氣心行所作故欲照了一切佛菩提故而說頌言。
　　【論】如說頌歎法中有七行經明十種種性不斷故以頌重申如暨于法界者暨者及也云及于法界也。
　　【經】
　　一心敬禮十力尊　　離垢清淨無礙見　　境界深遠無倫疋　　住如虗空道中者　　過去人中諸最勝　　功德無量無所著　　勇猛第一無等倫　　彼離塵者行斯道　　現在十方諸國土　　善能開演第一義　　離諸過惡最清淨　　彼無依者行斯道　　未來所有人師子　　周徧遊行於法界　　已發諸佛大悲心　　彼饒益者行斯道　　三世所有無比尊　　自然除滅愚癡闇　　於一切法皆平等　　彼大力人行此道　　普見無量無邊界　　一切諸有及諸趣　　見已其心不分別　　彼無動者行斯道　　法界所有皆明了　　於第一義最清淨　　永破瞋慢及愚癡　　彼功德者行斯道　　於諸眾生善分別　　悉入法界真實性　　自然覺悟不由他　　彼等空者行斯道　　盡空所有諸國土　　悉往說法廣開喻　　所說清淨無能壞　　彼勝牟尼行此道　　具足堅固不退轉　　成就尊重最勝法　　願力無盡到彼岸　　彼善修者所行道　　無量無邊一切地　　廣大甚深妙境界　　悉能知見靡有遺　　彼論師子所行道　　一切句義皆明了　　所有異論悉摧伏　　於法決定無所疑　　彼大牟尼行此道　　遠離世間諸過患　　普與眾生安隱樂　　能為無等大導師　　彼勝德者行斯道　　恒以無畏施眾生　　普令一切皆欣慶　　其心清淨離染濁　　彼無等者行斯道　　意業清淨極調善　　離諸戲論無口過　　威光圓滿眾所欽　　彼最勝者行斯道　　入真實義到彼岸　　住功德處心永寂　　諸佛護念恒不忘　　彼滅有者行斯道　　遠離於我無惱害　　恒以大音宣正法　　十方國土靡不周　　彼絕譬者行斯道　　檀波羅蜜已成滿　　百福相好所莊嚴　　眾生見者皆欣悅　　彼最勝慧行斯道　　智地甚深難可入　　能以妙慧善安住　　其心究竟不動搖　　彼堅固行行斯道　　法界所有悉能入　　隨所入處咸究竟　　神通自在靡不該　　彼法光明行此道　　諸無等等大牟尼　　勤修三昧無二相　　心常在定樂寂靜　　彼普見者行斯道　　微細廣大諸國土　　更相涉入各差別　　如其境界悉了知　　彼智山王行此道　　意常明潔離諸垢　　於三界中無所著　　護持眾戒到彼岸　　此淨心者行斯道　　智慧無邊不可說　　普徧法界虗空界　　善能修學住其中　　彼金剛慧行斯道　　三世一切佛境界　　智慧善入悉周徧　　未嘗暫起疲厭心　　彼最勝者行斯道　　善能分別十力法　　了知一切至處道　　身業無礙得自在　　彼功德身行此道　　十方無量無邊界　　所有一切諸眾生　　我皆救護而不捨　　彼無畏者行斯道　　於諸佛法勤修習　　心常精進不懈倦　　淨治一切諸世間　　彼大龍王行此道　　了知眾生根不同　　欲解無量各差別　　種種諸界皆明達　　此普入者行斯道　　十方世界無量剎　　悉往受生無有數　　未曾一念生疲厭　　彼歡喜者行斯道　　普放無量光別網　　照耀一切諸世間　　其光所照入法性　　此善慧者行斯道　　震動十方諸國土　　無量億數那由他　　不令眾生有驚怖　　此利世者所行道　　善解一切語言法　　問難詶對悉究竟　　聰哲辯慧靡不知　　此無畏者所行道　　善解覆仰諸國土　　分別思惟得究竟　　悉使住於無盡地　　此勝慧者所行道　　功德無量那由他　　為求佛道皆修習　　於其一切到彼岸　　此無盡行所行道　　超出世間大論師　　辯才第一師子吼　　普使羣生到彼岸　　此淨心者所行道　　諸佛灌頂第一法　　已得此法灌其頂　　心恒安住正法門　　彼廣大心行此道　　一切眾生無量別　　了達其心悉周徧　　決定護持佛法藏　　彼如須彌行此道　　能於一一語言中　　普為示現無量音　　令彼眾生隨類解　　此無礙見行斯道　　一切文字語言法　　智皆善入不分別　　住於真實境界中　　此見性者所行道　　安住甚深大法海　　善能印定一切法　　了法無相真實門　　此見實者所行道　　一一佛土皆往詣　　盡於無量無邊劫　　觀察思惟靡暫停　　此匪懈者所行道　　無量無數諸如來　　種種名號各不同　　於一毛端悉明見　　此淨福者所行道　　一毛端處見諸佛　　其數無量不可說　　一切法界悉亦然　　彼諸佛子行斯道　　無量無邊無數劫　　於一念中悉明見　　知其脩促無定相　　此解脫行所行道　　能令見者無空過　　皆於佛法種因緣　　而於所作心無著　　彼諸最勝所行道　　那由他劫常遇佛　　終不一念生疲厭　　其心歡喜轉更增　　此不空見所行道　　盡於無量無邊劫　　觀察一切眾生界　　未曾見有一眾生　　此堅固士所行道　　修習無邊福智藏　　普作清涼功德池　　利益一切諸羣生　　彼第一人行此道　　法界所有諸品類　　普徧虗空無數量　　了彼皆依言說住　　此師子吼所行道　　能於一一三昧中　　普入無數諸三昧　　悉至法門幽奧處　　此月輪者行斯道　　忍力勤修到彼岸　　能忍最勝寂滅法　　其心平等不動搖　　此無邊智所行道　　於一世界一坐處　　其身不動恒寂然　　而於一切普現身　　彼無邊身行此道　　無量無邊諸國土　　悉令共入一塵中　　普得包容無障礙　　彼無邊思行此道　　了達是處及非處　　於諸力處普能入　　成就如來最上力　　彼第一力所行道　　過去未來現在世　　無量無邊諸業報　　恒以智慧悉了知　　此達解者所行道　　了達世間時非時　　如應調伏諸眾生　　悉順其宜而不失　　此善了者所行道　　善守身語及意業　　恒令依法而修行　　離諸取著降眾魔　　此智心者所行道　　於諸法中得善巧　　能入真如平等處　　辯才宣說無有窮　　此佛行者所行道　　陀羅尼門已圓滿　　善能安住無礙藏　　於諸法界悉通達　　此深入者所行道　　三世所有一切佛　　悉與等心同智慧　　一性一相無有殊　　此無礙種所行道　　已抉一切愚癡膜　　深入廣大智慧海　　普施眾生清淨眼　　此有目者所行道　　已具一切諸導師　　平等神通無二行　　獲於如來自在力　　此善修者所行道　　徧遊一切諸世間　　普雨無邊妙法雨　　悉令於義得決了　　此法雲者所行道　　能於佛智及解脫　　深生淨信永不退　　以信而生智慧根　　此善學者所行道　　能於一念悉了知　　一切眾生無有餘　　了彼眾生心自性　　達無性者所行道　　法界一切諸國土　　悉能化往無有數　　其身最妙絕等倫　　此無比行所行道　　佛剎無邊無有數　　無量諸佛在其中　　菩薩於彼悉現前　　親近供養生尊重　　菩薩能以獨一身　　入於三昧而寂定　　令見其身無有數　　一一皆從三昧起　　菩薩所住最深妙　　所行所作超戲論　　其心清淨常悅樂　　能令眾生悉歡喜　　諸根方便各差別　　能以智慧悉明見　　而了諸根無所依　　調難調者所行道　　能以方便巧分別　　於一切法得自在　　十方世界各不同　　悉在其中作佛事　　諸根微妙行亦然　　能為眾生廣說法　　誰其聞者不欣慶　　此等虗空所行道　　智眼清淨無與等　　於一切法悉明見　　如是智慧巧分別　　此無等者所行道　　所有無盡廣大福　　一切修行使究竟　　令諸眾生悉清淨　　此無比者所行道　　普勸修成助道法　　悉令得住方便地　　度脫眾生無有數　　未曾暫起眾生想　　一切機緣悉觀察　　先護彼意令無諍　　普示眾生安隱處　　此方便者所行道　　成就最上第一智　　具足無量無邊智　　於諸四眾無所畏　　此方便智所行道　　一切世界及諸法　　悉能徧入得自在　　亦入一切眾會中　　度脫羣生無有數　　十方一切國土中　　擊大法鼓悟羣生　　為法施主最無上　　此不滅者所行道　　一身結跏而正坐　　充滿十方無量剎　　而令其身不迫隘　　此法身者所行道　　能於一義一文中　　演說無量無邊法　　而其邊際不可得　　此無邊智所行道　　於佛解脫善修學　　得佛智慧無障礙　　成就無畏為世雄　　此方便者所行道　　了知十方世界海　　亦知一切佛剎海　　智海法海悉了知　　眾生見者咸欣慶　　或現入胎及初生　　或現道場成正覺　　如是皆令世間見　　此無邊者所行道　　無量億數國土中　　示現其身入涅槃　　實不捨願歸寂滅　　此雄論者所行道　　堅固微密一妙身　　與佛平等無差別　　隨諸眾生各異見　　一實身者所行道　　法界平等無差別　　具足無量無邊義　　樂觀一相心不移　　三世智者所行道　　於諸眾生及佛法　　建立加持悉究竟　　所有持力同於佛　　最上持者行斯道　　神足無礙猶如佛　　天眼無礙最清淨　　耳根無礙善聽聞　　此無礙意所行道　　所有神通皆具足　　隨其智慧悉成就　　善知一切靡所儔　　此賢智者所行道　　其心正定不搖動　　其智廣大無邊際　　所有境界皆明達　　一切見者所行道　　已到一切功德岸　　能隨次第度眾生　　其心畢竟無厭足　　此常勤者所行道　　三世所有諸佛法　　於此一切咸知見　　從於如來種性生　　彼諸佛子行斯道　　隨順言辭已成就　　乖違談論善摧伏　　常能趣向佛菩提　　無邊慧者所行道　　一光照燭無涯限　　十方國土悉充徧　　普使世間得大明　　此破闇者所行道　　隨其應現應供養　　為現如來清淨身　　教化眾生百千億　　莊嚴佛剎亦如是　　為令眾生出世間　　一切妙行皆修習　　此行廣大無邊際　　云何而有能知者　　假使分身不可說　　而與法界虗空等　　悉共稱揚彼功德　　百千萬劫無能盡　　菩薩功德無有邊　　一切修行皆具足　　假使無量無邊佛　　於無量劫說不盡　　何況世間天及人　　一切聲聞及緣覺　　能於無量無邊劫　　讚歎稱揚得究竟
　　【論】如下說頌分中有二百二行頌兩行一頌如文具明。

　　大方廣佛新華嚴經合論卷第三十八


　　音切


憎
　　(會音)。

顧
　　(古故切)。

戀
　　(良願切)。

頑
　　(五還切)。

嚚
　　(魚巾切)。

聰
　　(倉紅切)。

敏
　　(眉允切)。

誤
　　(牛故切)。

彈
　　(徒干切)。

匪
　　(方尾切)。

懈
　　(戒音)。

縷
　　(力語切)。

冀
　　(居利切)。

變
　　(補面切)。

辭
　　(詳慈切)。

鈍
　　(直定切)。

踴
　　(勇音)。

讎
　　(市流切)。

適
　　(丁力切)。

雄
　　(胡弓切)。

哲
　　(之列切)。

欽
　　(佉今切)。

靡
　　(亡悲切)。

淵
　　(烏玄切)。

抉
　　(於決切)。

儔
　　(直由切)。

廢
　　(方吠切)。
　　大方廣佛新華嚴經合論卷第三十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十無盡藏品第二十二

　　【論】將釋此品三門如前一釋品名目者為此說十種藏依法立名可知第二釋品來意者此位已說十種行以此十無盡藏成前十行之法使令無盡成後十迴向之法使令進向令使行門不滯是故此品須來第三長科經意者分為二門一長科經意二隨文釋義一長科經意者於此一品經中大段隨十藏名目總有十一段經其文如下。
　　【經】爾時功德林菩薩復告諸菩薩言佛子菩薩摩訶薩有十種藏過去未來現在諸佛已說當說今說何等為十所謂信藏戒藏慚藏愧藏聞藏施藏慧藏念藏持藏辯藏是為十佛子何等為菩薩摩訶薩信藏此菩薩信一切法空信一切法無相信一切法無願信一切法無作信一切法無分別信一切法無所依信一切法不可量信一切法無有上信一切法難超越信一切法無生若菩薩能如是隨順一切法生淨信已聞諸佛法不可思議心不怯弱聞一切佛不可思議心不怯弱聞眾生界不可思議心不怯弱聞法界不可思議心不怯弱聞虗空界不可思議心不怯弱聞涅槃界不可思議心不怯弱聞過去世不可思議心不怯弱聞未來世不可思議心不怯弱聞現在世不可思議心不怯弱聞入一切劫不可思議心不怯弱何以故此菩薩於諸佛所一向堅信知佛智慧無邊無盡十方無量諸世界中一一各有無量諸佛於阿耨多羅三藐三菩提已得今得當得已出世今出世當出世已入涅槃今入涅槃當入涅槃彼諸佛智慧不增不減不生不滅不進不退不近不遠無知無捨此菩薩入佛智慧成就無邊無盡信得此信已心不退轉心不襍亂不可破壞無所染著常有根本隨順聖人住如來家護持一切諸佛種性增長一切菩薩信解隨順一切如來善根出生一切諸佛方便是名菩薩摩訶薩信藏菩薩住此信藏則能聞持一切佛法為眾生說皆令開悟。
　　【論】第一從初爾時功德林菩薩已下至為眾生說皆令開悟有二十八行半經明正舉十無盡藏名并陳十種信法分於此分中復分為六一爾時功德林已下至是為十有四行經明正說十藏之名分二佛子已下至生淨信已有五行半經明初舉十種信法分三聞諸佛法不可思議已下至何以故有七行半經明聞法生信已於法不怯分四此菩薩已下至無知無捨有五行半經明知一切諸佛出世入涅槃無遠近取捨分五此菩薩入佛智慧已下至一切諸佛方便有四行半經明入此信藏生在佛家順諸佛善根方便分六是名菩薩已下一行半經明總結信成能演法分此信是十行之中位內之信文殊師利覺首等是十信位中信心故。
　　【經】佛子何等為菩薩摩訶薩戒藏此菩薩成就普饒益戒不受戒不住戒無悔恨戒無違諍戒不損惱戒無雜穢戒無貪求戒無過失戒無毀犯戒云何為普饒益戒此菩薩受持淨戒本為利益一切眾生云何為不受戒此菩薩不受行外道諸所有戒但性自精進奉持三世諸佛如來平等淨戒云何為不住戒此菩薩受持戒時心不住欲界不住色界不住無色界何以故不求生彼而持戒故云何為無悔恨戒此菩薩恒得安住無悔恨心何以故不作重罪不行諂詐不破淨戒故云何為無違諍戒此菩薩不非先制不更造立心常隨順向涅槃戒具足受持無所毀犯不以持戒惱他眾生令其生苦但願一切心常歡喜而持於戒云何為不惱害戒此菩薩不因於戒學諸呪術造作方藥惱害眾生但為救護一切眾生而持於戒云何為不雜戒此菩薩不著邊見不持雜戒但觀緣起持出離戒云何為無貪求戒此菩薩不現異相彰已有德但為滿足出離法故而持於戒云何為無過失戒此菩薩不自貢高言我持戒見破戒人亦不輕毀令他媿恥但一其心而持於戒云何為無毀犯戒此菩薩永斷煞盜邪婬妄語兩舌惡口及無義語貪瞋邪見具足受持十種善業菩薩持此無犯戒時作是念言一切眾生毀犯淨戒皆由顛倒唯佛世尊能知眾生以何因緣而生顛倒毀犯淨戒我當成就無上菩提廣為眾生說真實法令離顛倒是名菩薩摩訶薩第二戒藏。
　　【論】第二佛子何等為菩薩戒藏已下至是名菩薩第二戒藏於中有二十八行半經於此段中復分為三一佛子已下至無毀犯戒有三行半經明正舉十種戒名號分二云何已下至十種善業有二十一行經明正說十種戒之持犯分三菩薩持此至第二戒藏有四行半經明此十行菩薩持戒無毀犯分。
　　【經】佛子何等為菩薩摩訶薩慚藏此菩薩憶念過去所作諸惡而生於慚謂彼菩薩心自念言我無始世來與諸眾生皆悉互作父母兄弟姉妹男女具貪瞋癡憍慢諂誑及餘一切諸煩惱故更相惱害遞相凌奪姦婬傷殺無惡不造一切眾生悉亦如是以諸煩惱備造眾惡是故各各不相恭敬不相尊重不相承順不相謙下不相啟導不相護惜更相煞害互為怨讎自惟我身及諸眾生去來現在行無漸法三世諸佛無不知見今若不斷此無慚行三世諸佛亦當見我我當云何猶行不止甚為不可是故我應專心斷除證阿耨多羅三藐三菩提廣為眾生說真實法是名菩薩摩訶薩第三慚藏。
　　【論】第三佛子已下至第三慚藏有十三行半經於此段中復分為二一佛子已下至應專心斷除有十二行經明斷無慚行具於慚行分二有一行半經明具足於慚善為眾生說法分。
　　【經】佛子何等為菩薩摩訶薩愧藏此菩薩自愧昔來於五欲中種種貪求無有厭足因此增長貪恚癡等一切煩惱我今不應復行是事又作是念眾生無智起諸煩惱具行惡法不相恭敬不相尊重乃至展轉互為怨讎如是等惡無不備造造已歡喜追求稱歎盲無慧眼無所知見於母人腹中入胎受生成垢穢身畢竟至於髮白面皺有智慧者觀此但是從婬欲生不淨之法三世諸佛皆悉知見若我於今猶行是事則為欺誑三世諸佛是故我當修行於愧速成阿耨多羅三藐三菩提廣為眾生說真實法是名菩薩摩訶薩第四愧藏。
　　【論】第四佛子已下至是名菩薩愧藏於中有十二行經於中大意復分為三一佛子已下至復行是事有三行經明自念於五欲境無始長貪求分二又作是念已下至我當修行於愧有七行經明念眾生愚癡為於五欲互為怨讎菩薩知之應自斷分三速成菩提已下一行半經善為眾生說真實法分。
　　【經】佛子何等為菩薩摩訶薩聞藏此菩薩知是事有故是事有是事無故是事無是事起故是事起是事滅故是事滅是世間法是出世間法是有為法是無為法是有記法是無記法何等為是事有故是事有謂無明有故行有何等為是事無故是事無謂識無故名色無何等為是事起故是事起謂愛起故苦起何等為是事滅故是事滅謂有滅故生滅何等為世間法所謂色受想行識何等為出世間法所謂戒定慧解脫解脫知見何等為有為法所謂欲界色界無色界眾生界何等為無為法所謂虗空涅槃數緣滅非數緣滅緣起法性住何等為有記法謂四聖諦四沙門果四辯四無所畏四念處四正勤四神足五根五力七覺分八聖道分何等為無記法謂世間有邊世間無邊世間亦有邊亦無邊世間非有邊非無邊世間有常世間無常世間亦有常亦無常世間非有常非無常如來滅後有如來滅後無如來滅後亦有亦無如來滅後非有非無我及眾生有我及眾生無我及眾生亦有亦無我及眾生非有非無過去有幾如來般涅槃幾聲聞辟支佛般涅槃未來有幾如來幾聲聞辟支佛幾眾生現在有幾佛住幾聲聞辟支佛住幾眾生住何等如來最先出何等聲聞辟支佛最先出何等眾生最先出何等如來最後出何等聲聞辟支佛最後出何等眾生最後出何法最在初何法最在後世間從何處來去至何所有幾世界成有幾世界壞世界從何處來去至何所何者為生死最初際何者為生死最後際是名無記法菩薩摩訶薩作如是念一切眾生於生死中無有多聞不能了知此一切法我當發意持多聞藏證阿耨多羅三藐三菩提為諸眾生說真實法是名菩薩摩訶薩第五多聞藏。
　　【論】第五佛子已下至多聞藏有三十四行半經明聞藏於此段中復分為三一佛子已下至無記法有四行經明舉十事有無分二何等為是事有已下至是名無記法有二十六行半經明正說十種事有無分初從十二緣說無明有故行有識無故名色無愛起故苦起有滅故生滅此上四事識之與愛皆從無明妄計諸有從生今達有本無即十二緣滅十二緣滅非智有生非智有滅但除其病其智無依無形無為而靈通萬有無思而現無作而成學之者以止觀兩門功終方會此之一辦後之十法總終聖教具陳識相對治異解已下如文具明三菩薩已下四行經明菩薩念諸眾生無多聞慧我求多聞藏廣為說法分。
　　【經】佛子何等為菩薩摩訶薩施藏此菩薩行十種施所謂分減施竭盡施內施外施內外施一切施過去施未來施現在施究竟施佛子云何為菩薩分減施此菩薩稟性仁慈好行慧施若得美味不專自受要與眾生然後方食凡所受物悉亦如是若自食時作是念言我身中有八萬戶蟲依於我住我身充樂彼亦充樂我身飢苦彼亦飢苦我今受此所有飲食願令眾生普得充飽為施彼故而自食之不貪其味復作是念我於長夜愛著其身欲令充飽而受飲食今以此食惠施眾生願我於身永斷貪著是名分減施云何為菩薩竭盡施佛子此菩薩得種種上味飲食香華衣服資生之具若自以受用則安樂延年若輟己施人則窮苦夭命時或有人來作是言汝今所有悉當與我菩薩自念我無始已來以飢餓故喪身無數未曾得有如毫末許饒益眾生而獲善利今我亦當同於往昔而捨其命是故應為饒益眾生隨其所有一切皆捨乃至盡命亦無所恡是名竭盡施云何為菩薩內施佛子此菩薩年方少盛端正美好香華衣服以嚴其身始受灌頂轉輪王位七寶具足王四天下時或有人來白王言大王當知我今衰老身嬰重疾煢獨羸頓死將不久若得王身手足血肉頭目骨髓我之身命必冀存活唯願大王莫更籌量有所顧惜但見慈念以施於我爾時菩薩作是念言今我此身後必當死無一利益宜時疾捨以濟眾生念已施之心無所悔是名內施云何為菩薩外施佛子此菩薩年盛色美眾相具足名華上服而以嚴身始受灌頂轉輪王位七寶具足王四天下時或有人來白王言我今貧窶眾苦逼迫唯願仁慈特垂矜念捨此王位以贍於我我當統領受王福樂爾時菩薩作是念言一切榮盛必當衰歇於衰歇時不能復更饒益眾生我今宜應隨彼所求充滿其意作是念已即便施之而無所悔是名外施云何為菩薩內外施佛子此菩薩如上所說處輪王位七寶具足王四天下時或有人而來白言此轉輪位王處已久我未曾得唯願大王捨之與我并及王身為我臣僕爾時菩薩作是念言我身財寶及以王位悉是無常敗壞之法我今盛壯富有天下乞者現前當以不堅而求堅法作是念已即便施之乃至以身恭勤作役心無所悔是名內外施云何為菩薩一切施佛子此菩薩亦如上說處輪王位七寶具足王四天下時有無量貧窮之人來詣其前而作是言大王名稱周聞十方我等欽風故來至此吾曹今者各有所求願普垂慈令得滿足時諸貧人從彼大王或乞國土或乞妻子或乞手足血肉心肺頭目髓腦菩薩是時心作是念一切恩愛會當別離而於眾生無所饒益我今為欲永捨貪愛以此一切必離散物滿眾生願作是念已悉皆施與心無悔恨亦不於眾生而生厭賤是名一切施云何為菩薩過去施此菩薩聞過去諸佛菩薩所有功德聞已不著了達非有不起分別不貪不味亦不求取無所依倚見法如夢無有堅固於諸善根不起有想亦無所倚但為教化取著眾生成熟佛法而為演說又復觀察過去諸法十方推求都不可得作是念已於過去法畢竟皆捨是名過去施云何為菩薩未來施此菩薩聞未來諸佛之所修行了達非有不取於相不別樂往生諸佛國土不味不著亦不生厭不以善根迴向於彼亦不於彼而退善根常勤修行未曾廢捨但欲因彼境界攝取眾生為說真實令成熟佛法然此法者非有處所非無處所非內非外非近非遠復作是念若法非有不可不捨是名未來施云何為菩薩現在施此菩薩聞四天王眾天三十三天夜摩天兜率陀天化樂天他化自在天梵天梵身天梵輔天梵眾天大梵天光天少光天無量光天光音天淨天少淨天無量淨天徧淨天廣天少廣天無量廣天廣果天無煩天無熱天善見天善現天色究竟天乃至聞聲聞緣覺具足功德聞已其心不迷不沒不聚不散但觀諸行如夢不實無有貪著為令眾生捨離惡趣心無分別修菩薩道成就佛法而為開演是名現在施云何為菩薩究竟施佛子此菩薩假使有無量眾生或有無眼或有無耳或無鼻舌及以手足來至其所告菩薩言我身薄祜諸根殘缺唯願仁慈以善方便捨己所有令我具足菩薩聞之即便施與假使由此經阿僧祇劫諸根不具亦不心生一念悔惜但自觀身從初入胎不淨微形胞段諸根生老病死又觀此身無有真實無有慚愧非賢聖物臭穢不潔骨節相持血肉所塗九孔常流人所惡賤作是觀已不生一念愛著之心復作是念此身危脆無有堅固我今云何而生戀著應以施彼充滿其願如我所作以此開導一切眾生令於身心不生貪愛悉得成就清淨智身是名究竟施是為菩薩摩訶薩第六施藏。
　　【論】第六佛子已下至施藏有九十三行經於此段中復分為二一佛子已下至分減施有三行半經明都舉十種施藏分二此菩薩已下直至是名菩薩第六施藏總說前十種施藏分已上十種施理事盡含如文自具。
　　【經】佛子何等為菩薩摩訶薩慧藏此菩薩於色如實知色集如實知色滅如實知色滅道如實知於受想行識如實知受想行識集如實知受想行識滅如實知受想行識滅道如實知於無明如實知無明集如實知無明滅如實知無明滅道如實知於愛如實知愛集如實知愛滅如實知愛滅道如實知於聲聞如實知聲聞法如實知聲聞集如實知聲聞涅槃如實知於獨覺如實知獨覺法如實知獨覺集如實知獨覺涅槃如實知於菩薩如實知菩薩法如實知菩薩集如實知菩薩涅槃如實知云何知知從業報諸行因緣之所造作一切虗假空無有實非我非堅固無有少法可得成立欲令眾生知其實性廣為宣說為說何等說諸法不可壞何等法不可壞色不可壞受想行識不可壞無明不可壞聲聞法獨覺法菩薩法不可壞何以故一切法無作無作者無言說無處所不生不起不與不取無動轉無作用菩薩成就如是等無量慧藏以少方便了一切法自然明達不由他悟此慧無盡藏有十種不可盡故說為無盡何等為十所謂多聞善巧不可盡故親近善知識不可盡故善分別句義不可盡故入深法界不可盡故以一味智莊嚴不可盡故集一切福德心無疲倦不可盡故入一切陀羅尼門不可盡故能分別一切眾生語言音聲不可盡故能斷一切眾生疑惑不可盡故為一切眾生現一切佛神力教化調伏令修行不斷不可盡故是為十是為菩薩摩訶薩第七慧藏住此藏者得無盡智慧普能開悟一切眾生。
　　【論】第七佛子已下至開悟一切眾生有三十行經於此段中復分為五一佛子已下至涅槃如實知有十一行經且舉如實知世間法出世間法根末所集體相分二云何知已下至廣為宣說有三行經明都舉前法從緣所生本無所有分三為說何等已下至不由他悟有六行經明正說前受想行等無體成壞分四此慧藏已下至是為十有八行半經明十不可盡分五已下一行半經明得法善說分。
　　【經】佛子何等為菩薩摩訶薩念藏此菩薩捨離癡惑得具足念憶念過去一生二生乃至十生百生千生百千生無量百千生成劫壞劫成壞劫非一成劫非一壞劫非一成壞劫百劫千劫百千億那由他乃至無量無數無邊無等不可數不可稱不可思不可量不可說不可說不可說劫念一佛名號乃至不可說不可說佛名號念一佛出世說授記乃至不可說不可說佛出世說授記念一佛出世說修多羅乃至不可說不可說佛出世說修多羅如修多羅祇夜授記伽陀尼陀那憂陀那本事本生方廣未曾有譬喻論議亦如是念一眾會乃至不可說不可說眾會念演一法乃至演不可說不可說法念一根種種性乃至不可說不可說根種種性念一根無量種種性乃至不可說不可說根無量種種性念一煩惱種種性乃至不可說不可說煩惱種種性念一三昧種種性乃至不可說不可說三昧種種性此念有十種所謂寂靜念清淨念不濁念明徹念離塵念離種種塵念離垢念光耀念可愛樂念無際礙念菩薩住是念時一切世間無能嬈亂一切異論無能變動往世善根悉得清淨於諸世法無所染著眾魔外道所不能壞轉身受生無所忘失過現未來說法無盡於一切世界中與眾生同住曾無過咎入一切諸佛眾會道場無所障礙一切佛所悉得親近是名菩薩摩訶薩第八念藏。
　　【論】第八佛子已下至念藏有二十七行經於中大意復分為二一佛子已下至不可說三昧種種性有十八行經明得無限正念諸法分二此念有十種已下至第八念藏有九行經明得十正念時於一切法無過失分如十二部經名中祇夜此云應誦伽陀此云諷誦尼陀那此云因緣經優陀那此云無問自說。
　　【經】佛子何等為菩薩摩訶薩持藏此菩薩持諸佛所說脩多羅文句義理無有忘失一生持乃至不可說不可說生持持一佛名號乃至不可說不可說佛名號持一劫數乃至不可說不可說劫數持一佛授記乃至不可說不可說佛授記持一脩多羅乃至不可說不可說脩多羅持一眾會乃至不可說不可說眾會持演一法乃至演不可說不可說法持一根無量種種性乃至不可說不可說根無量種種性持一煩惱種種性乃至不可說不可說煩惱種種性持一三昧種種性乃至不可說不可說三昧種種性佛子此持藏無邊難滿難至其底難得親近無能制伏無量無盡具大威力是佛境界唯佛能了是名菩薩摩訶薩第九持藏。
　　【論】第九佛子已下有十四行經於中大意復分為二一佛子已下至不可說三昧種種性有十一行半經明聞持一切諸法無限分二佛子已下有三行經明此位菩薩所說諸法無限唯佛能了知故名持藏分。
　　【經】佛子何等為菩薩摩訶薩辯藏此菩薩有深智慧了知實相廣為眾生演說諸法不違一切諸佛經典說一品法乃至不可說不可說品法說一佛名號乃至不可說不可說佛名號如是說一世界說一佛授記說一脩多羅說一眾會說演一法說一根無量種種性說一煩惱無量種種性說一三昧無量種種性乃至說不可說不可說三昧無量種種性或一日說或半月一月說或百年千年百千年說或一劫百劫千劫百千劫說或百千億那由他劫說或無數無量乃至不可說不可說劫說劫數可盡一文一句義理難盡何以故此菩薩成就十種無盡藏故成就此藏得攝一切法陀羅尼門現在前百萬阿僧祇陀羅尼以為眷屬得此陀羅尼已以法光明廣為眾生演說於法其說法時以廣長舌出妙音聲充滿十方一切世界隨其根性悉令滿足心得歡喜滅除一切煩惱纏垢善入一切音聲言語文字辯才令一切眾生佛種不斷淨心相續亦以法光明而演說法無有窮盡不生疲倦何以故此菩薩成就盡虗空徧法界無邊身故是為菩薩摩訶薩第十辯藏此藏無窮盡無分段無間無斷無變異無隔礙無退轉甚深無底難可得入普入一切佛法之門。
　　【論】第十佛子已下一段有二十四行經於中其意復分為三一佛子已下至何以故有十二行經明此位菩薩辯藏無盡分二此菩薩成就十種無盡藏已下至第十辯藏有十行經明正說十種辯藏分三有兩行經明辯藏無限分。
　　【經】佛子此十種無盡藏有十種無盡法令諸菩薩究竟成就無上菩提何等為十饒益一切眾生故以本願善迴向故一切劫無斷絕故盡虗空界悉開悟心無限故迴向有為而不著故一念境界一切法無盡故大願心無變異故善攝取諸陀羅尼故一切諸佛所護念故了一切法皆如幻故是為十種無盡法能令一切世間所作悉得究竟無盡大藏。
　　【論】第十一段中有八行經明總舉前十藏成後迴向法門分此十種藏為成當位自分十行令成滿故亦成後十迴向法門故每位皆然已上釋十行法門竟。

　　大方廣佛新華嚴經合論卷第三十九


　　音切


諂
　　(丑琰切)。

誑
　　(居況切)。

姊
　　(子音)。

妹
　　(昧音)。

瞋
　　(昌真切)。

癡
　　(丑之切)。

皺
　　(側救切)。

嬰
　　(於盈切)。

煢
　　(渠營切)。

羸
　　(力為切)。

髓
　　(息委切)。

籌
　　(直由切)。

窶
　　(其矩切)。

迫
　　(百音)。

贍
　　(市艷切)。

矜
　　(居令切)。

詣
　　(魚計切)。

役
　　(亦音)。

腦
　　(奴老切)。

肺
　　(芳計切)。

祜
　　(胡古切)。

缺
　　(苦穴切)。

胞
　　(包音)。

胎
　　(台音)。

穢
　　(於廢切)。

嬈
　　(乃鳥切)。

遞
　　(特計切)。
　　大方廣佛新華嚴經合論卷第四十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　昇兜率天宮品第二十三

　　【論】第五會兜率天宮說十迴向法門於此會中序分正說流通者從此初昇兜率天宮是序分已下兩品是正說分兩品中至下動地興供是流通分兜率天宮說十迴向法門於此位中有三品經共成此位第一從初昇兜率天宮品三義如前一釋品名目者以昇天所至立名也兜率天者此云樂知足天也二釋品來意者明前十住十行二位以彰出世已成如來智慧之業今於此天以明隨見道者成如來大悲處世利生之業會融世間出世間不一不二法門是故此品須來凡大悲門初發心時以真智慧進修中悲有勝劣不同十住十行智慧兼修仍出世心多望此位大悲是理智位出世心終迴入生死智慈之悲十地之中長養大悲更令深厚是故善財十地表法中從初地已去有九箇女天一箇瞿波是佛音為太子之時妻表悲十地位已終法悅是妻義故問云何於此天處說迴向法答曰如須彌頂上說十住明初生佛家住佛智慧之頂而無退動夜摩天上說十行法表行依法空一切無著至此兜率天宮表雖不離欲界處大悲門而於欲境常行知足無所染著但為饒益眾生處於世間又此天處於欲界自須彌已上五天之處中以會智悲令不偏故如四天王還依帝釋為主故是故而於此天說十迴向明和會真俗成大慈悲長處生死而不廢涅槃名為迴向從初發心住已來如是和會位終偏得其名故名迴向此為以處表法昇進亦即不曾身有上下去來智悲恒徧故無中邊故但明寄處表一生菩薩處此天中果行滿故以明發心初始生如來智慧之家以佛智慧行大悲門即是圓滿如來果故果復常滿行復常行果行相嚴故號佛華嚴也十地十一地依此十住十行十迴向法三法成其功用更亦無別安立以是他化天中說十地時更不別作法事興供故但長養此位大智大慈大悲令深固圓滿故故名十地三隨文解釋者於此義中復分為二此會中都會五位眾總在其中如下諸王菩薩等總是一長科經意二隨文解釋第一長科經意者從初至經末約分為十一段第一爾時佛神力故已下至悉皆同等於中有七紙半經明兜率天王遙見佛來與諸天眾敷座莊嚴分復科為七段。
　　【經】爾時佛神力故十方一切世界一一四天下閻浮提中皆見如來坐於樹下各有菩薩承佛神力而演說法靡不自謂恒對於佛。
　　【論】第一爾時已下至恒對於佛有三行經明智身恒圓滿分隨文釋義者此昇兜率天品中云十方一切世界皆常對於佛者明圓智徧周。
　　【經】爾時世尊復以神力不離於此菩提樹下及須彌頂夜摩天宮而往詣於兜率陀天一切妙寶所莊嚴殿。
　　【論】第二爾時世尊已下至妙寶莊嚴殿可兩行經明如來大智徧周應感所見彼此無來去分釋義云不離菩提樹而昇夜摩兜率天者為菩提之智體本性無有依住徧往十方無去來今性無可得無有住處無有遷變不動不寂無所造作而隨根應十方世界於一切眾生前對現色身如應化度。
　　【經】時兜率天王遙見佛來即於殿上敷摩尼藏師子之座其師子座天諸妙寶之所集成過去修行善根所得一切如來神力所現無量百千億那由他阿僧祇善根所生一切如來淨法所起無邊福力之所嚴瑩清淨業報不可沮壞觀者欣樂無有厭足是出世法非世所染一切眾生咸來觀察無有能得究其妙好。
　　【論】第三時兜率天王遙見佛來已下至無有能得究其妙好有七行經明天王殿上敷座分釋義云時兜率天王遙見佛來者明從前十行位向十迴向為遙見佛來入殿敷寶座者契會也如十住為以方便三昧顯現如來智慧法流即座有安置十行之中為以法身無相而為行體座云化作寶蓮華藏為表處行無染如蓮華故今此十迴向位中為成大悲赴俗座云敷座敷者開發義為表大悲赴俗開敷眾善之華至菩提之妙果故又敷者設義為表大悲赴俗設法以利生故不自求出世法故座體摩尼者明以大慈悲常在生死而無染汙以表摩尼名離垢寶座云師子者依主義也為如來是無畏之主故天諸妙寶之所集成者明妙理智悲萬行報得故是故經云過去修行善根所得一切如來神力所現者明一切諸佛福智萬行不異自佛神力故但自心理智中與一切諸佛同福智故為智同行同故云無量百千億那由他阿僧祇善根所生者明迴向中福智大悲行周故報也總云此座嚴飾是不可數無限善根所生一切如來淨法所起明以智起行無法不淨餘如文自具從此已下至第一段終有一百九十八行半經有一百八十四箇百萬億種諸莊嚴寶座及寶地虗空悉皆徧滿又有一百八箇百萬億種諸菩薩并諸天八部王眾入法及合掌思惟讚頌持幡等眾莊嚴寶地及虗空周徧圓滿又有十箇百萬億善根之所嚴潔。
　　【經】有百萬億層級周帀圍遶百萬億金網百萬億華帳百萬億寶帳百萬億鬘帳百萬億香帳張施其上華鬘垂下香氣普熏百萬億華蓋百萬億鬘蓋百萬億寶蓋諸天執持四面行列百萬億寶衣以敷其上百萬億樓閣綺煥莊嚴百萬億摩尼網百萬億寶網彌覆其上百萬億寶纓珞網四面垂下百萬億莊嚴具網百萬億蓋網百萬億衣網百萬億寶帳網以張其上百萬億寶蓮華網開敷光榮百萬億寶香網其香美妙稱悅眾心百萬億寶鈴帳其鈴微動出和雅音百萬億栴檀寶帳香氣普熏百萬億寶華帳其華敷榮百萬億眾妙色衣帳世所希有百萬億菩薩帳百萬億雜色帳百萬億真金帳百萬億瑠璃帳百萬億種種寶帳悉張其上百萬億一切寶帳大摩尼寶以為莊嚴百萬億妙寶華周帀瑩飾百萬億頻婆帳殊妙間錯百萬億寶鬘百萬億香鬘四面垂下百萬億天堅固香其香普熏百萬億天莊嚴具纓絡百萬億寶華纓絡百萬億勝藏寶纓絡百萬億摩尼寶纓絡百萬億海摩尼寶纓絡莊嚴座身百萬億妙寶繒綵以為垂帶百萬億因陀羅金剛寶百萬億自在摩尼寶百萬億妙色真金藏以為間飾百萬億毗盧遮那摩尼寶百萬億因陀羅摩尼寶光明照耀百萬億天堅固摩尼寶以為窗牗百萬億清淨功德摩尼寶彰施妙色百萬億清淨妙藏寶以為門闥百萬億世中最勝半月寶百萬億離垢藏摩尼寶百萬億師子面摩尼寶間錯莊嚴百萬億心王摩尼寶所求如意百萬億閻浮檀摩尼寶百萬億清淨藏摩尼寶百萬億帝幢摩尼寶咸放光明彌覆其上百萬億白銀藏摩尼寶百萬億須彌幢摩尼寶莊嚴其藏百萬億真珠纓絡百萬億瑠璃纓絡百萬億赤色寶纓絡百萬億摩尼纓絡百萬億寶光明纓絡百萬億種種藏摩尼纓絡百萬億甚可樂見赤真珠纓絡百萬億無邊色相藏摩尼寶纓絡百萬億極清淨無比寶纓絡百萬億勝光明摩尼寶纓絡周帀垂布以為莊嚴百萬億摩尼身殊妙嚴飾百萬億因陀羅妙色寶百萬億黑栴檀香百萬億不思議境界香百萬億十方妙香百萬億最勝香百萬億甚可愛樂香咸發香氣普熏十方百萬億頻婆羅香普散十方百萬億淨光香普熏眾生百萬億無邊際種種色香普熏一切諸佛國土永不歇滅百萬億塗香百萬億熏香百萬億燒香香氣發越普熏一切百萬億蓮華藏沈水香出大音聲百萬億遊戲香能轉眾心百萬億阿樓那香香氣普熏其味甘美百萬億能開悟香普徧一切令其聞者諸根寂靜復有百萬億無比香王香種種莊嚴雨百萬億天華雲雨百萬億天香雲雨百萬億天末香雲雨百萬億天拘蘇摩華雲雨百萬億天波頭摩華雲雨百萬億天優鉢羅華雲雨百萬億天拘物頭華雲雨百萬億天芬陀利華雲雨百萬億天曼陀羅華雲雨百萬億一切天華雲雨百萬億天衣雲雨百萬億摩尼寶雲雨百萬億天蓋雲雨百萬億天幡雲雨百萬億天冠雲雨百萬億天莊嚴具雲雨百萬億天寶鬘雲雨百萬億天寶纓絡雲雨百萬億天栴檀香雲雨百萬億天沈水香雲建百萬億寶幢懸百萬億寶幡垂百萬億寶繒帶然百萬億香罏布百萬億寶鬘持百萬億寶扇執百萬億寶拂懸百萬億寶鈴網微風吹動出妙音聲百萬億寶欄楯周帀圍遶百萬億寶多羅樹次第行列百萬億妙寶窗牖綺麗莊嚴百萬億寶樹周帀垂陰百萬億寶樓閣延袤綺飾百萬億寶門垂布纓絡百萬億金鈴出妙音聲百萬億吉祥相纓絡嚴淨垂下百萬億寶悉底迦能除眾惡百萬億金藏金縷織成百萬億寶蓋眾寶為竿執持行列百萬億一切寶莊嚴具網間錯莊嚴百萬億光明寶放種種光百萬億光明周徧照耀百萬億日藏輪百萬億月藏輪並無量色寶之所集成百萬億香燄光明映徹百萬億蓮華藏開敷鮮榮百萬億寶網百萬億華網百萬億香網彌覆其上百萬億天寶衣百萬億天青色衣百萬億天黃色衣百萬億天赤色衣百萬億天奇妙色衣百萬億天種種寶奇妙衣百萬億種種香熏衣百萬億一切寶所成衣百萬億鮮白衣悉善敷布見者歡喜百萬億天鈴幢百萬億金網幢出微妙音百萬億天繒幢眾彩具足百萬億香幢垂布香網百萬億華幢雨一切華百萬億天衣幢懸布妙衣百萬億天摩尼寶幢眾寶莊嚴百萬億天莊嚴具幢眾具校飾百萬億天鬘幢種種華鬘四面行布百萬億天蓋幢寶鈴和鳴聞皆歡喜百萬億天螺出妙音聲百萬億天鼓出大音聲百萬億天箜篌出微妙音百萬億天牟陀羅出大妙音百萬億天諸襍樂同時俱奏百萬億天自在樂出妙音聲其聲普徧一切佛剎百萬億天變化樂其聲如響普應一切百萬億天鼓因於撫擊而出妙音百萬億天如意樂自然出聲音節相和百萬億天諸襍樂出妙音聲滅諸煩惱百萬億悅意音讚歎供養百萬億廣大音讚歎承事百萬億甚深音讚歎修行百萬億眾妙音歎佛業果百萬億微細音歎如實理百萬億無障礙真實音歎佛本行百萬億清淨音讚歎過去供養諸佛百萬億法門音讚歎諸佛最勝無畏百萬億無量音歎諸菩薩功德無盡百萬億菩薩地音讚歎開示一切菩薩地相應行百萬億無斷絕音歎佛功德無有斷絕百萬億隨順音讚歎稱揚見佛之行百億億甚深法音讚歎一切法無礙智相應理百萬億廣大音其音充滿一切佛剎百萬億無礙清淨音隨其心樂悉令歡喜百萬億不住三界音令其聞者深入法性百萬億歡喜音令其聞者心無障礙深信恭敬百萬億佛境界音隨所出聲悉能開示一切法義百萬億陀羅尼音善宣一切法句差別決了如來祕密之藏百萬億一切法音其音和暢克諧眾樂。
　　【論】第四有百萬億層級已下至克諧眾樂有一百一十一行半經有一百八十四箇百萬億色類莊嚴寶座及虗空分釋義云有百萬億層級周帀圍遶者十住云百千十行云百萬十迴向云百萬億明昇位階級也百萬億金網者為善施教網明淨故百萬億華帳者以萬行含攝義故百萬億寶帳者觀一切眾生智可貴故可含攝故百萬億鬘帳者大悲垂俗益眾生故百萬億香帳張施其上者明張施戒定慧解脫知見香之業報華鬘垂下香氣普熏者明忍嚴垂飾百萬億華蓋者萬行覆育含識義也百萬億鬘蓋者慈蔭義也百萬億寶蓋者以法寶蔭俗義也諸天侍立者明能行行人也四面行列者總云四攝四無量也百萬億寶衣以敷其上者明以大慈大悲之理智常處生死衣覆眾生無有休息之業報故百萬億樓閣綺煥莊嚴者明觀樓智閣差別觀智分別名綺煥莊嚴也百萬億摩尼網者明施教網漉諸惑垢故百萬億寶網者明教能護育眾生故百萬億寶纓絡網四面垂下者明以萬行為纓絡四攝攝眾生報名四面垂下飾故大要言凡隨智隨行隨慈隨悲隨波羅蜜隨觀照隨助道法隨大願所有報境因果相似今將此業果將法表之網表理智行教樓閣表觀智殿表正智利生宮表含育無限座表普印法空悲智萬行帳表隨根含攝眾生鈴表法音和悅華表道眼開敷亦表行華資果十百千萬億都該大數無限但隨法准而知之可見不煩更釋如梵云頻婆帳者此云身影也謂此帳光明能現一切影像於中現故頻婆羅香明此香光潔能現一切影像故亦以赤色光淨如頻婆果阿樓那香其色如日赫弈光明拘蘇摩華此有總別義總云一切艸木華也又有別者其華白色大小如錢似此白菊也樓閣延袤者言寶閣相連長遠也寶悉底迦此云佛胷前億德之相具云佉阿悉底迦佉者樂也阿悉底迦者此云有也明有此相者有大樂故以座上莊嚴有此相樂寶天牟陀羅天鼓中之別名也因於撫擊方能出聲。
　　【經】有百萬億初發心菩薩纔見此座倍更增長一切智心百萬億治地菩薩心淨歡喜百萬億修行菩薩悟解清淨百萬億生貴菩薩住勝志樂百萬億方便具足菩薩起大乘行百萬億正心住菩薩勤修一切菩薩道百萬億不退菩薩淨修一切菩薩地百萬億童真菩薩得一切菩薩三昧光明百萬億法王子菩薩入不思議諸佛境界百萬億灌頂菩薩能現無量如來十力百萬億菩薩得自在神通百萬億菩薩生清淨解百萬億菩薩心生愛樂百萬億菩薩深信不壞百萬億菩薩勢力廣大百萬億菩薩名稱增長百萬億菩薩演說法義令智決定百萬億菩薩正念不亂百萬億菩薩生決定智百萬億菩薩得聞持力持一切佛法百萬億菩薩出生無量廣大覺解百萬億菩薩安住信根百萬億菩薩得檀波羅蜜能一切施百萬億菩薩得尸波羅蜜具持眾戒百萬億菩薩得忍波羅蜜心不妄動悉能忍受一切佛法百萬億菩薩得精進波羅蜜能行無量出離精進百萬億菩薩得禪波羅蜜具足無量禪定光明百萬億菩薩得般若波羅蜜智慧光明能普照耀百萬億菩薩成就大願悉皆清淨百萬億菩薩得智慧燈明照法門百萬億菩薩為十方諸佛法光所照百萬億菩薩周徧十方演離癡法百萬億菩薩普入一切諸佛剎土百萬億菩薩法身隨到一切佛國百萬億菩薩得佛音聲能廣開悟百萬億菩薩得出生一切智方便百萬億菩薩得成就一切法門百萬億菩薩成就法智猶如寶幢能普顯示一切佛法百萬億菩薩能悉示現如來境界百萬億諸天王恭敬禮拜百萬億龍王諦觀無厭百萬億夜叉王頂上合掌百萬億乾闥婆王起淨信心百萬億阿脩羅王斷憍慢意百萬億迦樓羅王口銜繒帶百萬億緊那羅王歡喜踊躍百萬億摩睺羅伽王歡喜瞻仰百萬億世主稽首作禮百萬億忉利天王瞻仰不瞬百萬億夜摩天王歡喜讚歎百萬億兜率天王布身作禮百萬億化樂天王頭頂禮敬百萬億他化天王恭敬合掌百萬億梵天王一心觀察百萬億摩醯首羅天王恭敬供養百萬億菩薩發聲讚歎百萬億天女專心供養百萬億同願天踊躍歡喜百萬億往昔同住天妙聲稱讚百萬億梵身天布身敬禮百萬億梵輔天合掌於頂百萬億梵眾天圍遶侍衛百萬億大梵天讚歎稱揚無量功德百萬億光天五體投地百萬億少光天宣揚讚歎佛世難值百萬億無量光天遙向佛禮百萬億光音天讚歎如來甚難得見百萬億淨天與宮殿俱而來詣此百萬億少淨天以清淨心稽首作禮百萬億無量淨天願欲見佛投身而下百萬億徧淨天恭敬尊重親近供養百萬億廣天念昔善根百萬億少廣天於如來所生希有想百萬億無量廣天決定尊重生諸善業百萬億廣果天曲躬恭敬百萬億無煩天信根堅固恭敬禮拜百萬億無熱天合掌念佛情無厭足百萬億善見天頭面作禮百萬億善現天念供養佛心無懈歇百萬億阿迦尼吒天恭敬頂禮百萬億種種天皆大歡喜發聲讚歎百萬億諸天各善思惟而為莊嚴百萬億菩薩天護持佛座莊嚴不絕百萬億華手菩薩雨一切華百萬億香手菩薩雨一切香百萬億鬘手菩薩雨一切鬘百萬億末香手菩薩雨一切末香百萬億塗香手菩薩雨一切塗香百萬億衣手菩薩雨一切衣百萬億蓋手菩薩雨一切蓋百萬億幢手菩薩雨一切幢百萬億幡手菩薩雨一切幡百萬億寶手菩薩雨一切寶百萬億莊嚴手菩薩雨一切莊嚴具百萬億諸天子從天宮出至於座所百萬億諸天子以淨信心并宮殿俱百萬億生貴天子以身持座百萬億灌頂天子舉身持座百萬億思惟菩薩恭敬思惟百萬億生貴菩薩發清淨心百萬億菩薩諸根悅樂百萬億菩薩深心清淨百萬億菩薩信解清淨百萬億菩薩諸業清淨百萬億菩薩受生自在百萬億菩薩法光明照耀百萬億菩薩成就於地百萬億菩薩善能教化一切眾生。
　　【論】第五有百萬億初發心菩薩已下至百萬億菩薩善能教化一切眾生有七十六行經明菩薩入法諸天八部眾都有一百八箇百萬億大眾海莊嚴寶地及虗空中分已下四十眾菩薩明見座莊嚴觀法倍倍入法昇進以為莊嚴之境四十眾者明十住十行十迴向十地位也明此天蘊修此四位法成普賢行自具故已下從百萬億天王已下至百萬億摩醯首羅天王有十六王總該已上欲界色界主且總明此十迴向法門徧於三界以智隨悲徧於六道利生自在如王故都舉十六種王名明彰此位總徧攝人天六道以智如王教化眾生自在無礙故初總百萬億天王明天王最自在故然別舉龍王諦觀明知根雨法自在夜叉王頂上合掌守護自在乾闥婆王起淨信心者明以法樂悅樂眾生自在百萬億阿脩羅王斷憍慢者明以大悲入生死海謙下同事自在百萬億迦樓羅王口銜繒帶者大悲垂俗引接自在義故百萬億緊那羅王歡喜踊躍者明能以法歌樂悅眾生令歡喜自在故百萬億摩睺羅伽王歡喜瞻仰者明是腹行表恭敬義自在故百萬億世主稽首作禮者明四天王主導眾生軌則義故此是主人及神龍鬼等乃至地獄總攝在位百萬億忉利天王瞻仰不瞬者十住之位修方便進求之定義百萬億夜摩天王歡喜讚歎者如世間樂以歌頌之法樂以讚歎之明此天以十行法樂故百萬億兜率天王布身作禮者明此天大慈悲心布身如地荷負無倦義故百萬億化樂天王頭頂禮敬者明下心徹到大悲屈智至悲之極義也百萬億他化自在天王恭敬合掌者明會智悲生死涅槃無一異故百萬億梵天王一心觀察者明除細習義故百萬億摩醯首羅天王恭敬供養明智慧法身大悲圓滿可恭敬供養故此已上十六天王龍王等明智悲圓滿三界六道自在如王義故皆百萬億者表大願智悲行具足也百萬億菩薩發聲讚歎者明已上十六王總攝菩薩行徧皆可讚歎故百萬億天女專心供養者明前十六王等行無染大慈悲徧三界故百萬億同願天踊躍歡喜此欲界中天往昔同願亦明此位之中總同佛願行百萬億往昔同住天於往昔同住明此十迴向位菩薩皆同一切諸佛大悲願行住已下百萬億梵身天布身敬禮下至阿迦尼吒天恭敬頂禮明色界初禪已上行徧總有二十眾天總收色界諸眾初十六王等一時包含今次第別列無色界天定沉未堪現世發心化儀不及其境如此一段可十六行經自梵身天已下至阿迦尼吒天有二十眾天阿迦尼吒天是色究竟天此天是色界頂此已上二十眾天表此十迴向中大悲之行天者淨也明以大悲大智常處生死教化眾生如大自在而無垢染如梵身天布身敬禮者有二義一恭敬如來二表法大悲謙下如地百萬億梵輔天合掌於頂亦有二義一敬佛二表法忻進百萬億梵眾天圍遶侍衛亦有二義一敬順於佛二表順正念度眾生故百萬億大梵天讚歎稱揚無量功德亦有二義一敬歎於佛二表法歎眾生有佛功德百萬億光天五體投地亦有二義一敬佛二表法望此位以大悲為地明以戒定慧解脫解脫知見投於生死慈悲之地百萬億少光天宣揚讚歎佛世難值亦有二義一敬世尊難遇二表法歎眾生菩提難發百萬億無量光天遙向佛禮亦有二義一敬佛二表法明教化一切眾生使令信解故稱為遙見百萬億光音天讚如來甚難得見亦有二義一難遇難見二表法歎自心難知正法百萬億淨天與宮殿俱而來詣佛此亦有二義如前一敬佛二表法明悲宮智殿圓滿含攝眾生百萬億少淨天以清淨心稽首作禮二義如前一敬佛二表法明理事恭敬百萬億無量淨天願欲見佛投身而下二義如前一敬佛二表法明垂慈救俗已下准義知之而以行行之如百萬億種種天皆歡喜者此天眾是色界欲界中襍類天故故云種種也是都稱表眾行具足言種種行饒益眾生故百萬億諸天各善思惟總言色界欲界天內天也都稱百萬億菩薩天護持佛座莊嚴不絕此但兜率天故亦是表法以法界為座體萬行為莊嚴此已上三眾通前有二十三眾從百萬億華手菩薩已下至百萬億灌頂天子舉身持座有十一眾菩薩四眾諸天子通為十五眾初百萬億華手菩薩雨一切華有三義一處空雨華供養佛二以空起行三明往世造華為因百萬億香手菩薩雨一切香亦有三義一雨香供養佛二明五分法身香三明往因之行以香供養百萬億鬘手菩薩亦有三義一雨鬘供佛二以忍為鬘三明往因造鬘供佛已下准義知之如百萬億諸天子從天宮出至於座所有二義一出宮供佛二明以智會悲百萬億諸天子以淨信心并宮殿俱亦有二義一并宮殿供佛二表悲智圓融百萬億生貴天子以身持座亦有二義一持座供佛二表法此生貴住主第四波羅蜜以精進是持座義百萬億灌頂天舉身持座亦有二義一舉身持座供佛二表十住中灌頂智悲力用增強此四種天子者即是欲界兜率天中諸天子以經言略計次第十住合足亦明子者慈名為表修慈故彌勒號慈也已次百萬億思惟菩薩已下至善能教化一切眾生者此一段有十箇菩薩以淨三業或入住地莊嚴法會皆名義可解。
　　【經】百萬億善根所生百萬億諸佛護持百萬億福德所圓滿百萬億殊勝心所清淨百萬億大願所嚴潔百萬億善行所生起百萬億善法所堅固百萬億神力所示現百萬億功德所成就百萬億讚歎法而以讚歎。
　　【論】第六百萬億善根所生已下至百萬億讚歎法而以讚歎有五行經明十種善根莊嚴宮殿及寶座分釋義云自百萬億善根所生已下至而以讚歎有十百萬億眾善行所嚴如經具明。
　　【經】如此世界兜率天王奉為如來敷置高座一切世界兜率天王悉為於佛如是敷座如是莊嚴如是儀則如是信樂如是心淨如是欣樂如是喜悅如是尊重如是而生希有之想如是踊躍如是渴仰悉皆同等。
　　【論】第七如此世界已下至悉皆同等有五行經明都結十方同然分已上徒眾有一百十八種百萬億眾已上莊嚴有一百八十四種百萬億莊嚴為此段都數已上莊嚴及菩薩神天天女色類間襍或次或不次者意表此十迴向位是以智從悲成大悲海於人天六道中以無限徧周法界行門一時等化逐根與法或次或超或住或信或位階十地或人天善根無有一向次第安立以此莊嚴及菩薩神天表法間襍不依次第或菩薩眾有諸天或諸天眾中有龍神如是准義思之可見經意問曰十住但有諸天眾來迎世尊十行徒眾即有諸天及菩薩眾此會何故八部王眾大眾廣博莊嚴色類甚多十地中不敘致天王及眾來迎入殿莊嚴高座等事何意其位高昇不陳廣供答曰十住有天無菩薩來迎如來所施供養者為十住位且明其初生佛智慧家未有先見道者但列諸天未有菩薩為初始從信位凡夫未得入聖位故以此初昇須彌頂品不列菩薩之眾但有諸天奉迎如來故明從此位方入聖流如昇夜摩天宮品即有諸天及菩薩眾稱揚讚歎者即明十住位已有見道入位故十行位昇進中即有諸菩薩眾而迎佛會入十行法門以十住十行設行眾行出世心多處世大悲猶未自在故所以眾不圓滿故如此兜率天宮諸天菩薩及莊嚴色類多者明此迴向之門會融悲智出世與世間一體成就大悲普育含識徧周利物不棄微生是故天王龍王八部諸王菩薩法王其眾無量莊嚴境界色相無邊表明悲位含弘濟生無限利物廣大獲益無窮是故此天莊嚴廣大如十地之位但約此十迴向大悲之際智育遐周之門長養大悲使令堅厚更無餘法別有進求設復智有奇途只是此位之中微細是故佛昇他化更不別有徒眾承迎座體進修不論別加層級可知。
　　【經】爾時兜率天王為如來敷置座已心生尊重與十萬億阿僧祇兜率天子奉迎如來以清淨心雨阿僧祇色華雲雨不思議色香雲雨種種色鬘雲雨廣大清淨栴檀雲雨無量種種蓋雲雨細妙天衣雲雨無邊眾妙寶雲雨天莊嚴具雲雨無量種種燒香雲雨一切栴檀沉水堅固末香雲諸天子眾各從其身出此諸雲時百千億阿僧祇兜率天子及餘在會諸天子眾心大歡喜恭敬頂禮阿僧祇天女踊躍欣慕諦觀如來兜率宮中不可說諸菩薩眾住虗空中精勤一心以出過諸天諸供養具供養於佛恭敬作禮阿僧祇音樂一時同奏。
　　【論】第二爾時兜率天王已下至音樂一時同奏一段經明兜率天王為佛敷座已與諸天眾以淨心興供養雲及諸菩薩奉迎如來分釋義云與十萬億阿僧祇兜率天子奉迎如來有二義一請佛入宮殿二表法以解脫無依住之大智處一切生死饒益眾生即迎佛義又一釋如創入聖位以方便三昧而入真門如此十迴向以取十住十行中無垢正智入大悲方便為迎佛入宮殿如三乘中地前三十心為方便十地見道如此經十信心為方便資糧十住初心為見道成佛十行十迴向十地十一地為資糧資糧十住初正見心成令慣習自在故為三乘教於三僧祇劫方成佛故設十地菩薩得三種意生身非是得佛智生身故以是十地向前三賢菩薩是資糧位十地見道為加行位十一地等覺位中普賢行方終十二地是妙覺佛果此佛華嚴其義先佛而後行以先覺佛果方以悲願之行用資覺體使悲智齊均以此義故號佛華嚴也是故今此兜率天王以將大悲之方便用資十住十行之中大智佛果為迎佛義故今此位教表法大體以將大悲之海用資十住十行之中佛智慧正覺故號之為迎佛故夫法無始終一念齊等萬行悲智當體圓終設教名言不可竝立名詮敘致似有前後義生體名者名無始末達教者境智不移此教意明混今古之為一際破情塵於當即也終不可作延促解始終見總不出無時之理和會一多差別之門也凡以前位向後位為遙見正契為佛來入宮以清淨心雨阿僧祇色華雲有二義一供佛二表法明大悲萬行徧周其雲具十種明法行圓滿皆從天身出者明智身興萬行也大眾天子天女歡喜頂禮者明以軌度法則利生令得樂故明菩薩大悲令眾生得樂是菩薩樂故如世人母其子樂者其母樂也兜率宮中不可說諸菩薩住虗空中精勤一心供養出過天者明以法空成行出勝世間有為行也此一段有十三種眾。

　　大方廣佛新華嚴經合論卷第四十


　　音切


沮
　　(在呂切)。

瑩
　　(烏定切)。

綺
　　(去倚切)。

煥
　　(呼貫切)。

薰
　　(許云切)。

雅
　　(五賈切)。

綵
　　(倉宰切)。

窗
　　(楚江切)。

牖
　　(與久切)。

闥
　　(他達切)。

拘
　　(居音)。

鬘
　　(莫班切)。

懸
　　(胡涓切)。

織
　　(之翼切)。

袤
　　(莫候切)。

銜
　　(戶監切)。

謐
　　(莫必切)。

瞬
　　(舒閏切)。

諧
　　(戶皆切)。

蠡
　　(落戈切)。

箜
　　(空音)。

篌
　　(侯音)。

撫
　　(芳舞切)。

胷
　　(許容切)。

臆
　　(於力切)。
　　大方廣佛新華嚴經合論卷第四十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　昇兜率天宮品第二十三之餘

　　【經】爾時如來威神力故往昔善根之所流故不可思議自在力故兜率宮中一切諸天及諸天女皆遙見佛如對目前同興念言如來出世難可值遇我今得見具一切智於法無礙正等覺者如是思惟如是觀察與諸眾會悉共同時奉迎如來各以天衣盛一切華盛一切香盛一切寶盛一切莊嚴具盛一切天栴檀粖香盛一切天沉水粖香盛一切天妙寶粖香盛一切天香華盛一切天曼陀羅華悉以奉散供養於佛百千億那由他阿僧祇兜率陀天子住虗空中咸於佛所起智慧境界心燒一切香香氣成雲莊嚴虗空又於佛所起歡喜心雨一切天華雲莊嚴虗空又於佛所起尊重心雨一切天蓋雲莊嚴虗空又於佛所起供養心散一切天鬘雲莊嚴虗空又於佛所生信解心布阿僧祇金網彌覆虗空一切寶鈴常出妙音又於佛所生最勝福田心以阿僧祇帳莊嚴虗空雨一切纓絡雲無有斷絕又於佛所生深信心以阿僧祇諸天宮殿莊嚴虗空一切天樂出微妙音又於佛所生最勝難遇心以阿僧祇種種色天衣雲莊嚴虗空雨於無比種種妙衣又於佛所生無量歡喜踊躍心以阿僧祇諸天寶冠莊嚴虗空雨無量天冠廣大成雲又於佛所起歡喜心以阿僧祇種種色寶莊嚴虗空雨一切纓絡雲無有斷絕百千億那由他阿僧祇天子咸於佛所生淨信心散無數種種色天華然無數種種色天香供養如來又於佛所起大莊嚴變化心持無數種種色天栴檀粖香奉散如來又於佛所起歡喜踊躍心持無數種種色蓋隨逐如來又於佛所起增上心持無數種種色天寶衣敷布道路供養如來又於佛所起清淨心持無數種種色天寶幢奉迎如來又於佛所起增上歡喜心持無數種種色天莊嚴具供養如來又於佛所生不壞信心持無數天寶鬘供養如來又於佛所生無比歡喜心持無數種種色天寶幡供養如來百千億那由他阿僧祇諸天子以調順寂靜無放逸心持無數種種色天樂出妙音聲供養如來百千億那由他不可說先住兜率宮諸菩薩眾以從超過三界法所生離諸煩惱行所生周徧無礙心所生甚深方便法所生無量廣大智所生堅固清淨信所增長不思議善根所生起阿僧祇善巧變化所成就供養佛心之所現無作法門之所印出過諸天諸供養具供養於佛以從波羅蜜所生一切寶蓋於一切佛境界清淨解所生一切華張無生法忍所生一切衣入金剛法無礙心所生一切鈴網解一切法如幻心所生一切堅固香周徧一切佛境界如來座心所生一切佛眾寶妙座供養佛不懈心所生一切寶幢解諸法如夢歡喜心所生佛所住一切寶宮殿無著善根無生善根所生一切寶蓮華雲一切堅固香雲一切無邊色華雲一切種種色妙衣雲一切無邊清淨栴檀香雲一切妙莊嚴寶蓋雲一切燒香雲一切妙鬘雲一切清淨莊嚴具雲皆徧法界出過諸天供養之具供養於佛其諸菩薩一一身各出不可說百千億那由他菩薩皆充滿法界虗空界其心等於三世諸佛以從無顛倒法所起無量如來力所加開示眾生安隱之道具足不可說名味句普入無量法一切陀羅尼種中生不可窮盡辨才之藏心無所畏生大歡喜以不可說無量無盡如實讚歎法讚歎如來無有厭足。
　　【論】第三爾時如來威神力故已下至讚歎如來無厭足一段經明諸天迎佛各各遙見佛來如對目前敬佛興供分釋義者分為五段云遙見佛來明從前十行發起迴向大悲大願故如對目前者明不離根本智常相應故下文云見如來具一切智是也於法無礙正等覺者明與佛智正覺合故如是思惟已下四句是正入位故各以天衣盛供已下十種供養明前由以身化供明起願也此段明以衣盛供表身行周也於此興供一段六十五行經約作五門分別一爾時如來威神力故已下至同時奉迎如來有五行半經明諸天以佛神力自善根力遙見佛來自契佛智奉迎分二各以天衣已下至供養於佛有四行經明諸天以衣盛香華散佛供養分此有十種供養眾三百千億那由他已下至雨一切纓絡雲無有斷絕有十六行經明諸天各各以心所興供雲供養分此一段十種供養眾四百千億那由他已下至天樂出妙音聲供養如來有十四行經明并陳所興十種持散供養佛分五百千億那由他已下至無厭足有二十五行經明舊住兜率天宮中菩薩以諸波羅蜜行興其依果以為供養此一段十七種供養云舊住者本位新來者加行入位此十七種供中先舉蓋為先者為此位迴入大悲菩薩行故以大悲為首以諸波羅蜜一時助華是智慧開敷義帳是含容義衣為忍義鈴網是說教義如幻心是堅固義為無體可成壞故餘准例約名義知之此第三段有三十種百萬億供養眾末後有先住天宮菩薩眾有十七種供從波羅蜜諸行生從法身智慧解脫知見生如文具明所以勝天之供為非有為所報得故是法界無作門所起超情作故。
　　【經】爾時一切諸天及諸菩薩眾見於如來應正等覺不可思議人中之雄其身無量不可稱數現不思議種種神變令無數眾生心大歡喜普徧一切虗空界一切法界以佛莊嚴而為莊嚴令一切眾生安住善根示現無量諸佛神力超過一切諸語言道諸大菩薩所共欽敬隨所應化皆令歡喜住於諸佛廣大之身功德善根悉已清淨色相第一無能暎奪智慧境界不可窮盡無比三昧之所出生其身無際徧住一切眾生身中令無量眾生皆大歡喜令一切智種性不斷住於諸佛究竟所住生於三世諸佛之家令不可數眾生信解清淨令一切菩薩智慧成就諸根悅豫法雲普覆虗空法界教化調伏無有遺餘隨眾生心悉令滿足令其安住無分別智出過一切眾生之上獲一切智放大光明宿世善根皆令顯現普使一切發廣大心令一切眾生安住普賢不可壞智徧住一切眾生國土從於不退正法中生住於一切平等法界明了眾生心之所宜現不可說不可說種種差別如來之身非世言詞而歎可盡能令一切常思念佛充滿法界廣度羣生隨初發心所欲利益以法惠施令其調伏信行清淨示現色身不可思議等觀眾生心無所著住無礙住得佛十力無所障礙心常寂定未曾散亂住一切智善能開演種種文句真實之義能悉深入無邊智海出生無量功德慧藏恒以佛日普照法界隨本願力常現不沒恒住法界住佛所住無有變異於我我所俱無所著住出世法世法無染於一切世間建智慧幢其智廣大超過世間無所染著拔諸眾生令出淤泥置於最上智慧之地所有福德饒益眾生而無有盡了知一切菩薩智慧信向決定當成正覺以大慈悲現不可說無量佛身種種莊嚴以妙音聲演無量法隨眾生意悉令滿足於去來今心常清淨令諸眾生不著境界恒與一切諸菩薩記令其皆入佛之種性生在佛家得佛灌頂常遊十方未曾休息而於一切無所樂著法界佛剎悉能徧往諸眾生心靡不了知所有福德離世清淨不住生死而於世間如影普現以智慧月普照法界了達一切悉無所得恒以智慧知諸世間如幻如影如夢如化一切皆以心為自性如是而住隨諸眾生業報不同心樂差別諸根各異而現佛身如來恒以無數眾生而為所緣為說世間皆從緣起知諸法相皆悉無相唯是一相智慧之本欲令眾生離諸相著示現一切世間性相而行於世為其開示無上菩提為欲救護一切眾生出現世間開示佛道令其得見如來身相攀緣憶念勤加修習除滅世間煩惱之相修菩提行心不散動於大乘門皆得圓滿成就一切諸佛義利悉能觀察眾生善根而不壞滅清淨業報智慧明了普入三世永離一切世間分別放光明網普照十方一切世界無不充滿色身妙好見者無厭以大功德智慧神通出生種種菩薩諸行諸根境界自在圓滿作諸佛事作已便沒善能開示過現未來一切智道為諸菩薩普雨無量陀羅尼雨令其發起廣大欲樂受持修習成就一切諸佛功德圓滿熾盛無邊妙色莊嚴其身一切世間靡不現覩永離一切障礙之法於一切法真實之義已得清淨於功德法而得自在為大法王如日普照為世福田具大威德於一切世間普現化身放智慧光悉令開悟欲令眾生知佛具足無邊功德以無礙繒繫頂受位隨順世間方便開導以智慧手安慰眾生為大醫王善療眾病一切世間無量國土悉能徧往未曾休息清淨慧眼離諸障翳悉能明見於作不善惡業眾生種種調伏令其入道善取時宜無有休息若諸眾生起平等心即為化現平等業報隨其心樂隨其業果為現佛身種種神變而為說法令其悟解得法智慧心大歡喜諸根踊躍見無量佛起深重信生諸善根永不退轉一切眾生隨業所繫長眠生死如來出世能覺悟之安慰其心使無憂怖若得見者悉令證入無依義智智慧善巧了達境界莊嚴妙好無能暎奪智山法芽悉已清淨或現菩薩或現佛身令諸眾生至無患地無數功德之所莊嚴業行所成現於世間一切諸佛莊嚴清淨莫不皆以一切智業之所成就常守本願不捨世間作諸眾生堅固善友清淨第一離垢光明令一切眾生皆得現見六趣眾生無量無邊佛以神力常隨不捨若有往昔同種善根皆令清淨而於六趣一切眾生不捨本願無所欺誑悉以善法方便攝取令其修習清淨之業摧破一切諸魔鬥諍從無礙際出廣大力最勝日藏無有障礙於淨心界而現影像一切世間無不覩見以種種法廣施眾生佛是無邊光明之藏諸力智慧皆悉圓滿恒以大光普照眾生隨其所願皆令滿足離諸怨敵為上福田一切眾生共所依怙凡有所施悉令清淨修少善行受無量福悉令得入無盡智地為一切眾生種植善根淨心之主為一切眾生發生福德最上良田智慧甚深方便善巧能救一切三惡道苦如是信解如是觀察如是入於智慧之淵如是遊於功德之海如是普至虗空智慧如是而知眾生福田如是正念現前觀察如是觀佛諸業相好如是觀佛普現世間如是觀佛神通自在時彼大眾見如來身一一毛孔出百千億那由他阿僧祇光明一一光明有阿僧祇色阿僧祇清淨阿僧祇照明令阿僧祇眾觀察阿僧祇眾歡喜阿僧祗眾快樂阿僧祇眾深信增長阿僧祇眾志樂清淨阿僧祇眾諸根清涼阿僧祇眾恭敬尊重。
　　【論】第四爾時一切諸天及諸菩薩已下至阿僧祇眾恭敬尊重有一百六行經此之一段經文明諸天菩薩見佛神變饒益眾生充滿十方徧周無限分於中文義如經具明。
　　【經】爾時大眾咸見佛身放百千億那由他不思議大光明一一光明皆有不思議色不思議光照不思議無邊法界以佛神力出大妙音其音演暢百千億那由他不思議讚頌超諸世間所有言辭出世善根之所成就復現百千億那由他不思議微妙莊嚴於百千億那由他不思議劫歎不可盡皆是如來無盡自在之所出生又現不可說諸佛如來出興于世令諸眾生入智慧門解甚深義又現不可說諸佛如來所有變化盡法界虗空界令一切世間平等清淨如是皆從如來所住無障礙一切智生亦從如來所修行不思議勝德生復現百千億那由他不思議妙寶光燄從昔大願善根所起以曾供養無量如來修清淨行無放逸故薩婆若心無有障礙生善根故為顯如來力廣徧故為斷一切眾生疑故為令咸得見如來故令無量眾生住善根故顯示如來神通之力無暎奪故欲令眾生普得入於究竟海故為令一切諸佛國土菩薩大眾皆來集故為欲開示不可思議佛法門故。
　　【論】第五爾時大眾咸見佛身已下至不可思議佛法門故此之一段明如來身光徧照無限分於此分中有二十行經約分七段一爾時大眾咸見佛身已下至無邊法界兩行半經明見佛光明境界分二以佛神力已下至出世善根之所成就可兩行經明如來神力出妙音聲讚頌分三復現百千億那由他已下至自在之所出生有兩行半經明如來現自報相莊嚴分四又現不可說已下至甚深義可一行半經明現無盡諸佛出興分五又現不可說已下至平等清淨一行半經明如來神力通變徧周分六如是已下至不思議勝德所生有一行半經明前所現是如來勝智德所生分七復現百千億那由他已下至佛法門故有八行經明如來現不思議妙寶焰現自善根集大眾分此七段經中文義自具此段意明如來自現境界令迴向者加行契入。
　　【經】爾時如來大悲普覆示一切智所有莊嚴欲令不可說百千億那由他阿僧祇世界中眾生未信者信已信者增長已增長者令其清淨已清淨者令其成熟已成熟者令心調伏觀甚深法具足無量智慧光明發生無量廣大之心薩婆若心無有退轉不違法性不怖實際證真實理滿足一切波羅蜜行出世善根皆悉清淨猶如普賢得佛自在離魔境界入諸佛境了知深法獲難思智大乘誓願永不退轉常見諸佛未曾捨離成就證智證無量法具足無邊福德藏力發歡喜心入無疑地離惡清淨依一切智見法不動得入一切菩薩眾會常生三世諸如來家世尊所現如是莊嚴皆是過去先所積集善根所成為欲調伏諸眾生故開示如來大威德故照明無礙智慧藏故示現如來無邊勝德極熾然故顯示如來不可思議大神變故以神通力於一切趣現佛身故示現如來神通變化無邊際故本所志願悉成滿故顯示如來勇猛智慧能徧往故於法自在成法王故出生一切智慧門故示現如來身清淨故又現其身最殊妙故顯示證得三世諸佛平等法故開示善根清淨藏故顯示世間無能為喻上妙色故顯示具足十力之相令其見者無厭足故為世間日照三世故自在法王一切功德皆從往昔善根所現一切菩薩於一切劫稱揚讚說不可窮盡。
　　【論】第六爾時如來大悲已下至稱揚讚說不可窮盡此之一段有二十六行半經明如來示一切智所有莊嚴隨根利生無限令增長分於此分中分為兩段一爾時如來大悲所覆已下至生三世諸如來家有十二行半經明如來示現莊嚴及神力令不可說世界眾生護益分二世尊所現已下至此段末有十三行半經明如來所現之德顯佛自在令一切眾生發諸菩薩入佛所行酬本願分。
　　【經】爾時兜率陀天王奉為如來嚴辦如是諸供具已與百千億那由他阿僧祇兜率天子向佛合掌白佛言善來世尊善來善逝善來如來應正等覺唯見哀愍處此宮殿爾時世尊以佛莊嚴而自莊嚴具大威德為令一切眾生生大歡喜故一切菩薩發深悟解故一切兜率陀天子增益欲樂故兜率陀天王供養承事無厭足故無量眾生緣念於佛而發心故無量眾生種見佛善根福德無盡故常能發起清淨信故見佛供養無所求故所有志願皆清淨故勤集善根無懈息故發大誓願求一切智故受天王請入一切寶莊嚴殿如此世界十方所有一切世界悉亦如是。
　　【論】第七爾時兜率陀天王已下至一切世界悉亦如是此之一段明兜率天王辦供已畢請佛入宮殿如來受請分有十三行經明兜率天王辦供請佛如來為欲盡益眾生故受請并結十方同此分。
　　【經】爾時一切寶莊嚴殿自然而有妙好莊嚴出過諸天莊嚴之上一切寶網周帀彌覆普雨一切上妙寶雲普雨一切莊嚴具雲普雨一切寶衣雲普雨一切栴檀香雲普雨一切堅固香雲普雨一切寶莊嚴蓋雲普雨不可思議華聚雲普出不可思議妓樂音聲讚揚如來一切種智悉與妙法而共相應如是一切諸供養具悉過諸天供養之上時兜率宮中妓樂歌讚熾然不息以佛神力令兜率王心無動亂往昔善根皆得圓滿無量善法益加堅固增長淨信起大精進生大歡喜淨深志樂發菩提心念法無斷總持不忘爾時兜率陀天王承佛威力即自憶念過去佛所種善根而說頌言。
　　【論】第八爾時一切寶莊嚴殿已下至而說頌言此之一段明如來入殿以佛殊勝德熏令殿莊嚴勝天所供分有十三行半經約分為兩段一爾時一切寶莊嚴已下至悉過諸天供養之上有八行經明如來受請入殿以佛自己善根依果出勝諸天無比對分此明加行會位勝德如佛故二時兜率宮中已下至而說頌言有五行半經明諸天妓樂熾然不息諸天歡喜說頌分此明入法悅樂故。
　　【經】
　　昔有如來無礙月　　諸吉祥中最殊勝　　彼曾入此莊嚴殿　　是故此處最吉祥　　昔有如來名廣智　　諸吉祥中最殊勝　　彼曾入此金色殿　　是故此處最吉祥　　昔有如來名普眼　　諸吉祥中最殊勝　　彼曾入此蓮華殿　　是故此處最吉祥　　昔有如來號珊瑚　　諸吉祥中最殊勝　　彼曾入此寶藏殿　　是故此處最吉祥　　昔有如來論師子　　諸吉祥中最殊勝　　彼曾入此山王殿　　是故此處最吉祥　　昔有如來名日照　　諸吉祥中最殊勝　　彼曾入此眾華殿　　是故此處最吉祥　　昔有佛號無邊光　　諸吉祥中最殊勝　　彼曾入此樹嚴殿　　是故此處最吉祥　　昔有如來名法幢　　諸吉祥中最殊勝　　彼曾入此寶宮殿　　是故此處最吉祥　　昔有如來名智燈　　諸吉祥中最殊勝　　彼曾入此香山殿　　是故此處最吉祥　　昔有佛號功德光　　諸吉祥中最殊勝　　彼曾入此摩尼殿　　是故此處最吉祥
　　【論】第九有二十行頌稱歎往昔十佛皆入此殿分云吉祥者眾善所集名吉眾福所加名祥云金色殿者殿有金色光明亦明法身無垢云蓮華殿者殿有眾色蓮華莊嚴亦表法身無染是蓮華義山王殿者明積德如山王非殿有山如經云寶者貴德為寶非關寶玉餘義可知所以須歎往昔如來者有三義一兜率天王念昔自分善根力今古二明古今諸佛道跡普周三明如來道跡依古不異非天魔梵所為令眾生生信入故此十佛亦以加行隨行成名。
　　【經】如此世界兜率天王承佛神力以頌讚歎過去諸佛十方一切諸世界中兜率天王悉亦如是歎佛功德。
　　【論】第十兩行經都結十方同此稱歎往昔如來入此殿分。
　　【經】爾時世尊於一切寶莊嚴殿摩尼寶藏師子座上結跏趺坐法身清淨妙用自在與三世佛同一境界住一切智與一切佛同入一性佛眼明了見一切法皆無障礙有大威力普遊法界未甞休息具大神通隨有可化眾生之處悉能徧往以一切諸佛無礙莊嚴而嚴其身善知其時為眾說法不可說諸菩薩眾各從他方種種國土而共來集眾會清淨法身無二無所依止而能自在起佛身行坐此座已於其殿中自然而有無量無數殊特妙好出過諸天供養之具所謂華鬘衣服塗香粖香寶蓋幢幡妓樂歌讚如是等事一一皆悉不可稱數以廣大心恭敬尊重供養於佛十方一切兜率陀天悉亦如是。
　　【論】第十一爾時世尊已下至悉亦如是此之一段明如來入殿昇座而坐以佛之德殿內殊好出過諸天及十方菩薩皆來集分於此品末有十三行半經約分為二段一爾時世尊已下至為眾說法有六行半經明如來處座為眾說法分二不可說諸菩薩眾已下至悉亦如是有七行經明十方菩薩來集處座殿內莊嚴妙好勝出諸天一切十方兜率悉同此雲集莊嚴分座體前已釋訖師子座上結跏趺坐者有二義一世間威儀二會此十迴向中理事交徹如來座體以法界緣起不思議智無所依住大慈大悲以為座體以無依住智性自徧周與虗空等不去不來而對現色身與眾生數等任根差別隨應調伏而化度之而無所造作如經云法身清淨妙用自在者是也與三世佛同一境界住一切智者以智體無內外中邊諸佛同住境界亦爾與一切佛同入一性者為無性之性無出入也諸佛同此也佛眼明了者覺一切法非有無而能以智徧知一切諸法也有大威力普遊十方未甞休息者以無作無依之理智破一切邪見執著皆悉消亡名之為威力以智無表裏性徧如空應感現形而無來去名之為遊無俗不真名為法界一念三世古今情盡教化眾生無終無始名未甞休息明時不遷也具大神通者大智無依無形性無生滅名之為神智無不達名之為通隨應可化悉能徧往者智無去來中邊表裏十方眾生應感皆見皆悉不同名之為徧往以一切諸佛無礙莊嚴而莊嚴之有二義一四無礙智莊嚴二佛依報正報二福莊嚴一切相好及隨好是以如來身是正報國土蓮華藏界是依報智自善業而嚴自身及境為智法爾自具無邊功德如九十七種大人之相是只為無明所覆以慈悲喜捨饒益眾生報得依果者即隨好光明功德是如佛大人相有十華藏世界微塵數隨好無限經且約舉一種隨好功德名圓滿王所有利益具在經說又如無依住智體無自他內外所執所有依報正報莊嚴身及國土一切境界互相含入猶如百千明鏡影像互相容入重重重重無盡重重重重身土眾境互入無盡猶如帝釋所居寶網諸天眷屬寶內重重眾像相入身境無礙身出剎土剎土出身雲俱現佛事一種自在諸法總然於智境界不說有情無情之法經云善知其時為眾說法者了根生熟如應化度問曰何為諸佛知眾生心時與非時答曰諸佛如來心與一切眾生心本不異故是一心一智慧故以此知時與非時諸佛悟而了與眾生共之眾生迷自謂為隔一切諸佛以一切眾生心智慧而成正覺一切眾生迷諸佛智慧而作眾生及至成佛時還成眾生迷理之佛所說法門還解眾生心裏迷佛眾生以此不異故知眾生心經云不可說諸菩薩各從他方種種國土而共來集者約萬行差別名為他方以法隨根應物調伏名種種國土不出如來大圓明智名為而共來集眾會清淨者無情識也法身無二者與佛同一體性等無性也無所依止無得無證也而能自在起佛身行者無作之智同佛用也坐此座已會此十迴向法界本也殿出殊好以智所感也出過諸天者以智報感非有情為也論主頌解云菩薩所有報相約行所生頌曰菩薩以忍為垂鬘慚愧恒為衣服飾戒品塗香及粖香慈悲普覆為其蓋正心不動禪定幢智慧幢破諸邪見方便常住生死海饒益眾生為妓樂總持演暢妙法音聞者解脫為歌樂已上如文可知此段有不可說他方菩薩眾此一段諸天住兜率天菩薩眾總有一百一十八箇百萬億眾若他方所來菩薩有不可說諸天莊嚴高座及宮殿色類有百八十四種差別一類有百萬億如來及菩薩自福莊嚴無有限數此會所將如是大悲如是智慧如是萬行但為長養初發心住初生佛家之智慧大悲令慣習自在故時亦不改法亦不異智亦不遷猶如竹葦依舊而成初生與終無有麤細亦如小兒長初生而為大無異大也此直以十行十迴向十地十一地為長養道之方便佛果在於初發心又十住中一住具十住之功用故及十住十行十迴向十地總十住中總具足故猶如神龍馬王所生其神駒生在其地與父遲速相似唯力用未如其父母如初發心菩薩以乘如來一切智乘初生佛家與佛同智唯神通道力未如以待大悲萬行長養故雖長養功終法不異也時不遷也終不出初發心時力用功畢如龍女不出剎那際一生成佛是如善財一生得佛果亦爾一生義者得無生也今且約立無生有十一諸蘊自體無生二諸見自體無生三空無生四性無生五時劫不遷無生六涅槃生死無生七說法音聲寂默無生八智慧分別無生九神通道力性自周徧無生十不出剎那際對現三世盡古今劫一切眾生前身無生有此十種無生義故是名一生當得菩提是此經意以十行十迴向十地十一地法方便用資初發心佛果絕前後之情所望故以資糧與佛果同時互為體用相資故號為覺行嚴經以果資行令行無著以行資果大悲大用得辦如三乘以意生身菩薩未說乘佛一切智乘者推佛果在十一地後三祇之劫終也即地前三賢為資糧十地為見道佛果在十一地三祇之劫終也如此教與三乘中五位行相一倍顛倒行相不同後當更明。

　　大方廣佛新華嚴經合論卷第四十一


　　音切


慰
　　(於胃切)。

諍
　　(側迸切)。

辭
　　(詳資切)。

逸
　　(亦音)。

兜
　　(當侯切)。

暢
　　(丑亮切)。

葦
　　(于鬼切)。

遷
　　(千音)。
　　大方廣佛新華嚴經合論卷第四十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　兜率天宮偈讚品第二十四

　　【論】將釋此品三門如前第一釋品名目者明以金剛幢等十菩薩各從異佛剎來處兜率天宮至如來所各化作妙寶師子之座已各以十迴向法門因果而偈讚之故名偈讚品異佛剎者從十行中來入十迴向第二釋品來意者此品為欲成十迴向中因果法門故須此品來也第三隨文解釋中義分為二第一長科經意第二隨文釋義一長科經意者於此一品大意前後總作十一段長科。
　　【經】爾時佛神力故十方各有一大菩薩一一各與萬佛剎微塵數諸菩薩俱從萬佛剎微塵數國土外諸世界中來詣佛所其名曰金剛幢菩薩堅固幢菩薩勇猛幢菩薩光明幢菩薩智幢菩薩寶幢菩薩精進幢菩薩離垢幢菩薩星宿幢菩薩法幢菩薩所從來國謂妙寶世界妙樂世界妙銀世界妙金世界妙摩尼世界妙金剛世界妙波頭摩世界妙優鉢羅世界妙栴檀世界妙香世界各於佛所淨修梵行所謂無盡幢佛風幢佛解脫幢佛威儀幢佛明相幢佛常幢佛最勝幢佛自在幢佛梵幢佛觀察幢佛其諸菩薩至佛所已頂禮佛足以佛神力即化作妙寶藏師子之座寶網彌覆周帀徧滿諸菩薩眾隨所來方各於其上結加趺坐其身悉放百千億那由他阿僧祇清淨光明此無量光皆從菩薩清淨心寶離眾過惡大願所起顯示一切諸佛自在清淨之法以諸菩薩平等願力能普救護一切眾生一切世間之所樂見見者不虗悉得調伏其菩薩眾悉已成就無量功德所謂徧遊一切諸佛國土無所障礙見無依止清淨法身以智慧身現無量身徧往十方承事諸佛入於諸佛無量無邊不可思議自在之法住於無量一切智門以智光明善了諸法於諸法中得無所畏隨所演說窮未來際辯才無盡以大智慧開總持門慧眼清淨入深法界智慧境界無有邊際究竟清淨猶若虗空如此世界兜率天宮諸菩薩眾如是來集十方一切兜率天宮悉有如是名號菩薩而來集會所從來國諸佛名號亦皆同等無有差別爾時世尊從兩膝輪放百千億那由他光明普照十方盡法界虗空界一切世界彼諸菩薩皆見於此佛神變相此諸菩薩亦見於彼一切如來神變之相如是菩薩皆與毗盧遮那如來於往昔時同種善根修菩薩行悉已悟入諸佛自在甚深解脫得無差別法界之身入一切土而無所住見無量佛悉往承事於一念中周行法界自在無礙心意清淨如無價寶無量無數諸佛如來常加護念其與其力到於究竟第一彼岸恒以淨念住無上覺念念恒入一切智處以小入大以大入小皆得自在通達無礙已得佛身與佛同住獲一切智從一切智而生其身一切如來所行之處悉能隨入開闡無量智慧法門到金剛幢大智彼岸獲金剛定斷諸疑惑已得諸佛自在神通普於一切十方國土教化調伏百千萬億無數眾生於一切數雖無所著善能修學成就究竟方便安立一切諸法如是等百千億那由他不可說無盡清淨三世一切無量功德藏諸菩薩眾皆來集會在於佛所因光所見一切佛所悉亦如是爾時金剛幢菩薩承佛神力普觀十方而說頌言。
　　【論】一從爾時佛神力故已下至而說頌言五十二行經明金剛幢等十菩薩眾十方來集彰因示果不二分於此分中義分為十段一爾時佛神力故已下至來詣佛所是諸眾來集分二其名曰已下至法幢菩薩舉所來十菩薩名號分三所從來國已下至妙香世界是諸菩薩所從來國土分四各於佛所淨修梵行已下至觀察幢佛舉本所事佛之號分五其諸菩薩已下至無量功德有八行經明諸來菩薩化座而坐放光顯德饒益分六所謂已下至猶若虗空有七行經明諸來菩薩見無依止清淨法身智慧徧遊十方事佛自在無礙分七如此世界已下至無有差別明都結十方同此來集分八爾時世尊已下至神變之相明如來放光所在普照十方彼此大眾皆相見分九如是菩薩已下至皆來集會有十六行經明諸來菩薩往因同佛善根至法究竟自在分十在於佛所因光所見已下至頌有兩行經明都結十方同此世界菩薩集會分第二隨文解釋者於此五十二行經約立十門一明十方菩薩所來之法二釋菩薩名下之義三釋十世界之所表四釋十佛名號之因果五釋十菩薩來至佛所所化之座體六釋菩薩身光之因七明菩薩所得何法而能自在化滿十方八釋如來放光處所表法九明諸來菩薩眾海從誰發心十明隨位進修因果一明菩薩所來之法者經云一一各與萬佛剎微塵數者為明昇進之法智之知見勝前位故十住云百十行云千十迴向云萬俱從萬佛剎微塵數國土外諸世界中來詣佛所者明迷法云外世界智達名來詣佛所云萬佛剎微塵數者是迷悟之數也二釋菩薩名下之義者其名曰金剛幢菩薩者菩薩前已釋訖金剛幢者明堅固不動義前十行位菩薩名林表行覆蔭廣多義故此位菩薩以幢為稱者明大悲之行處生死大海能摧破一切眾生煩惱自智無傾動故十行明以行自卑和怨義十迴向明大智堅強隨悲破怨自在義此約檀度行堅固幢菩薩者此大悲為戒體故勇猛幢菩薩者此約大悲為忍是勇猛義光明幢菩薩者此約大悲為精進之體長處生死之夜以智發明故智幢菩薩者此位大智於生死之中恒明常破闇故以為定體寶幢菩薩者明以大悲大智慧善施教網名為寶幢明教可貴故非世寶也精進幢菩薩者此位是第七方便行善能知根同事處俗不迷同塵不污是精進幢義故離垢幢菩薩者此是第八願波羅蜜自無生死以智隨願利生故常無垢也星宿幢菩薩者此力波羅蜜法王位成差別智明善知眾根猶如星宿大小皆明法幢菩薩者此位是智波羅蜜善安立諸法無能摧破者是法幢義故此已上是能行行之人三釋世界名者所從來國謂妙寶世界明以妙法普施含生是可貴義世界名妙樂者明大悲為戒處生死利眾生令得大樂妙銀世界者明以法身理智以成忍體猶如白銀柔耎明淨妙金世界者明精進利俗無有勞倦不虧真理黃中致福悉皆金色也妙摩尼世界者明法性自淨用而無垢自在以為定體故妙金剛世界者明無性妙慧能破虗妄不自壞故妙波頭摩世界者是赤蓮華也明此以大悲方能同色香而無染故妙優鉢羅華世界者青蓮華色也第八以智隨悲之行清潔不汙以青蓮華色處泥不汙以用表之妙栴檀世界者以此法師位成說法香也妙香世界者明此位大智大悲隨位功終以無依無作之妙智而滿十方無來去智法音隨徧無有形故但云妙香不云形類表勝前有跡故此已上十世界名是此十迴向位行中之法故言妙世界者是隨生死教化眾生理智妙用也世間以土地山河為世界智仁以智德妙用為世界四攝十佛名號因果者經云各於佛所淨修梵行者明隨位進修加行佛果即如下十箇佛是所謂無盡幢佛者明此十迴向大悲之位所施無盡以成佛果之號其施如下迴向品自明風幢佛者明巽為風為白淨為言說為赤為日為明為白淨即如風無形色而香臰悉吹皆令淨故又巽為鷄知時而鳴故像知根而垂教也上值天門開眾善也巽為已盛陽之始也定是非之時也明齋戒法則之時故巽為言說為口為面門談眾善也能治辛丑丑為小男以眾言說化童蒙也以此言之風幢佛是此戒波羅蜜之風化果號也解脫幢佛者是忍位中果也忍力已成無不解脫此是西方兌為卑下義威儀幢佛此主北方佛果共信位中北方威儀智佛同號此主北方師範位也以威儀庠序以接童蒙故以約行為果號明相幢佛此與十信位東北方明相智佛同號故明約坎為所治丑為信心寅為契理始明借方表法也主丑為山山為不動不動即靜靜能發明明禪之始也入定之始正慧開敷以十迴向之位不離十信所信之法於彼法上以為安立此明十迴向之定體能發大悲利俗之明慧故如常幢佛與十信中第六究竟智佛亦相似總約隨位昇進波羅蜜上立佛果號之名總不離十信所信果一如善財至彌勒佛果還指善財見文殊者是也明文殊是啟蒙信果之位發行進修不離舊跡今文殊菩薩住清涼山是此閻浮一境之東北主艮位表啟蒙發明之首故故為童子菩薩以實言之本是十方諸佛無性理之妙慧成佛莫不由之此門即一切眾生盡有迷理自惑而不見若悟理者現行分別是也以定照之方明故艮為止也自餘准例隨名會位知之五釋諸菩薩來所化座之體者經云化作妙寶師子之座以法寶利生教行網故以寶網彌覆座上十信位中座體約果成名以寶蓮華藏為體十住位中約得如來智慧大悲而成體即以毗盧遮那藏為體即師子座號毗盧遮那藏十行位中以行淨離垢師子座即以蓮華藏為體十迴向位明大悲處生死設教行普該萬法不拘一法故座體直以寶為名不限色類以教行徧周而漉眾生故座有寶網彌覆其上六釋菩薩身光者明此位菩薩以大悲行處世利物任智慧而照眾生即淨光恒照七明菩薩得何法而自在者經云見無依止清淨法身以智身現無量故是明見法無依止性一切無明便為妙用智慧即能通化無方八釋如來放光處所表法者明十信足下輪中放光以信為初如十住足指端明入聖位之初十行足趺明依聖性法身起行十迴向即於膝上放光者明表法光明以膝者人之坐起迴旋卷舒自在之所由也明此迴向位法門是迴真處俗解脫無染之大智以悲願利生處生死而恒涅槃處涅槃與生死無礙自在以放光處表之十地眉間表中道果光也九明諸菩薩從誰發心者皆於自心無始分別無明為發心之始達此無始無明為大圓鏡智故即與十方毗盧遮那如來同善根故若離此智無成佛期無見佛日是故經云如是菩薩皆與毗盧遮那往昔同善根故明達自無明成大智體諸佛共此智也十明隨位進修因果者明金剛幢菩薩是所修行之人妙寶世界是所修之行無盡幢佛是所行之果餘九例知倣此已下有十段頌一段十行一行一頌所頌之法是此當位十迴向位中都調治綱紀之門如文自具更加文釋文繁義沉表法難知方可約釋餘如文自具。
　　【經】
　　如來不出世　　亦無有涅槃　　以本大願力　　示現自在法　　是法難思議　　非心所行處　　智慧到彼岸　　乃見諸佛境　　色身非是佛　　音聲亦復然　　亦不離色聲　　見佛神通力　　少智不能知　　諸佛實境界　　久修清淨業　　於此乃能了　　正覺無來處　　去亦無所從　　清淨妙色身　　神力故顯現　　無量世界中　　示現如來身　　廣說微妙法　　其心無所著　　智慧無邊際　　了達一切法　　普入於法界　　示現自在力　　眾生及諸法　　了達皆無礙　　普現眾色像　　徧於一切剎　　欲求一切智　　速成無上覺　　應以淨妙心　　修習菩提行　　若有見如來　　如是威神力　　當於最勝尊　　供養勿生疑
　　【論】二如來不出世已下有十行頌明佛以實示權分。
　　【經】爾時堅固幢菩薩承佛神力普觀十方而說頌言。
　　如來勝無比　　甚深不可說　　出過語言道　　清淨如虗空　　汝觀人師子　　自在神通力　　已離於分別　　而令分別見　　導師為開演　　甚深微妙法　　以是因緣故　　現此無比身　　此是大智慧　　諸佛所行處　　若欲了知者　　常應親近佛　　意業常清淨　　供養諸如來　　終無疲厭心　　能入於佛道　　具無盡功德　　堅住菩提心　　以是疑網除　　觀佛無厭足　　通達一切法　　是乃真佛子　　此人能了知　　諸佛自在力　　廣大智所說　　欲為諸法本　　應起勝希望　　志求無上覺　　若有尊敬佛　　念報於佛恩　　彼人終不離　　一切諸佛住　　何有智慧人　　於佛得見聞　　不修清淨願　　履佛所行道
　　【論】三爾時堅固幢菩薩已下有十行頌明歎佛身性相無比要常親近供養無疲大願成滿方能履佛所行道分。
　　【經】爾時勇猛幢菩薩承佛神力普觀十方而說頌言。
　　譬如明淨眼　　因日覩眾色　　淨心亦復然　　佛力見如來　　如以精進力　　能盡海源底　　智力亦如是　　得見無量佛　　譬如良沃田　　所種必滋長　　如是淨心地　　出生諸佛法　　如人獲寶藏　　永離貧窮苦　　菩薩得佛法　　離垢心清淨　　譬如伽陀藥　　能消一切毒　　佛法亦如是　　滅諸煩惱患　　真實善知識　　如來所稱讚　　以彼威神故　　得聞諸佛法　　設於無數劫　　財寶施於佛　　不知佛實相　　此亦不名施　　無量眾色相　　莊嚴於佛身　　非於色相中　　而能見於佛　　如來等正覺　　寂然恒不動　　而能普現身　　徧滿十方界　　譬如虗空界　　不生亦不滅　　諸佛法如是　　畢竟無生滅
　　【論】四爾時勇猛幢菩薩已下有十行頌明佛及法要以淨心淨行方了見佛有為不堪分。
　　【經】爾時光明幢菩薩承佛神力普觀十方而說頌言。
　　人間及天上　　一切諸世界　　普見於如來　　清淨妙色身　　譬如一心力　　能生種種心　　如是一佛身　　普現一切佛　　菩提無二法　　亦復無諸相　　而於二法中　　現相莊嚴身　　了法性空寂　　如幻而生起　　所行無有盡　　導師如是現　　三世一切佛　　法身悉清淨　　隨其所應化　　普現妙色身　　如來不念言　　我作如是身　　自然而示現　　未甞起分別　　法界無差別　　亦無所依止　　而於世間中　　示現無量身　　佛身非變化　　亦復非非化　　於無化法中　　示有變化形　　正覺不可量　　法界虗空等　　深廣無涯底　　言語道悉絕　　如來善通達　　一切處行道　　法界眾國土　　所往皆無礙
　　【論】五光明幢菩薩有十行頌明一佛身而生多佛身如幻而生起分。
　　【經】爾時智幢菩薩承佛神力普觀十方而說頌言。
　　若人能信受　　一切智無礙　　修習菩提行　　其心不可量　　一切國土中　　普現無量身　　而身不在處　　亦不住於法　　一一諸如來　　神力示現身　　不可思議劫　　算數莫能盡　　三世諸眾生　　悉可知其數　　如來所示現　　其數不可得　　或時示一二　　乃至無量身　　普現十方剎　　其實無二種　　譬如淨滿月　　普現一切水　　影像雖無量　　本月未曾二　　如是無礙智　　成就等正覺　　普現一切剎　　佛體亦無二　　非一亦非二　　亦復非無量　　隨其所應化　　示現無量身　　佛身非過去　　亦復非未來　　一念現出生　　成道及涅槃　　如幻所作色　　無生亦無起　　佛身亦如是　　示現無有生
　　【論】六爾時智幢菩薩已下有十行頌明佛智無依無作不造不內不外而能現形普徧分。
　　【經】爾時寶幢菩薩承佛神力普觀十方而說頌言。
　　佛身無有量　　能示有量身　　隨其所應覩　　導師如是現　　佛身無處所　　充滿一切處　　如空無邊際　　如是難思議　　非心所行處　　心不於中起　　諸佛境界中　　畢竟無生滅　　如翳眼所覩　　非內亦非外　　世間見諸佛　　應知亦如是　　饒益眾生故　　如來出世間　　眾生見有出　　而實無興世　　不可以國土　　晝夜而見佛　　歲月一剎那　　當知悉如是　　眾生如是說　　某日佛成道　　如來得菩提　　實不繫於日　　如來離分別　　非世超諸數　　三世諸導師　　出現皆如是　　譬如淨日輪　　不與昏夜合　　而說某日夜　　諸佛法如是　　三世一切劫　　不與如來合　　而說三世佛　　導師法如是
　　【論】七爾時寶幢菩薩已下有十行頌明如來所有應現非情所為任智無功眾生自業應見分此段約自修行之行智現相應故非時分知立時分者是情故多時少時俱是情。
　　【經】爾時精進幢菩薩承佛神力普觀十方而說頌言。
　　一切諸導師　　身同義亦然　　普於十方剎　　隨應種種現　　汝觀牟尼尊　　所作甚奇特　　充滿於法界　　一切悉無餘　　佛身不在內　　亦復不在外　　神力故顯現　　導師法如是　　隨諸眾生類　　先世所集業　　如是種種身　　示現各不同　　諸佛身如是　　無量不可數　　唯除大覺尊　　無有能思議　　如以我難思　　心業莫能取　　佛難思亦爾　　非心業所現　　如剎不可思　　而見淨莊嚴　　佛難思亦爾　　妙相無不現　　譬如一切法　　眾緣故生起　　見佛亦復然　　必假眾善業　　譬如隨意珠　　能滿眾生心　　諸佛法如是　　悉滿一切願　　無量國土中　　導師興於世　　隨其願力故　　普應於十方
　　【論】八爾時精進幢菩薩已下有十行頌明佛身非內外十方佛同等無有內身對眾生業現分。
　　【經】爾時離垢幢菩薩承佛神力普觀十方而說頌言。
　　如來大智光　　普淨諸世間　　世間既淨已　　開示諸佛法　　設有人欲見　　眾生數等佛　　靡不應其心　　而實無來處　　以佛為境界　　專念而不息　　此人得見佛　　其數與心等　　成就白淨法　　具足諸功德　　彼於一切智　　專念心不捨　　導師為眾生　　如應演說法　　隨於可化處　　普現最勝身　　佛身及世間　　一切皆無我　　悟此成正覺　　復為眾生說　　一切人師子　　無量自在力　　示現念等身　　其身各不同　　世間如是身　　諸佛身亦然　　了知其自性　　是則說名佛　　如來普知見　　明了一切法　　佛法及菩提　　二俱不可得　　導師無來去　　亦復無所住　　遠離諸顛倒　　是名等正覺
　　【論】九爾時離垢幢菩薩已下有十行頌明如來以無心無思無依之智性無表裏對現十方隨根普應分。
　　【經】爾時星宿幢菩薩承佛神力普觀十方而說頌言。
　　如來無所住　　普住一切剎　　一切土皆往　　一切處咸見　　佛隨眾生心　　普現一切身　　成道轉法輪　　及以般涅槃　　諸佛不思議　　誰能思議佛　　誰能見正覺　　誰能現最勝　　一切法皆如　　諸佛境亦然　　乃至無一法　　如中有生滅　　眾生妄分別　　是佛是世界　　了達法性者　　無佛無世界　　如來普現前　　令眾生信喜　　佛體不可得　　彼亦無所見　　若能於世間　　遠離一切著　　無礙心歡喜　　於法得開悟　　神力之所現　　即此說名佛　　三世一切時　　求悉無所有　　若能如是知　　心意及諸法　　一切悉知見　　疾得成如來　　言語中顯示　　一切佛自在　　正覺超語言　　假以語言說
　　【論】十爾時星宿幢菩薩已下有十行頌明以如來無心意識可名為佛眾生以有心意識及住寂滅心者總不能見佛分。
　　【經】爾時法幢菩薩承佛神力普觀十方而說頌言。
　　寧可恒具受　　一切世間苦　　終不遠如來　　不覩自在力　　若有諸眾生　　未發菩提心　　一得聞佛名　　決定成菩提　　若有智慧人　　一念發道心　　必成無上尊　　慎莫生疑惑　　如來自在力　　無量劫難遇　　若生一念信　　速登無上道　　設於念念中　　供養無量佛　　未知真實法　　不名為供養　　若聞如是法　　諸佛從此生　　雖經無量苦　　不捨菩提行　　一聞大智慧　　諸佛所入法　　普於法界中　　成三世導師　　雖盡未來際　　徧遊諸佛剎　　不求此妙法　　終不成菩提　　眾生無始來　　生死久流轉　　不了真實法　　諸佛故興世　　諸法不可壞　　亦無能壞者　　自在大光明　　普示於世間
　　【論】十一爾時法幢菩薩已下有十行頌明寧受眾苦不捨如來分已上各說一法共成十迴向心或但說有眾生著有或但說無眾生著無如經星宿幢菩薩頌云眾生妄分別是佛是世界了達法性者無佛無世界如下文法幢菩薩頌云寧可恒具受一切世間苦終不遠如來不覩自在力此二頌皆相成就有無恐墮邊見餘例知如觀十方何意為觀眾意之同別亦觀十方世界諸佛法同不二。

　　十迴向品第二十五之一

　　【論】將釋此品三門如前一釋品名目者此品何故名為十迴向答曰以十住初生諸佛智慧家雖有第七方便波羅蜜成大悲行然為創始應真修理智出世心多行悲行劣故於初發心住於妙峯山頂見比丘名為德雲得憶念諸佛智慧光明門雖知已後次第十善知識以十波羅蜜互相參入和融諸行早以具足然當隨本位行門勝劣全異此明同中別令昇進故如十行位中為行之首即以三眼國比丘名善見即以林中經行用表其十行以智眼慧眼法眼觀根利生化令出俗故以比丘所表為十行廣大覆蔭眾多以林所表如此十迴向位中明前二位出俗心多大悲行劣以將十住初心所得諸佛之智慧十行之中出世之行門處俗利生故名迴向迴真入俗利生故名迴向是故此位表法善知識即以鬻香長者名號青蓮華表之明此十迴向法門如合和香法以將諸眾香合成為一丸互相資益以成徧熏十迴向者亦復如是以戒定慧解脫解脫知見五分法身之香和合大慈大悲諸波羅蜜四攝四無量涅槃生死諸塵勞門共成一箇法界之真香皆從大願為首是故此位名為迴向長者名青蓮華者表此位行不染垢淨涅槃也又長者明處俗流智長於世人名之為長者青蓮華者明色諸華之中此華色香第一以表五位行門此十迴向法門第一何以然者為此十迴向法門以大願力會融悲智生死涅槃成一法界之真自在法故能資前位佛果使具普賢行門圓滿故亦成後位十地十一地行門使慣習自在故明前後十住十行十地十一地總是此十迴向位中理智大類大智大悲所圓融故以此十迴向位通前徹後總通收故故表青蓮華眾華之中色香最為殊勝出過餘華也又以表兜率天宮於諸三界此天殊勝何以故為世間三世諸佛皆在此天長菩提心滿化世間故向上化樂天他化天樂放逸故又向上色界無色界是樂靜心多故已下夜摩忉利是著樂之處天非知足故四天王天四面而居非正位故是故此天處欲界之天上下處中故又此天而修三福德人之共生處故何者為三一修施二持戒三修定自餘諸天不修三福令均平故皆偏多也修戒施二福是故餘天或多放逸或多樂靜是故上生經云樂欲長菩提心者來生此天是故此天說此十迴向門於此表法勝故又向下忉利夜摩向上化樂他化此天於此五天處中故故說十迴向和會智悲均平令處中故故於此天說十迴向故故將此處表所說法門又將鬻香長者號青蓮華所表法位以此義之可解是故名十迴向以表十波羅蜜行參和一多同別之門故為十種迴向以表無盡故以大願風吹智慈雲令普雨故二釋品來意者大意如前所述可知三隨文釋義者義分為二第一長科經意第二隨文釋義一長科經意者從爾時已下至第三十三卷末總作十五段長科。
　　【經】爾時金剛幢菩薩承佛神力入菩薩智光三昧入是三昧已十方各過十萬佛剎微塵數世界外有十萬佛剎微塵數諸佛皆同一號號金剛幢而現其前咸稱讚言善哉善哉善男子乃能入此菩薩智光三昧善男子此是十方各十萬佛剎微塵數諸佛神力共加於汝亦是毗盧遮那如來往昔願力威神之力及由汝智慧清淨故諸菩薩善根增勝故令汝入是三昧而演說法為令諸菩薩得清淨無畏故具無礙辯才故入無礙智地故住一切智大心故成就無盡善根故滿足無礙白法故入於普門法界故現一切佛神力故前際念智不斷故得一切佛護持諸根故以無量門廣說眾法故聞悉解了受持不忘故攝諸菩薩一切善根故成辦出世助道故不斷一切智智故開發大願故解釋實義故了知法界故令諸菩薩皆悉三喜故修一切佛平等善根故護持一切如來種性故所謂演說諸菩薩十迴向佛子汝當承佛威神之力而演此法得佛護念故安住佛家故增益出世功德故得陀羅尼光明故入無障礙佛法故大光明普照法界故集無過失淨法故住廣大智境界故得無障礙法光故爾時諸佛即與金剛幢菩薩無量智慧與無留礙辯與分別句義善方便與無礙法光明與如來平等身與無量差別淨音聲與菩薩不思議善觀察三昧與不可沮壞一切善根迴向智與觀察一切法成就巧方便與一切處說一切法無斷辯何以故入此三昧善根力故爾時諸佛各以右手摩金剛幢菩薩頂金剛幢菩薩得摩頂已即從定起告諸菩薩言佛子菩薩摩訶薩有不可思議大願充滿法界普能救護一切眾生所謂修學去來現在一切佛迴向。
　　【論】第一從品初爾時已下至去來現在一切佛迴向有三十三行經是十方諸佛加金剛幢菩薩令說十迴向分於此分中復分為四段一爾時金剛幢菩薩已下至演說諸菩薩十迴向有十八行半經明金剛幢菩薩入定諸佛與同號加持分二佛子汝當承佛威神之力已下至無障礙法光故有四行半經明諸佛勸說十迴向法門分三爾時已下至善根力故六行經明諸佛與金剛幢十種法力加持分四爾時已下至去來現在一切佛迴向有四行經明諸佛以手摩頂令金剛幢菩薩出定說法分第二隨文釋義者約立十門一釋入三昧因緣二釋三昧之名三明諸來佛剎遠近四明諸佛之數五明諸佛同號所緣六明佛來現前稱三七明諸佛共加入定八明諸佛摩頂因緣九明出定告眾歎法十明正說十種迴向第一明入三昧之因緣者為欲令後學菩薩知軌則故為知三昧方便現智令明淨故為知三昧之力能令說法智慧簡擇自在分明故三世諸佛法則合如是故故須入定二釋三昧之名者何故名為智光三昧為以成就大悲之門非大智而不顯如十住中顯佛智慧與自心同合即以方便三昧無作無思如淨水澄明日月萬象自然現徹如十行之內三昧即名號善思惟則明於理隨事法差別名善思惟如此十迴向所入三昧名智光者則以智行悲明處俗無染以此智光照俗無俗不真是以鬻香長者青蓮華表之用明處俗無染十住十行比丘以為標首以明出俗之功一依善財知識表之是故此位圓悲智之自在故故三昧名為智光三昧三明諸來佛剎遠近者明隨位勝進智慧增廣十行云萬佛剎塵此位云十萬佛剎微塵表勝進過前四明諸佛之數者經云十方各十萬佛剎微塵數明進修智業廣大與十方如來智體功用合故五諸佛同號所緣者何故十方諸佛與入定菩薩同號為金剛幢而現其前者有二義一如前所釋進修智會二以佛名號及如來身而現入定菩薩前明處位不惑斷自他之疑故成法印故又智既合同身亦無二故六明諸佛來現稱讚金剛幢明以言加令入定者印法不惑亦令當學之徒斷除疑惑故又身智既同說法亦等故七明諸佛共加入定者所云共加者有二義一自智所會合佛德故二諸佛隨智與力二緣會故名之為加又為自雖不疑斷他惑故諸佛與加成法則故又說佛加持有六一同名號加與同名故二現身加而現其前故三言讚加以言讚歎故四毗盧遮那往昔願力加五與十種法加如文自具六以十方諸佛手摩其頂加八明諸佛手摩其頂因緣何故手摩其頂明右手者作用之便明諸佛以右手引接令出定說法又自作用與諸佛作用相及故又諸佛許可到法際故以當位有自位際法也九明出定告眾歎法者經文自具十明正說十種迴向如經下文此釋初段三十三行經竟。

　　大方廣佛新華嚴經合論卷第四十二


　　音切


翳
　　(於計切)。

昏
　　(呼昆切)。

倦
　　(渠卷切)。

庠
　　(似羊切)。

沃
　　(烏哭切)。

鬻
　　(羊六切)。
　　大方廣佛新華嚴經合論卷第四十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之二

　　【經】佛子菩薩摩訶薩迴向有幾種佛子菩薩摩訶薩迴向有十種三世諸佛咸共演說何等為十一者救護一切眾生離眾生相迴向二者不壞迴向三者等一切諸佛迴向四者至一切處迴向五者無盡功德藏迴向六者入一切平等善根迴向七者等隨順一切眾生迴向八者真如相迴向九者無縛無著解脫迴向十者入法界無量迴向佛子是為菩薩摩訶薩十種迴向過去未來現在諸佛已說當說今說。
　　【論】第二佛子菩薩摩訶薩已下至過去未來現在諸佛已說當說今說有九行半經是正舉十迴向之名目分自此已下佛子云何為菩薩摩訶薩已下至第三十三卷內至皆得清淨到於彼岸總有十卷經明正說十迴向隨十波羅蜜進修行門分已上十箇迴向一箇是一箇波羅蜜行都共為十段科至後隨當位分中方釋第三正說十迴向隨十波羅蜜進修分中從佛子是為菩薩摩訶薩十種迴向已下至云何為菩薩摩訶薩救護一切眾生離眾生相迴向於此一段中有二義一科其當段經意二隨文解說此十箇迴向中長科有一百八十段經文一科其當段經意者於此救護一切眾生離眾生相迴向段中長科為十段。
　　【經】佛子云何為菩薩摩訶薩救護一切眾生離眾生相迴向佛子此菩薩摩訶薩行檀波羅蜜淨尸波羅蜜修羼提波羅蜜起精進波羅蜜入禪波羅蜜住般若波羅蜜大慈大悲大喜大捨修如是等無量善根。
　　【論】第一佛子云何為菩薩摩訶薩救護一切眾生相迴向已下至如是等無量善根可五行經明修六波羅蜜四無量心成就初迴向分第二隨文釋義云何行檀波羅蜜淨戒波羅蜜以能捨惡法戒體自淨故云何修忍波羅蜜施戒已成當修忍力為施體能捨故與戒體為淨因忍體須加行修學為忍防他凌辱非由己自捨故須如行學忍云何起精進波羅蜜以忍體是自息其忿恨非是欣修利物之行故須起利物之行是此位精進義云何起精進波羅蜜入禪波羅蜜以精進勤行利物之行恐多散動相應故須入禪波羅蜜云何住般若波羅蜜以禪能發生淨慧故云何大慈大悲大喜大捨為六波羅蜜是出世心多故加以慈悲喜捨利眾生法均調諸行故此以上六度四無量心使令均平智悲得所成此初迴向門此迴向法門從十信十住十行總具有之至此本位方令齊等若以解行門中有此差降若以理智門中總無前後始終之法已下當位有十度調治之法如下文中具明不煩更釋但如文以行行之云何但以六波羅蜜為利生行為明大悲門中但令眾生出世間故然後方令入生死中。
　　【經】修善根時作是念言願此善根普能饒益一切眾生皆使清淨至於究竟永離地獄餓鬼畜生閻羅王等無量苦惱菩薩摩訶薩種善根時以己善根如是迴向我當為一切眾生作舍令免一切諸苦事故為一切眾生作護悉令解脫諸煩惱故為一切眾生作歸皆令得離諸怖畏故為一切眾生作趣令得至於一切智故為一切眾生作安令得究竟安隱處故為一切眾生作明令得智光滅癡闇故為一切眾生作炬破彼一切無明闇故為一切眾生作燈令住究竟清淨處故為一切眾生作導師引其令入真實法故為一切眾生作大導師與其無礙大智慧故佛子菩薩摩訶薩以諸善根如是迴向平等饒益一切眾生究竟皆令得一切智。
　　【論】第二修善根時已下至皆令得一切智有十四行半經明起願念度眾生分。
　　【經】佛子菩薩摩訶薩於非親友守護迴向與其親友等無差別何以故菩薩摩訶薩入一切法平等性故不於眾生而起一念非親友想設有眾生於菩薩所起怨害心菩薩亦以慈眼視之終無恚怒普為眾生作善知識演說正法令其修習譬如大海一切眾毒不能變壞菩薩亦爾一切愚蒙無有智慧不知恩德瞋很頑毒憍慢自大其心盲瞽不識善法如是等類諸惡眾生種種逼惱無能動亂譬如日天子出現世間不以生盲不見故隱而不現又復不以乾闥婆城阿脩羅手閻浮提樹崇巖邃谷塵霧煙雲如是等物之所覆障故隱而不現亦復不以時節變改故隱而不現菩薩摩訶薩亦復如是有大福德其心深廣正念觀察無有退屈為欲究竟功德智慧於上勝法心生志欲法光普照見一切義於諸法門智慧自在常為利益一切眾生而修善法曾不誤起捨眾生心不以眾生其性弊惡邪見瞋濁難可調伏便即棄捨不修迴向但以菩薩大願甲冑而自莊嚴救護眾生恒無退轉不以眾生不知報恩退菩薩行捨菩提道不以凡愚共同一處捨離一切如實善根不以眾生數起過惡難可忍受而於彼所生疲厭心何以故譬如日天子不但為一事故出現世間菩薩摩訶薩亦復如是不但為一眾生故修諸善根迴向阿耨多羅三藐三菩提普為救護一切眾生故而修善根迴向阿耨多羅三藐三菩提如是不但為淨一佛剎故不但為信一佛故不但為見一佛故不但為了一法故起大智願迴向阿耨多羅三藐三菩提為普淨一切佛剎故普信一切諸佛故普承事供養一切諸佛故普解一切佛法故發起大願修諸善根迴向阿耨多羅三藐三菩提。
　　【論】第三佛子菩薩摩訶薩已下至阿耨多羅三藐三菩提有三十三行半經明親疎善惡平等分。
　　【經】佛子菩薩摩訶薩以諸佛法而為所緣起廣大心不退轉心無量劫中修集希有難得心寶與一切諸佛悉皆平等菩薩如是觀諸善根信心清淨大悲堅固以甚深心歡喜心清淨心最勝心柔耎心慈悲心憐愍心攝護心利益心安樂心普為眾生真實迴向非但口言佛子菩薩摩訶薩以諸善根迴向之時作是念言以我善根願一切趣生一切眾生皆得清淨功德圓滿不可沮壞無有窮盡常得尊重正念不忘獲決定慧具無量智身口意業一切功德圓滿莊嚴又作是念以此善根令一切眾生承事供養一切諸佛無空過者於諸佛所淨信不壞聽聞正法斷諸疑惑憶持不忘如說修行於如來所起恭敬心身業清淨安住無量廣大善根永離貧窮七財滿足於諸佛所常隨修學成就無量勝妙善根平等悟解住一切智以無礙眼等視眾生眾相嚴身無有玷缺言音淨妙功德圓滿諸根調伏十力成就善心滿足無所依住令一切眾生普得佛樂得無量住住佛所住。
　　【論】第四佛子菩薩摩訶薩已下至住佛所住有二十行經明以諸佛法而為勝緣深植自善根願與眾生分。
　　【經】佛子菩薩摩訶薩見諸眾生造作惡業受諸重苦以是障故不見佛不聞法不識僧便作是念我當於彼諸惡道中代諸眾生受種種苦令其解脫菩薩如是受苦毒時轉更精勤不捨不避不驚不怖不退不怯無有疲厭何以故如其所願決欲荷負一切眾生令解脫故菩薩爾時作是念言一切眾生在生老病死諸苦難處隨業流轉邪見無智喪諸善法我應救之令得出離又諸眾生愛網所纏癡蓋所覆染著諸有隨逐不捨入苦籠檻作魔業行福智都盡常懷疑惑不見安隱處不知出離道在於生死輪轉不息諸苦淤泥恒所沒溺菩薩見已起大悲心大饒益心欲令眾生悉得解脫以一切善根迴向以廣大心迴向如三世菩薩所修迴向如大迴向經所說迴向願諸眾生普得清淨究竟成就一切種智復作是念我所修行欲令眾生皆悉得成無上智王不為自身而求解脫但為救濟一切眾生令其咸得一切智心度生死流解脫眾苦復作是念我當普為一切眾生備受眾苦令其得出無量生死眾苦大壑我當普為一切眾生於一切世界一切惡趣中盡未來劫受一切苦然常為眾生勤修善根何以故我寧獨受如是眾苦不令眾生墮於地獄我當於彼地獄畜生閻羅王等險難之處以身為質救贖一切惡道眾生令得解脫復作是念我願保護一切眾生終不棄捨所言誠實無有虗妄何以故我為救度一切眾生發菩提心不為自身求無上道亦不為求五欲境界及三有中種種樂故修菩提行何以故世間之樂無非是苦眾魔境界愚人所貪諸佛所阿一切苦患因之而起地獄餓鬼及以畜生閻羅王處忿恚鬥訟更相毀辱如是諸惡皆因貪著五欲所致躭著五欲遠離諸佛障礙生天何況得於阿耨多羅三藐三菩提菩薩如是觀諸世間貪少欲味受無量苦終不為彼五欲樂故求無上菩提修菩薩行但為安樂一切眾生發心修習成滿大願斷截眾生諸苦罥索令得解脫。
　　【論】第五佛子菩薩摩訶薩已下至令得解脫有三十八行半經明菩薩入於惡道代諸眾生受苦令諸眾生得樂分。
　　【經】佛子菩薩摩訶薩復作是念我當以善根如是迴向令一切眾生得究竟樂利益樂不受樂寂靜樂無依樂無動樂無量樂不捨不退樂不滅樂一切智樂復作是念我當與一切眾生作調御師作主兵臣執大智炬示安隱道令離險難以善方便俾知實義又於生死海作一切智善巧船師度諸眾生使到彼岸。
　　【論】第六佛子菩薩摩訶薩復作是念已下至使到彼岸有七行經明菩薩以自善根令諸眾生得十種究竟樂分。
　　【經】佛子菩薩摩訶薩以諸善根如是迴向所謂隨宜救護一切眾生令出生死承事供養一切諸佛得無障礙一切智智捨離眾魔遠惡知識親近一切菩薩善友滅諸過罪成就淨業具足菩薩廣大行願無量善根。
　　【論】第七佛子菩薩摩訶薩已下至無量善根有五行經明菩薩隨宜救護眾生得出生死供養諸佛親近善友分。
　　【經】佛子菩薩摩訶薩以諸善根正迴向已作如是念不以四天下眾生多故多日出現但一日出悉能普照一切眾生又諸眾生不以自身光明故知有晝夜遊行觀察興造諸業皆由日天子出成辦斯事然彼日輪但一無二菩薩摩訶薩亦復如是修集善根迴向之時作是念言彼諸眾生不能自救何能救他唯我一人志獨無侶修集善根如是迴向所謂為欲廣度一切眾生故普照一切眾生故示導一切眾生故開悟一切眾生故顧復一切眾生故攝受一切眾生故成就一切眾生故令一切眾生歡喜故令一切眾生悅樂故令一切眾生斷疑故。
　　【論】第八佛子已下至令一切眾生斷疑故有十二行半經明菩薩大願眾生雖多不假多聖唯我一人獨能度盡分。
　　【經】佛子菩薩摩訶薩復作是念我應如日普照一切不求恩報眾生有惡悉能容受終不以此而捨誓願不以一眾生惡故捨一切眾生但勤修習善根迴向普令眾生皆得安樂善根雖少普攝眾生以歡喜心廣大迴向若有善根不欲饒益一切眾生不名迴向隨一善根普以眾生而為所緣乃名迴向安置眾生於無所著法性迴向見眾生自性不動不轉迴向於迴向無所依無所取迴向不取善根相迴向不分別業報體性迴向不著五蘊相迴向不壞五蘊相迴向不取業迴向不求報迴向不染著因緣迴向不分別因緣所起迴向不著名稱迴向不著處所迴向不著虗妄法迴向不著眾生相世界相心意相迴向不起心顛倒想顛倒見顛倒迴向不著語言道迴向觀一切法真實性迴向觀一切眾生平等相迴向以法界印印諸善根迴向觀諸法離貪欲迴向解一切法無種植善根亦如是觀諸法無二無生無滅迴向亦如是以如是等善根迴向修行清淨對治之法所有善根皆悉隨順出世間法不作二相非即業修習一切智非離業迴向一切智一切智非即是業然不離業得一切智以業如光影清淨故報亦如光影清淨報如光影清淨故一切智智亦如光影清淨離我我所一切動亂思惟分別如是了知以諸善根方便迴向菩薩如是迴向之時度脫眾生常無休息不住法相雖知諸法無業無報善能出生一切業報而無違諍如是方便善修迴向菩薩摩訶薩如是迴向時離一切過諸佛所讚佛子是為菩薩摩訶薩第一救護一切眾生離眾生相迴向。
　　【論】第九佛子已下至救護一切眾生離眾生相迴向有三十一行經明菩薩如日普照不求恩報不著眾生法迴向分。
　　【經】爾時金剛幢菩薩觀察十方一切眾會暨于法界入深句義以無量心修習勝行大悲普覆一切眾生不斷三世諸如來種入一切佛功德法藏出生一切諸佛法身善能分別諸眾生心知其所種善根成熟住於法身而為示現清淨色身承佛神力即說頌言。
　　【論】第十爾時已下至說頌有五行半經明金剛幢菩薩觀眾說頌分。
　　【經】
　　不思議劫修行道　　精進堅固心無礙　　為欲饒益羣生類　　常求諸佛功德法　　調御世間無等人　　修治其意甚明潔　　發心普救諸含識　　彼能善入迴向藏　　勇猛精進力具足　　智慧聰達意清淨　　普救一切諸羣生　　其心堪忍不傾動　　心善安住無與等　　意常清淨大歡悅　　如是為物勤修行　　譬如大地普容受　　不為自身求快樂　　但欲救護諸眾生　　如是發起大悲心　　疾得入於無礙地　　十方一切諸世界　　所有眾生皆攝受　　為救彼故善住心　　如是修學諸迴向　　修行布施大欣悅　　護持淨戒無所犯　　勇猛精進心不動　　迴向如來一切智　　其心廣大無邊際　　忍力安住不傾動　　禪定甚深恒照了　　智慧微妙難思議　　十方一切世界中　　具足修治清淨行　　如是功德皆迴向　　為欲安樂諸含識　　大士勤修諸善業　　無量無邊不可數　　如是悉以益眾生　　令住難思無上智　　普為一切眾生故　　不思議劫處地獄　　如是曾無厭退心　　勇猛決定常迴向　　不求色聲香與味　　亦不希求諸妙觸　　但為救度諸羣生　　常求無上最勝智　　智慧清淨如虗空　　修習無邊大士行　　如佛所行諸行法　　彼人如是常修學　　大士遊行諸世界　　悉能安隱諸羣生　　普使一切皆歡喜　　修菩薩行無厭足　　除滅一切諸心毒　　思惟修習最上智　　不為自己求安樂　　但願眾生得離苦　　此人迴向得究竟　　心常清淨離眾毒　　三世如來所付囑　　住於無上大法城　　未曾染著於諸色　　受想行識亦如是　　其心永出於三有　　所有功德盡迴向　　佛所知見諸眾生　　盡皆攝取無有餘　　誓願皆令得解脫　　為彼修行大歡喜　　其心念念恒安住　　智慧廣大無與等　　離癡正念常寂然　　一切諸業皆清淨　　彼諸菩薩處於世　　不著內外一切法　　如風無礙行於空　　大士用心亦復然　　所有身業皆清淨　　一切語言無過失　　心常歸向於如來　　能令諸佛悉歡喜　　十方無量諸國土　　所有佛處皆往詣　　於中覩見大悲尊　　靡不恭敬而瞻奉　　心常清淨離諸失　　普入世間無所畏　　已住如來無上道　　復為三有大法池　　精勤觀察一切法　　隨順思惟有非有　　如是趣於真實理　　得入甚深無諍處　　以此修成堅固道　　一切眾生莫能壞　　善能了達諸法性　　普於三世無所著　　如是迴向到彼岸　　普使羣生離眾垢　　永離一切諸所依　　得入究竟無依處　　一切眾生語言道　　隨其種類各差別　　菩薩悉能分別說　　而心無著無所礙　　菩薩如是修迴向　　功德方便不可說　　能令十方世界中　　一切諸佛皆稱歎
　　【論】已下頌中有五十六行頌頌此救護眾生離眾生相迴向此一段中明菩薩所行之行均調得所兩行一頌如文自具得意以行行之第二隨文解釋者何故名為救護一切眾生離眾生相迴向釋此名目有二義一明隨位修行次第之法二明本位名號一明隨位修行次第之法者如十住中於初發心住求一切智此菩薩所緣十種難得法而發於心所謂處非處等十種如來智力而發於心生佛家為佛真子如十行之中行歡喜行為大施主凡所有物悉能惠施無有悔恡行菩薩行以為所緣如此十迴向中初迴向名救護眾生離眾生相者即以六波羅蜜四無量心以為所緣明即以十住十行所得大智法身無著淨行起廣大願行處於生死以六波羅蜜以為行首慈悲喜捨以為處生死利物之緣是故即名為救護眾生離眾生相迴向即以慈悲喜捨為救護以六波羅蜜出世間法為離眾生相故為六度行門是出世行故是故如是安立次第總在十住初發心位一時總具只為紙素竹帛名言次第遂生分段非是法有前後義故如十住位中善財童子表法之中海門國觀大海具有阿脩羅等十王供養等是迴向義然教門次第昇進不可不存若不如斯使後學之流行沉淪而不進二明本位之名者又以大智法身以為離體十波羅蜜四無量心以為處生死救護眾生所緣是故名救護眾生離眾生相迴向以智體無依所救護者無性眾生無相正為救護而無作者故眾生自真無出沒故名救護眾生離眾生相迴向成此初迴向法門具足五緣一具自了法身本自清淨解脫緣二得大智慧解脫緣三具大願力奉事諸佛利眾生緣四十波羅蜜具足勝行緣五慈悲喜捨一切眾生緣具此五法方能成就此初迴向此之一段以檀波羅蜜為主九波羅蜜為伴善財以鬻香長者號青蓮華表所行行之人以名下義思之可解於中所行法則鬻香長者賣香人也能辯諸香和合諸香賣鬻與人用表此位之行前已釋竟。
　　第二不壞迴向以戒波羅蜜為體餘九為伴善財以船師號婆施羅為表行行之人此云自在住樓閣城城門外海岸上住修大悲幢行法門明此迴向位中以大悲為戒體視一切生死之海令得一切大智之海居生死海而得自在故名自在廣說如經又表戒體如海性淨不宿死屍明法身本淨不宿煩惱染淨死屍也廣義如文經云佛子云何為菩薩摩訶薩不壞迴向者於此一段經文義分為二一長科此一段經意二隨文解說第一長科此一段經意者自佛子已下至說頌已來總科為六段。
　　【經】佛子云何為菩薩摩訶薩不壞迴向佛子此菩薩摩訶薩於去來今諸如來所得不壞信悉能承事一切佛故於諸菩薩乃至初發一念之心求一切智得不壞信誓修一切菩薩善根無疲厭故於一切佛法得不壞信發深志樂故於一切佛教得不壞信守護住持故於一切眾生得不壞信慈眼等觀善根迴向普利益故於一切白淨法得不壞信普集無邊諸善根故於一切菩薩迴向道得不壞信滿足殊勝諸欲解故於一切菩薩法師得不壞信於諸菩薩起佛想故於一切佛自在神通得不壞信深信諸佛難思議故於一切菩薩善巧方便行得不壞信攝取種種無量無數行境界故。
　　【論】一佛子已下至無量無數行境界故有十三行半經明菩薩得信不壞分。
　　【經】佛子菩薩摩訶薩如是安住不壞信時於諸菩薩聲聞獨覺若諸佛教若諸眾生如是等種種境界中種諸善根無量無邊令菩提心轉更增長慈悲廣大平等觀察隨順修學諸佛所作攝取一切清淨善根入真實義集福德行行大惠施修諸功德等觀三世菩薩摩訶薩以如是等善根功德迴向一切智願常見諸佛親近善友與諸菩薩同共止住念一切智心無暫捨受持佛教勤加守護教化成熟一切眾生心常迴向出世之道供養瞻侍一切法師解了諸法憶持不忘修行大願悉使滿足。
　　【論】二佛子已下至大願悉使滿足有十一行經明菩薩住持教化眾生分。
　　【經】菩薩如是積集善根成就善根增長善根思惟善根繫念善根分別善根愛樂善根修習善根安住善根菩薩摩訶薩如是積集諸善根已以此善根所得依果修菩薩行於念念中見無量佛如其所應承事供養以阿僧祇寶阿僧祇華阿僧祇鬘阿僧祇衣阿僧祇蓋阿僧祇幢阿僧祇幡阿僧祇莊嚴具阿僧祇給侍阿僧祇塗飾地阿僧祇塗香阿僧祇粖香阿僧祇和香阿僧祇燒香阿僧祇深信阿僧祇愛樂阿僧祇淨心阿僧祇尊重阿僧祇讚歎阿僧祇禮敬阿僧祇寶座阿僧祇華座阿僧祇香座阿僧祇鬘座阿僧祇栴檀座阿僧祇衣座阿僧祇金剛座阿僧祇摩尼座阿僧祇寶繒座阿僧祇寶色座阿僧祇寶經行處阿僧祇華經行處阿僧祇香經行處阿僧祇鬘經行處阿僧祇衣經行處阿僧祇寶間錯經行處阿僧祇一切寶繒綵經行處阿僧祇一切寶多羅樹經行處阿僧祇一切寶欄楯經行處阿僧祇一切寶鈴網彌覆經行處阿僧祇一切寶宮殿阿僧祇一切華宮殿阿僧祇一切香宮殿阿僧祇一切鬘宮殿阿僧祇一切栴檀宮殿阿僧祇一切堅固妙香藏宮殿阿僧祇一切金剛宮殿阿僧祇一切摩尼宮殿皆悉殊妙出過諸天阿僧祇諸雜寶樹阿僧祇種種香樹阿僧祇諸寶衣樹阿僧祇諸音樂樹阿僧祇寶莊嚴具樹阿僧祇妙音聲樹阿僧祇無厭寶樹阿僧祇寶繒綵樹阿僧祇寶璫樹阿僧祇一切華香幢幡鬘蓋所嚴飾樹如是等樹扶疎蔭暎莊嚴宮殿其諸宮殿復有阿僧祇軒檻莊嚴阿僧祇窗牖莊嚴阿僧祇門闥莊嚴阿僧祇樓閣莊嚴阿僧祇半月莊嚴阿僧祇帳莊嚴阿僧祇金網彌覆其上阿僧祇香周帀普熏阿僧祇衣敷布其地。
　　【論】三菩薩如是已下至阿僧祇衣敷布其地有三十三行經明舉依果報嚴分釋義云如是阿僧祇寶是本行中以法利生依果也阿僧祇華者是以行能利自他開敷眾善之依果阿僧祇鬘是忍所報也阿僧祇衣從慚愧生也阿僧祇蓋大慈悲所生也阿僧祇幡迴向心所生也阿僧祇幢是隨行不退力所生也阿僧祇莊嚴具諸助道法所生也阿僧祇侍從謙敬離慢所生也阿僧祇塗飾地從戒品生也阿僧祇塗香以戒徧諸法生也阿僧祇粖香以往昔散華香報所生大綱以行知果如影隨形一一相餘准物類以義解之可解亦以音曾以如是物供養佛法僧獲得斯果故餘准此知之。
　　【經】佛子菩薩摩訶薩以如是等諸供養具於無量無數不可說不可說劫淨心尊重恭敬供養一切諸佛恒不退轉無有休息一一如來滅度之後所有舍利悉亦如是恭敬供養為令一切眾生生淨信故一切眾生攝善根故一切眾生離諸苦故一切眾生廣大解故一切眾生以大莊嚴而莊嚴故無量莊嚴而莊嚴故諸有所作得究竟故知諸佛興難可植故滿足如來無量力故莊嚴供養佛塔廟故住持一切諸佛法故如是供養現在諸佛及滅度後所有舍利其諸供養於阿僧祇劫說不可盡如是修集無量功德皆為成熟一切眾生無有退轉無有休息無有疲厭無有執著離諸心想無有依止永絕所依遠離於我及以我所如實法印印諸業門得法無生住無所住觀無生性印諸境界諸佛護念發心迴向與諸法性相應迴向入無作法成就所作方便迴向捨離一切諸事想著方便迴向住於無量善巧迴向永出一切諸有迴向修行諸行不住於相善巧迴向普攝一切善根迴向普淨一切菩薩諸行廣大迴向發無上菩提心迴向與一切善根同住迴向滿足最上信解心迴向。
　　【論】四佛子已下至最上信解心迴向有二十二行半經明菩薩以如上依果所有莊嚴供養諸佛皆為度脫眾生分。
　　【經】佛子菩薩摩訶薩以諸善根如是迴向時雖隨生死而不改變求一切智未曾退轉在於諸有心無動亂悉能度脫一切眾生不染有為法不失無礙智菩薩行位因緣無盡世間諸法無能變動具足清淨諸波羅蜜悉能成就一切智力菩薩如是離諸癡闇成菩提心開示光明增長淨法迴向勝道具足眾行以清淨意善能分別了一切法悉隨心現知業如幻業報如像諸行如化因緣生法悉皆如響菩薩諸行一切如彰出生無著清淨法眼見於無作廣大境界證寂滅性了法無二得法實相具菩薩行於一切相皆無所著善能修行同事諸業於白淨法恒無廢捨離一切著住無著行菩薩如是善巧思惟無有迷惑不違諸法不壞業因明見真實善巧迴向知法自性以方便力成就業報到於彼岸智慧觀察一切諸法獲神通智諸業善根無作而行隨心自在菩薩摩訶薩以諸善根如是迴向為欲度脫一切眾生不斷佛種永離魔業見一切智無有邊際信樂不捨離世境界斷諸雜染亦願眾生得清淨智入深方便出生死法獲佛善根永斷一切諸魔事業以平等印普印諸業發心趣入一切種智成就一切出世間法佛子是為菩薩摩訶薩第二不壞迴向。
　　【論】五佛子已下至第二不壞迴向有二十四行經明菩薩能隨生死度脫眾生同事諸業求一切智白淨等法恒不捨分。
　　【經】菩薩摩訶薩住此迴向時得見一切無數諸佛成就無量清淨妙法普於眾生得平等心於一切法無有疑惑一切諸佛神力所加降伏眾魔永離其業成就生貴滿菩提心得無礙智不由他解善能開闡一切法義能隨想力入一切剎普照眾生悉使清淨菩薩摩訶薩以此不壞迴向之力攝諸善根如是迴向爾時金剛幢菩薩承佛神力觀察十方即說頌言。
　　【論】六菩薩摩訶薩已下至說頌有八行經明菩薩得於諸佛妙法斷疑如聞自達能隨想力入一切剎普照眾生分。
　　【經】
　　菩薩已得不壞意　　修行一切諸善業　　是故能令佛歡喜　　智者以此而迴向　　供養無量無邊佛　　布施持戒伏諸根　　為欲利益諸眾生　　普使一切皆清淨　　一切上妙諸香華　　無量差別勝衣服　　寶蓋及以莊嚴具　　供養一切諸如來　　如是供養於諸佛　　無量無數難思劫　　恭敬尊重常歡喜　　未曾一念生疲厭　　專心想念於諸佛　　一切世間大明燈　　十方所有諸如來　　靡不現前如目覩　　不可思議無量劫　　種種布施心無厭　　百千萬億眾劫中　　修諸善法悉如是　　彼諸如來滅度已　　供養舍利無厭足　　悉以種種妙莊嚴　　建立難思眾塔廟　　造立無等最勝形　　寶藏淨金為莊嚴　　巍巍高大如山王　　其數無量百千億　　淨心尊重供養已　　復生歡喜利益意　　不思議劫處世間　　救護眾生令解脫　　了知眾生皆妄想　　於彼一切無分別　　而能善別眾生根　　普為羣生作饒益　　菩薩修集諸巧德　　廣大最勝無與比　　了達體性悉非有　　如是決定皆迴向　　以最勝智觀諸法　　其中無有一法生　　如是方便修迴向　　功德無量不可盡　　以是方便令心淨　　悉與一切如來等　　此方便力不可盡　　是故福報無盡極　　發起無上菩提心　　一切世間無所依　　普至十方諸世界　　而於一切無所礙　　一切如來出世間　　為欲啟導眾生心　　如其心性而觀察　　畢竟推求不可得　　一切諸法無有餘　　悉入於如無體性　　以是淨眼而迴向　　開彼世間生死獄　　雖令諸有悉清淨　　亦不分別於諸有　　知諸有性無所有　　而令歡喜意清淨　　於一佛土無所依　　一切佛土悉如是　　亦不染著有為法　　知彼法性無依處　　以是修成一切智　　以是無上智莊嚴　　以是諸佛皆歡喜　　是為菩薩迴向業　　菩薩專心念諸佛　　無上智慧巧方便　　如佛一切無所依　　願我修成此功德　　專心救護於一切　　令其遠離眾惡業　　如是饒益諸羣生　　繫念思惟未曾捨　　住於智地守護法　　不以餘乘取涅槃　　唯願得佛無上道　　菩薩如是善迴向　　不取眾生所言說　　一切有為虗妄事　　雖復不依言語道　　亦復不著無言說　　十方所有諸如來　　了達諸法無有餘　　雖知一切皆空寂　　而不於空起心念　　以一莊嚴嚴一切　　亦不於法生分別　　如是開悟諸羣生　　一切無性無所觀
　　【論】已上頌有五十行兩行一頌皆頌當位之中迴向所行之行如文自具不煩更釋如文行之第二隨文解義者云何為不壞迴向雖隨生死海不壞法身雖隨分別而不壞無作雖隨諸見而不壞法眼雖隨諸行而不壞菩提心雖教化成熟眾生皆至佛果不壞身心無依住門雖隨一切眾生知根同事而不壞戒體恒自白淨是故名為不壞迴向又一切世間出世間法無成壞體此迴向體如經云如實法印印諸業門得法無生住佛所住觀無生性印諸境界諸佛護念發心迴向與諸法性相應迴向入無作法成就所作方便迴向此是不壞迴向之大體也智不壞生死不壞大願不壞大悲不壞皆如實故如十住位以離染大悲為戒體即以海門國海雲比丘為所表十行位中即以工巧笇術以為戒體即以釋天童子於河渚中笇印法以為所表為明行為河流歸海故十迴向中以處俗大悲為戒體即以海師自在為所表。

　　大方廣佛新華嚴經合論卷第四十三


　　音切


羼
　　(初限切)。

沮
　　(在預切)。

狠
　　(乎墾切)。

頑
　　(五還切)。

盲
　　(莫耕切)。

瞽
　　(古音)。

巖
　　(五咸切)。

邃
　　(雖遂切)。

霧
　　(亡遇切)。

憋
　　(并列切)。

冑
　　(直救切)。

玷
　　(丁念切)。

籠
　　(力紅切)。

檻
　　(戶減切)。

荷
　　(乎箇切)。

負
　　(婦音)。

溺
　　(奴的切)。

淤
　　(於句切)。

壑
　　(許各切)。

贖
　　(似玉切)。

鬥
　　(都豆切)。

躭
　　(丁含切)。

恚
　　(於避切)。

截
　　(才結切)。

罥
　　(古兗切)。

索
　　(所各切)。

祇
　　(支音)。

鬘
　　(莫還切)。

錯
　　(七各切)。

鈴
　　(力丁切)。

璫
　　(當音)。

蔭
　　(於禁切)。

闥
　　(他達切)。

巍
　　(語韋切)。

觸
　　(樞玉切)。

扶
　　(防無切)。

軒
　　(許言切)。

渚
　　(之與切)。
　　大方廣佛新華嚴經合論卷第四十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之三

　　【論】第三等一切佛迴向以忍波羅蜜為體餘九為伴表法中以善財童子所見可樂城東大莊嚴幢無憂林中無上勝長者是也為城名可樂依主所行之行立其名故為明得法成忍人見可樂住城東者為明忍為覺行之首為表東方角亢氐房之位主眾善之首房為青龍主吉慶位故以東方為陽為生萬物之首明忍為萬行之首生眾福故故居城東也大莊嚴幢者忍隨違境不動也是幢義無憂林者明忍成行滿如林廣蔭也號無上勝者眾行之中不勝忍也眾行之中無忍不成行故餘廣如經說二義如前第一長科當段經意者從此一段經中約科為十段。
　　【經】佛子云何為菩薩摩訶薩等一切佛迴向佛子此菩薩摩訶薩隨順修學去來現在諸佛世尊迴向之道如是修學迴向道時見一切色乃至觸法若美若惡不生愛憎心得自在無諸過失廣大清淨歡喜悅樂離諸憂惱心意柔耎諸根清涼。
　　【論】一佛子云何菩薩摩訶薩等一切佛迴向已下至諸根清涼有五行半經明學佛迴向心得自在清涼分。
　　【經】佛子菩薩摩訶薩獲得如是安樂之時復更發心迴向諸佛作如是念願以我今所種善根令諸佛樂轉更增勝所謂不可思議佛所住樂無有等比佛三昧樂不可限量大慈悲樂一切諸佛解脫之樂無有邊際大神通樂最極尊重大自在樂廣大究竟無量力樂離諸知覺寂靜之樂住無礙住恒正定樂行無二行不變異樂。
　　【論】二佛子已下至不變異樂有七行半經是菩薩迴向佛樂分。
　　【經】佛子菩薩摩訶薩以諸善根迴向佛已復以此善迴向菩薩所謂願未滿者令得圓滿心未淨者令得清淨諸波羅蜜未滿足者令得滿足安住金剛菩提之心於一切智得不退轉不捨大精進守護菩提門一切善根能令眾生捨離我慢發菩提心所願成滿安住一切菩薩所住獲得菩薩明利諸根修習善根證薩婆若。
　　【論】三佛子已下至證薩婆若有七行經明迴向菩薩行願分薩婆若此云一切智。
　　【經】佛子菩薩摩訶薩以諸善根如是迴向菩薩已復以迴向一切眾生願一切眾生所有善根乃至極少一彈指頃見佛聞法恭敬聖僧彼諸善根皆離障礙念佛圓滿念法方便念僧尊重不離見佛心得清淨獲諸佛法集無量德淨諸神通捨法疑念依教而住如為眾生如是迴向為聲聞辟支佛迴向亦復如是又願一切眾生永離地獄餓鬼畜生閻羅王等一切惡處增長無上菩提之心專意勤求一切種智永不毀謗諸佛正法得佛安樂身心清淨證一切智。
　　【論】四佛子已下至證一切智有十行經明迴向一切眾生令得離苦分。
　　【經】佛子菩薩摩訶薩所有善根皆以大願發起正發起積集正積集增長正增長悉令廣大具足充滿。
　　【論】五佛子已下至具足充滿有兩行經明菩薩行由願廣大充滿分。
　　【經】佛子菩薩摩訶薩在家宅中與妻子俱未曾暫捨菩提之心正念思惟薩婆若境自度度彼令得究竟以善方便化己眷屬令入菩薩智令成熟解脫雖與同止心無所著以本大悲處於居家以慈心故隨順妻子於菩薩清淨道無所障礙菩薩摩訶薩雖在居家作諸事業未曾暫捨一切智心所謂若著衣裳若噉滋味若服湯藥澡漱塗摩迴旋顧視行住坐臥身語意業若睡若寤如是一切諸有所作心常迴向薩婆若道繫念思惟無時捨離為欲饒益一切眾生安住菩提無量大願攝取無數廣大善根勤修諸善普救一切永離一切憍慢放逸決定趣於一切智地終不發意向於餘道常觀一切諸佛菩提永捨一切諸雜染法修行一切菩薩所學於一切智道無所障礙住於智地愛樂誦習以無量智集諸善根心不戀樂一切世間亦不染著所行之行專心受持諸佛教法菩薩如是處在居家普攝善根令其增長迴向諸佛無上菩提。
　　【論】六佛子已下至迴向諸佛無上菩提有十八行半經明菩薩以本大悲處俗無染著分。
　　【經】佛子菩薩爾時乃至施與畜生之食一摶一粒咸作是願當令此等捨畜生道利益安樂究竟解脫永度苦海永滅苦受永除苦蘊永斷苦覺苦聚苦行苦因苦本及諸苦處願彼眾生皆得捨離菩薩如是專心繫念一切眾生以彼善根而為上首為其迴向一切種智菩薩初發菩提之心普攝眾生修諸善根悉以迴向欲令永離生死曠野得諸如來無礙快樂出煩惱海修佛法道慈心徧滿悲力廣大普使一切得清淨樂守護善根親近佛法出魔境界入佛境界斷世間種植如來種住於三世平等法中菩薩摩訶薩如是所有已集當集現集善根悉以迴向復作是念如過去諸佛菩薩所行恭敬供養一切諸佛度諸眾生令永出離勤加修習一切善根悉以迴向而無所著所謂不依色不著受無倒想不作行不取識捨離六處不住世法樂出世間知一切法皆如虗空無所從來不生不滅無有真實無所染著遠離一切諸分別見不動不轉不失不壞住於實際無相離相唯是一相如是深入一切法性常樂習行普門善根悉見一切諸佛眾會如彼過去一切如來善根迴向我亦如是而為迴向解如是法證如是法依如是法發心修習不違法相知所修行如幻如影如水中月如鏡中像因緣和合之所顯現乃至如來究竟之地。
　　【論】七佛子已下至如來究竟之地有二十五行半經明施與畜生食願永離眾苦得樂分。
　　【經】佛子菩薩摩訶薩復作是念如過去諸佛修菩薩行時以諸善根如是迴向未來現在悉亦如是我今亦應如彼諸佛如是發心以諸善根而為迴向第一迴向勝迴向最勝迴向上迴向無上迴向無等迴向無等等迴向無比迴向無對迴向尊迴向妙迴向平等迴向正直迴向大功德迴向廣大迴向善迴向清淨迴向離惡迴向不隨惡迴向菩薩如是以諸善根正迴向已成就清淨身語意業住菩薩住無諸過失修習善業離身語惡心無瑕穢修一切智住廣大心知一切法無有所作住出世法世法不染分別了知無量諸業成就迴向善巧方便永拔一切取著根本佛子是為菩薩摩訶薩第三等一切佛迴向。
　　【論】八佛子已下至第三等一切佛迴向有十四行經明菩薩等一切諸佛迴向分。
　　【經】菩薩摩訶薩住此迴向深入一切諸如來業趣向如來勝妙功德入深清淨智慧境界不離一切諸菩薩業善能分別巧妙方便入深法界善知菩薩修行次第入佛種性以巧方便分別了知無量無邊一切諸法雖復現身於世中生而於世法心無所著。
　　【論】九菩薩摩訶薩已下至心無所著有六行經明菩薩入佛功德深入法界善知菩薩修行次第分。
　　【經】爾時金剛幢菩薩承佛神力普觀十方即說頌言。
　　【論】十爾時已下一行經明金剛幢菩薩觀眾說頌分。
　　【經】
　　彼諸菩薩摩訶薩　　修過去佛迴向法　　亦學未來現在世　　一切導師之所行　　於諸境界得安樂　　諸佛如來所稱讚　　廣大光明清淨眼　　悉以迴向大聰哲　　菩薩身根種種樂　　眼耳鼻舌亦復然　　如是無量上妙樂　　悉以迴向諸最勝　　一切世間眾善法　　及諸如來所成就　　於彼悉攝無有餘　　盡以隨喜益眾生　　世間隨喜無量種　　令此迴向為眾生　　人中師子所有樂　　願使羣萌悉圓滿　　一切國土諸如來　　凡所知見種種樂　　願令眾生皆悉得　　而為照世大明燈　　菩薩所得勝妙樂　　悉以迴向諸羣生　　雖為羣生故迴向　　而於迴向無所著　　菩薩修行此迴向　　興起無量大悲心　　如佛所修迴向德　　願我修行悉成滿　　如諸最勝所成就　　一切智乘微妙樂　　及我在世之所行　　諸菩薩行無量樂　　示入眾趣安隱樂　　恒守諸根寂靜樂　　悉以迴向諸羣生　　普使修成無上智　　非身語意即是業　　亦不離此而別有　　但以方便滅癡冥　　如是修成無上智　　菩薩所修諸行業　　積集無量勝功德　　隨順如來生佛家　　寂然不亂正迴向　　十方一切諸世界　　所有眾生咸攝受　　悉以善根迴向彼　　願令具足安隱樂　　不為自身求利益　　欲令一切悉安樂　　未曾暫起戲論心　　但觀諸法空無我　　十方無量諸最勝　　所見一切真佛子　　悉以善根迴向彼　　願使速成無上覺　　一切世間含識類　　等心攝取無有餘　　以我所行諸善業　　令彼眾生速成佛　　無量無邊諸大願　　無上導師所演說　　願諸佛子皆清淨　　隨其心樂悉成滿　　普觀十方諸世界　　悉以功德施於彼　　願令皆具妙莊嚴　　菩薩如是學迴向　　心不稱量諸二法　　但恒了達法無二　　諸法若二若不二　　於中畢竟無所著　　十方一切諸世間　　悉是眾生想分別　　於想非想無所得　　如是了達於諸想　　彼諸菩薩身淨已　　則意清淨無瑕穢　　語業已淨無諸過　　當知意淨無所著　　一心正念過去佛　　亦憶未來諸導師　　及以現在天人尊　　悉學於其所說法　　三世一切諸如來　　智慧明達心無礙　　為欲利益眾生故　　迴向菩提集眾業　　彼第一慧廣大慧　　不虗妄慧無倒慧　　平等實慧清淨慧　　最勝慧者如是說
　　【論】已上有四十八行頌兩行一頌所頌前法如文具明不煩更解第二隨文釋義者何故名為等一切佛迴向為此第三迴向成其忍門明無貪瞋癡三業如佛佛所行願皆悉願為故云等一切佛迴向令願行一如佛故又前云不壞迴向以次等一切諸佛迴向明次第合然。
　　第四至一切處迴向者以精進波羅蜜為體餘九為伴以善財所見比丘尼名師子嚬伸住輸那國此曰勇猛城名迦陵迦林此云鬥諍時也明此比丘尼能和斷鬥諍此表第四迴向行精進業利物之相表比丘者明離染清潔尼者慈音明此精進行門離染慈悲以為行體號師子頻伸者明已得四無礙智已得四種無畏故師子者明智無畏也頻伸者卷舒自在也明以清淨大智勇猛自在卷舒說法利生善和斷鬥諍皆悉從伏無量諸眾生見聞不同廣如經說意表此第四迴向中行精進之行表智悲之相故無染慈悲說法自在表悲常隨苦流智常無染是摩尼義四無礙智者一義無礙智二法無礙智三辭無礙智四樂說無礙智四無畏者一一切智無畏二漏盡無畏三說障道無畏四說盡苦道無畏二義如前第一長科此一段經意義為八段。
　　【經】佛子云何為菩薩摩訶薩至一切處迴向佛子此菩薩摩訶薩修習一切諸善根時作是念言願此善根功德之力至一切處譬如實際無處不至至一切物至一切世間至一切眾生至一切國土至一切法至一切虗空至一切三世至一切有為無為至一切語言音聲願此善根亦復如是徧至一切諸如來所供養三世一切諸佛過去諸佛所願悉滿未來諸佛具足莊嚴現在諸佛及其國土道場眾會徧滿一切虗空法界願以信解大威力故廣大智慧無障礙故一切善根悉迴向故以如諸天諸供養具而為供養充滿無量無邊世界。
　　【論】一佛子云何為菩薩摩訶薩至一切處迴向已下至無邊世界有十二行經明菩薩所修善根如實際徧三世供養分。
　　【經】佛子菩薩摩訶薩復作是念諸佛世尊普徧一切虗空法界種種業所起十方不可說一切世界種世界不可說佛國土佛境界種種世界無量世界無分齊世界轉世界側世界仰世界覆世界如是一切諸世界中現住於壽示現種種神通變化彼有菩薩以勝解力為諸眾生堪受化者於彼一切諸世界中現為如來出興於世以至一切處智普徧開示如來無量自在神力法身徧住無有差別平等普入一切法界如來藏身不生不滅善巧方便普現世間證法實性超一切故得不退轉無礙力故生於如來無障礙見廣大威德種性中故。
　　【論】二佛子已下至廣大威德種性中故有十二行經明諸佛興世如法身徧往無有差別廣大利益分釋義云如世界種即如華藏世界種是也約先德云數三千大千世界至一恒河沙數為一世界海又數世界海至一恒河沙為一世界性又數世界性至一恒河沙為一世界種云種種世界云眾生雜多也如轉世界者或圓形轉或流轉如江河是如日月亦是皆無住止名轉側世界如四天王天在須彌山側仰世界可知覆世界如胡蜂窠等是亦如世界成就品說已下如經自具。
　　【經】佛子菩薩摩訶薩以其所種一切善根願於如是諸如來所以眾妙華及眾妙香鬘蓋幢幡衣服燈燭及餘一切諸莊嚴具以為供養若佛形像若佛塔廟悉亦如是以此善根如是迴向所謂不亂迴向一心迴向自意迴向尊敬迴向不動迴向無住迴向無依迴向無眾生心迴向無躁競心迴向寂靜心迴向復作是念盡法界虗空界去來現在一切劫中諸佛世尊得一切智成菩提道無量名字各各差別於種種時現成正覺悉皆住壽盡未來際一一各以法界莊嚴而嚴其身道場眾會周徧法界一切國土隨時出興而作佛事如是一切諸佛如來我以善根普皆迴向願以無數香蓋無數香幢無數香幡無數香帳無數香網無數香像無數香光無數香燄無數香雲無數香座無數香經行地無數香所住處無數香世界無數香山無數香海無數香河無數香樹無數香衣服無數香蓮華無數香宮殿無量華蓋廣說乃至無量華宮殿無邊鬘蓋廣說乃至無邊鬘宮殿無等塗香蓋廣說乃至無等塗香宮殿不可數粖香蓋廣說乃至不可數粖香宮殿不可稱衣蓋廣說乃至不可稱衣宮殿不可思寶蓋廣說乃至不可思寶宮殿不可量燈光明蓋廣說乃至不可量燈光明宮殿不可說莊嚴具蓋廣說乃至不可說莊嚴具宮殿不可說不可說摩尼寶蓋不可說不可說摩尼寶幢如是摩尼寶幡摩尼寶帳摩尼寶網摩尼寶像摩尼寶光摩尼寶燄摩尼寶雲摩尼寶座摩尼寶經行地摩尼寶所住處摩尼寶剎摩尼寶山摩尼寶海摩尼寶河摩尼寶樹摩尼寶衣服摩尼寶蓮華摩尼寶宮殿皆不可說不可說如是一一諸境界中各有無數欄楯無數宮殿無數樓閣無數門闥無數半月無數却敵無數窗牖無數清淨寶無數莊嚴具以如是等諸供養物恭敬供養如上所說諸佛世尊願令一切世間皆得清淨一切眾生咸得出離住十力地於一切法中得無礙法明令一切眾生具足善根悉得調伏其心無量等虗空界往一切剎而無所至入一切土施諸善法常得見佛植諸善根成就大乘不著諸法具足眾善立無量行普入無邊一切法界成就諸佛神通之力得於如來一切智智譬如無我普攝諸法我諸善根亦復如是普攝一切諸佛如來咸悉供養無有餘故普攝一切無量諸法悉能悟入無障礙故普攝一切諸菩薩眾究竟皆與同善根故普攝一切諸菩薩行以本願力皆圓滿故普攝一切菩薩法明了達諸法皆無礙故普攝諸佛大神通力成就無量諸善根故普攝諸佛力無所畏發無量心滿一切故普攝菩薩三昧辯才陀羅尼門善能照了無二法故普攝諸佛善巧方便示現如來大神力故普攝三世一切諸佛降生成道轉正法輪調伏眾生入般涅槃恭敬供養悉周徧故普攝十方一切世界嚴淨佛剎咸究竟故普攝一切諸廣大劫於中出現修菩薩行無斷絕故普攝一切所有趣生悉於其中現受生故普攝一切諸眾生界具足普賢菩薩行故普攝一切諸惑習氣悉以方便令清淨故普攝一切眾生諸根無量差別咸了知故普攝一切眾生解欲令離雜染得清淨故普攝一切化眾生行隨其所應為現身故普攝一切應眾生道悉入一切眾生界故普攝一切如來智性護持一切諸佛教故。
　　【論】三佛子已下至護持一切諸佛教故有六十四行經明菩薩以眾多無盡如法性供養雲供養如法性無邊眾多如來普攝諸善根分。
　　【經】佛子菩薩摩訶薩以諸善根如是迴向時用無所得而為方便不於業中分別報不於報中分別業雖無分別而普入法界雖無所作而恒住善根雖無所起而勤修勝法不信諸法而能深入不有於法而悉知見若作不作皆不可得知諸法性恒不自在雖悉見諸法而無所見普知一切而無所知菩薩如是了達境界知一切法因緣為本見於一切諸佛法身至一切法離染實際解了世間皆如變化明達眾生唯是一法無有二性不捨業境善巧方便於有為界示無為法而不滅壞有為之相於無為界示有為法而不分別無為之相菩薩如是觀一切法畢竟寂滅成就一切清淨善根而起救護眾生之心智慧明達一切法海常樂修行離愚癡法已具成就出世功德不更修學世間之法得淨智眼離諸癡翳以善方便修迴向道。
　　【論】四佛子已下至以善方便修迴向道有十六行半經明菩薩修迴向以無所得而為方便修一切善根分。
　　【經】佛子菩薩摩訶薩以諸善根如是迴向稱可一切諸佛之心嚴淨一切諸佛國土教化成就一切眾生具足受持一切佛法作一切眾生最上福田為一切商人智慧導師作一切世間清淨日輪一一善根充徧法界悉能救護一切眾生皆令清淨具足功德。
　　【論】五佛子已下至具足一切功德有六行經總結已上供養功德分。
　　【經】佛子菩薩摩訶薩如是迴向時能護持一切佛種能成熟一切眾生能嚴淨一切國土能不壞一切諸業能了知一切諸法能等觀諸法無二能徧往十方世界能了達離欲實際能成就清淨信解能具足明利諸根佛子是為菩薩摩訶薩第四至一切處迴向。
　　【論】六佛子已下至第四至一切處迴向有六行經明都結已上徧一切處迴向所作令佛種不斷廣嚴淨佛剎分。
　　【經】菩薩摩訶薩住此迴向時得至一切處身業普能應現一切世界故得至一切處語業於一切世界中演說法故得至一切處意業受持一切佛所說法故得至一切處神足通隨眾生心悉往應故得至一切處隨證智普能了達一切法故得至一切處總持辯才隨眾生心令歡喜故得至一切處入法界於一毛孔中普入一切世界故得至一切處徧入身於一眾生身普入一切眾生身故得至一切處普見劫一一劫中常見一切諸如來故得至一切處普見念一一念中一切諸佛悉現前故佛子菩薩摩訶薩得至一切處迴向能以善根如是迴向。
　　【論】七菩薩摩訶薩已下至能以善根如是迴向有十二行半經明住此迴向時得身語意業徧十方一切處分。
　　【經】爾時金剛幢菩薩承佛威力普觀十方而說頌言。
　　【論】八爾時已下一行經明金剛幢菩薩觀眾說頌分。
　　【經】
　　內外一切諸世間　　菩薩悉皆無所著　　不捨饒益眾生業　　大士修行如是智　　十方所有諸國土　　一切無依無所住　　不取活命等眾法　　亦不妄起諸分別　　普攝十方世界中　　一切眾生無有餘　　觀其體性無所有　　至一切處善迴向　　普攝有為無為法　　不於其中起妄念　　如於世間法亦然　　照世燈明如是覺　　菩薩所修諸業行　　上中下品各差別　　悉以善根迴向彼　　十方一切諸如來　　菩薩迴向到彼岸　　隨如來學悉成就　　恒以妙智善思惟　　具足人中最勝法　　清淨善根普迴向　　利益羣迷恒不捨　　悉令一切諸眾生　　得成無上照世燈　　未曾分別取眾生　　亦不妄想念諸法　　雖於世間無染著　　亦復不捨諸含識　　菩薩常樂寂滅法　　隨順得至涅槃境　　亦不捨離眾生道　　獲如是等微妙智　　菩薩未曾分別業　　亦不取著諸果報　　一切世間從緣生　　不離因緣見諸法　　深入如是諸境界　　不於其中起分別　　一切眾生調御師　　於此明了善迴向
　　【論】已上有二十二行頌兩行一頌如文自具第二隨文釋義者云何至一切處迴向約位有十一一法身至一切處二智身至一切處三大願至一切處四供養諸佛至一切處五見聞聽受諸法至一切處六徧現色身至一切處七開悟眾生至一切處八不出毛孔至一切處九徧滿十方等于法界而無去來至一切處十入一眾生身心等一切眾生身心至一切處十一入一佛身毛孔等一切佛身毛孔至一切處迴向又迴向者有十法一以無作法迴向有作法二以有作法迴向無作法三以一法迴向多法四以多法迴向一法五於諸有法迴向無法六於無法迴向有法七以世間法迴向出世間法八以出世間法迴向世間法九以一切自性無迴向以為方便有迴向法十以一切有迴向法以為自性無迴向法為令滯有無者得自在故生死涅槃無障礙故得大神通無法拘留故供養諸佛教化眾生一多同別皆得自在故以誠實心起大願雲周覆法界虗空界興種種供具供養三世一切諸佛皆願自他福德圓滿故是故名為至一切處迴向大意以修得十住十行之中法身理智即依此法起大願大悲依無作理智起神通行使不滯染淨不為染淨二法心所拘留入神通自在門不著神通不著自在為神通諸法性自離故。
　　第五無盡功德藏迴向者以禪波羅蜜為體以善財童子所見婆須蜜女以為所行行之人所住國土名為險難城名寶莊嚴以歎德中心無分別普知諸法一身端坐充滿法界於自身現一切剎所明禪體徧周自在為明禪與智悲會無二體用自在故以國名險難者以真智會俗城名寶莊嚴者會俗體自真明定亂兩融智悲不礙隨塵不染故號城名寶莊嚴婆須蜜女者此云世友能與世人為師友故亦曰天友能與諸天作師友或曰易寶或以此女善巧方便易取眾生一切智寶此女身金色目髮紺青若聞說法若暫見若執手若坐其座總得三昧為明禪體徧周與智會故道合見者總皆是禪體智悲相會之流若也別見之流常對面不覩其容也但為定與智會智與悲冥隨根接俗號之為女非即但為女也十住中第五主禪門即俗士長者號為解脫明俗體本真眾生身本來佛國故長者身含佛國明眾生身亦然但禪觀相應即見十行中即以寶髻長者以明禪門以本自居宅十層之閣宅有八門市上接俗引來宅內即明以智為禪體就俗引生故云市上引入智境名歸宅內今十迴向之內以婆須蜜女以為禪門即明十迴向以智悲為禪體以女表之以致其像用之表法即以所行俗事用彰智隨悲行處世染而不汙若也未悟俗塵為業所留要須戒定慧志求出世之智若也達智業亡要須處纏不汙方便利生皆令解脫切須知根接引不得惑亂眾生要須依根受藥二義如前一長科當段經意者於此段長科為十三段。
　　【經】佛子云何為菩薩摩訶薩無盡功德藏迴向佛子此菩薩摩訶薩以懺除一切諸業重障所起善根禮敬三世一切諸佛所起善根勸請一切諸佛說法所起善根聞佛說法精勤修習悟不思議廣大境界所起善根於去來今一切諸佛一切眾生所有善根皆生隨喜所起善根去來今世一切諸佛善根無盡諸菩薩眾精勤修習所得善根三世諸佛成等正覺轉正法輪調伏眾生菩薩悉知發隨喜心所生善根三世諸佛從初發心修菩薩行成最正覺乃至示現入般涅槃般涅槃已正法住世乃至滅盡於如是等皆生隨喜所有善根菩薩如是念不可說諸佛境界及自境界乃至菩提無障礙境如是廣大無量差別一切善根凡所積集凡所信解凡所隨喜凡所圓滿凡所成就凡所修行凡所獲得凡所知覺凡所攝持凡所增長悉以迴向莊嚴一切諸佛國土如過去世無邊際劫一切世界一切如來所行之處所謂無量無數佛世界種佛智所知菩薩所識大心所受莊嚴佛剎清淨業行所流所引應眾生起如來神力之所示現諸佛出世淨業所成普賢菩薩妙行所興一切諸佛於中成道示現種種自在神力盡未來際所有如來應正等覺徧法界住當成佛道當得一切清淨莊嚴功德佛土盡法界虗空界無邊無際無斷無盡皆從如來智慧所生無量妙寶之所莊嚴所謂一切香莊嚴一切華莊嚴一切衣莊嚴一切功德藏莊嚴一切諸佛力莊嚴一切佛國土莊嚴如來所都不可思議同行宿緣諸清淨眾於中止住未來世中當成正覺一切諸佛之所成就非世所覩菩薩淨眼乃能照見此諸菩薩具大威德宿植善根知一切法如幻如化普行菩薩諸清淨業入不思議自在三昧善巧方便能作佛事放佛光明普照世間無有限極現在一切諸佛世尊悉亦如是莊嚴世界無量形相無量光色悉是功德之所成就無量香無量寶無量樹無數莊嚴無數宮殿無數音聲隨順宿緣諸善知識示現一切功德莊嚴無有窮盡所謂一切香莊嚴一切鬘莊嚴一切粖香莊嚴一切寶莊嚴一切幡莊嚴一切寶繒綵莊嚴一切寶欄楯莊嚴阿僧祇金網莊嚴阿僧祇河莊嚴阿僧祇雲雨莊嚴阿僧祇音樂奏微妙音如是等無量無數莊嚴之具莊嚴一切盡法界虗空界十方無量種種業起佛所了知佛所宣說一切世界其中所有一切佛土所謂莊嚴佛土清淨佛土平等佛土妙好佛土威德佛土廣大佛土安樂佛土不可壞佛土無盡佛土無量佛土無動佛土無畏佛土光明佛土無違逆佛土可愛樂佛土普照明佛土嚴好佛土精麗佛土妙巧佛土第一佛土勝佛土殊勝佛土最勝佛土極勝佛土上佛土無上佛土無等佛土無比佛土無譬喻佛土如是過去未來現在一切佛土所有莊嚴菩薩摩訶薩以己善根發心迴向願以如是去來現在一切諸佛所有國土清淨莊嚴悉以莊嚴於一世界如彼一切諸佛國土所有莊嚴皆悉成就皆悉清淨皆悉聚集皆悉顯現皆悉嚴好皆悉住持如一世界如是盡法界虗空界一切世界悉亦如是三世一切諸佛國土種種莊嚴皆悉具足。
　　【論】一佛子已下至皆悉具足有六十一行經明菩薩凡所隨喜迴向悉皆具足圓滿分。
　　【經】佛子菩薩摩訶薩復以善根如是迴向願我所修一切佛剎諸大菩薩皆悉充滿其諸菩薩體性真實智慧通達善能分別一切世界及眾生界深入法界及虗空界捨離愚癡成就念佛念法真實不可思議念僧無量普皆周徧亦念於捨法日圓滿智光普照見無所礙從無得生生諸佛法為眾勝上善根之主發生無上菩提之心住如來力趣薩婆若破諸魔業淨眾生界深入法性永離顛倒善根大願皆悉不空如是菩薩充滿其土生如是處有如是德常作佛事得佛菩提清淨光明具法界智現神通力一身充滿一切法界得大智慧入一切智所行之境善能分別無量無邊法界句義於一切剎皆無所著而能普現一切佛土心如虗空無有所依而能分別一切法界善能入出不可思議甚深三昧趣薩婆若住諸佛剎得諸佛力開示演說阿僧祇法而無所畏隨順三世諸佛善根普照一切如來法界悉能受持一切佛法知阿僧祇諸語言法善能演出不可思議差別音聲入於無上佛自在地普遊十方一切世界而無障礙行於無諍無所依法無所分別修習增廣菩提之心得善巧智善知句義能隨次第開示演說願令如是諸大菩薩莊嚴其國充滿分布隨順安住熏修極熏修純淨極純淨恬然宴寂於一佛剎隨一方所皆有如是無數無量無邊無等不可數不可稱不可思不可量不可說不可說不可說諸大菩薩周徧充滿如一方所一切方所亦復如是如一佛剎盡虗空徧法界一切佛剎悉亦如是。
　　【論】二佛子已下至一切佛剎悉亦如是有三十行經明菩薩以大願願菩薩眾海圓滿十方莊嚴國剎分。
　　【經】佛子菩薩摩訶薩以諸善根方便迴向一切佛剎方便迴向一切菩薩方便迴向一切如來方便迴向一切佛菩提方便迴向一切廣大願方便迴向一切出要道方便迴向淨一切眾生界方便迴向於一切世界常見諸佛出興於世方便迴向常見如來壽命無量方便迴向常見諸佛徧周法界轉無障礙不退法輪。
　　【論】三佛子已下至轉無障礙不退法輪有七行經明方便迴向分。
　　【經】佛子菩薩摩訶薩以諸善根如是迴向時普入一切佛國土故一切佛剎皆悉清淨普至一切眾生界故一切菩薩皆悉清淨普願一切諸佛國土佛出興故一切法界一切佛土諸如來身超然出現。
　　【論】四佛子已下至超然出現有四行半經明願清淨佛剎至一切眾剎佛常超然出現分。
　　【經】佛子菩薩摩訶薩以如是等無比迴向趣薩婆若其心廣大猶如虗空無有限量入不思議知一切業及以果報皆悉寂滅心常平等無有邊際普能徧入一切法界。
　　【論】五佛子已下至入一切法界有三行半經明菩薩達一切智知業果寂滅分。

　　大方廣佛新華嚴經合論卷第四十四


　　音切


噉
　　(徒敢切)。

澡
　　(子老切)。

漱
　　(蘇奏切)。

裳
　　(辰羊切)。

顧
　　(古悟切)。

彈
　　(徒干切)。

頃
　　(去穎切)。

寤
　　(悟音)。

睡
　　(是為切)。

戀
　　(力轉切)。

摶
　　(度官切)。

粒
　　(立音)。

蘊
　　(於問切)。

瑕
　　(胡加切)。

哲
　　(陟列切)。

萌
　　(莫耕切)。

劑
　　(才細切)。

躁
　　(則到切)。

競
　　(渠敬切)。

亢
　　(苦郎切)。

氐
　　(都兮切)。

蜂
　　(夫容切)。

窠
　　(苦和切)。

[商/貝]
　　(尸羊切)。
　　大方廣佛新華嚴經合論卷第四十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之四

　　【經】佛子菩薩摩訶薩如是迴向時不分別我及以我所不分別佛及以佛法不分別剎及以嚴淨不分別眾生及以調伏不分別業及業果報不著於思及思所起不壞因不壞果不取事不取法不謂生死有分別不謂涅槃恒寂靜不謂如來證佛境界無有少法與法同止。
　　【論】六佛子已下至無有少法與法同止有六行經明不分別不著不取分。
　　【經】佛子菩薩摩訶薩如是迴向時以諸善根普施眾生決定成熟平等教化無相無緣無稱量無虗妄遠離一切分別取著菩薩摩訶薩如是迴向已得無盡善根所謂念三世一切諸佛故得無盡善根念一切菩薩故得無盡善根淨諸佛剎故得無盡善根淨一切眾生界故得無盡善根深入法界故得無盡善根修無量心等虗空界故得無盡善根深解一切佛境界故得無盡善根於菩薩業勤修習故得無盡善根了達三世故得無盡善根。
　　【論】七佛子已下至得無盡善根有十行經是菩薩得無盡善根分。
　　【經】佛子菩薩摩訶薩以一切善根如是迴向時了一切眾生界無有眾生解一切法無有壽命知一切法無有作者悟一切法無補特伽羅了一切法無有忿諍觀一切法皆從緣起無有住處知一切物皆無所依了一切剎悉無所住觀一切菩薩行亦無處所見一切境界悉無所有。
　　【論】八佛子已下至一切境界悉無所有可六行經明菩薩了眾生界無眾生於法無得證分補特伽羅云數取趣。
　　【經】佛子菩薩摩訶薩如是迴向時眼終不見不淨佛剎亦復不見異相眾生無有少法為智所入亦無少智而入於法解如來身非如虗空一切功德無量妙法所圓滿故於一切處令諸眾生積集善根悉充足故。
　　【論】九佛子已下至悉充足故有五行經明菩薩無智入法無法入智分。
　　【經】佛子此菩薩摩訶薩於念念中得不可說不可說十力地具足一切福德成就清淨善根為一切眾生福田此菩薩摩訶薩成就如意摩尼功德藏隨有所須一切樂具悉皆得故隨所遊方悉能嚴淨一切國土隨所行處令不可說不可說眾生皆悉清淨攝取福德修治諸行故。
　　【論】十佛子已下至修治諸行故有六行半經是菩薩成就功德藏堪為眾生福田分。
　　【經】佛子菩薩摩訶薩如是迴向時修一切菩薩行福德殊勝色相無比威力光明超諸世間魔及魔民莫能瞻對善根具足大願成就其心彌廣等一切智於一念中悉能周徧無量佛剎智力無量了達一切諸佛境界於一切佛得深信解住無邊智菩提心力廣大如法界究竟如虗空佛子是名菩薩摩訶薩第五無盡功德藏迴向。
　　【論】十一佛子已下至第五無盡功德藏迴向可七行半經是菩薩福相處世無倫分。
　　【經】菩薩摩訶薩住此迴向得十種無盡藏何等為十所謂得見佛無盡藏於一毛孔見阿僧祇諸佛出興世故得入法無盡藏以佛智力觀一切法悉入一法故得憶持無盡藏受持一切佛所說法無忘失故得決定慧無盡藏善知一切佛所說法祕密方便故得解義趣無盡藏善知諸法理趣分齊故得無邊悟解無盡藏以如虗空智通達三世一切法故得福德無盡藏充滿一切諸眾生意不可盡故得勇猛智覺無盡藏悉能除滅一切眾生愚癡翳故得決定辯才無盡藏演說一切佛平等法令諸眾生悉解了故得十力無畏無盡藏具足一切菩薩所行以離垢繒而繫其頂至無障礙一切智故是為十佛子菩薩摩訶薩以一切善根迴向時得此十種無盡藏。
　　【論】十二從菩薩摩訶薩已下至十種無盡藏有十四行半經是菩薩得十無盡藏分經云於一毛孔見阿僧祇諸佛世興於出得入法無盡藏者明心性本無大小計盡身為智影國土亦然智淨影明大小相入如因陀羅網境界喻是也經云以佛智力觀一切法悉入一法者明萬境雖多皆一心而起心亡境滅萬境皆虗如淨水中眾影也水亡影滅此約破有成無說又以境約智生智虗境幻多幻相入不離一虗幻不異虗虗不異幻幻虗無二一異總虗此約以智幻虗自在無礙門說此皆借法況說如實所知唯亡思者智會其智會者方可用而常真不惑心境以大願力隨智幻生等眾生數身如應攝化故名無盡功德藏自餘如文自具不煩更解。
　　【經】爾時金剛幢菩薩承佛神力普觀十方而說頌言。
　　【論】十三爾時已下一行經明金剛幢菩薩說頌分。
　　【經】
　　菩薩成就深心力　　普於諸法得自在　　以其勸請隨喜福　　無礙方便善迴向　　三世所有諸如來　　嚴淨佛剎徧世間　　所有功德靡不具　　迴向淨剎亦如是　　三世所有諸佛法　　菩薩皆悉諦思惟　　以心攝取無有餘　　如是莊嚴諸佛剎　　盡於三世所有劫　　讚一佛剎諸功德　　三世諸劫猶可盡　　佛剎功德無窮盡　　如是一切諸佛剎　　菩薩悉見無有餘　　總以莊嚴一佛土　　一切佛土悉如是　　有諸佛子心清淨　　悉從如來法化生　　一切功德莊嚴心　　一切佛剎皆充滿　　彼諸菩薩悉具足　　無量相好莊嚴身　　辯才演說徧世間　　譬如大海無窮盡　　菩薩安住諸三昧　　一切所行皆具足　　其心清淨無與等　　光明普照十方界　　如是無餘諸佛剎　　此諸菩薩皆充滿　　未曾憶念聲聞乘　　亦復不求緣覺道　　菩薩如是心清淨　　善根迴向諸羣生　　普欲令其成正道　　具足了知諸佛法　　十方所有眾魔怨　　菩薩威力悉摧破　　勇猛智慧無能勝　　決定修行究竟法　　菩薩以此大願力　　所有迴向無留礙　　入於無盡功德藏　　去來現在常無盡　　菩薩善觀諸行法　　了達其性不自在　　既知諸法性如是　　不妄取業及果報　　無有色法無色法　　亦無有想無無想　　有法無法皆悉無　　了知一切無所得　　一切諸法因緣生　　體性非有亦非無　　而於因緣及所起　　畢竟於中無取著　　一切眾生語言處　　於中畢竟無所得　　了知名相皆分別　　明解諸法悉無我　　如眾生性本寂滅　　如是了知一切法　　三世所攝無有餘　　剎及諸業皆平等　　以如是智而迴向　　隨其悟解福業生　　此諸福相亦如解　　豈復於中有可得　　如是迴向心無垢　　永不稱量諸法性　　了達其性皆非性　　不住世間亦不出　　一切所行眾善業　　悉以迴向諸羣生　　莫不了達其真性　　所有分別皆除遣　　所有一切虗妄見　　悉皆棄捨無有餘　　離諸熱惱恒清涼　　住於解脫無礙地　　菩薩不壞一切法　　亦不滅壞諸法性　　解了諸法猶如響　　悉於一切無所著　　了知三世諸眾生　　悉從因緣和合起　　亦知心樂及習氣　　未曾滅壞一切法　　了達業性非是業　　而亦不違諸法相　　又亦不壞業果報　　說諸法性從緣起　　了知眾生無有生　　亦無眾生可流轉　　無實眾生而可說　　但依世俗假宣示
　　【論】已上有五十行頌兩行一頌如文自具但如說修行第二隨文釋義者云何名無盡功德藏迴向此位明禪與智冥智與悲會以無盡虗空為一道場以無盡眾生無明行相而為佛事身恒承事無盡諸佛而徧周法界化無盡眾生總成佛身表裏相亡始終都盡徧知諸法不壞無心故名無盡功德藏。
　　第六隨順堅固一切善根迴向此明般若波羅蜜為體以善財知識名[鞥-合+(白-日+田)]瑟胝羅住善度城常供養栴檀座佛塔以為表法名[鞥-合+(白-日+田)]瑟胝羅此云包攝以身含佛剎為名爾住善度國者約化行為名故以此主智慧善度眾生故供養栴檀座佛塔者明戒定慧解脫解脫法身為座體得佛不涅槃際者明戒定慧體無滅沒也廣如經說其座不安形象者明無相理會是佛義故見座入法故城名善度身與空合名為佛國亦名包攝也以明無相智慧是佛不滅度法門以智無生滅故第一長科經意於此一段長科約作六十四段如下此段迴向長行中有六十一段經總明行施於段段中皆有三義一明行施心成就二明施已迴向菩提三明各發十種願皆願自他成佛已下三段是總結所施之功及金剛幢菩薩觀眾說頌。
　　第一身肉手足國城妻子悉捨行施。
　　【經】佛子云何為菩薩摩訶薩隨順堅固一切善根迴向佛子此菩薩摩訶薩或為帝王臨御大國威德廣被名震天下凡諸怨敵靡不歸順發號施令悉依正法執持一蓋溥蔭萬方周行率土所向無礙以離垢繒而繫其頂於法自在見者咸伏不刑不罰感德從化以四攝法攝諸眾生為轉輪王一切周給菩薩摩訶薩安住如是自在功德有大眷屬不可沮壞離眾過失見者無厭福德莊嚴相好圓滿形體支分均調具足獲那羅延堅固之身大力成就無能屈伏得清淨業離諸業障具足修行一切布施或施飲食及諸上味或施車乘或施衣服或施華鬘雜香塗香牀座房舍及所住處上妙燈燭病緣湯藥寶器寶車調良象馬悉皆嚴飾歡喜布施或有來乞王所處座若蓋若傘幢幡寶物諸莊嚴具頂上寶冠髻中明珠乃至王位皆無所恡若見眾生在牢獄中捨諸財寶妻子眷屬乃至以身救彼令脫若見獄囚將欲被戮即捨其身以代彼命或見來乞連膚頂髻歡喜施與亦無所恡眼耳鼻舌及以牙齒頭頂手足血肉骨髓心腎肝肺大腸小腸厚皮薄皮手足諸指連肉爪甲以歡喜心盡皆施與或為求請未曾有法投身而下深大火坑或為護持如來正法以身忍受一切苦毒或為求法乃至一字悉能徧捨四海之內一切所有恒以正法化導羣生令修善行捨離諸惡若見眾生損敗他形慈心救之令捨罪業若見如來成最正覺稱揚讚歎普使聞知或施於地造立僧坊房舍殿堂以為住處及施僮僕供承作役或以自身施來乞者或施於佛為求法故歡喜踊躍為眾生故承事供養或捨王位城邑聚落宮殿園林妻子眷屬隨所乞求悉滿其願或捨一切資生之物普設無遮大施之會其中眾生種種福田或從遠來或從近來或賢或愚或好或醜若男若女人與非人心行不同所求各異等皆施與悉令滿足佛子菩薩摩訶薩如是施時發善攝心悉以迴向所謂善攝色隨順堅固一切善根善攝受想行識隨順堅固一切善根善攝王位隨順堅固一切善根善攝眷屬隨順堅固一切善根善攝資具隨須堅固一切善根善攝惠施隨順堅固一切善根。
　　【論】第二施食。
　　【經】佛子菩薩摩訶薩隨所施物無量無邊以彼善根如是迴向所謂以上妙食施眾生時其心清淨於所施物無貪無著無所顧恡具足行施願一切眾生得智慧食心無障礙了知食性無所貪著但樂法喜出離之食智慧充滿以法堅住攝取善根法身智身清淨遊行哀愍眾生為作福田現受摶食是為菩薩摩訶薩布施食時善根迴向。
　　【論】第三施飲。
　　【經】佛子菩薩摩訶薩若施飲時以此善根如是迴向所謂願一切眾生飲法味水精勤修習具菩薩道斷世渴愛常求佛智離欲境界得法喜樂從清淨法而生其身常以三昧調攝其心入智慧海興大法雲霔大法雨是為菩薩摩訶薩布施飲時善根迴向。
　　【論】第四施味。
　　【經】佛子菩薩摩訶薩布施種種清淨上味所謂辛酸鹹淡及以甘苦種種諸味潤澤具足能令四大安隱調和肌體盈滿氣力疆壯其心清淨常得歡喜咽咀之時不欬不逆諸根明利內藏充實毒不能侵病不能傷始終無患永得安樂以此善根如是迴向所謂願一切眾生得最上味甘露充滿願一切眾生得法智味了知一切諸味業用願一切眾生得無量法味了達法界安住實際大法城中願一切眾生作大法雲周徧法界普雨法雨教化調伏一切眾生願一切眾生得勝智味無上法喜充滿身心願一切眾生得無貪著一切上味不染世間一切諸味常勤修習一切佛法願一切眾生得一法味了諸佛法悉無差別願一切眾生得最勝味乘一切智終無退轉願一切眾生得入諸佛無異法味悉能分別一切諸根願一切眾生法味增益常得滿足無礙佛法是為菩薩摩訶薩布施味時善根迴向為令一切眾生勤修福德皆悉具足無礙智身故。
　　【論】第五施車乘。
　　【經】佛子菩薩摩訶薩施車乘時以諸善根如是迴向所謂願一切眾生皆得具足一切智乘乘於大乘不可壞乘最勝乘最上乘速疾乘大力乘福德具足乘出世間乘出生無量諸菩薩乘是為菩薩摩訶薩施車乘時善根迴向。
　　【論】第六施衣。
　　【經】佛子菩薩摩訶薩布施衣時以諸善根如是迴向所謂願一切眾生得慚愧衣以覆其身捨離邪道露形惡法顏色潤澤皮膚細輭成就諸佛第一之樂得最清淨一切種智是為菩薩摩訶薩布施衣時善根迴向。
　　【論】第七施華。
　　【經】佛子菩薩摩訶薩常以種種名華布施所謂微妙香華種種色華無量奇妙華善見華可喜樂華一切時華天華人華世所珍愛華甚芬馥悅意華以如是等無量妙華供養一切現在諸佛及佛滅後所有塔廟或以供養說法之人或以供養比丘僧寶一切菩薩諸善知識聲聞獨覺父母宗親下至自身及餘一切貧窮孤露布施之時以諸善根如是迴向所謂願一切眾生皆得諸佛三昧之華悉能開敷一切諸法願一切眾生皆得如佛見者歡喜心無厭足願一切眾生所見順愜心無動亂願一切眾生具行廣大清淨之業願一切眾生常念善友心無變異願一切眾生如阿伽陀藥能除一切煩惱眾毒願一切眾生成滿大願皆悉得為無上智王願一切眾生智慧日光破愚癡闇願一切眾生菩提淨月增長滿足願一切眾生入大寶洲見善知識具足成就一切善根是為菩薩摩訶薩布施華時善根迴向為令眾生皆得清淨無礙智故。
　　【論】第八施鬘。
　　【經】佛子菩薩摩訶薩布施鬘時以諸善根如是迴向所謂願一切眾生人所樂見見者欽歎見者親善見者愛樂見者渴仰見者除憂見者生喜見者離惡見者常得親近於佛見者清淨獲一切智是為菩薩摩訶薩布施鬘時善根迴向。
　　【論】第九施香。
　　【經】佛子菩薩摩訶薩布施香時以諸善根如是迴向願一切眾生具足戒香得不缺戒不雜戒不汙戒無悔戒離纏戒無熱戒無犯戒無邊戒出世戒菩薩波羅蜜戒願一切眾生以是戒故皆得成就諸佛戒身是為菩薩摩訶薩布施香時善根迴向為令眾生悉得圓滿無礙戒蘊故。
　　【論】第十施塗香。
　　【經】佛子菩薩摩訶薩施塗香時以諸善根如是迴向所謂願一切眾生施香普熏悉能惠捨一切所有願一切眾生戒香普熏得於如來究竟淨戒願一切眾生忍香普熏離於一切險害之心願一切眾生精進香普熏常服大乘精進甲冑願一切眾生定香普熏安住諸佛現前三昧願一切眾生慧香普熏一念得成無上智王願一切眾生法香普熏於無上法得無所畏願一切眾生德香普熏成就一切大功德智願一切眾生菩提香普熏得佛十力到於彼岸願一切眾生清淨白法妙香普熏永滅一切不善之法是為菩薩摩訶薩施塗香時善根迴向。
　　【論】第十一施牀座。
　　【經】佛子菩薩摩訶薩施牀座時以諸善根如是迴向所謂願一切眾生得諸天牀座證大智慧願一切眾生得賢聖牀座捨凡夫意住菩提心願一切眾生得安樂牀座永離一切生死苦惱願一切眾生得究竟牀座得見諸佛自在神通願一切眾生得平等牀座恒普熏修一切善法願一切眾生得最勝牀座具清淨業世無與等願一切眾生得安隱牀座證真實法具足究竟願一切眾生得清淨牀座修習如來淨智境界願一切眾生得安住牀座得善知識常隨覆護願一切眾生得師子牀座常如如來右脇而臥是為菩薩摩訶薩施牀座時善根迴向為令眾生修習正念善護諸根故。
　　【論】第十二施房舍。
　　【經】佛子菩薩摩訶薩施房舍時以諸善根如是迴向所謂願一切眾生皆得安住清淨佛剎精勤修習一切功德安住甚深三昧境界捨離一切住處執著了諸住處皆無所有離諸世間住一切智攝取一切諸佛所住住究竟道安樂住處恒住第一清淨善根終不捨離佛無上住處是為菩薩摩訶薩施房舍時善根迴向為欲利益一切眾生隨其所應思惟救護故。
　　【論】第十三施住處。
　　【經】佛子菩薩摩訶薩施住處時以諸善根如是迴向所謂願一切眾生常獲善利其心安樂願一切眾生依如來住依大智住依善知識住依尊勝住依善行住依大慈住依大悲住依六波羅蜜住依大菩提心住依一切菩薩道住是為菩薩摩訶薩施住處時善根迴向為令一切福德清淨故究竟清淨故智清淨故道清淨故法清淨故戒清淨故志樂清淨故信解清淨故願清淨故一切神通功德清淨故。
　　【論】第十四施燈明。
　　【經】佛子菩薩摩訶薩施諸燈明所謂蘇燈油燈寶燈摩尼燈漆燈火燈沉水燈栴檀燈一切香燈無量色光燈施如是等無量燈時為欲利益一切眾生為欲攝受一切眾生以此善根如是迴向所謂願一切眾生得無量光普照一切諸佛正法願一切眾生得清淨光照見世間極微細色願一切眾生得離瞖光了眾生界空無所有願一切眾生得無邊光身出妙光普照一切願一切眾生得普照光於諸佛法心無退轉願一切眾生得佛淨光一切剎中悉皆顯現願一初眾生得無礙光一光徧照一切法界願一切眾生得無斷光照諸佛剎光明不斷願一切眾生得智幢光普照世間願一切眾生得無量色光照一切剎示現神力菩薩如是施燈明時為欲利益一切眾生安樂一切眾生故以此善根隨逐眾生以此善根攝受眾生以此善根分布眾生以此善根慈愍眾生以此善根覆育眾生以此善根救護眾生以此善根充滿眾生以此善根緣念眾生以此善根等益眾生以此善根觀察眾生是為菩薩摩訶薩施燈明時善根迴向如是迴向無有障礙普令眾生住善根中。
　　【論】第十五施湯藥。
　　【經】佛子菩薩摩訶薩施湯藥時以諸善根如是迴向所謂願一切眾生於諸蓋纏究竟得出願一切眾生永離病身得如來身願一切眾生作大良藥滅除一切不善之病願一切眾生成阿伽陀藥安住菩薩不退轉地願一切眾生成如來藥能拔一切煩惱毒箭願一切眾生親近賢聖滅諸煩惱修清淨行願一切眾生作大藥王永除眾病不令重發願一切眾生作不壞藥樹悉能救療一切眾生願一切眾生得一切智光出眾病箭願一切眾生善解世間方藥之法所有疾病為其救療菩薩摩訶薩施湯藥時為令一切眾生永離眾病故究竟安隱故究竟清淨故如佛無病故拔除一切病箭故得無盡堅固身故得金剛圍山所不壞身故得堅固滿足力故得圓滿不可奪佛樂故得一切佛自在堅固身故以諸善根如是迴向。
　　【論】第十六施器物。
　　【經】佛子菩薩摩訶薩悉能惠施一切器物所謂黃金器盛滿雜寶白銀器盛眾妙寶琉璃器盛種種寶頗棃器盛滿無量寶莊嚴具硨磲器盛赤真珠碼碯器盛滿珊瑚摩尼珠寶白玉器盛眾美食栴檀器盛天衣服金剛器盛眾妙香無量無數種種寶器盛無量無數種種眾寶或施諸佛信佛福田不思議故或施菩薩知善知識難值遇故或施聖僧為令佛法久住世故或施聲聞及辟支佛於諸聖人生淨信故或施父母為尊重故或施師長為恒誘誨令依聖教修功德故或施下劣貧窮孤露大慈大悲愛眼等視諸眾生故專意滿足去來今世一切菩薩檀波羅蜜故以一切物普施一切終無厭捨諸眾生故如是施時於其施物及以受者皆無所著菩薩摩訶薩以如是等種種寶器盛無量寶而布施時以諸善根如是迴向所謂願一切眾生成等虗空無邊藏器念力廣大悉能受持世出世間一切經書無有忘失願一切眾生成清淨器能悟諸佛甚深正法願一切眾生成無上寶器悉能受持三世佛法願一切眾生成就如來廣大法器以不壞信攝受三世佛菩提法願一切眾生成就最勝寶莊嚴器住大威德菩提之心願一切眾生成就功德所依處器於諸如來無量智慧生淨信解願一切眾生成就趣入一切智器究竟如來無礙解脫願一切眾生得盡未來劫菩薩行器能令眾生普皆安住一切智力願一切眾生成就三世諸佛種性勝功德器一切諸佛妙音所說悉能受持願一切眾生成就容納盡法界虗空界一切世界一切如來眾會道場器為大丈夫讚說之首勸請諸佛轉正法輪是為菩薩摩訶薩布施器時善根迴向為欲普令一切眾生皆得圓滿普賢菩薩行願器故。
　　【論】第十七施種種寶嚴飾車。
　　【經】佛子菩薩摩訶薩以種種車眾寶嚴飾奉施諸佛及諸菩薩師長善友聲聞緣覺如是無量種種福田乃至貧窮孤露之者此諸人眾或從遠來或從近來或承菩薩名聞故來或是菩薩因緣故來或聞菩薩往昔所發施願故來或是菩薩心願故來菩薩是時或施寶車或施金車悉妙莊嚴鈴網覆上寶帶垂下或施上妙琉璃之車無量珍奇以為嚴飾或復施與白銀之車覆以金網駕以駿馬或復施與無量雜寶所莊嚴車覆以寶網駕以香象或復施與栴檀之車妙寶為輪雜寶為蓋寶師子座敷置嚴好百千婇女列坐其上十萬丈夫牽御而行或復施與頗棃寶車眾雜妙寶以為嚴飾端正女人充滿其中寶帳覆上幢幡侍側或復施與瑪瑙藏車飾以眾寶熏諸雜香種種妙華散布莊嚴百千婇女持寶纓絡駕馭均調涉險能安或復施與堅固香車眾寶為輪莊嚴巨麗寶帳覆上寶網垂下種種寶衣敷布其中清淨好香流芬外徹其香美妙稱悅人心無量諸天翼從而行載以眾寶隨時給施或復施與光明寶車種種諸寶妙色映徹眾妙寶網羅覆其上雜寶纓絡周帀垂下散以粖香內外芬潔所愛男女悉載其上佛子菩薩摩訶薩以如是等眾妙寶車奉施佛時以此善根如是迴向所謂願一切眾生悉解供養最上福田深信施佛得無量報願一切眾生一心向佛常遇無量清淨福田願一切眾生於諸如來無所恡惜具足成就大捨之心願一切眾生於諸佛所修行施行離二乘願逮得如來無礙解脫一切智智願一切眾生於諸佛所行無盡施入佛無量功德智慧願一切眾生入佛勝智得成清淨無上智王願一切眾生得佛徧至無礙神通隨所欲往靡不自在願一切眾生深入大乘獲無量智安住不動願一切眾生皆能出生一切智法為諸天人最上福田願一切眾生於諸佛所無嫌恨心勤種善根樂求佛智願一切眾生任運能往一切佛剎一剎那中普周法界而無懈倦願一切眾生逮得菩薩自在神通分身徧滿等虗空界一切佛所親近供養願一切眾生得無比身徧往十方而無厭倦願一切眾生得廣大身飛行迅疾隨意所往終無懈退願一切眾生得佛究竟自在威力一剎那中盡虗空界悉現諸佛神通變化願一切眾生修安樂行隨順一切諸菩薩道願一切眾生得速疾行究竟十力智慧神通願一切眾生普入法界十方國土悉盡邊際等無差別願一切眾生行普賢行無有退轉到於彼岸成一切智願一切眾生昇於無比智慧之乘隨順法性見如實理是為菩薩摩訶薩以眾寶車奉施現在一切諸佛及佛滅後所有塔廟善根迴向為令眾生得於如來究竟出離無礙乘故佛子菩薩摩訶薩以眾寶車施菩薩等善知識時以諸善根如是迴向所謂願一切眾生心常憶持善知識教專勤守護令不忘失願一切眾生與善知識同一義利普攝一切與共善根願一切眾生近善知識尊重供養悉捨所有順可其心願一切眾生得善志欲隨逐善友未嘗捨離願一切眾生常得值遇諸善知識專意承奉不違其教願一切眾生樂善知識常不捨離無間無雜亦無誤失願一切眾生能以其身施善知識隨其教命靡有違逆願一切眾生為善知識之所攝受修習大慈遠離諸惡願一切眾生隨善知識聽聞諸佛所說正法願一切眾生與善知識同一善根清淨業果與諸菩薩同一行願究竟十力願一切眾生悉能受持善知識法逮得一切三昧境界智慧神通願一切眾生悉能受持一切正法修習諸行到於彼岸願一切眾生乘於大乘無所障礙究竟成就一切智道願一切眾生悉得止於一切智乘至安隱處無有退轉願一切眾生知如實行隨其所聞一切佛法皆得究竟永無忘失願一切眾生普為諸佛之所攝受得無礙智究竟諸法願一切眾生得無退失自在神通所欲往詣一念皆到願一切眾生往來自在廣行化導令住大乘願一切眾生所行不空載以智乘到究竟位願一切眾生得無礙乘以無礙智至一切處是為菩薩摩訶薩施善知識種種車時善根迴向為令眾生功德具足與佛菩薩等無異故佛子菩薩摩訶薩以眾寶車布施僧時起學一切施心智善了心淨功德心隨順捨心僧寶難遇心深信僧寶心攝持正教心住勝志樂得未曾有為大施會出生無量廣大功德深信佛教不可沮壞以諸善根如是迴向所謂願一切眾生普入佛法憶持不忘願一切眾生離凡愚法入賢聖處願一切眾生速入聖位能以佛法次第開誘願一切眾生舉世宗重言必信用願一切眾生善入一切諸法平等了知法界自性無二願一切眾生從於如來智境而生諸調順人所共圍遶願一切眾生住離染法滅除一切煩惱塵垢願一切眾生皆得成就無上僧寶離凡夫地入賢聖眾願一切眾生勤修善法得無礙智具聖功德願一切眾生得智慧心不著三世於諸眾中自在如王願一切眾生乘智慧乘轉正法輪願一切眾生具足神通一念能往不可說不可說世界願一切眾生乘虗空身於諸世間智慧無礙願一切眾生普入一切虗空法界諸佛眾會成就第一波羅蜜行願一切眾生得輕舉身殊勝智慧悉能徧入一切佛剎願一切眾生獲無邊際善巧神足於一切剎普現其身願一切眾生得於一切無所依身以神通力如影普現願一切眾生得不思議自在神力隨應可化即現其前教化調伏願一切眾生得入法界無礙方便一念徧遊十方國土是為菩薩摩訶薩施僧寶車善根迴向為令眾生普乘清淨無上智乘於一切世間轉無礙法智慧輪故佛子菩薩摩訶薩以眾寶車布施聲聞獨覺之時起如是心所謂福田心尊敬心功德海心能出生功德智慧心從如來功德勢力所生心百千億那由他劫修習心能於不可說劫修菩薩行心解脫一切魔繫縛心摧滅一切魔軍眾心慧光照了無上法心以此施車所有善根如是迴向所謂願一切眾生為世所信第一福田具足無上檀波羅蜜願一切眾生離無益語常樂獨處心無二念願一切眾生成最第一清淨福田攝諸眾生令修福業願一切眾生成智慧淵能與眾生無量無數善根果報願一切眾生住無礙行滿足清淨第一福田願一切眾生住無諍法了一切法皆無所作無性為性願一切眾生常得親近最上福田具足修成無量福德願一切眾生能現無量自在神通以淨福田攝諸含識願一切眾生具足無盡功德福田能與眾生如來十力第一乘果願一切眾生為能辦果真實福田成一切智無盡福聚願一切眾生得滅罪法悉能受持所未曾聞佛法句義願一切眾生常勤聽受一切佛法聞悉解悟無空過者願一切眾生聽聞佛法通達究竟如其所聞隨順演說願一切眾生於如來教信解修行捨離一切九十六種外道邪見願一切眾生常見賢聖增長一切最勝善根願一切眾生心常信樂智行之士與諸聖哲同止共歡願一切眾生聽聞佛名悉不唐捐隨其所聞咸得目見願一切眾生善分別知諸佛正教悉能守護持佛法者願一切眾生常樂聽聞一切佛法受持讀誦開示照了願一切眾生信解佛教如實功德悉捨所有恭敬供養是為菩薩摩訶薩施聲聞獨覺種種車時善根迴向為令眾生皆得成就清淨第一智慧神通精進修行無有懈怠獲一切智力無畏故佛子菩薩摩訶薩以眾寶車施諸福田乃至貧窮孤獨者時隨其所求一切悉捨心生歡喜無有厭倦仍向彼人自悔責言我應往就供養供給不應勞汝遠來疲頓言已拜跪問訊起居凡有所須一切施與或時施彼摩尼寶車以閻浮提第一女寶充滿其上或復施與金莊嚴車人間女寶充滿其上或復施與妙琉璃車內宮妓女充滿其上或施種種奇妙寶車童女充滿如天婇女或施無數寶莊嚴車寶女滿中柔明辯慧或施所乘妙栴檀車或復施與頗棃寶車悉載寶女充滿其上顏容端正色相無比袨服莊嚴見者欣悅或復施與瑪瑙寶車灌頂王子身載其上或時施與堅固香車所有男女悉載其上或施一切寶莊嚴車載以難捨親善眷屬佛子菩薩摩訶薩以如是等無量寶車隨其所求恭敬施與皆令遂願歡喜滿足以此善根如是迴向所謂願一切眾生乘不退轉無障礙輪廣大之乘詣不可思議菩提樹下願一切眾生乘清淨因大法智乘盡未來劫修菩薩行永不退轉願一切眾生乘一切法無所有乘永離一切分別執著而常修習一切智道願一切眾生乘無諂誑正直之乘往諸佛剎自在無礙願一切眾生隨順安住一切智乘以諸佛法共相娛樂願一切眾生皆乘菩薩清淨行乘具足菩薩十出離道及三昧樂願一切眾生乘四輪乘所謂住好國土依止善人集勝福德發大誓願以此成滿一切菩薩清淨梵行願一切眾生得普照十方法光明乘修學一切如來智力願一切眾生乘佛法乘到一切法究竟彼岸願一切眾生載眾福善難思法乘普示十方安隱正道願一切眾生乘大施乘捨慳恡垢願一切眾生乘淨戒乘持等法界無邊淨戒願一切眾生乘忍辱乘常於眾生離瞋濁心願一切眾生乘大精進不退轉乘堅修勝行趣菩提道願一切眾生乘禪定乘速至道場證菩提智願一切眾生乘於智慧巧方便乘化身充滿一切法界諸佛境界願一切眾生乘法王乘成就無畏恒普惠施一切智法願一切眾生乘無所著智慧之乘悉能徧入一切十方於真法性而無所動願一切眾生乘於一切諸佛法乘示現受生徧十方剎而不失壞大乘之道願一切眾生乘一切智最上寶乘滿足普賢菩薩行願而無厭倦是為菩薩摩訶薩以眾寶車施諸福田乃至貧窮孤露之人善根迴向為令眾生具無量智歡喜踊躍究竟皆得一切智乘故。

　　大方廣佛新華嚴經合論卷第四十五


　　音切


傘
　　(蘇扞切)。

溥
　　(滂古切)。

恡
　　(良刃切)。

宍
　　(肉音)。

髓
　　(息委切)。

胏
　　(方吠切)。

爪
　　(側絞切)。

坑
　　(苦行切)。

揣
　　(初委切)。

霔
　　(注音)。

鹹
　　(胡緘切)。

肌
　　(舌宜切)。

咽
　　(於見切)。

咀
　　(才與切)。

欬
　　(克代切)。

輭
　　(軟音)。

芬
　　(孚云切)。

馥
　　(扶六切)。

愜
　　(苦叶切)。

脇
　　(虗業切)。

漆
　　(七音)。

硨
　　(尺遮切)。

磲
　　(渠音)。

珊
　　(山音)。

瑚
　　(胡音)。

誘
　　(與久切)。

誨
　　(呼內切)。

駿
　　(俊音)。

馭
　　(遇音)。

庇
　　(必至切)。

廕
　　(於禁切)。

嫌
　　(戶兼切)。

迅
　　(信音)。

袨
　　(胡練切)。

婇
　　(七宰切)。

訊
　　(信音)。

跪
　　(溪委切)。

娛
　　(五居切)。

慳
　　(苦閑切)。

垢
　　(苟音)。

趣
　　(七于切)。

數
　　(所角切)。

[鞥-合+(白-日+田)]
　　(步迷切)。

瑟
　　(虱音)。

胝
　　(竹尼切)。

肢
　　(之音)。
　　大方廣佛新華嚴經合論卷第四十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之五

　　【論】第十八施象寶。
　　【經】佛子菩薩摩訶薩布施象寶其性調順七支具足年齒盛壯六牙清淨口色紅赤猶如蓮華形體鮮白譬如雪山金幢為飾寶網羅覆種種妙寶莊嚴其鼻見者欣翫無有厭足超步萬里曾不疲倦或復施與調良馬寶諸相具足猶如天馬妙寶月輪以為光飾真金鈴網羅覆其上行步平正乘者安隱隨意所往迅疾如風遊歷四洲自在無礙菩薩以此象寶馬寶或奉養父母及善知識或給施貧乏苦惱眾生其心曠然不生悔恡但倍增欣慶益加悲愍修菩薩德淨菩薩心以此善根如是迴向所謂願一切眾生住調順乘增長一切菩薩功德願一切眾生得善巧乘能隨出生一切佛法願一切眾生得信解乘普照如來無礙智力願一切眾生得發趣乘能普發興一切大願願一切眾生具足平等波羅蜜乘成滿一切平等善根願一切眾生成就寶乘生諸佛法無上智寶願一切眾生成就菩薩行莊嚴乘開敷菩薩諸三昧華願一切眾生得無邊速疾乘於無數劫淨菩薩心精勤思惟了達諸法願一切眾生成就最勝調順大乘以善方便具菩薩地願一切眾生成最高廣堅固大乘普能運載一切眾生皆得至於一切智位是為菩薩摩訶薩施象馬時善根迴向為令眾生皆得乘於無礙智乘圓滿究竟至佛乘故。
　　【論】第十九施師子座。
　　【經】佛子菩薩摩訶薩布施座時或施所處師子之座其座高廣殊特妙好琉璃為足金縷所成柔耎衣服以敷其上建以寶幢熏諸妙香無量雜寶莊嚴之具以為莊校金網覆上寶鐸風搖出妙音聲奇珍萬計周帀填飾一切臣民所共瞻仰灌頂大王獨居其上宣布法化萬邦遵奉其王復以妙寶嚴身所謂普光明寶帝青寶大帝青寶勝藏摩尼寶明淨如日清涼猶月周帀繁布譬如眾星上妙莊嚴第一無比海殊妙寶海堅固幢寶奇文異表種種莊嚴於大眾中最尊最勝閻浮檀金離垢寶繒以冠其首享灌頂位王閻浮提具足無量大威德力以慈為主伏諸怨敵教令所行靡不承順時轉輪王以如是等百千萬億無量無數寶莊嚴座施於如來第一福田及諸菩薩真善知識賢聖僧寶說法之師父母宗親聲聞獨覺及以發趣菩薩乘者或如來塔乃至一切貧窮孤露隨其所須悉皆施與以此善根如是迴向所謂願一切眾生坐菩提座悉能覺悟諸佛正法願一切眾生處自在座得法自在諸金剛山所不能壞能悉摧伏一切魔軍願一切眾生得佛自在師子之座一切眾生之所瞻仰願一切眾生得不可說不可說種種殊妙寶莊嚴座於法自在化導眾生願一切眾生得二種世間最殊勝座廣大善根之所嚴飾願一切眾生得周徧不可說不可說世界座阿僧祇劫歎之無盡願一切眾生得大深密福德之座其身充滿一切法界願一切眾生得不思議種種寶座隨其本願所念眾生廣開法施願一切眾生得善妙座現不可說諸佛神通願一切眾生得一切寶座一切香座一切華座一切衣座一切鬘座一切摩尼座一切琉璃等不思議種種寶座無量不可說世界座一切世間莊嚴清淨座一切金剛座示現如來威德自在成最正覺是為菩薩摩訶薩施寶座時善根迴向為令眾生獲離世間大菩提座自然覺悟一切佛法故。
　　【論】第二十施寶蓋。
　　【經】佛子菩薩摩訶薩施諸寶蓋此蓋殊特尊貴所用種種大寶而為莊嚴百千億那由他上妙蓋中最為第一眾寶為竿妙網覆上寶繩金鈴周帀垂下摩尼纓絡次第懸布微風吹動妙音克諧珠玉寶藏種種充滿無量奇珍悉以嚴飾栴檀沉水妙香普熏閻浮檀金光明清淨如是無量百千億那由他阿僧祇眾妙寶物具足莊嚴以清淨心奉施於佛及佛滅後所有塔廟或為法故施諸菩薩及善知識名聞法師或施父母或施僧寶或復奉施一切佛法或施種種眾生福田或施師僧及諸尊宿或施初發菩提之心乃至一切貧窮孤露隨有求者悉皆施與以此善根如是迴向所謂願一切眾生勤修善根以覆其身常為諸佛之所庇蔭願一切眾生功德智慧以為其蓋永離世間一切煩惱願一切眾生覆以善法除滅世間塵垢熱惱願一切眾生得智慧藏令眾樂見心無厭足願一切眾生以寂靜白法而自覆蔭皆得究竟不壞佛法願一切眾生善覆其身究竟如來清淨法身願一切眾生作周徧蓋十力智慧徧覆世間願一切眾生得妙智慧出過三世無所染著願一切眾生得應供蓋成勝福田受一切供願一切眾生得最上蓋獲無上智自然覺悟是為菩薩摩訶薩布施蓋時善根迴向為令一切眾生得自在蓋能持一切諸善法故為令一切眾生能以一蓋普覆一切虗空法界一切剎土示現諸佛自在神通無退轉故為令一切眾生能以一蓋莊嚴十方一切世界供養佛故為令一切眾生以妙幢幡及諸寶蓋供養一切諸如來故為令一切眾生得普莊嚴蓋徧覆一切諸佛國土盡無餘故為令一切眾生得廣大蓋普蓋眾生皆令於佛生信解故為令一切眾生以不可說眾妙寶蓋供養一佛於不可說一一佛所皆如是故為令一切眾生得佛菩提高廣之蓋普覆一切諸如來故為令一切眾生得一切摩尼寶莊嚴蓋一切寶纓絡莊嚴蓋一切堅固香莊嚴蓋種種寶清淨莊嚴蓋無量寶清淨莊嚴蓋廣大寶清淨莊嚴蓋寶網彌覆寶鈴垂下隨風搖動出微妙音普覆法界虗空界一切世界諸佛身故為令一切眾生得無障無礙智莊嚴蓋普覆一切諸如來故又欲令一切眾生得第一智慧故又欲令一切眾生得佛功德莊嚴故又欲令一切眾生於佛功德生清淨欲願心故又欲令一切眾生得無量無邊自在心寶故又欲令一切眾生滿足諸法自在智故又欲令一切眾生以諸善根普覆一切故又欲令一切眾生成就最勝智慧蓋故又欲令一切眾生成就十方普徧蓋故又欲令一切眾生能以一蓋彌覆法界諸佛剎故又欲令一切眾生於法自在為法王故又欲令一切眾生得大威德自在心故又欲令一切眾生得廣大智恒無絕故又欲令一切眾生得無量功德普覆一切皆究竟故又欲令一切眾生以諸功德蓋其心故又欲令一切眾生以平等心覆眾生故又欲令一切眾生得大智慧平等蓋故又欲令一切眾生具大迴向巧方便故又欲令一切眾生獲勝欲樂清淨心故又欲令一切眾生得善欲樂清淨意故又欲令一切眾生得大迴向普覆一切諸眾生故。
　　【論】第二十一施寶幢。
　　【經】佛子菩薩摩訶薩或施種種上妙幢幡眾寶為竿寶繒為幡種種雜綵以為其幢寶網垂覆光色徧滿寶鐸微搖音節相和奇特妙寶形如半月閻浮檀金光踰皦日悉置幢上隨諸世界業果所現種種妙物以為嚴飾如是無數千萬億那由他諸妙幢幡接影連輝遞相間發光明嚴潔周徧大地充滿十方虗空法界一切佛剎菩薩摩訶薩淨心信解以如是等無量幢幡或施現在一切諸佛及佛滅後所有塔廟或施法寶或施僧寶或施菩薩諸善知識或施聲聞及辟支佛或施大眾或施別人諸來求者普皆施與以此善根如是迴向所謂願一切眾生皆能建立一切善根福德幢幡不可毀壞願一切眾生建一切法自在幢幡尊重愛樂勤加守護願一切眾生常以寶繒書寫正法護持諸佛菩薩法藏願一切眾生建高顯幢然智慧燈普照世間願一切眾生立堅固幢悉能摧殄一切魔業願一切眾生建智力幢一切諸魔所不能壞願一切眾生得大智慧那羅延幢摧滅一切世間幢幡願一切眾生得智慧日大光明幢以智日光普照法界願一切眾生具足無量寶莊嚴幢充滿十方一切世界供養諸佛願一切眾生得如來幢摧滅一切九十六種外道邪見是為菩薩摩訶薩施幢幡時善根迴向為令一切眾生得甚深高廣菩薩行幢及諸菩薩神通行幢清淨道故。
　　【論】第二十二施寶藏。
　　【經】佛子菩薩摩訶薩開眾寶藏以百千億那由他諸妙珍寶給施無數一切眾生隨意與之心無恡惜以諸善根如是迴向所謂願一切眾生常見佛寶捨離愚癡修行正念願一切眾生皆得具足法寶光明護持一切諸佛法藏願一切眾生能悉攝受一切僧寶周給供養恒無厭足願一切眾生得一切智無上心寶淨菩提心無有退轉願一切眾生得智慧寶普入諸法心無疑惑願一切眾生具足菩薩諸功德寶開示演說無量智慧願一切眾生得於無量妙功德寶修成正覺十力智慧願一切眾生得妙三昧十六智寶究竟成滿廣大智慧願一切眾生成就第一福田之寶悟入如來無上智慧願一切眾生得成第一無上寶王以無盡辯開演諸法是為菩薩摩訶薩施眾寶時善根迴向為令一切眾生皆得成滿第一智寶如來無礙淨眼寶故。
　　【論】第二十三施種種妙莊嚴具。
　　【經】佛子菩薩摩訶薩或以種種妙莊嚴具而為布施所謂一切身莊嚴具令身淨妙靡不稱可菩薩摩訶薩等觀一切世間眾生猶如一子欲令皆得身淨莊嚴成就世間最上安樂佛智慧樂安住佛法利益眾生以如是等百千億那由他種種殊妙寶莊嚴具勤行布施行布施時以諸善根如是迴向所謂願一切眾生成就無上妙莊嚴具以諸清淨功德智慧莊嚴人天願一切眾生得清淨莊嚴相以淨福德莊嚴其身願一切眾生得上妙莊嚴相以百福相莊嚴其身願一切眾生得不雜亂莊嚴相以一切相莊嚴其身願一切眾生得善淨語言莊嚴相具足種種無盡辯才願一切眾生得一切功德聲莊嚴相其音清淨聞者喜悅願一切眾生得可愛樂諸佛語言莊嚴相令諸眾生聞法歡喜修清淨行願一切眾生得心莊嚴相入深禪定普見諸佛願一切眾生得總持莊嚴相照明一切諸佛正法願一切眾生得智慧莊嚴相以佛智慧莊嚴其心是為菩薩摩訶薩惠施一切莊嚴具時善根迴向為令眾生具足一切無量佛法功德智慧圓滿莊嚴永離一切憍慢放逸故。
　　【論】第二十四施寶冠及髻中珠。
　　【經】佛子菩薩摩訶薩以受灌頂自在王位摩尼寶冠及髻中珠普施眾生心無恡惜常勤修習為大施主修學施慧增長捨根智慧善巧其心廣大給施一切以彼善根如是迴向所謂願一切眾生得諸佛法之所灌頂成一切智願一切眾生具足頂髻得第一智到於彼岸願一切眾生以妙智寶普攝眾生皆令究竟功德之頂願一切眾生皆得成就智慧寶頂堪受世間之所禮敬願一切眾生以智慧冠莊嚴其首為一切法自在之王願一切眾生智慧明珠繫其頂上一切世間無能見者願一切眾生皆悉堪受世間頂禮成就慧頂照明佛法願一切眾生首冠十力莊嚴之冠智慧寶海清淨具足願一切眾生至大地頂得一切智究竟十力破欲界頂諸魔眷屬願諸眾生得成第一無上頂王獲一切智光明之頂無能暎奪是為菩薩摩訶薩施寶冠時善根迴向為令眾生得第一智最清淨處智慧摩尼妙寶冠故。
　　【論】第二十五施財寶妻子救眾生牢獄。
　　【經】佛子菩薩摩訶薩見有眾生處在牢獄黑闇之處杻械枷鏁檢繫其身起坐不安眾苦競集無有親識無歸無救裸露飢羸酸劇難忍菩薩見已捨其所有一切財寶妻子眷屬及以自身於牢獄中救彼眾生如大悲菩薩妙眼王菩薩既救度已隨其所須普皆給施除其苦患令得安隱然後施以無上法寶令捨放逸安住善根於佛教中心無退轉佛子菩薩摩訶薩於牢獄中救眾生時以諸善根如是迴向所謂願一切眾生究竟解脫愛貪纏縛願一切眾生斷生死流昇智慧岸願一切眾生除滅愚癡生長智慧解脫一切煩惱纏縛願一切眾生滅三界縛得一切智究竟出離願一切眾生永斷一切煩惱結縛到無煩惱無障礙地智慧彼岸願一切眾生離諸動念思惟分別入於平等不動智地願一切眾生脫諸欲縛永離世間一切貪欲於三界中無所染著願一切眾生得勝志樂常蒙諸佛為說法門願一切眾生得無著無縛解脫心廣大如法界究竟如虗空願一切眾生得菩薩神通一切世界調伏眾生令離世間住於大乘是為菩薩摩訶薩救度牢獄苦眾生時善根迴向為令眾生普入如來智慧地故。
　　【論】第二十六捨身代命。
　　【經】佛子菩薩摩訶薩見有獄囚五處被縛受諸苦毒防衛驅逼將之死地欲斷其命捨閻浮提一切樂具親戚朋友悉將永訣置高碪上以刀屠割或用木槍豎貫其體衣纏油沃以火焚燒如是等苦種種逼迫菩薩見已自捨其身而代受之如阿逸多菩薩殊勝行王菩薩及餘無量諸大菩薩為眾生故自捨身命受諸苦毒菩薩爾時語主者言我願捨身以代彼命如此等苦可以與我如治彼人隨意皆作設過彼苦阿僧祇倍我亦當受令其解脫我若見彼將被殺害不捨身命救贖其苦則不名為住菩薩心何以故我為救護一切眾生發一切智菩提心故佛子菩薩摩訶薩自捨身命救眾生時以諸善根如是迴向所謂願一切眾生得無斷盡究竟身命永離一切灾橫逼惱願一切眾生依諸佛住受一切智具足十力菩提記莂願一切眾生普救含識令無怖畏永出惡道願一切眾生得一切命入於不死智慧境界願一切眾生永離怨敵無諸厄難常為諸佛善友所攝願一切眾生捨離一切刀劍兵仗諸惡苦具修行種種清淨善業願一切眾生離諸怖畏菩提樹下摧伏魔軍願一切眾生離大眾怖於無上法心淨無畏能為最上大師子吼願一切眾生得無障礙師子智慧於諸世間修行正業願一切眾生到無畏處常念救護諸苦眾生是為菩薩摩訶薩自捨身命救彼臨刑諸獄囚時善根迴向為令眾生離生死苦得於如來上妙樂故。
　　【論】第二十七施連膚頂髻。
　　【經】佛子菩薩摩訶薩布施乞者連膚頂髻如寶髻王菩薩勝妙身菩薩及餘無量諸菩薩等菩薩是時見乞者來心生歡喜而語之言汝今若須連膚頂髻可就我取我此頂髻閻浮提中最為第一作是語時心無動亂不念餘業捨離世間志求寂靜究竟清淨精勤質直向一切智便執利刀割其頭上連膚頂髻右膝著地合十指掌一心施與正念三世一切諸佛菩薩所行發大歡喜增上志樂於諸法中意善開解不取於苦了知苦受無相無生諸受互起無有常住是故我應同去來今一切菩薩修行大捨發深信樂求一切智無有退轉不由他教善知識力菩薩摩訶薩作是施時以諸善根如是迴向所謂願一切眾生得無見頂成就菩薩如塔之髻願一切眾生得紺青髮金剛髮細耎髮能滅眾生一切煩惱願一切眾生得潤澤髮密緻髮不侵鬢額髮願一切眾生得柔耎髮盡於鬢額而生髮願一切眾生得如卍字髮螺文右旋髮願一切眾生得佛相髮永離一切煩惱結習願一切眾生得光明髮其光普照十方世界願一切眾生得無亂髮如如來髮淨妙無雜願一切眾生得成應供頂塔之髮令其見者如見佛髮願一切眾生皆得如來無染著髮永離一切闇翳塵垢是為菩薩摩訶薩施連膚髻時善根迴向為令眾生其心寂靜皆得圓滿諸陀羅尼究竟如來一切種智十種力故。
　　【論】第二十八施眼。
　　【經】佛子菩薩摩訶薩以眼布施諸來乞者如歡喜行菩薩月光王菩薩及餘無量諸菩薩等所行惠施菩薩摩訶薩布施眼時起清淨施眼心起清淨智眼心起依止法光明心起現觀無上佛道心發迴向廣大智慧心發與三世菩薩平等捨施心發於無礙眼起不壞淨信心於其乞者起歡喜攝受心為究竟一切神通故為生佛眼故為增廣大菩提心故為修習大慈悲故為制伏六根故於如是法而生其心佛子菩薩摩訶薩布施眼時於其乞者心生愛樂為設施會增長法力捨離世間愛見放逸除斷欲縛修習菩提隨彼所求心安不動不違其意皆令滿足而常隨順無二捨行以此善根如是迴向所謂願一切眾生得最勝眼示導一切願一切眾生得無礙眼開廣智藏願一切眾生得淨肉眼光明鑒徹無能蔽者願一切眾生得淨天眼悉見眾生生死業果願一切眾生得淨法眼能隨順入如來境界願一切眾生得智慧眼捨離一切分別取著願一切眾生具足佛眼悉能覺悟一切諸法願一切眾生成就普眼盡諸境界無所障礙願一切眾生成就清淨離癡翳眼了眾生界空無所有願一切眾生具足清淨無障礙眼皆得究竟如來十力是為菩薩摩訶薩布施眼時善根迴向為令眾生得一切智清淨眼故。
　　【論】第二十九施耳。
　　【經】佛子菩薩摩訶薩能以耳鼻施諸乞者如勝行王菩薩無怨勝菩薩及餘無量諸菩薩等布施之時親附乞者專心修習諸菩薩行具佛種性生如來家念諸菩薩所修施行常勤發起諸佛菩提清淨諸根功德智慧觀察三有無一堅固願常得見諸佛菩薩隨順憶念一切佛法知身虗妄空無所有無所貪惜菩薩如是施耳鼻時心常寂靜調伏諸根勉濟眾生險惡諸難生長一切智慧功德入大施海了達法義具修諸道依智慧行得法自在以不堅身易堅固身佛子菩薩摩訶薩布施耳時以諸善根如是迴向所謂願一切眾生得無礙耳普聞一切說法之音願一切眾生得無障耳悉能解了一切音聲願一切眾生得如來耳一切聰達無所壅滯願一切眾生得清淨耳不因耳處生分別心願一切眾生得無聾聵耳令蒙昧識畢竟不生願一切眾生得徧法界耳悉知一切諸佛法音願一切眾生得無礙耳開悟一切無障礙法願一切眾生得無壞耳善知諸論無能壞者願一切眾生得普聞耳廣大清淨為諸耳王願一切眾生具足天耳及以佛耳是為菩薩摩訶薩布施耳時善根迴向為令眾生皆悉獲得清淨耳故。
　　【論】第三十施鼻。
　　【經】佛子菩薩摩訶薩布施鼻時如是迴向所謂願一切眾生得隆直鼻得隨好鼻得善相鼻得可愛樂鼻得淨妙鼻得隨順鼻得高顯鼻得伏怨鼻得善見鼻得如來鼻願一切眾生得離恚怒面得一切法面得無障礙面得善見面得隨順面得清淨面得離過失面得如來圓滿面得徧一切處面得無量美好面是為菩薩摩訶薩布施鼻時善根迴向為令眾生究竟得入諸佛法故為令眾生究竟攝受諸佛法故為令眾生究竟了知諸佛法故為令眾生究竟住持諸佛法故為令眾生究竟常見諸如來故為令眾生皆悉證得佛法門故為令眾生究竟成就無能壞心故為令眾生皆能照了諸佛正法故為令眾生普悉嚴淨諸佛國土故為令眾生皆得如來大威力身故是為菩薩摩訶薩施耳鼻時善根迴向。
　　【論】第三十一施牙齒。
　　【經】佛子菩薩摩訶薩安住堅固自在地中能以牙齒施諸眾生猶如往昔華齒王菩薩六牙象王菩薩及餘無量諸菩薩等菩薩摩訶薩施牙齒時其心清淨希有難得如優曇華所謂無盡心施大信心施步步成就無量捨心施調伏諸根心施一切悉捨心施一切智願心施安樂眾生心施大施極施勝施最勝施輟身要用無所嫌恨心施菩薩爾時以諸善根如是迴向所謂願一切眾生得銛白牙齒成最勝塔受天人供願一切眾生得齊平牙齒如佛相好無有疎缺願一切眾生得調伏心善趣菩薩波羅蜜行願一切眾生口善清淨牙齒鮮白分明顯現願一切眾生得可憶念莊嚴牙齒其口清淨無可惡相願一切眾生牙齒成就具滿四十常出種種希有妙香願一切眾生意善調伏牙齒鮮潔如白蓮華文理迴旋卍字成就願一切眾生口脣鮮淨牙齒潔白放無量光周徧照耀願一切眾生牙齒堅利食無完粒無所味著為上福田願一切眾生於牙齒間常放光明授諸菩薩第一記莂是為菩薩摩訶薩施牙齒時善根迴向為令眾生具一切智於諸法中智慧清淨故。
　　【論】第三十二施舌。
　　【經】佛子菩薩摩訶薩若有人來從乞舌時於乞者所以慈悲心耎語愛語猶如往昔端正面王菩薩不退轉菩薩及餘無量諸菩薩等佛子菩薩摩訶薩於諸趣中而受生時有無量百千億那由他眾生而來乞舌菩薩爾時安置其人在師子座以無恚心無害心無恨心大威德心從佛種性所生心住於菩薩所住心常不濁亂心住大勢力心於身無著心於語無著心兩膝著地開口出舌以示乞者慈心耎語而告之言我今此身普皆屬汝可取我舌隨意所用令汝所願皆得滿足菩薩爾時以諸善根如是迴向所謂願一切眾生得周普舌悉能宣示諸語言法願一切眾生得覆面舌所言無二皆悉真實願一切眾生得普覆一切佛國土舌示現諸佛自在神通願一切眾生得耎薄舌恒受美妙清淨上味願一切眾生得辯才舌能斷一切世間疑網願一切眾生得光明舌能放無數萬億光明願一切眾生得決定舌辯說諸法無有窮盡願一切眾生得普調伏舌善能開示一切祕要所有言說皆令信受願一切眾生得普通達舌善入一切語言大海願一切眾生得善說一切諸法門舌於言語智悉到彼岸是為菩薩摩訶薩布施舌時善根迴向為令眾生皆得圓滿無礙智故。
　　【論】第三十三施頭。
　　【經】佛子菩薩摩訶薩以頭布施諸來乞者如最勝智菩薩及大丈夫迦尸國王等諸大菩薩所行布施為欲成就入一切法最勝智首為欲成就證大菩提救眾生首為欲具足見一切法最第一首為得正見清淨智首為欲成就無障礙首為欲證得第一地首為求世間最勝智首欲成三界無能見頂淨智慧首為得示現普到十方智慧王首為欲滿足一切諸法無能破壞自在之首佛子菩薩摩訶薩安住是法精勤修習則為已入諸佛種性學佛行施於諸佛所生清淨信增長善根令諸乞者皆得喜足其心清淨慶悅無量心淨信解照明佛法發菩提意安住捨心諸根悅豫功德增長生善樂欲常好修行廣大施行菩薩爾時以諸善根如是迴向所謂願一切眾生得如來頭得無見頂於一切處無能暎蔽於諸佛剎最為上首其髮右旋光淨潤澤卍字嚴飾世所希有具足佛首成就智首一切世間最第一首為具足首為清淨首為坐道場圓滿智首是為菩薩摩訶薩布施頭時善根迴向為令眾生得最勝法成於無上大智慧故。
　　【論】第三十四施手足。
　　【經】佛子菩薩摩訶薩以其手足施諸眾生如常精進菩薩無憂王菩薩及餘無量諸菩薩等於諸趣中種種生處布施手足以信為手起饒益行往反周旋勤修正法願得寶手以手為施所行不空具菩薩道常舒其手擬將廣惠安步遊行勇猛無怯以淨信力具精進行除滅惡道成就菩提佛子菩薩摩訶薩如是施時以無量無邊廣大之心開淨法門入諸佛海成就施手周給十方願力任持一切智道住於究竟離垢之心法身智身無斷無壞一切魔業不能傾動依善知識堅固其心同諸菩薩修行施度佛子菩薩摩訶薩為諸眾生求一切智施手足時以諸善根如是迴向所謂願一切眾生具神通力皆得寶手得寶手已各相尊敬生福田想以種種寶更相供養又以眾寶供養諸佛興妙寶雲徧諸佛土令諸眾生互起慈心不相惱害遊諸佛剎安住無畏自然具足究竟神通又令皆得寶手華手香手衣手蓋手華鬘手末香手莊嚴具手無邊手無量手普手得是手已以神通力常勤往詣一切佛土能以一手徧摩一切諸佛世界以自在手持諸眾生得妙相手放無量光能以一手普覆眾生成於如來手指網縵赤銅爪相菩薩爾時以大願手普覆眾生願一切眾生志常樂求無上菩提出生一切功德大海見來乞者歡喜無厭入佛法海同佛善根是為菩薩摩訶薩施手足時善根迴向。
　　【論】第三十五施血。
　　【經】佛子菩薩摩訶薩壞身出血布施眾生如法業菩薩善意王菩薩及餘無量諸菩薩等於諸趣中施身血時起成就一切智心起欣仰大菩提心起樂修菩薩行心起不取苦受心起樂見乞者心起不嫌來乞心起趣向一切菩薩道心起守護一切菩薩捨心起增廣菩薩善施心起不退轉心不休息心無戀己心以諸善根如是迴向所謂願一切眾生皆得成就法身智身願一切眾生得無勞倦身猶如金剛願一切眾生得不可壞身無能傷害願一切眾生得如變化身普現世間無有盡極願一切眾生得可愛樂身淨妙堅固願一切眾生得法界生身同於如來無所依止願一切眾生得如妙寶光明之身一切世人無能暎蔽願一切眾生得智藏身於不死界而得自在願一切眾生得寶海身見皆獲益無空過者願一切眾生得虗空身世間惱患無能染著是為菩薩摩訶薩施身血時以大乘心清淨心廣大心欣悅心慶幸心歡喜心增上心安樂心無濁心善根迴向。
　　【論】第三十六施髓。
　　【經】佛子菩薩摩訶薩見有乞求其身髓肉歡喜耎語謂乞者言我身髓肉隨意取用如饒益菩薩一切施王菩薩及餘無量諸菩薩等於諸趣中種種生處以其髓肉施乞者時歡喜廣大施心增長同諸菩薩修習善根離世塵垢得深志樂以身普施心無有盡具足無量廣大善根攝受一切妙功德寶如菩薩法受行無厭心常愛樂布施功德一切周給心無有悔審觀諸法從緣無體不貪施業及業果報隨所會遇平等施與佛子菩薩摩訶薩如是施時一切諸佛皆悉現前想之如父得護念故一切眾生皆悉現前普令安住清淨法故一切世界皆悉現前嚴淨一切佛國土故一切眾生皆悉現前以大悲心普救護故一切佛道皆悉現前樂觀如來十種力故去來現在一切菩薩皆悉現前同共圓滿諸善根故一切無畏皆悉現前能作最上師子吼故一切三世皆悉現前得平等智普觀察故一切世間皆悉現前發廣大願盡未來劫修菩提故一切菩薩無疲厭行皆悉現前發無數量廣大心故佛子菩薩摩訶薩施髓肉時以此善根如是迴向所謂願一切眾生得金剛身不可沮壞願一切眾生得堅密身恒無缺減願一切眾生得意生身猶如佛身莊嚴清淨願一切眾生得百福相身三十二相而自莊嚴願一切眾生得八十種好妙莊嚴身具足十力不可斷壞願一切眾生得如來身究竟清淨不可限量願一切眾生得堅固身一切魔怨所不能壞願一切眾生得一相身與三世佛同一身相願一切眾生得無礙身以淨法身徧虗空界願一切眾生得菩提藏身普能容納一切世間是為菩薩摩訶薩求一切智施髓肉時善根迴向為令眾生皆得如來究竟清淨無量身故。

　　大方廣佛新華嚴經合論卷第四十六


　　音切


填
　　(徒年切)。

遵
　　(子巡切)。

耎
　　(而兗切)。

鐸
　　(徒各切)。

繩
　　(食凌切)。

竿
　　(干音)。

踰
　　(庾俱切)。

皦
　　(經了切)。

輝
　　(許韋切)。

遞
　　(第音)。

冠
　　(古亂切)。

牢
　　(勞音)。

杻
　　(丑音)。

械
　　(胡戒切)。

枷
　　(加音)。

鏁
　　(蘇果切)。

裸
　　(力果切)。

羸
　　(力追切)。

劇
　　(奇逆切)。

縛
　　(扶郭切)。

蒙
　　(莫工切)。

驅
　　(丘干切)。

逼
　　(彼力切)。

朋
　　(薄登切)。

訣
　　(古穴切)。

砧
　　(陟林切)。

焚
　　(扶分切)。

槍
　　(七羊切)。

豎
　　(臣庾切)。

沃
　　(鳴郭切)。

屠
　　(徒音)。

割
　　(葛音)。

莂
　　(彼列切)。

緻
　　(直利切)。

侵
　　(七林切)。

鬢
　　(必刃切)。

額
　　(五陌切)。

螺
　　(落戈切)。

瓜
　　(萬音)。

莅
　　(利音)。

鑒
　　(古懺切)。

滯
　　(直例切)。

聾
　　(落紅切)。

聵
　　(五怪切)。

隆
　　(力中切)。

輟
　　(陟劣切)。

銛
　　(斯廉切)。

完
　　(戶官切)。

粒
　　(立音)。

耀
　　(弋笑切)。

豫
　　(羊洳切)。

擬
　　(禺已切)。

縵
　　(莫半切)。

銅
　　(同音)。

享
　　(許兩切)。

絻
　　(母官切)。

勉
　　(明辯切)。
　　大方廣佛新華嚴經合論卷第四十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之六

　　【論】第三十七施心。
　　【經】佛子菩薩摩訶薩以心布施諸來乞者如無悔厭菩薩無礙王菩薩及餘無量諸大菩薩以其自心施乞者時學自在施心修一切施心習行檀波羅蜜心成就檀波羅蜜心學一切菩薩布施心一切悉捨無盡心一切悉施慣習心荷負一切菩薩施行心正念一切諸佛現前心供養一切諸來乞者無斷絕心菩薩摩訶薩如是施時其心清淨為度一切諸眾生故為得十力菩提處故為依大願而修行故為欲安住菩薩道故為欲成就一切智故為不捨離本誓願故以諸善根如是迴向所謂願一切眾生得金剛藏心一切金剛圍山等所不能壞願一切眾生得卍相莊嚴金剛界心得無能動搖心得不可恐怖心得利益世間常無盡心得大勇猛幢智慧藏心得如那羅延堅固幢心得如眾生海不可盡心得那羅延藏無能壞心得滅諸魔業魔軍眾心得無所畏心得大威德心得常精進心得大勇猛心得不驚懼心得被金剛甲冑心得諸菩薩最上心得成就佛法菩提光明心得菩提樹下坐安住一切諸佛正法離諸迷惑成一切智心得成就十力心是為菩薩摩訶薩布施心時善根迴向為令眾生不染世間具足如來十力心故。
　　【論】第三十八施肝肺。
　　【經】佛子菩薩摩訶薩若有乞求腸腎肝肺悉皆施與如善施菩薩降魔自在王菩薩及餘無量諸大菩薩行此施時見乞者來其心歡喜以愛眼觀為求菩提隨其所須悉皆施與心不中悔觀察此身無有堅固我應施彼取堅固身復念此身尋即敗壞見者生厭狐狼餓狗之所噉食此身無常會當棄捨無他所食無所覺知佛子菩薩摩訶薩作是觀時知身無常穢汙之極於法解悟生大歡喜敬心諦視彼來乞者如善知識而來護想隨所乞求無不惠施以不堅身易堅固身佛子菩薩摩訶薩如是施時所有善根悉以迴向願一切眾生得智藏身內外清淨願一切眾生得福藏身能普任持一切智願願一切眾生得上妙身內蘊妙香外發光明願一切眾生得腹不現身上下端直肢節相稱願一切眾生得智慧身以佛法味充悅滋長願一切眾生得無盡身修習安住甚深法性願一切眾生得陀羅尼清淨藏身以妙辯才顯示諸法願一切眾生得清淨身若身若心內外俱淨願一切眾生得如來智深觀行身智慧充滿雨大法雨願一切眾生得內寂身外為眾生作智幢王放大光明普照一切是為菩薩摩訶薩施腸腎肝肺善根迴向為令眾生內外清淨皆得安住無礙智故。
　　【論】第三十九施肢節骨。
　　【經】佛子菩薩摩訶薩布施乞者肢節諸骨知法藏菩薩光明王菩薩及餘無量諸大菩薩施其身分肢節骨時見乞者來生愛樂心歡喜心淨信心安樂心勇猛心慈心無礙心清淨心隨所乞求皆施與心菩薩摩訶薩施身骨時以諸善根如是迴向所謂願一切眾生得如化身不復更受骨肉血身願一切眾生得金剛身不可破壞無能勝者願一切眾生得一切智圓滿法身於無縛無著無繫界生願一切眾生得智力身諸根圓滿不斷不壞願一切眾生得法力身智力自在到於彼岸願一切眾生得堅固身其身貞實常無散壞願一切眾生得隨應身教化調伏一切眾生願一切眾生得智熏身具那羅延肢節大力願一切眾生得堅固相續不斷絕身永離一切疲極勞倦願一切眾生得大力安住身悉能具足精進大力願一切眾生得徧世間平等法身住於無量最上智處願一切眾生得福德力身見者蒙益遠離眾惡願一切眾生得無依處身皆得具足無依著智願一切眾生得佛攝受身常為一切諸佛加護願一切眾生得普饒益諸眾生身悉能徧入一切諸道願一切眾生得普現身普能照現一切佛法願一切眾生得具足精進身專念勤修大乘智行願一切眾生得離我慢貢高清淨身智常安住無所動亂願一切眾生得堅固行身成就大乘一切智業願一切眾生得佛家身永離世間一切生死是為菩薩摩訶薩施身骨時善根迴向為令眾生得一切智永清淨故。
　　【論】第四十施皮。
　　【經】佛子菩薩摩訶薩見有人來手執利刀乞其身皮心生歡喜諸根悅豫譬如有人惠以重恩逢迎引納敷座令坐曲躬恭敬而作是念此來乞者甚為難遇斯欲滿我一切智願故來求索饒益於我歡喜和顏而語之言我今此身一切皆捨所須皮者隨意取用猶如往昔清淨藏菩薩金脇鹿王菩薩及餘無量諸大菩薩等無有異菩薩爾時以諸善根如是迴向所謂願一切眾生得微細皮猶如如來色相清淨見者無厭願一切眾生得不壞皮猶如金剛無能壞者願一切眾生得金色皮如閻浮檀上妙真金清淨明潔願一切眾生得無量色皮隨其心樂現清淨色願一切眾生得淨妙色皮具足沙門善耎清淨如來色相願一切眾生得第一色皮自性清淨色相無比願一切眾生成就如來清淨色皮以諸相好而自莊嚴願一切眾生得妙色皮放大光明普照一切願一切眾生得明網皮如世高幢放不可說圓滿光明願一切眾生得潤澤色皮一切色相悉皆清淨是為菩薩摩訶薩施身皮時善根迴向為令眾生皆得一切嚴淨佛剎具足如來大功德故。
　　【論】第四十一施手足指。
　　【經】佛子菩薩摩訶薩以手足指施諸乞者如堅精進菩薩閻浮提自在王菩薩及餘無量諸大菩薩菩薩爾時顏貌和悅其心安善無有顛倒乘於大乘不求美欲不尚名聞但發菩薩廣大之意遠離慳嫉一切諸垢專向如來無上妙法佛子菩薩摩訶薩如是施時攝諸善根悉以迴向願一切眾生得纖長指與佛無異願一切眾生得傭圓指上下相稱願一切眾生得赤銅甲指其甲隆起清淨鑒徹願一切眾生得一切智勝丈夫指悉能攝持一切諸法願一切眾生得隨好指具足十力願一切眾生得大人指纖傭齊等願一切眾生得輪相指指節圓滿文相右旋願一切眾生得如蓮華卍字旋指十力業報相好莊嚴願一切眾生得光藏指放大光明照不可說諸佛世界願一切眾生得善安布指善巧分布網縵具足是為菩薩摩訶薩布施指時善根迴向為令眾生一切皆得心清淨故。
　　【論】第四十二施連肉爪甲。
　　【經】佛子菩薩摩訶薩請求法時若有人言汝能施我連肉爪甲當與汝法菩薩答言但與我法連肉爪甲隨意取用如求法自在王菩薩無盡菩薩及餘無量諸大菩薩為求法故欲以正法開示演說饒益眾生一切皆令得滿足故捨連肉爪甲與諸乞者菩薩爾時以此善根如是迴向所謂願一切眾生皆得諸佛赤銅相爪願一切眾生得潤澤爪隨好莊嚴願一切眾生得光淨爪鑒徹第一願一切眾生得一切智爪具大人相願一切眾生得無比爪於諸世間無所染著願一切眾生得妙莊嚴爪光明普照一切世間願一切眾生得不壞爪清淨無缺願一切眾生得入一切佛法方便相爪廣大智慧皆悉清淨願一切眾生得善生爪菩薩業果無不淨妙願一切眾生得一切智大導師爪放無量色妙光明藏是為菩薩摩訶薩為求法故施連肉爪甲時善根迴向為令眾生具足諸佛一切智爪無礙力故。
　　【論】第四十三為求法故投身火坑。
　　【經】佛子菩薩摩訶薩求佛法藏恭敬尊重生難得想有能說者來語之言若能投身七仞火坑當施汝法菩薩聞已歡喜踊躍作是思惟我為法故尚應久住阿鼻獄等一切惡趣受無量苦何況纔入人間火坑即得聞法奇哉正法甚為易得不受地獄無量楚毒但入火坑即便得聞但為我說我入火坑如求善法王菩薩金剛思惟菩薩為求法故入火坑中菩薩爾時以此善根如是迴向所謂願一切眾生住佛所住一切智法永不退轉無上菩提願一切眾生離諸險難受佛安樂願一切眾生得無畏心離諸恐怖願一切眾生常樂求法具足喜樂眾法莊嚴願一切眾生離諸惡趣滅除一切三毒熾火願一切眾生常得安樂具足如來勝妙樂事願一切眾生得菩薩心永離一切貪恚癡火願一切眾生悉得菩薩諸三昧樂普見諸佛心大歡喜願一切眾生善說正法於法究竟常無忘失願一切眾生具足菩薩神通妙樂究竟安住一切種智是為菩薩摩訶薩為求正法投火坑時善根迴向為令眾生離障礙業皆得具足智慧火故。
　　【論】第四十四為求正法以身具受無量苦惱。
　　【經】佛子菩薩摩訶薩為求正法分別演說開菩薩道示菩提路趣無上智勤修十方廣示一切智心獲無礙智法令眾生清淨住菩薩境界勤修大智護佛菩提時以身具受無量苦惱如求善法菩薩勇猛王菩薩及餘無量諸大菩薩為求法故受無量苦乃至攝取誹謗正法惡業所覆魔業所持極大惡人彼所應受一切苦惱以求法故悉皆為受以此善根如是迴向所謂願一切眾生永離一切苦惱逼迫成就安樂自在神通願一切眾生永離諸苦得一切樂願一切眾生永滅苦蘊得照現身恒受安樂願一切眾生超出苦獄成就智行願一切眾生見安隱道離諸惡趣願一切眾生得法喜樂永斷眾苦願一切眾生永拔眾苦互相慈愛無損害心願一切眾生得諸佛樂離生死苦願一切眾生成就清淨無比安樂一切苦惱無能損害願一切眾生得一切勝樂究竟具足佛無礙樂是為菩薩摩訶薩為求法故受眾苦時善根迴向為欲救護一切眾生令離險難住一切智無所障礙解脫處故。
　　【論】第四十五為求法乃至一字一句捨其王位國城妻子一切所有。
　　【經】佛子菩薩摩訶薩處於王位求正法時乃至但為一文一字一句一義生難得想能悉罄捨海內所有若近若遠國土城邑人民庫藏園池屋宅樹林華果乃至一切珍寄妙物宮殿樓閣妻子眷屬及以王位悉能捨之於不堅中求堅固法為欲利益一切眾生勤求諸佛無礙解脫究竟清淨一切智道如大勢德菩薩勝德王菩薩及餘無量諸大菩薩勤求正法乃至極少為於一字五體投地正念三世一切佛法愛樂修習永不貪著名聞利養捨諸世間自在王位求佛自在法王之位於世間樂心無所著以出世法長養其心永離世間一切戲論住於諸佛無戲論法菩薩爾時以諸善根如是迴向所謂願一切眾生常樂惠施一切悉捨願一切眾生能捨所有心無中悔願一切眾生常求正法不惜身命資生之具願一切眾生悉得法利能斷一切眾生疑惑願一切眾生得善法欲心常喜樂諸佛正法願一切眾生為求佛法能捨身命及以王位大心修習無上菩提願一切眾生尊重正法常深愛樂不惜身命願一切眾生護持諸佛甚難得法常勤修習願一切眾生皆得諸佛菩提光明成菩提行不由他悟願一切眾生常能觀察一切佛法拔除疑箭心得安隱是為菩薩摩訶薩為求正法捨國城時善根迴向為令眾生知見圓滿常得住於安隱道故。
　　【論】第四十六菩薩為自捨屠殺業。
　　【經】佛子菩薩摩訶薩作大國王於法自在普行教命令除殺業閻浮提內城邑聚落一切屠殺皆令禁斷無足二足四足多足種種生類普施無畏無欺奪心廣修一切菩薩諸行仁慈莅物不行侵惱發妙寶心安隱眾生於諸佛所立深志樂常自安住三種淨戒亦令眾生如是安住菩薩摩訶薩令諸眾生住於五戒永斷殺業以此善根如是迴向所謂願一切眾生發菩薩心具足智慧永保壽命無有終盡願一切眾生住無量劫供一切佛恭敬勤修更增壽命願一切眾生具足修行離老死法一切灾毒不害其命願一切眾生具足成就無病惱身壽命自在能隨意住願一切眾生得無盡命窮未來劫住菩薩行教化調伏一切眾生願一切眾生為壽命門十力善根於中增長願一切眾生善根具足得無盡命成滿大願願一切眾生悉見諸佛供養承事住無盡壽修習善根願一切眾生於如來處善學所學得聖法喜無盡壽命願一切眾生得不老不病常住命根勇猛精進入佛智慧是為菩薩摩訶薩住三聚淨戒永斷殺業善根迴向為令眾生得佛十力圓滿智故。
　　【論】第四十七見殘忍損諸人畜慈心救之所謂去男形也。
　　【經】佛子菩薩摩訶薩見有眾生心懷殘忍損諸人畜所有男形令身缺減受諸楚毒見是事已起大慈悲而哀救之令閻浮提一切人民皆捨此業菩薩爾時語其人言汝何所為作是惡業我有庫藏百千萬億一切樂具悉皆充滿隨汝所須盡當相給汝之所作眾罪由生我今勸汝莫作是事汝所作業不如道理設有所獲於何可用損他益己終無是處如此惡行諸不善法一切如來所不稱歎作是語已即以所有一切樂具盡皆施與復以善語為說妙法令其歡悅所謂示寂靜法令其信受滅除不善修行淨業互起慈心不相損害彼人聞已永捨罪惡菩薩爾時以此善根如是迴向所謂願一切眾生具丈夫形成就如來馬陰藏相願一切眾生具男子形發勇猛心修諸梵行願一切眾生具勇猛力恒為主導住無礙智永不退轉願一切眾生皆得具足大丈夫身永離欲心無所染著願一切眾生悉得成就善男子法智慧增長諸佛所歎願一切眾生普得具於大人之力常能修習十力善根願一切眾生永不失壞男子之形常修福智未曾有法願一切眾生於五欲中無著無縛心得解脫厭離三有住菩薩行願一切眾生成就第一智慧丈夫一切宗信伏從其化願一切眾生具足菩薩丈夫智慧不久當成無上大雄是為菩薩摩訶薩禁絕一切毀敗男形善根迴向為令眾生具丈夫形皆能守護諸善丈夫生賢聖家智慧具足常勤修習丈夫勝行有丈夫用巧能顯示七丈夫道具足諸佛善丈夫種丈夫正教丈夫勇猛丈夫精進丈夫智慧丈夫清淨普令眾生究竟皆得。
　　【論】第四十八菩薩見佛出興普告眾生捨我慢戲論。
　　【經】佛子菩薩摩訶薩若見如來出興於世開演正法以大音聲普告一切如來出世如來出世令諸眾生得聞佛名捨離一切我慢戲論復更勸導令速見佛令憶念佛令歸向佛令攀緣佛令觀察佛令讚歎佛復為廣說佛難值遇千萬億劫時乃一出眾生由此得見於佛生清淨信踊躍歡喜尊重供養復於佛所聞諸佛名轉更值遇無數諸佛植諸善本修習增長爾時無數百千萬億那由他眾生因見佛故皆得清淨究竟調伏彼諸眾生於菩薩所皆生最上善知識想因菩薩故成就佛法以無數劫所種善根普於世間施作佛事佛子菩薩摩訶薩開示眾生令見佛時以諸善根如是迴向所謂願一切眾生不待勸誘自往見佛承事供養皆令歡喜願一切眾生常樂見佛心無廢捨願一切眾生常勤修習廣大智慧受持一切諸佛法藏願一切眾生隨所聞聲皆悟佛法於無量劫修菩薩行願一切眾生安住正念恒以智眼見佛出興願一切眾生不念異業常憶見佛勤修十力願一切眾生於一切處常見諸佛了達如來徧虗空界願一切眾生皆得具足佛自在身普於十方成道說法願一切眾生遇善知識常聞佛法於諸如來得不壞信願一切眾生悉能稱歎諸佛出興令其見者普得清淨是為菩薩摩訶薩歎佛出世善根迴向為令眾生見一切佛供養承事於無上法究竟清淨故。
　　【論】第四十九捨大地。
　　【經】佛子菩薩摩訶薩捨於大地或施諸佛造立精舍或施菩薩及善知識隨意所用或施眾僧以為住處或施父母或施別人聲聞獨覺種種福田乃至一切貧窮孤露及餘四眾隨意悉與令無所乏或施造立如來塔廟於如是等諸處之中悉為辦具資生什物令隨意用無所恐懼菩薩摩訶薩隨何方所布施地時以諸善根如是迴向所謂願一切眾生具足清淨一切智地悉到普賢眾行彼岸願一切眾生得總持地正念受持一切佛法願一切眾生得住持力常能守護一切佛教願一切眾生得如地心於諸眾生意常清淨無有惡念願一切眾生持諸佛種成就菩薩諸地次第無有斷絕願一切眾生普為一切作安隱處悉令調伏住清淨道願一切眾生同諸如來利益世間普使勤修安住佛力願一切眾生普為世間之所愛樂悉令安住無上佛樂願一切眾生獲善方便住佛諸力無畏法中願一切眾生得如地智自在修行一切佛法是為菩薩摩訶薩施大地時善根迴向為令眾生皆得究竟一切如來清淨地故。
　　【論】第五十捨僮僕。
　　【經】佛子菩薩摩訶薩布施僮僕供養一切諸佛菩薩真善知識或施僧寶或奉父母尊勝福田或復給施病苦眾生令無闕乏以存其命或復施與貧窮孤露及餘一切無瞻侍者或為守護如來塔廟或為書持諸佛正法以百千億那由他僕使隨時給施其諸僕使皆聰慧善巧性自調順常勤精進無有懈惰具質直心安樂心利益心仁慈心恭恪心無怨恨心無讎敵心能隨受者方俗所宜於彼彼中作諸利益又皆從菩薩淨業所感才能技藝工巧算數靡不通達善能供侍悅可其心菩薩爾時以諸善根如是迴向所謂願一切眾生得調順心一切佛所修習善根願一切眾生隨順供養一切諸佛於佛所得悉能聽受願一切眾生得佛攝受常觀如來更無餘念願一切眾生不壞佛種勤修一切順佛善根願一切眾生常勤供養一切諸佛無空過時願一切眾生攝持一切諸佛妙義言辭清淨遊行無畏願一切眾生常樂見佛心無厭足於諸佛所不惜身命願一切眾生得見諸佛心無染著離世所依願一切眾生但歸於佛永離一切邪歸依處願一切眾生隨順佛道心常樂觀無上佛法是為菩薩摩訶薩施僕使時善根迴向為令眾生遠離塵垢淨治佛地能現如來自在身故。
　　【論】第五十一捨身施與一切眾生謙下離慢。
　　【經】佛子菩薩摩訶薩以身布施諸來乞者布施之時生謙下心生如地心生忍受眾苦無變動心生給侍眾生不疲厭心生於諸眾生猶如慈母所有眾善悉迴與心生於諸愚險極惡眾生種種侵凌皆寬宥心安住善根精勤給事菩薩爾時悉以善根如是迴向所謂願一切眾生隨其所須常無闕乏修菩薩行恒不間斷不捨一切菩薩義利善住菩薩所行之道了達菩薩平等法性得在如來種族之數住真實語持菩薩行令諸世間得淨佛法深心信解證法究竟令諸眾生出生清淨增上善根住大功德具一切智又以此善根令一切眾生常得供養一切諸佛解一切法受持讀誦不忘不失不壞不散心善調伏不調令調以寂靜法而調習之令彼眾生於諸佛所住如是事又以此善根令一切眾生作第一塔應受世間種種供養令一切眾生成最上福田得佛智慧開悟一切令一切眾生作最上受者普能饒益一切眾生令一切眾生成最上福利能使具足一切善根令一切眾生成第一好施處能使獲得無量福報令一切眾生於三界中皆得出離令一切眾生作第一導師能為世間示如實道令一切眾生得妙總持具持一切諸佛正法令一切眾生證得無量第一法界具足虗空無礙正道是為菩薩摩訶薩旋自己身善根迴向為令眾生皆得應供無量智身故佛子菩薩摩訶薩聞法喜悅生淨信心能以其身供養諸佛欣樂信解無上法寶於諸佛所生父母想讀誦受持無礙道法普入無數那由他法大智慧寶諸善根門心常憶念無量諸佛入佛境界深達義理能以如來微密梵音興佛法雲雨佛法雨勇猛自在能分別說一切智人第一之地具足成就薩婆若乘以無量百千億那由他大法成滿諸根佛子菩薩摩訶薩於諸佛所聞如是法歡喜無量安住正法自斷疑惑亦令他斷心恒怡暢功德成滿善根具足意恒相續利益眾生心常不匱獲最勝智成金剛藏親近諸佛淨諸佛剎常勤供養一切如來菩薩爾時以諸善根如是迴向所謂願一切眾生皆得圓滿最勝之身一切諸佛之所攝受願一切眾生常近諸佛依諸佛住恒得覲仰未曾遠離願一切眾生皆得清淨不壞之身具足一切功德智慧願一切眾生常勤供養一切諸佛行無所得究竟梵行願一切眾生得無我身離我我所願一切眾生悉能分身徧十方剎猶如影現而無來往願一切眾生得自在身普往十方無我無受願一切眾生從佛身生處在如來無上身家願一切眾生得法力身忍辱大力無能壞者願一切眾生得無比身成就如來清淨法身願一切眾生成就出世功德之身生無所得清淨法界是為菩薩摩訶薩以身供佛善根迴向為令眾生永住三世諸佛家故佛子菩薩摩訶薩以身布施一切眾生為欲普令成就善根憶念善根菩薩摩訶薩自願其身為大明燈普能照耀一切眾生為眾樂具普能攝受一切眾生為妙法藏普能任持一切眾生為淨光明普能開曉一切眾生為世光影普令眾生常得覩見為善根因緣普令眾生常得值遇為真善知識令一切眾生悉蒙教誘為平坦道令一切眾生皆得履踐為無有上具足安樂令一切眾生離苦清淨為明淨日普作世間平等利益菩薩爾時以諸善根如是迴向所謂願一切眾生常親近佛入佛智地願一切眾生得隨順智住無上覺願一切眾生常處佛會意善調伏願一切眾生所行有則具佛威儀願一切眾生悉得涅槃深解法義願一切眾生具知足行生如來家願一切眾生捨無明欲住佛志樂願一切眾生生勝善根坐菩提樹願一切眾生殺煩惱賊離怨害心願一切眾生具足護持一切佛法是為菩薩摩訶薩以身布施一切眾生善根迴向為欲利益一切眾生令得無上安隱處故。
　　【論】第五十二施身給侍諸佛。
　　【經】佛子菩薩摩訶薩自以其身給侍諸佛於諸佛所念報重恩如父母想於諸如來起深信樂以清淨心護佛菩提住諸佛法離世間想生如來家隨順諸佛離魔境界了達一切諸佛所行成就一切諸佛法器菩薩爾時以此善根如是迴向所謂願一切眾生得清淨心一切智寶而自莊嚴願一切眾生住善調伏遠離一切諸不善業願一切眾生得不可壞堅固眷屬普能攝受諸佛正法願一切眾生為佛弟子到於菩薩灌頂之地願一切眾生常為諸佛之所攝受永離一切不善之法願一切眾生隨順諸佛修行菩薩最勝之法願一切眾生入佛境界悉皆得授一切智記願一切眾生與諸如來皆悉平等一切佛法無不自在願一切眾生悉為諸佛之所攝受常能修行無取著業願一切眾生常為諸佛第一侍者一切佛所修智慧行是為菩薩摩訶薩給侍諸佛善根迴向為欲證得諸佛菩提為欲救護一切眾生為欲出離一切三界為欲成就無損惱心為得無量廣大菩提為欲成就照佛法智為欲常蒙諸佛攝受為得諸佛之所護持為欲信解一切佛法為欲成就與三世佛平等善根為欲圓滿無悔恨心證得一切諸佛法故。
　　【論】第五十三施土地一切諸物及捨世事。
　　【經】佛子菩薩摩訶薩布施國土一切諸物乃至王位悉亦能捨於諸世事心得自在無繫無縛無所戀著遠離惡業饒益眾生不著業果不樂世法不復貪染諸有生處雖住世間非此處生心不執著蘊界處法於內外法心無依住常不忘失諸菩薩行未曾遠離諸善知識持諸菩薩廣大行願常樂承事一切善友菩薩爾時以此善根如是迴向所謂願一切眾生為大法王於法自在到於彼岸願一切眾生成佛法王摧滅一切煩惱怨賊願一切眾生住佛王位得如來智開演佛法願一切眾生住佛境界能轉無上自在法輪願一切眾生生如來家於法自在護持佛種永使不絕願一切眾生開示無量法王正法成就無邊諸大菩薩願一切眾生住淨法界為大法王現佛出興相繼不斷願一切眾生於諸世界作智慧王化導羣生無時暫捨願一切眾生普為法界虗空界等諸世界中一切眾生作法施主使其咸得住於大乘願一切眾生得成具足眾善之王與三世佛善根齊等是為菩薩摩訶薩布施王位善根迴向為欲令彼一切眾生究竟住於安隱處故。
　　【論】第五十四捨都城關坊輸稅。
　　【經】佛子菩薩摩訶薩見有人來乞王京都嚴麗大城及以關防所有輸稅盡皆施與心無恡惜專向菩提發大誓願住於大慈行於大悲志意歡悅利益眾生以廣大智解了深法安住諸佛平等法性發心為求一切智故於自在法起深樂故於自在智求證得故淨修一切諸功德故住於堅固廣大智故廣集一切諸善根故修行一切佛法願故自然覺悟大智法故安住菩提心無退故修習一切菩薩行願一切種智盡究竟故而行布施以此善根如是迴向所謂願一切眾生悉能嚴淨無量剎土奉施諸佛以為住處願一切眾生常樂居止阿蘭若處寂靜不動願一切眾生永不依止王都聚落心樂寂靜永得究竟願一切眾生永不樂著一切世間於世語言常樂遠離願一切眾生得離貪心施諸所有心無中悔願一切眾生得出離心捨諸家業願一切眾生得無恡心常行惠施願一切眾生得不著心離居家法願一切眾生得離眾苦除滅一切灾橫怖畏願一切眾生嚴淨十方一切世界奉施諸佛是為菩薩摩訶薩布施王都善根迴向為令眾生悉能嚴淨諸佛剎故。

　　大方廣佛新華嚴經合論卷第四十七


　　音切


狐
　　(乎音)。

脇
　　(盧業切)。

纖
　　(斯廉切)。

傭
　　(丑恭切)。

仞
　　(如印切)。

欺
　　(去宜切)。

煞
　　(所八切)。

侵
　　(莫患切)。

植
　　(常職切)。

墮
　　(堂我切)。

讎
　　(市流切)。

恪
　　(苦各切)。

闕
　　(去月切)。

技
　　(奇寄切)。

藝
　　(五計切)。

宥
　　(尤救切)。

怡
　　(以之切)。

暢
　　(丑亮切)。

匱
　　(其位切)。

覲
　　(渠吝切)。

履
　　(良止切)。

踐
　　(才免切)。

輸
　　(式朱切)。

稅
　　(舒慧切)。

恡
　　(良刃切)。

蘭
　　(落干切)。

狼
　　(郎音)。

繼
　　(古詣切)。

忍
　　(魚既切)。
　　大方廣佛新華嚴經合論卷第四十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之七

　　【論】第五十五捨妓女。
　　【經】佛子菩薩摩訶薩所有一切內宮眷屬妓侍眾女皆顏貌端正才能具足談笑歌舞悉皆巧妙種種衣服種種華香而以嚴身見者歡喜情無厭足如是寶女百千萬億那由他數皆由菩薩善業所生隨意自在敬順無失盡以布施諸來乞者而於其中無愛樂心無顧戀心無躭著心無繫縛心無執取心無貪染心無分別心無隨逐心無取相心無樂欲心菩薩爾時觀諸善根為欲令一切眾生咸得出離故迴向得佛法喜故迴向於不堅固中而得堅固故迴向得金剛智不可壞心故迴向入佛道場故迴向到於彼岸故迴向得無上菩提心故迴向能以智慧了達諸法故迴向出生一切善根故迴向入三世諸佛家故迴向佛子菩薩摩訶薩住如是法生如來家增長諸佛清淨勝因出生最勝一切智道深入菩薩廣大智業滅除一切世間垢惱常能供施功德福田為諸眾生宣說妙法善巧安立令其修習諸清淨行常勤攝取一切善根菩薩爾時以諸善根如是迴向所謂願一切眾生常得無量三昧眷屬菩薩勝定相續不斷願一切眾生常樂見佛悉入諸佛莊嚴三昧願一切眾生成就菩薩不思議定自在遊戲無量神通願一切眾生人如實定得不壞心願一切眾生盡獲菩薩甚深三昧於諸禪定而得自在願一切眾生得解脫心成就一切三昧眷屬願一切眾生種種三昧皆得善巧悉能攝取諸三昧相願一切眾生得勝智三昧普能學習諸三昧門願一切眾生得無礙三昧入深禪定終不退失願一切眾生得無著三昧心恒正受不取二法是為菩薩摩訶薩布施一切內宮眷屬時善根迴向為欲令一切眾生皆得不壞清淨眷屬故為欲令一切眾生皆得菩薩眷屬故為欲令一切眾生悉得滿足佛法故為欲令一切眾生滿足一切智力故為欲令一切眾生證於無上智慧故為欲令一切眾生得於隨順眷屬故為欲令一切眾生得同志行人共居故為欲令一切眾生具足一切福智故為欲令一切眾生成就清淨善根故為欲令一切眾生得善和眷屬故為欲令一切眾生成就如來清淨法身故為欲令一切眾生成就次第如理辯才善說諸佛無盡法藏故為欲令一切眾生永捨一切世俗善根同修出世清淨善根故為欲令一切眾生淨業圓滿成就一切清淨法故為欲令一切眾生一切佛法皆悉現前以法光明普嚴淨故。
　　【論】第五十六施所愛妻子。
　　【經】佛子菩薩摩訶薩能以所愛妻子布施猶如往昔須達拏太子現莊嚴王菩薩及餘無量諸菩薩等菩薩爾時乘薩婆若心行一切施淨修菩薩布施之道其心清淨無有中悔罄捨所珍求一切智令諸眾生淨深志樂成菩提行觀菩薩道念佛菩提住佛種性菩薩摩訶薩成辦如是布施心已決定志求如來之身自觀己身繫屬一切不得自在又以其身普攝眾生猶如寶洲給施一切未滿足者令其滿足菩薩如是護念眾生欲令自身作第一塔普使一切皆生歡喜欲於世間生平等心欲為眾生作清涼池欲與眾生一切安樂欲為眾生作大施主智慧自在了知菩薩所行之行而能如是大誓莊嚴趣一切智願成無上智慧福田普念眾生常隨守護而能成辦自身利益智慧光明普照於世常勤憶念菩薩施心恒樂觀察如來境界佛子菩薩摩訶薩以無縛無著解脫心布施妻子所集善根如是迴向所謂願一切眾生住佛菩提起變化身周徧法界轉不退輪願一切眾生得無著身願力周行一切佛剎願一切眾生捨愛憎心斷貪恚結願一切眾生為諸佛子隨佛所行願一切眾生於諸佛所生自己心不可沮壞願一切眾生常為佛子從法化生願一切眾生得究竟處成就如來自在智慧願一切眾生證佛菩提永離煩惱願一切眾生能具演說佛菩提道常樂修行無上法施願一切眾生得正定心不為一切諸緣所壞願一切眾生坐菩提樹成最正覺開示無量從法化生諸善男女是為菩薩摩訶薩布施妻子善根迴向為令眾生悉皆證得無礙解脫無著智故。
　　【論】第五十七施舍宅。
　　【經】佛子菩薩摩訶薩莊嚴舍宅及諸資具隨有乞求一切施與行布施法於家無著遠離一切居家覺觀厭惡家業資生之具不貪不味心無繫著知家易壞心恒厭捨都於其中無所愛樂但欲出家修菩薩行以諸佛法而自莊嚴一切悉捨心無中悔常為諸佛之所讚歎舍宅財物隨處所有悉以惠施心無戀著見有乞求心生喜慶菩薩爾時以此善根如是迴向所謂願一切眾生捨離妻子成就出家第一之樂願一切眾生解脫家縛入於非家諸佛法中修行梵行願一切眾生捨離慳垢樂一切施心無退轉願一切眾生永離家法少欲知足無所藏積願一切眾生出世俗家住如來家願一切眾生得無礙法滅除一切障礙之道願一切眾生離家屬愛雖現居家心無所著願一切眾生善能化誘不離家法說佛智慧願一切眾生身現在家心常隨順佛智而住願一切眾生在居家地住於佛地普令無量無邊眾生發歡喜心是為菩薩摩訶薩布施舍宅時善根迴向為令眾生成就菩薩種種行願神通智故。
　　【論】第五十八施園林臺榭。
　　【經】佛子菩薩摩訶薩布施種種園林臺榭遊戲快樂莊嚴之處作是念言我當為一切眾生作好園林我當為一切眾生示現法樂我當施一切眾生歡喜之意我當示一切眾生無邊喜樂我當為一切眾生開淨法門我當令一切眾生發歡喜心我當令一切眾生得佛菩提我當令一切眾生成滿大願我當於一切眾生猶如慈父我當令一切眾生智慧觀察我當施一切眾生資生之具我當於一切眾生猶如慈母生長一切善根大願佛子菩薩摩訶薩如是修行諸善根時於惡眾生不生疲厭亦不誤起棄捨之心設滿世間一切眾生悉不知恩菩薩於彼初無謙恨不生一念求反報心但欲滅其無量苦惱於諸世間心如虗空無所染著普觀諸法真實之相發大誓願滅眾生苦永不厭捨大乘志願滅一切見修諸菩薩平等行願佛子菩薩摩訶薩如是觀察已攝諸善根悉以迴向所謂願一切眾生念念滋生無量善法成就無上園林之心願一切眾生得不動法見一切佛皆令歡喜願一切眾生樂法園苑得諸佛剎園苑妙樂願一切眾生得淨妙心常見如來神足園林願一切眾生得佛戲樂常善遊戲智慧境界願一切眾生得遊戲樂普詣佛剎道場眾會願一切眾生成就菩薩解脫遊戲盡未來劫行菩薩行心無疲倦願一切眾生見一切佛充滿法界發廣大心住佛園林願一切眾生悉能徧往一切佛剎一一剎中供養諸佛願一切眾生得善欲心清淨莊嚴一切佛剎是為菩薩摩訶薩布施一切園林臺榭善根迴向為令眾生見一切佛遊戲一切佛園林故。
　　【論】第五十九施廣大施會。
　　【經】佛子菩薩摩訶薩作百千億那由他無量無數廣大施會一切清淨諸佛印可終不損惱於一眾生普令眾生遠離眾惡淨三業道成就智慧開置無量百千億那由他阿僧祇清淨境界積集無量百千億那由他阿僧祇資生妙物發甚難得菩提之心行無限施令諸眾生住清淨道初中後善生淨信解隨百千億無量眾生心之所樂悉令歡喜以大慈悲救護一切承事供養三世諸佛為欲成就一切佛種修行布施心無中悔增長信根成滿勝行念念增進檀波羅蜜菩薩爾時以諸善根如是迴向所謂願一切眾生發大乘心悉得成就摩訶衍施願一切眾生皆悉能行大會施盡施善施最勝施無上施最無上施無等等施超諸世間施一切諸佛所稱歎施願一切眾生作第一施主於諸惡趣勉濟眾生皆令得入無礙智道修平等願如實善根得無差別證自境智願一切眾生安住寂靜諸禪定智入不死道究竟一切神通智慧勇猛精進具足諸地莊嚴佛法到於彼岸永不退轉願一切眾生設大施會終不疲厭給濟眾生無有休息究竟無上一切種智願一切眾生恒勤種植一切善根到於無量功德彼岸願一切眾生常蒙諸佛之所稱歎普為世間作大施主功德具足充滿法界徧照十方施無上樂願一切眾生設大施會廣集善根等攝眾生到於彼岸願一切眾生成最勝施普令眾生住第一乘願一切眾生為應時施永離非時大施究竟願一切眾生成就善施到佛丈夫大施彼岸願一切眾生究竟常行大莊嚴施盡以一切諸佛為師悉皆親近興大供養願一切眾生住清淨施集等法界無量福德到於彼岸願一切眾生於諸世間為大施主誓度羣品住如來地是為菩薩摩訶薩設大施會善根迴向為令眾生行無上施究竟佛施成就善施不可壞施供諸佛施無恚恨施救眾生施成一切智施常見諸佛施善精進施成就一切菩薩功德諸佛智慧廣大施故。
　　【論】第六十施一切資生分。
　　【經】佛子菩薩摩訶薩布施一切資生之物心無貪惜不求果報於世富樂無所希望離妄想心善思惟法為欲利益一切眾生審觀一切諸法實性隨諸眾生種種不同所用所求各各差別成辦無量資生之具所有嚴飾悉皆妙好行無邊施行一切施盡內外施行此施時增志樂力獲大功德成就心寶常能守護一切眾生皆令發生殊勝志願初未曾有求反報心所有善根等三世佛悉以圓滿一切種智佛子菩薩摩訶薩以此布施所有善根迴向眾生願一切眾生清淨調伏願一切眾生滅除煩惱嚴淨一切諸佛剎土願一切眾生以清淨心於一念中周徧法界願一切眾生智慧充滿虗空法界願一切眾生得一切智普入三世調伏眾生於一切時常轉清淨不退法輪願一切眾生具一切智善能示現神通方便饒益眾生願一切眾生悉能悟入諸佛菩提盡未來劫於十方界常說正法曾無休息令諸眾生普得聞知願一切眾生於無量劫修菩薩行悉得圓滿願一切眾生於一切世界若染若淨若小若大若麤若細若覆若仰或一莊嚴或種種莊嚴所可演說在世界數諸世界中修菩薩行靡不周徧願一切眾生於念念中常作三世一切佛事教化眾生向一切智。
　　【論】第六十一隨諸眾生所須一切阿僧祇物施。
　　【經】佛子菩薩摩訶薩隨諸眾生一切所須以如是等阿僧祇物而為給施為令佛法相續不斷大悲普救一切眾生安住大慈修菩薩行於佛教誨終無違犯以巧方便修行眾善不斷一切諸佛種性隨求悉與而無患厭一切悉捨未曾中悔常勤迴向一切智道時十方國土種種形類種種趣生種種福田皆來集會至菩薩所種種求索菩薩見已普皆攝受心生歡喜如見善友大悲哀愍思滿其願捨心增長無有休息亦不疲厭隨其所求悉令滿足離貧窮苦時諸乞者心大欣慶轉更稱傳讚揚其德美聲遐布悉來歸往菩薩見已歡喜無量假使百千億那由他劫受帝釋樂無數劫受夜摩天樂無量劫受兜率陀天樂無邊劫受善變化天樂無等劫受他化自在天樂不可數劫受梵王樂不可稱劫受轉輪王王三千樂不可思劫受徧淨天樂不可說劫受淨居天樂悉不能及菩薩摩訶薩見乞者來歡喜愛樂欣慶踊躍信心增長志樂清淨諸根調順信解成滿乃至增進諸佛菩提佛子菩薩摩訶薩以此善根為欲利益一切眾生故迴向為欲安樂一切眾生故迴向為欲令一切眾生得大義利故迴向為令一切眾生悉得清淨故迴向為令一切眾生悉求菩提故迴向為令一切眾生悉得平等故迴向為令一切眾生悉得賢善心故迴向為令一切眾生悉入摩訶衍故迴向為令一切眾生悉得賢善智慧故迴向為令一切眾生悉具普賢菩薩行願滿十力乘現成正覺故迴向佛子菩薩摩訶薩以諸善根如是迴向時身口意業皆悉解脫無著無繫無眾生想無命者想無補伽羅想無人想無童子想無生者想無作者想無受者想無有想無無想無今世後世想無死此生彼想無常想無無常想無三有想無無三有想非想非非想如是非縛迴向非縛解迴向非業迴向非業報迴向非分別迴向非無分別迴向非思迴向非思已迴向非心迴向非無心迴向佛子菩薩摩訶薩如是迴向時不著內不著外不著能緣不著所緣不著因不著果不著法不著非法不著思不著非思不著色不著色生不著色滅不著受想行識不著受想行識生不著受想行識滅佛子菩薩摩訶薩若能於此諸法不著則不縛色不縛色生不縛色滅不縛受想行識不縛受想行識生不縛受想行識滅若能於此諸法不縛則亦於諸法不解何以故無有少法若現生若已生若當生無法可取無法可著一切諸法自相如是無有自性自性相離非一非二非多非無量非小非大非狹非廣非深非淺非寂靜非戲論非處非非處非法非非法非體非非體非有非非有菩薩如是觀察諸法則為非法於言語中隨世建立非法為法不斷諸業道不捨菩薩行求一切智終無退轉了知一切業緣如夢音聲如響眾生如影諸法如幻而亦不壞因緣業力了知諸業其用廣大解一切法皆無所作行無作道未嘗暫廢佛子此菩薩摩訶薩住一切智若處非處普皆迴向一切智性於一切處皆悉迴向無有退轉以何義故說名迴向永度世間至於彼岸故名迴向永出諸蘊至於彼岸故名迴向度言語道至於彼岸故名迴向離種種想至於彼岸故名迴向永斷身見至於彼岸故名迴向永離依處至於彼岸故名迴向永絕所作至於彼岸故名迴向永出諸有至於彼岸故名迴向永捨諸取至於彼岸故名迴向永出世法至於彼岸故名迴向佛子菩薩摩訶薩如是迴向時則為隨順佛住隨順法住隨順智住隨順菩提住隨順義住隨順迴向住隨順境界住隨順行住隨順真實住隨順清淨住佛子菩薩摩訶薩如是迴向則為了達一切諸法則為承事一切諸佛無有一佛而不承事無有一法而不供養無有一法而可滅壞無有一法而可乖違無有一物而可貪著無有一法而可厭離不見內外一切諸法有少滅壞違因緣道法力具足無有休息。
　　【論】已上此一段迴向中總有六十一種施一一施中十種大願六十一願中有十種迴向以表捨一切所著成一切無所著諸性無作供養諸佛教化眾生行無盡行故。
　　【經】佛子是為菩薩摩訶薩第六隨順堅固一切善根迴向菩薩摩訶薩住此迴向時常為諸佛之所護念堅固不退入深法性修一切智隨順法義隨順法性隨順一切堅固善根隨順一切圓滿大願具足隨順堅固之法一切金剛所不能壞於諸法中而得自在。
　　【論】從佛子是為菩薩摩訶薩第六隨順堅固一切善根迴向已下至於諸法中而得自在有六行經都結已下迴向之功。
　　【經】爾時金剛幢菩薩觀察十方觀察眾會觀察法界已入於字句甚深之義修習無量廣大之心以大悲心普覆世間長去來今佛種性心入於一切諸佛功德成就諸佛自在力身觀諸眾生心之所樂隨其善根所可成熟依法性身為現色身承佛神力而說頌言。
　　【論】從爾時金剛幢已下有六行經明金剛幢菩薩觀眾說頌歎法分。
　　【經】
　　菩薩現身作國王　　於世位中最無等　　福德威光勝一切　　普為羣萌興利益　　其心清淨無染著　　於世自在咸遵敬　　弘宣正法以訓人　　普使眾生獲安隱　　現生貴族昇王位　　常依正教轉法輪　　稟性仁慈無毒虐　　十方敬仰皆從化　　智慧分別常明了　　色相才能皆具足　　臨馭率土靡不從　　摧伏魔軍悉令盡　　堅持淨戒無違犯　　決志堪忍不動搖　　永願蠲除忿恚心　　常樂修行諸佛法　　飲食香鬘及衣服　　車騎牀蓐座與燈　　菩薩悉以給濟人　　并及所餘無量種　　為利益故而行施　　令其開發廣大心　　於尊勝處及所餘　　意皆清淨生歡喜　　菩薩一切皆周給　　內外所有悉能捨　　必使其心永清淨　　不令暫爾生狹劣　　或施於頭或施眼　　或施於手或施足　　皮肉骨髓及餘物　　一切皆捨心無恡　　菩薩身居大王位　　種族豪貴人中尊　　開口出舌施羣生　　其心歡喜無憂戀　　以彼施舌諸功德　　迴向一切諸眾生　　普願藉此勝因緣　　悉得如來廣長舌　　或施妻子及王位　　或施其身作僮僕　　其心清淨常歡喜　　如是一切無憂悔　　隨所樂求咸施與　　應時給濟無疲厭　　一切所有皆能散　　諸來求者普滿足　　為聞法故施其身　　修諸苦行求菩提　　復為眾生捨一切　　求無上智不退轉　　以於佛所聞正法　　自捨其身充給侍　　為欲普救諸羣生　　發生無量歡喜心　　彼見世尊大導師　　能以慈心廣饒益　　是時踊躍生歡喜　　聽受如來深法味　　菩薩所有諸善根　　悉以迴向諸眾生　　普皆救護無有餘　　永使解脫常安樂　　菩薩所有諸眷屬　　色相端嚴能辯慧　　華鬘衣服及塗香　　種種莊嚴皆具足　　此諸眷屬甚希有　　菩薩一切皆能施　　專求正覺度羣生　　如是之心無暫捨　　菩薩如是諦思惟　　備行種種廣大業　　悉以迴向諸含識　　而不生於取著心　　菩薩捨彼大王位　　及以國土諸城邑　　宮殿樓閣與園林　　僮僕侍衛皆無恡　　彼於無量百千劫　　處處周行而施與　　因以教導諸羣生　　悉使超昇無上岸　　無量品類各差別　　十方世界來萃止　　菩薩見已心欣慶　　隨其所乏令滿足　　如三世佛所迴向　　菩薩亦修如是業　　調御人尊之所行　　悉皆隨學到彼岸　　菩薩觀察一切法　　誰為能入此法者　　云何為入何所入　　如是布施心無住　　菩薩迴向善巧智　　菩薩迴向方便法　　菩薩迴向真實義　　於其法中無所著　　心不分別一切業　　亦不染著於業果　　知菩提性從緣起　　入深法界無違逆　　不於身中而有業　　亦不依止於心住　　智慧了知無業性　　以因緣故業不失　　心不妄取過去法　　亦不貪著未來事　　不於現在有所住　　了達三世悉空寂　　菩薩已到色彼岸　　受想行識亦如是　　超出世間生死流　　其心謙下常清淨　　諦觀五蘊十八界　　十二種處及己身　　於此一一求菩提　　體性畢竟不可得　　不取諸法常住相　　於斷滅相亦不著　　法性非有亦非無　　業理次第終無盡　　不於諸法有所住　　不見眾生及菩提　　十方國土三世中　　畢竟求之無可得　　若能如是觀諸法　　則如諸佛之所解　　雖求其性不可得　　菩薩所行亦不虗　　菩薩了法從緣有　　不違一切所行道　　開示解說諸業跡　　欲使眾生悉清淨　　是為智者所行道　　一切如來之所說　　隨順思惟入正義　　自然覺悟成菩提　　諸法無生亦無滅　　亦復無來無有去　　不於此死而生彼　　是人悟解諸佛法　　了達諸法真實性　　而於法性無分別　　知法無性無分別　　此人善入諸佛智　　法性徧在一切處　　一切眾生及國土　　三世悉在無有餘　　亦無形相而可得　　一切諸佛所覺了　　悉皆攝取無有餘　　雖說三世一切法　　如是等法悉非有　　如諸法性徧一切　　菩薩迴向亦復然　　如是迴向諸眾生　　常於世間無退轉
　　【論】今上下長行及八十二行頌於中文義自具不煩更釋且略釋迴向名目云何隨順堅固一切善根迴向經云佛子如是迴向時即為隨順佛住隨順法住隨順智住隨順菩提住總明行檀波羅蜜周徧剎海不壞法身智身成就通化長大慈悲等佛所行故為名也又釋以理順行以行順理以智順悲以悲順智以方便願力引生智海成就悲門均調自在名為隨順堅固善根迴向論主頌曰法身理智無體性平等清淨無造作方便以願力莊嚴神通變化行充滿法無自性從緣生緣生不失無作性說興迴向大願雲周徧無邊一切行不離緣體性無生智如影響充法界智體如願如普賢迴向大願皆無實雖復無實不廢緣雖復從緣性無作菩薩所興諸行雲智無來去如影現假使教化諸羣生猶如化人度幻眾大約如世造立宮室要以功成論其現自施功功體各無自性及至成功事畢還以無功而益人設宮室有覆養之功亦復不云養育此迴向大願亦復如是為理智雖有淨煩惱之功不興迴向大願無覆育饒益大慈悲之功此之迴向從初發心住具足有之但約昇進勝劣言之亦約說文廣狹言爾亦以時不遷論也總五位一時說也古今無前後義也。
　　第七等隨順一切眾生迴向以方便波羅蜜為體主大悲門前六波羅蜜是修出生死心此第七已後四波羅蜜是方便智入生死中教化眾生是故表法中善財知識觀世音菩薩以為此第七隨順一切眾生大悲迴向中行故此新經翻為觀自在菩薩不可依也舊經名觀世音菩薩者是為十方世界共為一佛國無別西方別有阿彌陀是如來權設引有為小蒙方便隨心專念攝餘惡心隨心念處得見化佛稱自心量諸德謬解謂此娑婆世界無觀世音此改舊經本作觀自在云觀自在者但約名彰行中但彰觀照世間出世間無相理智自在非明慈悲之行也觀世音菩薩文殊普賢此三法是古今三世一切佛之共行十方共同文殊主法身妙慧之理普賢明智身知根成萬行之門觀世音明大慈悲處生死三人之法成一人之德號毗盧遮那一切眾生總依此三法號之為佛少一不成今此一位依舊不依新翻又依梵云光世音菩薩明以教光行光大慈悲之光等眾生而利物即一切處文殊一切處普賢亦得名一切處光世音今言觀世音者取正念心成依心應現而立名也不可以為觀自在所表法也觀自在者約名表法義中是表第六般若波羅蜜位也非是方便波羅蜜入生死同眾生行以四攝四無量不斷煩惱之名此由翻譯者誤也觀世音住居補怛洛迦此云小白華樹山觀世音菩薩居之為諸菩薩說慈悲經此山多有小白華樹其華甚香經云住山西阿者西為金為白虎主殺位明於殺位以主慈悲門正趣菩薩東來以明智位至文方釋經云佛子云何為菩薩摩訶薩等隨順一切眾生迴向已下至說頌長科為二十段。
　　【經】佛子云何為菩薩摩訶薩等隨順一切眾生迴向佛子此菩薩摩訶薩隨所積集一切善根所謂小善根大善根廣善根多善根無量善根種種善根微塵數善根阿僧祇善根無邊際善根不可思善根不可量善根佛境界善根法境界善根僧境界善根善知識境界善根一切眾生境界善根方便善巧境界善根修諸善心境界善根內境界善根外境界善根無邊助道法境界善根勤修一切捨善根立勝志究竟持淨戒善根一切捨無不受堪忍善根常精進心無退善根以大方便入無量三昧善根以智慧善觀察善根知一切眾生心行差別善根集無邊功德善根勤修習菩薩業行善根普覆育一切世間善根。
　　【論】第一從初佛子已下至一切世間善根有十四行經明菩薩自集已上三十二種無邊善根分。
　　【經】佛子菩薩摩訶薩於此善根修行安住趣入攝受積集辦具悟解心淨開示發起時得堪忍心閇惡趣門善攝諸根威儀具足遠離顛倒正行圓滿堪為一切諸佛法器能作眾生福德良田為佛所念長佛善根住諸佛願行諸佛業心得自在等三世佛趣佛道場入如來力具佛色相超諸世間不樂生天不貪富樂不著諸行一切善根悉以迴向為諸眾生功德之藏住究竟道普覆一切於虗妄道中拔出眾生令其安住一切善法徧諸境界無斷無盡開一切智菩提之門建立智幢嚴淨大道普能示現一切世間令除垢染心善調伏生如來家淨佛種性功德具足作大福田為世所依安立眾生咸令清淨常勤修習一切善根。
　　【論】第二佛子已下至修習一切善根有十四行經明菩薩如上所修三十二種無限福田善根迴向為一切眾生功德之藏分。
　　【經】佛子菩薩摩訶薩以淨志願菩提心力修諸善根時作是念言此諸善根是菩提心之所積集是菩提心之所思惟是菩提心之所發起是菩提心之所志樂是菩提心之所增益皆為憐愍一切眾生皆為趣求一切種智皆為成就如來十力作是念時善根增進永不退轉。
　　【論】第三佛子已下至永不退轉有六行經明菩薩念如上善根不離無作無依菩提心所積集憐愍一切眾生分。
　　【經】佛子菩薩摩訶薩復作是念願我以此善根果報盡未來劫修菩薩行悉以惠施一切眾生悉以迴向一切眾生普徧無餘願令阿僧祇世界珍寶充滿阿僧祇世界衣服充滿阿僧祇世界妙香充滿阿僧祇世界莊嚴具充滿阿僧祇世界無量摩尼寶充滿阿僧祇世界妙華充滿阿僧祇世界上味充滿阿僧祇世界財貨充滿阿僧祇世界牀座充滿蓋以寶帳敷以妙衣阿僧祇世界種種莊嚴寶冠充滿假使一人盡未來劫常來求索以此等物而惠施之未曾厭倦而有休息如於一人於一切眾生悉亦如是。
　　【論】第四佛子已下至悉亦如是有十一行半經明菩薩發願願如上所修無限善根所有果報盡未來劫所修如上善根悉以迴向一切眾生令十方世界眾寶充滿惠施無限眾生分。
　　【經】佛子菩薩摩訶薩如是施時無虗偽心無希望心無名譽心無中悔心無熱惱心但發專求一切智道心一切悉捨心哀愍眾生心教化成熟心皆令安住一切智智心佛子菩薩摩訶薩以諸善根如是迴向盡未來劫常行惠施住一切智智心。
　　【論】第五佛子已下至常行惠施住一切智智心有五行半經明菩薩無五種心常行惠施成五種心分如經自具無虗偽心為首已上五段結前三十二種善根竟。
　　【經】佛子菩薩摩訶薩復作是念我為一眾生故欲令阿僧祇世界寶象充滿七支具足性極調順上立金幢金網彌覆種種妙寶而為莊嚴以用布施願令阿僧祇世界寶馬充滿如龍馬王種種眾寶莊嚴之具而嚴飾之持用布施願令阿僧祇世界妓女充滿悉能敷奏種種妙音持用布施願令阿僧祇世界男女充滿持用布施願令阿僧祇世界己身充滿發菩提心而用布施願令阿僧祇世界己頭充滿起不放逸心而用布施願令阿僧祇世界己眼充滿而用布施願令阿僧祇世界己身血肉及以骨髓充滿其中心無顧戀持用布施願令阿僧祇世界自在王位充滿其中持用布施願令阿僧祇世界奴僕作使充滿其中持用布施菩薩摩訶薩以如是等種種諸物盡未來劫安住廣大一切施心施一眾生如一眾生盡眾生界一切眾生皆如是施。
　　【論】第六佛子已下至皆如是施有十六行半經明菩薩以如是等阿僧祇象馬王妓女及自身等十種不可數物盡不可數劫而常施分。
　　【經】佛子菩薩摩訶薩於一世界盡未來劫修菩薩行以是等物施一眾生如是給施一切眾生皆令滿足如於一世界於盡虗空徧法界一切世界中悉亦如是大悲普覆終無間息普加哀愍隨其所須供給供養不令施行遇緣而息乃至不於一彈指頃生疲倦心。
　　【論】第七佛子已下至無有一彈指頃生疲倦心有六行經明菩薩以如上十種施滿足無限眾生盡無限劫無一念疲勞分。
　　【經】佛子菩薩摩訶薩如是施時生於此心所謂無著心無縛心解脫心大力心甚深心善攝心無執心無壽者心善調伏心不散亂心不妄計心具種種實性心不求果報心了達一切法心住大迴向心善決諸義心令一切眾生住無上智心生大法光明心入一切智智心。
　　【論】第八佛子已下至入一切智智心有六行經明菩薩以如上布施以十種無著解脫心為施者分。
　　【經】佛子菩薩摩訶薩以所集善根於念念中如是迴向所謂願一切眾生財寶豐足無所乏少願一切眾生成就無盡大功德藏願一切眾生具足一切安隱快樂願一切眾生增長菩薩摩訶薩業願一切眾生成滿無量第一勝法願一切眾生得不退轉一切智乘願一切眾生普見十方一切諸佛願一切眾生永離世間諸惑塵垢願一切眾生皆得清淨平等之心願一切眾生離諸難處得一切智。
　　【論】第九佛子已下至得一切智有九行經明菩薩以如上十種無限施起十種無限願願一切眾生得一切智分。

　　大方廣佛新華嚴經合論卷第四十八


　　音切


舞
　　(文甫切)。

妓
　　(渠義切)。

戀
　　(力轉切)。

拏
　　(女加切)。

悔
　　(呼外切)。

中
　　(陟仲切)。

榭
　　(徐夜切)。

索
　　(所百切)。

衍
　　(以淺切)。

族
　　(昨木切)。

虐
　　(魚約切)。

馭
　　(魚據切)。

蠲
　　(古玄切)。

騎
　　(奇記切)。

蓐
　　(如欲切)。

譽
　　(羊洳切)。

頃
　　(去頴切)。

閇
　　(博計切)。

怛
　　(當割切)。

謬
　　(美幼切)。
　　大方廣佛新華嚴經合論卷第四十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之八

　　【經】佛子菩薩摩訶薩如是迴向時發歡喜心為令一切眾生得利益安樂故為令一切眾生得平等心故為令一切眾生住能捨心故為令一切眾生住一切施心故為令一切眾生住歡喜施心故為令一切眾生住永離貧窮施心故為令一切眾生住一切財寶施心故為令一切眾生住無數財寶施心故為令一切眾生住普施無量施一切施心故為令一切眾生住盡未來劫無斷施心故為令一切眾生住一切悉捨無悔無惱施心故為令一切眾生住悉捨一切資生之物施心故為令一切眾生住隨順施心故為令一切眾生住攝取施心故為令一切眾生住廣大施心故為令一切眾生住捨無量莊嚴具供養施心故為令一切眾生住無著施心故為令一切眾生住平等施心故為令一切眾生住如金剛極大力施心故為令一切眾生住如日光明施心故為令一切眾生住攝如來智施心故為令一切眾生善根眷屬具足故為令一切眾生善根智慧常現在前故為令一切眾生得不可壞淨心圓滿故為令一切眾生成就最勝清淨善根故為令一切眾生於煩惱睡眠中得覺悟故為令一切眾生滅除一切諸疑惑故為令一切眾生得平等智慧淨功德故為令一切眾生功德圓滿無能壞者故為令一切眾生具足清淨不動三昧故為令一切眾生住不可壞一切智智故為令一切眾生成滿菩薩無量清淨神通行故為令一切眾生修集無著善根故為令一切眾生念去來今一切諸佛心清淨故為令一切眾生出生清淨勝善根故為令一切眾生滅除一切魔所作業障道法故為令一切眾生具足無礙清淨平等功德法故為令一切眾生以廣大心常念諸佛無懈廢故為令一切眾生常近諸佛勤供養故為令一切眾生廣開一切諸善根門普能圓滿白淨法故為令一切眾生無量心廣大心最勝心悉清淨故為令一切眾生成就清淨等施心故為令一切眾生奉持諸佛尸波羅蜜等清淨故為令一切眾生得大堪忍波羅蜜故為令一切眾生住精進波羅蜜常無懈故為令一切眾生住無量定能起種種神通智故為令一切眾生得知一切法無體性般若波羅蜜故為令一切眾生圓滿無邊淨法界故為令一切眾生成滿一切神通清淨善根故為令一切眾生住平等行積集善法悉圓滿故為令一切眾生善入一切諸佛境界悉周徧故為令一切眾生身口意業普清淨故為令一切眾生善業果報普清淨故為令一切眾生了達諸法普清淨故為令一切眾生了達實義普清淨故為令一切眾生修諸勝行普清淨故為令一切眾生成就一切菩薩大願普清淨故為令一切眾生證得一切功德智慧普清淨故為令一切眾生成就一切同體善根迴向出生一切智乘普圓滿故為令一切眾生嚴淨一切諸佛國土普圓滿故為令一切眾生見一切佛而無所著普圓滿故為令一切眾生具諸相好功德莊嚴普圓滿故為令一切眾生得六十種音聲發言誠諦皆可信受百千種法而以莊嚴如來無礙功德妙音悉圓滿故為令一切眾生成就十力莊嚴無礙平等心故為令一切眾生得一切佛無盡法明一切辯才普圓滿故為令一切眾生得無上無畏人中之雄師子吼故為令一切眾生得一切智轉不退轉無盡法輪故為令一切眾生了一切法開示演說普圓滿故為令一切眾生以時修習清淨善法普圓滿故為令一切眾生成就導師無上法寶等清淨故為令一切眾生於一莊嚴無量莊嚴大莊嚴諸佛莊嚴普圓滿故為令一切眾生等入三世所有境界悉周徧故為令一切眾生悉能往詣一切佛剎聽受正法無不徧故為令一切眾生智慧利益為世所宗與佛等故為令一切眾生以一切智知一切法普圓滿故為令一切眾生行不動業得無礙果普圓滿故為令一切眾生所有諸根咸得神通能知一切眾生根故為令一切眾生得無差別平等智慧於一相法普清淨故為令一切眾生與理無違一切善根悉具足故為令一切眾生於一切菩薩自在神通悉明達故為令一切眾生得一切佛無盡功德若福若智悉平等故為令一切眾生發菩提心解一切法平等一相無遺缺故為令一切眾生了達正法為世最上福德田故為令一切眾生成就平等清淨大悲為諸施者大力田故為令一切眾生堅固第一無能沮壞故為令一切眾生見必蒙益無能摧伏故為令一切眾生成滿最勝平等心故為令一切眾生善能了達一切諸法得大無畏故為令一切眾生放一光明普照十方一切世界故為令一切眾生普修一切菩薩精進行無懈退故為令一切眾生以一行願普滿一切諸行願故為令一切眾生以一妙音普使聞者皆得解故為令一切眾生悉能具足一切菩薩清淨心故為令一切眾生普得值遇諸善知識咸承事故為令一切眾生修菩薩行調伏眾生不休息故為令一切眾生以妙辯才具一切音隨機廣演無斷盡故為令一切眾生能以一心知一切心以一切善根等迴向故為令一切眾生常樂積集一切善根安立眾生於淨智故為令一切眾生得一切智福德智慧清淨身故為令一切眾生善知一切眾生善根觀察迴向普成就故為令一切眾生得一切智成等正覺普圓滿故為令一切眾生得具足神通智於一處出興一切諸處皆出興故為令一切眾生得普莊嚴智嚴淨一眾會一切眾會皆嚴淨故為令一切眾生於一佛國土普見一切佛國土故為令一切眾生以一切莊嚴具不可說莊嚴具無量莊嚴具無盡莊嚴具莊嚴一切諸佛國土普周徧故為令一切眾生於一切法悉能決了甚深義故為令一切眾生得諸如來最上第一自在神通故為令一切眾生得非一非異一切功德自在神通故為令一切眾生具足一切平等善根普為諸佛灌其頂故為令一切眾生悉得成滿清淨智身於諸有中最尊勝故。
　　【論】第十佛子已下至於諸有中最尊勝故有一百一十五行半經明菩薩以如上兩段無限布施業普為一切無限種種眾生起一百一十種廣大無限所為眾生等所緣事業而行如上等施願迴向故此已上總結已前三十二種無限善根以次象馬等十種施業及大願迴向及為眾生等境界竟。
　　【經】佛子菩薩摩訶薩如是悲愍利益安樂一切眾生咸令清淨遠離慳嫉受勝妙樂具大威德生大信解永離瞋恚及諸翳濁其心清淨質直柔耎無有諂曲迷惑愚癡行出離行堅固不壞平等之心永無退轉白淨法力具足成就無惱無失善巧迴向常修正行調伏眾生滅除一切諸不善業修行苦行一切善根又勸眾生令其修習普為含識具受眾苦以大智眼觀諸善根知其悉以智慧為性方便迴向一切眾生為令一切眾生悉得安住一切清淨功德處故為令一切眾生悉能攝受一切善根知諸功德性及義故為令一切眾生普淨一切諸善根故為令一切眾生於福田境界中種諸善法心無悔故為令一切眾生普能攝受一切眾生一一皆令趣一切智故為令一切眾生普攝一切所有善根一一皆與平等迴向而相應故又以諸善根如是迴向所謂願一切眾生究竟安隱願一切眾生究竟清淨願一切眾生究竟安樂願一切眾生究竟解脫願一切眾生究竟平等願一切眾生究竟了達願一切眾生究竟安住諸白淨法願一切眾生得無礙眼願一切眾生善調其心願一切眾生具足十力調伏眾生。
　　【論】第十一佛子已下至具足十力調伏眾生有二十三行經明菩薩為慈愍眾生入苦同行以大願接生分。
　　【經】佛子菩薩摩訶薩如是迴向時不著業不著報不著身不著物不著剎不著方不著眾生不著無眾生不著一切法不著無一切法。
　　【論】第十二佛子已下至不著無一切法有三行經明菩薩雖以施願迴向入苦利益眾生其心有十種不著分。
　　【經】佛子菩薩摩訶薩如是迴向時以此善根普施世間願一切眾生成滿佛智得清淨心智慧明了內心寂靜外緣不動增長成就三世佛種。
　　【論】第十三佛子已下至增長成就三世佛種有三行經明菩薩以如上一切善根願一切眾生得智種分云何得入佛智種有四法一得清淨心二智慧明了三內心寂靜四外緣不動如是修治能增長三世諸佛智種故。
　　【經】佛子菩薩摩訶薩修行如是迴向之時超出一切無能過者一切世間所有言詞悉共稱讚亦不可盡普修一切菩薩諸行悉能往詣一切佛土普見諸佛無所障礙又能普見一切世界菩薩所行以善方便為諸眾生分別諸法甚深句義得陀羅尼演說妙法盡未來劫無有斷絕為眾生故念念於不可說不可說世界猶如影像普現其身供養諸佛念念嚴淨不可說不可說諸佛國土悉令周徧修行嚴淨佛剎智慧而無厭足念念令不可說不可說百千億那由他眾生清淨成就平等滿足於彼一切諸國土中勤修一切諸波羅蜜攝取眾生成就淨業得無礙耳於不可說不可說諸佛世界一一如來所轉法輪聽聞受持精勤修習不生一念捨離之心住無所得無依止無作無著菩薩神通於一剎那一彈指頃分身普詣不可說諸佛世界與諸菩薩等同一見。
　　【論】第十四佛子已下至與諸菩薩等同一見有十七行半經明菩薩修行如上迴向之時神通智力陀羅尼門出過世所稱歎分。
　　【經】佛子菩薩摩訶薩如是修習菩薩行時尚能成滿無量不可說不可說清淨功德憶念稱讚所不能盡況復得成無上菩提一切佛剎平等清淨一切眾生平等清淨一切身平等清淨一切根平等清淨一切業果平等清淨一切眾會道場平等清淨一切圓滿行平等清淨一切法方便智平等清淨一切如來諸願迴向平等清淨一切諸佛神通境界平等清淨。
　　【論】第十五佛子已下至神通境界平等清淨有八行經明菩薩如是修行菩薩行時功德出過思量何況得成無上菩提此段明功德作法報生猶尚無限出過思量何況無作自在菩提之理智豈可不能成也言功過也如此段得知法業平等三世互不相違約作略釋經云一切佛剎平等清淨一切眾生平等清淨此約理智說一切根平等清淨乃至四行經總明約理智說。
　　【經】佛子菩薩摩訶薩如是迴向時得一切功德清淨歡喜法門無量功德圓滿莊嚴如是迴向時眾生不違一切剎剎不違一切眾生剎眾生不違業業不違剎眾生思不違心心不違思思心不違境界境界不違思心業不違報報不違業業不違業道業道不違業法性不違相法相不違性法生不違性法性不違生剎平等不違眾生平等眾生平等不違剎平等一切眾生平等不違一切法平等一切法平等不違一切眾生平等離欲際平等不違一切眾生安住平等一切眾生安住平等不違離欲際平等過去不違未來未來不違過去過去未來不違現在現在不違過去未來世平等不違佛平等佛平等不違世平等菩薩行不違一切智一切智不違菩薩行。
　　【論】第十六佛子已下至不違菩薩行有十五行經明菩薩見法三世體相平等分如經云眾生不違一切剎剎不違一切眾生明依報正報相似剎從心業起故眾生心差別即剎差別如世界成就品具明思不違心者以思從心生即思是心餘倣此知業不違報者報從業生報是業果餘倣此知如業不違業道者明來生受生與現世作業相似餘倣此法性不違相為無性為性無相為相無性中實相即如來身色及妙境是眾生不了無性妄計之相即天人龍鬼畜等是各隨自心所生業相稱餘倣此生不違性明以生是無生無生為生故剎平等不違眾生平等此約理無淨穢已下例然一切眾生安住平等不違離欲際平等者明眾生報居之境與解脫涅槃際無二理性同時無二性故過去不違未來總明三世性同時無二性故三世無體可相違故餘例知佛平等不違菩薩行平等明以佛理智及菩薩體用不離無性。
　　【經】佛子菩薩摩訶薩如是迴向時得業平等得報平等得身平等得方便平等得願平等得一切眾生平等得一切剎平等得一切行平等得一切智平等得三世諸佛平等得承事一切諸佛得供養一切菩薩得種一切善根得滿一切大願得教化一切眾生得了知一切業得承事供養一切善知識得入一切清淨眾會道場得通達一切正教得成滿一切白法佛子是為菩薩摩訶薩第七等隨順一切眾生迴向。
　　【論】第十七佛子已下至第七等隨順一切眾生迴向有九行經明菩薩如是迴向時得法業剎三世平等已得承事一切諸佛入一切清淨眾會道場分經云菩薩摩訶薩如是迴向時得業平等得報平等得身平等如是十平等法明以迴向發願力莊嚴自報得此十平等果故。
　　【經】菩薩摩訶薩成就此迴向則能摧滅一切魔怨拔諸欲刺得出離樂住無二性具大威德救護眾生為功德王神足無礙往一切剎入寂滅處具一切身成菩薩行於諸行願心得自在分別了知一切諸法悉能徧生一切佛剎得無礙耳聞一切剎所有音聲得淨慧眼見一切佛未嘗暫捨於一切境界成就善根心無高下於一切法得無所得菩薩摩訶薩以一切善根等隨順一切眾生如是迴向。
　　【論】第十八菩薩摩訶薩已下至隨順一切眾生如是迴向有九行經明總歎如上迴向施願所得之德業用成就分。
　　【經】爾時金剛幢菩薩承佛神力普觀十方而說頌言。
　　【論】第十九爾時已下一行經明金剛幢菩薩觀眾說頌分。
　　【經】
　　菩薩所作諸功德　　微妙廣大甚深遠　　乃至一念而修行　　悉能迴向無邊際　　菩薩所有資生具　　種種豐盈無限億　　香象寶馬以駕車　　衣服珍財悉殊妙　　或以頭目并手足　　或持身肉及骨髓　　悉徧十方無量剎　　普施一切令充滿　　無量劫中所修習　　一切功德盡迴向　　為欲救度諸羣生　　其心畢竟不退轉　　菩薩為度眾生故　　常修最勝迴向業　　普令三界得安樂　　悉使當成無上果　　菩薩普興平等願　　隨其所集清淨業　　悉以迴施諸羣生　　如是大誓終無捨　　菩薩願力無限礙　　一切世間咸攝受　　如是迴向諸羣生　　未曾暫起分別心　　普願眾生智明了　　布施持戒悉清淨　　精進修行不懈廢　　如是大誓無休息　　菩薩迴向到彼岸　　普開清淨妙法門　　智慧同於兩足尊　　分別實義得究竟　　菩薩言詞已通達　　種種智慧亦如是　　說法如理無障礙　　而於其中心不著　　常於諸法不作二　　亦復不作於不二　　於二不二並皆離　　知其悉是語言道　　知諸世間悉平等　　莫非心語一切業　　眾生幻化無有實　　所有果報從茲起　　一切世間之所有　　種種果報各不同　　莫不皆由業力成　　若滅於業彼皆盡　　菩薩觀察諸世間　　身口意業悉平等　　亦令眾生住平等　　猶如無等大聖尊　　菩薩善業悉迴向　　普令眾生色清淨　　福德方便皆具足　　同於無上調御士　　菩薩利益諸羣生　　功德大海盡迴向　　願使威光特超世　　得成雄猛大力身　　凡所修習諸功德　　願使世間普清淨　　諸佛清淨無倫匹　　眾生清淨亦如是　　菩薩於義得善巧　　能知諸佛最勝法　　以眾善業等迴向　　願令庶品同如來　　菩薩了知諸法空　　一切世間無所有　　無有造作及作者　　眾生業報亦不失　　諸法寂滅非寂滅　　遠離此二分別心　　知諸分別是世見　　入於正位分別盡　　如是真實諸佛子　　從於如來法化生　　彼能如是善迴向　　世間疑惑悉除滅
　　【論】二十其頌總有四十二行文義自具不煩更釋第二隨文釋義者何故名為等隨順一切眾生迴向為明此第七方便波羅蜜主大悲門以六波羅蜜中所修智慧之力入於生死海隨一切眾生根品同行利生故故名等隨順即如十住中第七住大悲位休捨優婆夷云我有同行眷屬八萬四千那由他常居此園者是大意云同一切眾生八萬四千及不可說煩惱悉同行故是此義也亦是此位第七迴向與善財所見觀音是此位也可知如此一段迴向總有二十段經文餘十九段文義自顯不煩更釋表法中如善財知識十住第七以優婆夷休捨表慈悲位十行第七位表慈悲門以滿足王自化其身作諸罪逆自化其身捉來殺罰以息眾生惡逆此十迴向第七即以觀世音表慈悲位也夫大教玄悠文芳義廣法門名句明白宛然十十之數相從萬萬千千次第不可以將小池而添巨海未足以致其深炷微燈而益日光焉能資其遠照此經義弘言備理具辭豐且略釋大意密智幽潛聊申少趣不可加餘經之法相滯此妙章若得意修行者理由定發智以理明悲藉願興行成願發理弘智博願廣悲寬佛種因此而生法界以斯緣濟都結如此餘義後文。
　　第八真如相迴向以願波羅蜜為體明此位同第八地智增勝以願引生智業成大悲故以願防智為智體淨故利化不弘表法中如善財童子見東方正趣菩薩是其行也從空中來至娑婆世界者明法空智現普周亦無來去觀世音指東方正趣及見時與觀世音同會而見表以願會悲至智明圓悲智令滿故東方表智西方表悲日出照明春陽發生青龍吉祥表智日入昏迷秋霜白虎殺害明智入悲處苦流濟眾生故第八願波羅蜜明防智體性淨以願會悲成普賢行昇進隨其行位和會如之二義如前第一長科經意者自初爾時已下至頌已來長科為十段。
　　【經】佛子何者是菩薩摩訶薩真如相迴向佛子此菩薩摩訶薩正念明了其心堅住遠離迷惑專意修行深心不動成不壞業趣一切智終不退轉志求大乘勇猛無畏植諸德本普安世間生勝善根修白淨法大悲增長心寶成就常念諸佛護持正法於菩薩道信樂堅固成就無量淨妙善根勤修一切功德智慧為調御師生眾善法以智方便而為迴向菩薩爾時慧眼普觀所有善根無量無邊其諸善根修習之時若求緣若辦具若治淨若趣入若專勵若起行若明達若精審若開示如是一切有種種門種種境種種相種種事種種分種種行種種名字種種分別種種出生種種修習其中所有一切善根悉是趣向十方乘心之所建立皆悉迴向一切種智唯一無二以諸善根如是迴向所謂願得圓滿無礙身業修菩薩行願得清淨無礙口業修菩薩行願得成就無礙意業安住大乘願得圓滿無障礙心淨修一切諸菩薩行願起無量廣大施心周給無邊一切眾生願於諸法心得自在演大法明無能障蔽願得明達一切智處發菩提心普照世間願常正念三世諸佛諦想如來常現在前願住圓滿增上志樂遠離一切諸魔怨敵願得安住佛十力智普攝眾生無有休息願得三昧遊諸世界而於世間無所染著願住諸世界無有疲厭教化眾生恒不休息願起無量思慧方便成就菩薩不思議道願得諸方不迷惑智悉能分別一切世間願得自在神通智力於一念中悉能嚴淨一切國土願得普入諸法自性見一切世間悉皆清淨願得生起無差別智於一剎中入一切剎願以一切剎莊嚴之事顯示一切教化無量無邊眾生願於一佛剎中示無邊法界一切佛剎悉亦如是願得自在大神通智普能往詣一切佛土。
　　【論】第一爾時已下至普能往詣一切佛土有三十五行經明菩薩入此真如相迴向位中以自所得善根更加迴向發願所緣成位昇進分。
　　【經】佛子菩薩摩訶薩以諸善根願得莊嚴一切佛國願得周徧一切世界願得成就智慧觀察如為己身如是迴向如是而為一切眾生所謂願一切眾生永離一切地獄畜生閻羅王趣願一切眾生除滅一切障礙之業願一切眾生得周普心平等智慧願一切眾生於怨於親等心攝受皆令安樂智慧清淨願一切眾生智慧圓滿淨光普照願一切眾生思慧成滿了真實義願一切眾生以淨志樂趣求菩提獲無量智願一切眾生普能顯示安隱住處。
　　【論】第二佛子已下至顯示安隱住處有十行經明菩薩觀眾生惡道苦如己身願速出離分。
　　【經】佛子菩薩摩訶薩恒以善心如是迴向為令一切眾生遇清涼雲霔法雨故為令一切眾生常值福田勝境界故為令一切眾生皆能善入菩提心藏自護持故為令一切眾生離諸蓋纏善安住故為令一切眾生皆獲無礙神通智故為令一切眾生得自在身普示現故為令一切眾生成就最勝一切種智普興利益無空過故為令一切眾生普攝羣品令清淨故為令一切眾生皆能究竟一切智故為令一切眾生心不動搖無障礙故。
　　【論】第三佛子已下至心不動搖無障礙故有十行經明菩薩以如上迴向有十為令眾生得十種大利分。
　　【經】佛子菩薩摩訶薩見可愛樂國土園林草木華果名香上服珍寶財物諸莊嚴具或見可樂村邑聚落或見帝王威德自在或見住處離諸諠雜見是事已以方便智精勤修習出生無量勝妙功德為諸眾生勤求善法心無放逸廣集眾善猶如大海以無盡善普覆一切為眾善法所依之處以諸善根方便迴向而無分別開示無量種種善根智常觀察一切眾生心恒憶念善根境界以等真如平等善根迴向眾生無有休息菩薩爾時以諸善根如是迴向所謂願一切眾生得諸如來可愛樂見見法真性平等平等無所取著圓滿清淨願一切眾生見諸如來甚可愛樂圓滿供養願一切眾生往生一切無諸煩惱甚可愛樂清淨佛剎願一切眾生得見諸佛可愛樂法願一切眾生常樂護持一切菩薩可愛樂行願一切眾生得善知識可愛樂眼見無所礙願一切眾生常見一切可愛樂物無有違逆願一切眾生證得一切可愛樂法而勤護持願一切眾生於一切佛可樂法中得淨光明願一切眾生修諸菩薩一切能捨可愛樂心願一切眾生得無所畏能說一切可愛樂法願一切眾生得諸菩薩極可愛樂甚深三昧願一切眾生得諸菩薩甚可愛樂陀羅尼門願一切眾生得諸菩薩甚可愛樂善觀察智願一切眾生能現菩薩甚可愛樂自在神通願一切眾生能於諸佛大眾會中說可愛樂甚深妙法願一切眾生能以方便開示演說甚可愛樂差別之句願一切眾生常能發起甚可愛樂平等大悲願一切眾生念念發起甚可愛樂大菩提心常令諸根歡喜悅豫願一切眾生能入一切甚可愛樂諸如來家願一切眾生得可愛樂能調伏行調伏眾生無有休息願一切眾生得諸菩薩甚可愛樂無盡辯才演說諸法願一切眾生於不可說不可說劫住於一切可愛樂世界教化眾生心無厭倦願一切眾生以無量方便普能悟入甚可愛樂諸佛法門願一切眾生得可愛樂無礙方便知一切法無有根本願一切眾生得可愛樂離貪欲際知一切法畢竟無二斷一切障願一切眾生得可愛樂離貪欲際知一切法平等真實願一切眾生具足成滿一切菩薩甚可愛樂無戲論法願一切眾生得金剛藏精進之心成可愛樂一切智道願一切眾生具可愛樂無礙善根摧伏一切煩惱怨敵願一切眾生得可愛樂一切智門普於世間現成正覺。
　　【論】第四佛子已下至普於世間現成正覺有四十六行半經明菩薩見勝妙國土及一切妙境以無量大願願一切眾生皆盡普得生在其中并獲眾益分。
　　【經】佛子菩薩摩訶薩修習如是諸善根時得智慧明為善知識之所攝受如來慧日明照其心永滅癡冥勤修正法入諸智業善學智地流布善根充滿法界以智迴向盡諸菩薩善根源底以智深入大方便海成就無量廣大善根。
　　【論】第五佛子已下至廣大善根有五行經明菩薩以如上迴向善根自增善根分。

　　大方廣佛新華嚴經合論卷第四十九


　　音切


嫉
　　(疾音)。

刺
　　(七四切)。

勵
　　(力制切)。

諠
　　(呼員切)。

霔
　　(注音)。

邑
　　(於急切)。

纏
　　(直連切)。

村
　　(七昆切)。

涼
　　(呂張切)。

暫
　　(蹔音)。

悠
　　(由音)。

炷
　　(之庶切)。
　　大方廣佛新華嚴經合論卷第五十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之九

　　【經】佛子菩薩摩訶薩以此善根如是迴向所謂不著世間不取眾生其心清淨無所依止正念諸法離分別見不捨一切佛自在慧不違三世一切諸佛正迴向門隨順一切平等正法不壞如來真實之相等觀三世無眾生相善順佛道善說於法深了其義入最勝地悟真實法智慧圓滿信樂堅固雖善修正業而知業性空了一切法皆如幻化知一切法無有自性觀一切義及種種行隨世言說而無所著除滅一切執著因緣知如實理觀諸法性皆悉寂滅了一切法同一實相知諸法相不相違背與諸菩薩而共同止修行其道善攝眾生入去來今一切菩薩迴向之門於諸佛法心無驚怖以無量心令諸眾生普得清淨於十方世界不起執取我我所心於諸世間無所分別於一切境界不生染著勤修一切出世間法於諸世間無取無依於深妙道正見牢固離諸妄見了真實法譬如真如徧一切處無有邊際善根迴向亦復如是徧一切處無有邊際譬如真如真實為性善根迴向亦復如是了一切法真實為性譬如真如恒守本性無有改變善根迴向亦復如是守其本性始終不改譬如真如以一切法無性為性善根迴向亦復如是了一切法無性為性譬如真如無相為相善根迴向亦復如是了一切法無相為相譬如真如若有得者終無退轉善根迴向亦復如是若有得者於諸佛法永不退轉譬如真如一切諸佛之所行處善根迴向亦復如是一切如來所行之處譬如真如離境界相而為境界善根迴向亦復如是離境界相而為三世一切諸佛圓滿境界譬如真如能有安立善根迴向亦復如是悉能安立一切眾生譬如真如性常隨順善根迴向亦復如是盡未來劫隨順不斷譬如真如無能測量善根迴向亦復如是等虗空界盡眾生心無能測量譬如真如充滿一切善根迴向亦復如是一剎那中普周法界譬如真如常住無盡善根迴向亦復如是究竟無盡譬如真如無有比對善根迴向亦復如是普能圓滿一切佛法無有比對譬如真如體性堅固善根迴向亦復如是體性堅固非諸惑惱之所能沮譬如真如不可破壞善根迴向亦復如是一切眾生不能損壞譬如真如照明為體善根迴向亦復如是以普照明而為其性譬如真如無所不在善根迴向亦復如是於一切處悉無不在譬如真如徧一切時善根迴向亦復如是徧一切時譬如真如性常清淨善根迴向亦復如是住於世間而體清淨譬如真如於法無礙善根迴向亦復如是周行一切而無所礙譬如真如為眾法眼善根迴向亦復如是能為一切眾生作眼譬如真如性無勞倦善根迴向亦復如是修行一切菩薩諸行恒無勞倦譬如真如體性甚深善根迴向亦復如是其性甚深譬如真如無有一物善根迴向亦復如是了知其性無有一物譬如真如性非出現善根迴向亦復如是其體微妙難可得見譬如真如離眾垢翳善根迴向亦復如是慧眼清淨離諸癡翳譬如真如性無與等善根迴向亦復如是成就一切諸菩薩行最上無等譬如真如體性寂靜善根迴向亦復如是善能隨順寂靜之法譬如真如無有根本善根迴向亦復如是能入一切無根本法譬如真如體性無邊善根迴向亦復如是淨諸眾生其數無邊譬如真如體性無著善根迴向亦復如是畢竟遠離一切諸著譬如真如無有障礙善根迴向亦復如是除滅一切世間障礙譬如真如非世所行善根迴向亦復如是非諸世間之所能行譬如真如體性無住善根迴向亦復如是一切生死皆非所住譬如真如性無所作善根迴向亦復如是一切所作悉皆捨離譬如真如體性安住善根迴向亦復如是安住真實譬如真如與一切法而共相應善根迴向亦復如是與諸菩薩聽聞修習而共相應譬如真如一切法中性常平等善根迴向亦復如是於諸世間修平等行譬如真如不離諸法善根迴向亦復如是盡未來際不捨世間譬如真如一切法中畢竟無盡善根迴向亦復如是於諸眾生迴向無盡譬如真如與一切法無有相違善根迴向亦復如是不違三世一切佛法譬如真如普攝諸法善根迴向亦復如是盡攝一切眾生善根譬如真如與一切法同其體性善根迴向亦復如是與三世佛同一體性譬如真如與一切法不相捨離善根迴向亦復如是攝持一切世出世法譬如真如無能暎蔽善根迴向亦復如是一切世間無能暎蔽譬如真如不可動搖善根迴向亦復如是一切魔業無能動搖譬如真如性無垢濁善根迴向亦復如是修菩薩行無有垢濁譬如真如無有變易善根迴向亦復如是愍念眾生心無變易譬如真如不可窮盡善根迴向亦復如是非諸世法所能窮盡譬如真如性常覺悟善根迴向亦復如是普能覺悟一切諸法譬如真如不可失壞善根迴向亦復如是於諸眾生起勝志願永不失壞譬如真如能大照明善根迴向亦復如是以大智光照諸世間譬如真如不可言說善根迴向亦復如是一切言語所不可說譬如真如持諸世間善根迴向亦復如是能持一切菩薩諸行譬如真如隨世言說善根迴向亦復如是隨順一切智慧言說譬如真如徧一切法善根迴向亦復如是徧於十方一切佛剎現大神通成等正覺譬如真如無有分別善根迴向亦復如是於諸世間無所分別譬如真如徧一切身善根迴向亦復如是徧十方剎無量身中譬如真如體性無生善根迴向亦復如是方便示生而無所生譬如真如無所不在善根迴向亦復如是十方三世諸佛土中普現神通而無不在譬如真如徧在於夜善根迴向亦復如是於一切夜放大光明施作佛事譬如真如徧在於晝善根迴向亦復如是悉令一切在晝眾生見佛神變演不退輪離垢清淨無空過者譬如真如徧在半月及以一月善根迴向亦復如是於諸世間次第時節得善方便於一念中知一切時譬如真如徧在年歲善根迴向亦復如是住無量劫明了成熟一切諸根皆令圓滿譬如真如徧成壞劫善根迴向亦復如是住一切劫清淨無染教化眾生咸令清淨譬如真如盡未來際善根迴向亦復如是盡未來際修諸菩薩清淨妙行成滿大願無有退轉譬如真如徧住三世善根迴向亦復如是令諸眾生於一剎那見三世佛未曾一念而有捨離譬如真如徧一切處善根迴向亦復如是超出三界周徧一切悉得自在譬如真如住有無法善根迴向亦復如是了達一切有無之法畢竟清淨譬如真如體性清淨善根迴向亦復如是能以方便集助道法淨治一切諸菩薩行譬如真如體性明潔善根迴向亦復如是令諸菩薩悉得三昧明潔之心譬如真如體性無垢善根迴向亦復如是遠離諸垢滿足一切諸清淨意譬如真如無我我所善根迴向亦復如是以無我我所清淨之心充滿十方諸佛國土譬如真如體性平等善根迴向亦復如是獲得平等一切智智照了諸法離諸癡翳譬如真如超諸數量善根迴向亦復如是與超數量一切智乘大力法藏而同止住興徧十方一切世界廣大法雲譬如真如平等安住善根迴向亦復如是發生一切諸菩薩行平等住於一切智道譬如真如徧住一切諸眾生界善根迴向亦復如是滿足無礙一切種智於眾生界悉現在前譬如真如無有分別普住一切音聲智中善根迴向亦復如是具足一切諸言音智能普示現種種言音開示眾生譬如真如永離世間善根迴向亦復如是普使眾生永出世間譬如真如體性廣大善根迴向亦復如是悉能受持去來今世廣大佛法恒不忘失勤修一切菩薩諸行譬如真如無有間息善根迴向亦復如是為欲安處一切眾生於大智地於一切劫修菩薩行無有間息譬如真如體性寬廣徧一切法善根迴向亦復如是淨念無礙普攝一切寬廣法門譬如真如徧攝羣品善根迴向亦復如是證得無量品類之智修諸菩薩真實妙行譬如真如無所取著善根迴向亦復如是於一切法皆無所取除滅一切世間取著普令清淨譬如真如體性不動善根迴向亦復如是安住普賢圓滿行願畢竟不動譬如真如是佛境界善根迴向亦復如是令諸眾生滿足一切大智境界滅煩惱境悉令清淨譬如真如無能制伏善根迴向亦復如是不為一切眾魔事業外道邪論之所制伏譬如真如非是可修非不可修善根迴向亦復如是捨離一切妄想取著於修不修無所分別譬如真如無有退捨善根迴向亦復如是常見諸佛發菩提心大誓莊嚴永無退捨譬如真如普攝一切世間言音善根迴向亦復如是能得一切差別言音神通智慧普發一切種種言辭譬如真如於一切法無所希求善根迴向亦復如是令諸眾生乘普賢乘而得出離於一切法無所貪求譬如真如住一切地善根迴向亦復如是令一切眾生捨世間地住智慧地以普賢行而自莊嚴譬如真如無有斷絕善根迴向亦復如是於一切法得無所畏隨其類音處處演說無有斷絕譬如真如捨離諸漏善根迴向亦復如是令一切眾生成就法智了達於法圓滿菩提無漏功德譬如真如無有少法而能壞亂令其少分非是覺悟善根迴向亦復如是普令開悟一切諸法其心無量徧周法界譬如真如過去非始未來非末現在非異善根迴向亦復如是為一切眾生新新恒起菩提心願普使清淨永離生死譬如真如於三世中無所分別善根迴向亦復如是現在念念心常覺悟過去未來皆悉清淨譬如真如成就一切諸佛菩薩善根迴向亦復如是發起一切大願方便成就諸佛廣大智慧譬如真如究竟清淨不與一切諸煩惱俱善根迴向亦復如是能滅一切眾生煩惱圓滿一切清淨智慧。
　　【論】第六佛子已下至圓滿一切清淨智慧有一百八十九行半經明以如上迴向皆以無性無著真如為迴向分已上一百八十九行半經明約以真如為迴向體以真如徧世間出世間一切法迴向還徧世間出世間一切法何以然者為以迴向為方便興起無作真如中大智大悲大陀羅尼門大神通道力令稱真如無作大自在作用恒寂故若不如是以大願大悲大智慧無限迴向但依無作真如用淨煩惱即同二乘樂寂及三乘六通菩薩但生一方淨國不入法界之真門居門外之權乘且止草庵之位當知滿十方之差別種智皆由大願力而發生圓法界之行門藉迴向而興起故立斯教網用接有緣明知軌度而踐其蹤使學者省功而不錯謬者也。
　　【經】佛子菩薩摩訶薩如是迴向時得一切佛剎平等普嚴淨一切世界故得一切眾生平等普為轉無礙法輪故得一切菩薩平等普出生一切智願故得一切諸佛平等觀察諸佛體無二故得一切法平等普知諸法性無易故得一切世間平等以方便智善解一切語言道故得一切菩薩行平等隨種善根盡迴向故得一切時平等勤修佛事於一切時無斷絕故得一切業果平等於世出世所有善根皆無染著咸究竟故得一切佛自在神通平等隨順世間現佛事故佛子是為菩薩摩訶薩第八真如相迴向。
　　【論】第七佛子已下至第八真如相迴向有十一行半經明以如上真如相迴向自獲義利分。
　　【經】菩薩摩訶薩住此迴向證得無量清淨法門能為如來大師子吼自在無畏以善方便教化成就無量菩薩於一切時未曾休息得佛無量圓滿之身一身充徧一切世界得佛無量圓滿音聲一音開悟一切眾生得佛無量圓滿之力一毛孔中普能容納一切國土得佛無量圓滿神通置諸眾生於一塵中得佛無量圓滿解脫於一眾生身示現一切諸佛境界成等正覺得佛無量圓滿三昧一三昧中普能示現一切三昧得佛無量圓滿辯才說一句法窮未來際而不可盡悉除一切眾生疑惑得佛無量圓滿眾生具佛十力盡眾生界示成正覺佛子是為菩薩摩訶薩以一切善根隨順真如相迴向。
　　【論】第八菩薩摩訶薩已下至善根隨順真如相迴向有十三行半經明如上迴向已得同如來成道分。
　　【經】爾時金剛幢菩薩承佛威力普觀十方而說頌言。
　　【論】第九爾時已下一行經明金剛幢菩薩說頌歎法分。
　　【經】
　　菩薩志樂常安住　　正念堅固離癡惑　　其心善耎恒清涼　　積集無邊功德行　　菩薩謙順無違逆　　所有志願悉清淨　　已得智慧大光明　　善能照了一切業　　菩薩思惟業廣大　　種種差別甚希有　　決意修行無退轉　　以此饒益諸羣生　　諸業差別無量種　　菩薩一切勤修習　　隨順眾生不違意　　普令心淨生歡喜　　已昇調御人尊地　　離諸熱惱心無礙　　於法於義悉善知　　為利羣生轉勤習　　菩薩所修眾善行　　無量無數種種別　　於彼一切分別知　　為利羣生故迴向　　以妙智慧恒觀察　　究竟廣大真實理　　斷諸有處悉無餘　　如彼真如善迴向　　譬如真如徧一切　　如是普攝諸世間　　菩薩以此心迴向　　悉令眾生無所著　　菩薩願力徧一切　　譬如真如無不在　　若見不見念悉周　　悉以功德而迴向　　夜中隨住晝亦住　　半月一月亦隨住　　若年若劫悉住中　　真如如是行亦然　　所有三世及剎土　　一切眾生與諸法　　悉住其中無所住　　以如是行而迴向　　譬如真如本自性　　菩薩如是發大心　　真如所在無不在　　以如是行而迴向　　譬如真如本自性　　其中未曾有一法　　不得自性是真性　　以如是業而迴向　　如真如相業亦爾　　如真如性業亦爾　　如真如性本真實　　業亦如是同真如　　譬如真如無邊際　　業亦如是無有邊　　而於其中無縛著　　是故此業得清淨　　如是聰慧真佛子　　志願堅固不動搖　　以其智力善通達　　入於諸佛方便藏　　覺悟法王真實法　　於中無著亦無縛　　如是自在心無礙　　未曾見有一法起　　如來法身所作業　　一切世間如彼相　　說諸法相皆無相　　知如是相是知法　　菩薩住是不思議　　於中思議不可盡　　入此不可思議處　　思與非思皆寂滅　　如是思惟諸法性　　了達一切業差別　　所有我執皆除滅　　住於功德無能動　　菩薩一切業果報　　悉為無盡智所印　　如是無盡自性盡　　是故無盡方便滅　　菩薩觀心不在外　　亦復不得在於內　　知其心性無所有　　我法皆離永寂滅　　彼諸佛子如是知　　一切法性常空寂　　無有一法能造作　　同於諸佛悟無我　　了知一切諸世間　　悉與真如性相等　　見是不可思議相　　是則能知無相法　　若能住是甚深法　　常樂修行菩薩行　　為欲利益諸羣生　　大誓莊嚴無退轉　　是則超過於世間　　不起生死妄分別　　了達其心如幻化　　勤修眾行度羣生　　菩薩正念觀世間　　一切皆從業緣得　　為欲救度修諸行　　普攝三世無遺者　　了知眾生種種異　　悉是想行所分別　　於此觀察悉明了　　而不壞於諸法性　　智者了知諸佛法　　以如是行而迴向　　哀愍一切諸眾生　　令於實法正思惟
　　【論】十已下有五十八行頌明以頌重頌前法分第二隨文釋義者於自餘文義經文自具如第八段經云一身充徧一切世間得佛無量音聲於一毛孔中普能容納一切國土得佛無量神通置諸眾生於一毛孔此約十住初心見道之後能入如實知見然為凡夫有信之士略釋少分以開心目非入禪定觀智會融方親見爾論主以頌說曰了知毛孔大小性十方國土無表裏智境含容十方剎剎土體相本皆幻智身體淨相無礙毛孔微塵亦復然國土因心虗妄生無妄智境恒相納眾生心淨無表裏乃了自身毛亦然心無分別自他情一切塵毛含佛剎是故如來說迴向廣興願行融自他願他得樂與己同心淨佛國恒相入以廣大願興大智同體智悲充法界無功理智起身雲隨類現形聲亦爾能以自他同體智眾生身中現佛國以眾生智轉法輪眾生心迷不知覺以眾生智是佛智佛智本是眾生智迷者佛智作眾生悟者眾生是佛智如是了達體同別堪與眾生作依止約釋第八真如相迴向竟。
　　第九無著無縛解脫迴向以力波羅蜜為體以善財所見天神為所表此位之行也所居之城名墮羅鉢底神號大天城名墮羅鉢底者此曰有門城此是此界乾坤以乾為天門已後次第見地神以此二位明和會此十迴向位之智極悲終天神表法空妙智之極地神表大慈悲至極厚載萬物育含生故像如父母位也天神現無量種眾寶積聚如山地神放光地震嚴寶種種寶物處處莊嚴地為淨剎眾多寶藏自然踊現明天神地神隨業養育濟物之德廣大至文方明略舉會通表法之意令後學者易見其意不迷教行不迀修行表法中明智淨稱天之性即法財充滿功德寶出現如山若純淨大悲育載萬物如地無勞故地體本唯淨土此唯智悲之淨極故即佛國莊嚴淨也此明神智應真德會天地濟育物也亦是天地之神靈是菩薩約位所堪治真俗之行此位天神表之明昇進理智幽微像天靈而不測神功萬有以不作而為之二義如前第一從佛子至說頌已來長科為七段。
　　【經】佛子云何為菩薩摩訶薩無著無縛解脫迴向佛子是菩薩摩訶薩於一切善根心生尊重所謂於出生死心生尊重於攝取一切善根心生尊重於希求一切善根心生尊重於悔諸過業心生尊重於隨喜善根心生尊重於禮敬諸佛心生尊重於合掌恭敬心生尊重於頂禮塔廟心生尊重於勸佛說法心生尊重於如是等種種善根皆生尊重隨順忍可。
　　【論】第一佛子云何為菩薩摩訶薩無著無縛解脫迴向已下至隨順忍可有八行經明因中種善根生十種尊重分經云菩薩摩訶薩於一切善根心生尊重者舉十種意在無盡所謂者欲論及所陳之法謂於出生死心生尊重者三乘中出分段生死得變易生死為有厭生死欣寂靜故得入變易生死不同一乘以智生身徧周剎海任根應現非生死性乃至同於世法非生死性諸見道者應如是知若論自報智合行同方能覩也如是出生死性心生尊重故經云於攝取一切善根心生尊重者即攝善法戒於希求一切善根心生尊重者十信有漏所求十住已去無漏希求總須心生尊重於悔諸過業心生尊重者是悔往業也已下隨文義可知如是令尊其因故果便不退如十層之閣下固而上存已上一段以尊重因竟。

　　大方廣佛新華嚴經合論卷第五十


　　音切


翳
　　(於計切)。

測
　　(楚力切)。

怖
　　(布音)。
　　大方廣佛新華嚴經合論卷第五十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐神州開元寺沙門志寧釐經合論

　　十迴向品第二十五之十

　　【經】佛子菩薩摩訶薩於彼善根皆生尊重隨順忍可時究竟欣樂堅固信解自得安住令他安住勤修無著自在積集成勝志樂住如來境勢力增長悉得知見以諸善根如是迴向所謂以無著無縛解脫心成就普賢身業以無著無縛解脫心清淨普賢語業以無著無縛解脫心圓滿普賢意業以無著無縛解脫心發起普賢廣大精進以無著無縛解脫心具足普賢無礙音聲陀羅尼門其聲廣大普徧十方以無著無縛解脫心具足普賢見一切佛陀羅尼門恒見十方一切諸佛以無著無縛解脫心成就解了一切音聲陀羅尼門同一切音說無量法以無著無縛解脫心成就普賢一切劫住陀羅尼門普於十方修菩薩行以無著無縛解脫心成就普賢自在力於一眾生身中示修一切菩薩行盡未來劫常無間斷如一眾生身一切眾生身悉亦如是以無著無縛解脫心成就普賢自在力普入一切眾道場普現一切諸佛前修菩薩行以無著無縛解脫心成就普賢佛自在力於一門中示現經不可說不可說劫無有窮盡令一切眾生皆得悟入以無著無縛解脫心成就普賢佛自在力於種種門中示現經不可說不可說劫無有窮盡令一切眾生皆得悟入其身普現一切佛前以無著無縛解脫心成就普賢自在力念念中令不可說不可說眾生住十力智心無疲倦以無著無縛解脫心成就普賢自在力於一切眾生身中現一切佛自在神通令一切眾生住普賢行以無著無縛解脫心成就普賢自在力於一一眾生語言中作一切眾生語言令一切眾生一一皆住一切智地以無著無縛解脫心成就普賢自在力於一一眾生身中普容納一切眾生身令皆自謂成就佛身以無著無縛解脫心成就普賢自在力能以一華莊嚴一切十方世界以無著無縛解脫心成就普賢自在力出大音聲普徧法界周聞一切諸佛國土攝受調伏一切眾生以無著無縛解脫心成就普賢自在力盡未來際不可說不可說劫於念念中悉能徧入一切世界以佛神力隨念莊嚴以無著無縛解脫心成就普賢自在力盡未來際所住之劫常能徧入一切世界示現成佛出興於世以無著無縛解脫心成普賢行一光普照盡虗空界一切世界以無著無縛解脫心成普賢行得無量智慧具一切神通說種種法以無著無縛解脫心成普賢行入於如來盡一切劫不可測量神通智慧以無著無縛解脫心成普賢行住盡法界諸如來所以佛神力修習一切諸菩薩行身口意業曾無懈倦以無著無縛解脫心成普賢行不違於義不壞於法言辭清淨樂說無盡教化調伏一切眾生令其當得一切諸佛無上菩提以無著無縛解脫心修普賢行入一法門時放無量光照不思議一切法門如一法門一切法門皆亦如是通達無礙究竟當得一切智地以無著無縛解脫心住菩薩行於法自在到於普賢莊嚴彼岸於一一境界皆以一切智觀察悟入而一切智亦不窮盡以無著無縛解脫心始從此生盡未來際住普賢行常不休息得一切智悟不可說不可說真實法於法究竟無有迷惑以無著無縛解脫心修普賢業方便自在得法光明於諸菩薩所行之行照了無礙以無著無縛解脫心修普賢行得一切方便智知一切方便所謂無量方便不思議方便菩薩方便一切智方便一切菩薩調伏方便轉無量法輪方便不可說時方便說種種法方便無邊際無畏藏方便說一切法無餘方便以無著無縛解脫心住普賢行成就身業令一切眾生見者歡喜不生誹謗發菩提心永不退轉究竟清淨以無著無縛解脫心修普賢行得了一切眾生語言清淨智一切言辭具足莊嚴普應眾生皆令歡喜以無著無縛解脫心住普賢行立殊勝志具清淨心得廣大神通廣大智慧普詣一切廣大世間廣大國土廣大眾生所說一切如來不可說廣大法廣大莊嚴圓滿藏以無著無縛解脫心成滿普賢迴向行願得一切佛清淨身清淨心清淨解攝佛功德住佛境界智印普照示現菩薩清淨之業善入一切差別句義示諸佛菩薩廣大自在為一切眾生現成正覺以無著無縛解脫心勤修普賢諸根行願得聰利根調順根一切法自在根無盡根勤修一切善根根一切佛境界平等根授一切菩薩不退轉記大精進根了知一切佛法金剛界根一切如來智慧光照金剛燄根分別一切諸根自在根安立無量眾生於一切智根無邊廣大根一切圓滿根清淨無礙根以無著無縛解脫心修普賢行得一切菩薩神力所謂無量廣大力神力無量自在智神力不動其身普現一切佛剎神力無礙不斷自在神力普攝一切佛剎置於一處神力一身徧滿一切佛剎神力無礙解脫遊戲神力無所作一念自在神力住無性無依神力一毛孔中次第安立不可說世界徧遊法界諸佛道場示諸眾生皆令得入大智慧門神力以無著無縛解脫心入普賢門生菩薩行以自在智於一念頃普入無量諸佛國土一身容受無量佛剎獲能嚴淨佛國土智恒以智慧觀見無邊諸佛國土永不發起二乘之心以無著無縛解脫心修普賢方便行入智慧境界生如來家住菩薩道具足不可說不可說無量不思議殊勝心行無量願未曾休息了知三世一切法界以無著無縛解脫心成就普賢清淨法門於一毛端量處悉包容盡虗空徧法界不可說不可說一切國土皆使明見如一毛端量處徧法界虗空界一一毛端量處悉亦如是以無著無縛解脫心成就普賢深心方便於一念心中現一眾生不可說不可說劫念心如是乃至現一切眾生爾許劫念心以無著無縛解脫心入普賢迴向行方便地於一身中悉能包納盡法界不可說不可說身而眾生界無所增減如一身乃至周徧法界一切身悉亦如是以無著無縛解脫心成就普賢大願方便捨離一切想倒心倒見倒普入一切諸佛境界常見諸佛虗空界等清淨法身相好莊嚴神力自在常以妙音開示演說無礙無斷令其聞者如說受持於如來身了無所得以無著無縛解脫心修普賢行住菩薩地於一念中入一切世界所謂入仰世界覆世界不可說不可說十方網一切處廣大世界以因陀羅網分別方便普分別一切法界以種種世界入一世界以不可說不可說無量世界入一世界以一切法界所安立無量世界入一世界以一切虗空界所安立無量世界入一世界而亦不壞安立之相悉令明見以無著無縛解脫心修習普賢菩薩行願得佛灌頂於一念中入方便地成滿安住眾行智寶悉能了知一切諸想所謂眾生想法想剎想方想佛想世想業想行想界想解想根想時想持想煩惱想清淨想成熟想見佛想轉法輪想聞法解了想調伏想無量想出離想種種地想無量地想菩薩了知想菩薩修習想菩薩三昧想菩薩三昧起想菩薩成想菩薩壞想菩薩歿想菩薩生想菩薩解脫想菩薩自在想菩薩住持想菩薩境界想劫成壞想明想闇想晝想夜想半月一月一時一歲變異想去想來想住想坐想睡想覺想如是等想於一念中悉能了知而離一切想無所分別斷一切障無所執著一切佛智充滿其心一切佛法長其善根與諸如來等同一身一切諸佛之所攝取離垢清淨一切佛法皆隨修學到於彼岸以無著無縛解脫心為一切眾生修普賢行生大智寶於一一心中知無量心隨其依止隨其分別隨其種性隨其所作隨其業用隨其相狀隨其思覺種種不同靡不明見以無著無縛解脫心成就普賢大願智寶於一處中知於無量不可說處如於一處於一切處悉亦如是以無著無縛解脫心修習普賢行業智地於一業中能知無量不可說不可說業其業各以種種緣造明了知見如於一業於一切業悉亦如是以無著無縛解脫心修習普賢知諸法智於一法中知不可說不可說法於一切法中而知一法如是諸法各各差別無有障礙無違無著以無著無縛解脫心住菩薩行得具普賢無礙耳根於一言音中知不可說不可說言音無量無邊種種差別而無所著如於一言音於一切言音悉亦如是以無著無縛解脫心修普賢智起普賢行住普賢地於一一法中演說不可說不可說法其法廣大種種差別教化攝受不可思議方便相應於無量時於一切時隨諸眾生所有欲解隨根隨時以佛音聲而為說法以一妙音令不可說道場眾會無量眾生皆悉歡喜一切如來所無量菩薩充滿法界立殊勝志生廣大見究竟了知一切諸行住普賢地隨所說法於念念中悉能證入一剎那頃增長無量不可說不可說大智慧聚盡未來劫如是演說於一切剎修習廣大虗空等行成就圓滿以無著無縛解脫心修習普賢諸根行門成大行王於一一根中悉能了知無量諸根無量心樂不思議境界所生妙行以無著無縛解脫心住普賢行大迴向心得色甚微細智身甚微細智剎甚微細智劫甚微細智世甚微細智方甚微細智時甚微細智數甚微細智業報甚微細智清淨甚微細智如是等一切甚微細於一念中悉能了知而心不恐怖心不迷惑不亂不散不濁不劣其心一緣心善寂定心善分別心善安住以無著無縛解脫心住菩薩智修普賢行無有懈倦能知一切眾生趣甚微細眾生死甚微細眾生生甚微細眾生住甚微細眾生處甚微細眾生品類甚微細眾生境界甚微細眾生行甚微細眾生取甚微細眾生攀緣甚微細如是等一切甚微細於一念中悉能了知以無著無縛解脫心立深志樂修普賢行能知一切菩薩從初發心為一切眾生修菩薩行甚微細菩薩住處甚微細菩薩神通甚微細菩薩遊行無量佛剎甚微細菩薩法光明甚微細菩薩清淨眼甚微細菩薩成就殊勝心甚微細菩薩往詣一切如來道場眾會甚微細菩薩陀羅尼門智甚微細菩薩無量無畏地一切辯才藏演說甚微細菩薩無量三昧相甚微細菩薩見一切佛三昧智甚微細菩薩甚深三昧智甚微細菩薩大莊嚴三昧智甚微細菩薩法界三昧智甚微細菩薩大自在神通三昧智甚微細菩薩盡未來際廣大行住持三昧智甚微細菩薩出生無量差別三昧智甚微細菩薩出生一切諸佛前勤修供養恒不捨離三昧智甚微細菩薩修行一切甚深廣博無障無礙三昧智甚微細菩薩究竟一切智地住持行智地大神通地決定義地離翳三昧智甚微細如是等一切甚微細悉能了知以無著無縛解脫心修普賢行悉知一切菩薩安立智甚微細菩薩地甚微細菩薩無量行甚微細菩薩出生迴向甚微細菩薩得一切佛藏甚微細菩薩觀察智甚微細菩薩神通願力甚微細菩薩演說三昧甚微細菩薩自在方便甚微細菩薩印甚微細菩薩一生補處甚微細菩薩生兜率天甚微細菩薩住止天宮甚微細菩薩嚴淨佛國甚微細菩薩觀察人中甚微細菩薩放大光明甚微細菩薩種族殊勝甚微細菩薩道場眾會甚微細菩薩徧一切世界受生甚微細菩薩於一身示現一切身命終甚微細菩薩入母胎甚微細菩薩住母胎甚微細菩薩在母胎中自在示現一切法界道場眾會甚微細菩薩在母胎中示現一切佛神力甚微細菩薩示現誕生事甚微細菩薩師子遊行七步智甚微細菩薩示處王宮巧方便智甚微細菩薩出家修調伏行甚微細菩薩菩提樹下坐道場甚微細菩薩破魔軍眾成阿耨多羅三藐三菩提甚微細如來坐菩提座放大光明照十方界甚微細如來示現無量神變甚微細如來師子吼大涅槃甚微細如來調伏一切眾生而無所礙甚微細如來不思議自在力如金剛菩提心甚微細如來普護念一切世間境界甚微細如來普於一切世界施作佛事盡未來劫而無休息甚微細如來無礙神力周徧法界甚微細如來於盡虗空界一切世間普現成佛調伏眾生甚微細如來於一佛身現無量佛身甚微細如來於去來今三世中皆處道場自在智甚微細如是等一切微細悉能了知成就清淨普能示現一切世間於念念中增長智慧圓滿不退善巧方便修菩薩行無有休息成就普賢迴向之地具足一切如來功德永不厭捨菩薩所行出生菩薩現前境界無量方便皆悉清淨普欲安隱一切眾生修菩薩行成就菩薩大威德地得諸菩薩心之樂欲獲金剛幢迴向之門出生法界諸功德藏常為諸佛之所護念入諸菩薩深妙法門演說一切真實之義於法善巧無所違失起大誓願不捨眾生於一念中盡知一切心非心地境界之藏於非心處示生於心遠離語言安住智慧同諸菩薩所行之行以自在力示成佛道盡未來際常無休息一切世間眾生劫數妄想言說之所建立神通願力悉能示現以無著無縛解脫心修普賢行得一切眾生界甚微細智所謂眾生界分別甚微細智眾生界言說甚微細智眾生界執著甚微細智眾生界異類甚微細智眾生界同類甚微細智眾生界無量趣甚微細智眾生界不思議種種分別所作甚微細智眾生界無量雜染甚微細智眾生界無量清淨甚微細智如是等一切眾生界境界甚微細於一念中能以智慧皆如實知廣攝眾生而為說法開示種種清淨法門令修菩薩廣大智慧化身無量見者歡喜以智日光照菩薩心令其開悟智慧自在以無著無縛解脫心為一切眾生於一切世界修普賢行得盡虗空界法界一切世界甚微細智所謂小世界甚微細智大世界甚微細智雜染世界甚微細智清淨世界甚微細智無比世界甚微細智種種世界甚微細智廣世界甚微細智狹世界甚微細智無礙莊嚴世界甚微細智徧一切世界佛出現甚微細智徧一切世界說正法甚微細智徧一切世界普現身甚微細智徧一切世界放大光明甚微細智盡一切世界示現諸佛自在神通甚微細智盡一切世界以一音聲示一切音甚微細智入一切世界一切佛剎道場眾會甚微細智以一切法界佛剎作一佛剎甚微細智以一佛剎作一切法界佛剎甚微細智知一切世界如夢甚微細智知一切世界如像甚微細智知一切世界如幻甚微細智如是了知出生一切菩薩之道入普賢行智慧神通具普賢觀修菩薩行常無休息得一切佛自在神變具無礙身住無依智於諸善法無所取著心之所行悉無所得於一切處起遠離想於菩薩行起淨修想於一切智無取著想以諸三昧而自莊嚴智慧隨順一切法界以無著無縛解脫心入普賢菩薩行門得無量法界甚微細智演說一切法界甚微細智入廣大法界甚微細智分別不思議法界甚微細智分別一切法界甚微細智一念徧一切法界甚微細智普入一切法界甚微細智知一切法界無所得甚微細智觀一切法界無所礙甚微細智知一切法界無有生甚微細智於一切法界現神變甚微細智如是等一切法界甚微細以廣大智皆如實知於法自在示普賢行令諸眾生皆悉滿足不捨於義不著於法出生平等無礙之智知無礙本不住一切法不壞諸法性如實無染猶若虗空隨順世間起於言說開真實義示寂滅性於一切境無依無住無有分別明見法界廣大安立了諸世間及一切法平等無二離一切著以無著無縛解脫心修普賢行生諸劫甚微細智所謂以不可說劫為一念甚微細智以一念為不可說劫甚微細智以阿僧祇劫入一劫甚微細智以一劫入阿僧祇劫甚微細智以長劫入短劫甚微細智以短劫入長劫甚微細智入有佛劫無佛劫甚微細智知一切劫數甚微細智知一切劫非劫甚微細智一念中見三世一切劫甚微細智如是等一切諸劫甚微細以如來智於一念中皆如實知得諸菩薩圓滿行王心入普賢行心離一切分別異道戲論心發大願無懈息心普見無量世界網無量諸佛充滿心於諸佛善根諸菩薩行能聞持心於安慰一切眾生廣大行聞已不忘心能於一切劫現佛出世心於一一世界盡未來際行不動行無休息心於一切世界中以如來身業充滿菩薩身心以無著無縛解脫心修普賢行成不退轉得一切法甚微細智所謂甚深法甚微細智廣大法甚微細智種種法甚微細智莊嚴法甚微細智一切法無有量甚微細智一切法入一法甚微細智一法入一切法甚微細智一切法入非法甚微細智無法中安立一切法而不相違甚微細智入一切佛法方便無有餘甚微細智如是等一切世界一切言說所安立法諸微細智與彼同等其智無礙皆如實知得入無邊法界心於一一法界深心堅住成無礙行以一切智充滿諸根入諸佛智正念方便成就諸佛廣大功德徧滿法界普入一切諸如來身現諸菩薩所有身業隨順一切世界言辭演說於法得一切佛神力所加智慧意業出生無量善巧方便分別諸法薩婆若智以無著無縛解脫心修普賢行出生一切甚微細智所謂知一切剎甚微細智知一切眾生甚微細智知一切法果報甚微細智知一切眾生心甚微細智知一切說法時甚微細智知一切法界甚微細智知一切盡虗空界三世甚微細智知一切語言道甚微細智知一切世間行甚微細智知一切出世行甚微細智乃至知一切如來道一切菩薩道一切眾生道甚微細智修菩薩行住普賢道若文若義皆如實知生如影智生如夢智生如幻智生如響智生如化智生如空智生寂滅智生一切法界智生無所依智生一切佛法智。
　　【論】第二佛子已下至無所依智生一切佛法智已上可十二紙經明修初十種善根修十種尊重行無著無縛解脫迴向得入普賢微細智境分此一段總明成就三世諸佛果德及普賢果行諸微細法如是微細法門約立十種微細略以示之餘皆倣此一佛身微細如佛報身中於一佛身中及一眾生身中有不可說不可量佛身一切佛身一切眾生身總爾二佛智微細於一智慧中徧虗空界眾生隨樂之法皆差別知三佛受生微細盡十方一切佛剎皆抹為塵於一一塵中一時受胎一時初生一時趣道場一時轉法輪等而亦不壞起隨類身對現故四攝化三世一切眾生微細於一切佛剎塵中具普賢行一一眾生前隨類現形說法教化各各差別重重無礙五國土微細於一一塵中皆有量等虗空廣大國土一一國土互相參入重重無礙如華藏海是六菩薩眾海微細於如上佛剎塵中一一佛所有如虗空量等廣大道場菩薩眾海皆悉充滿如是一切剎塵之內總皆如是如是道場如是眾海皆相參入重重無礙如光如影七菩薩見佛微細隨其十住十行十迴向十地皆見如來如對目前說隨自位法見隨自位身八佛音聲微細如來音聲不從心出不從身出常有音聲恒徧十方隨應聞之皆使得聞九時劫微細以三世不可說劫一切諸佛不出一念普在如今如今現前諸佛還居未來過去一時三世參入劫劫重重無礙十神通道力微細以法性徧故智身亦爾以無依住智對現色身十方響應而無來往亦無變化造作之心以智隨本願法應如是及一切塵中境界亦復如是重重無盡如是已上安立十種法門釋此位中迴向之法大況如是明此無著無縛迴向位中菩薩堪如是入故餘文倣知大意以無作法身無依住智以十迴向大願調和令得成就大慈悲利眾生之行海令使一切思量分別便為智用令使一切知見總為禪門本來不動令使理性本寂定門起差別智身慧身變易身令使一毛孔中安立一切佛剎眾生剎悉皆無礙令使有為無為為一法界自在故如是迴向。
　　【經】佛子菩薩摩訶薩以無著無縛解脫心迴向不分別若世間若世間法不分別若菩提若菩提薩埵不分別若菩薩行若出離道不分別若佛若一切佛法不分別若調伏眾生若不調伏眾生不分別若善根若迴向不分別若自若他不分別若施物若受施者不分別若菩薩行若等正覺不分別若法若智。
　　【論】第三佛子已下至不分別若法若智有七行經明得無分別分。
　　【經】佛子菩薩摩訶薩以彼善根如是迴向所謂心無著無縛解脫身無著無縛解脫口無著無縛解脫業無著無縛解脫報無著無縛解脫世間無著無縛解脫佛剎無著無縛解脫眾生無著無縛解脫法無著無縛解脫智無著無縛解脫菩薩摩訶薩如是迴向時如三世諸佛為菩薩時所修迴向而行迴向學過去諸佛迴向成未來諸佛迴向住現在諸佛迴向安住過去諸佛迴向道不捨未來諸佛迴向道隨順現在諸佛迴向道勤修過去諸佛教成就未來諸佛教了知現在諸佛教滿足過去諸佛平等成就未來諸佛平等安住現在諸佛平等行過去諸佛境界住未來諸佛境界等現在諸佛境界得三世一切諸佛善根具三世一切諸佛種性住三世一切諸佛所行順三世一切諸佛境界佛子是為菩薩摩訶薩第九無著無縛解脫心迴向。
　　【論】第四佛子已下至第九無著無縛解脫心迴向有十六行半經明修此迴向得三業無著無縛同三世佛迴向自在分。
　　【經】菩薩摩訶薩住此迴向時一切金剛輪圍山所不能壞於一切眾生中色相第一無能及者悉能摧破諸魔邪業普現十方一切世界修菩薩行為欲開悟一切眾生以善方便說諸佛法得大智慧於諸佛法心無迷惑在在生處若行若住常得值遇不壞眷屬三世諸佛所說正法以清淨念悉能受持盡未來劫修菩薩行常不休息無所依著普賢行願增長具足得一切智施作佛事成就菩薩自在神通。
　　【論】第五菩薩摩訶薩已下至成就菩薩自在神通有九行經明此修迴向得善根不壞所生值佛得自在神通分。
　　【經】爾時金剛幢菩薩承佛神力普觀十方而說頌言。
　　【論】第六爾時金剛幢菩薩已下一行經明觀眾說頌分。
　　【經】
　　普於十方無等尊　　未曾一起輕慢心　　隨其所修功德業　　亦復恭敬生尊重　　所修一切諸功德　　不為自己及他人　　恒以最上信解心　　利益眾生故迴向　　未嘗暫起高慢心　　亦復不生下劣意　　如來所有身等業　　彼悉請問勤修習　　所修種種諸善根　　悉為利益諸含識　　安住深心廣大解　　迴向人尊功德位　　世間所有無量別　　種種善巧奇特事　　麤細廣大及甚深　　靡不修行皆了達　　世間所有種種身　　以身平等入其中　　於此修行得了悟　　慧門成就無退轉　　世間國土無量種　　微細廣大仰覆別　　菩薩能以智慧門　　一毛孔中無不見　　眾生心行無有量　　能令平等入一心　　以智慧門悉開悟　　於所修行不退轉　　眾生諸根及欲樂　　上中下品各不同　　一切甚深難可知　　隨其本性悉能了　　眾生所有種種業　　上中下品各差別　　菩薩深入如來力　　以智慧門普明見　　不可思議無量劫　　能令平等入一念　　如是見已徧十方　　修行一切清淨業　　過去未來及現在　　了知其相各不同　　而亦不違平等理　　是則大心明達行　　世間眾生行不同　　或顯或隱無量種　　菩薩悉知差別相　　亦知其相皆無相　　十方世界一切佛　　所現自在神通力　　廣大難可得思議　　菩薩悉能分別知　　一切世界兜率中　　自然覺悟人師子　　功德廣大淨無等　　如其體相悉能見　　或現降神處母胎　　無量自在大神變　　成佛說法示滅度　　普徧世間無暫已　　人中師子初生時　　一切勝智悉承奉　　諸天帝釋梵王等　　靡不恭敬而瞻侍　　十方一切無有餘　　無量無邊法界中　　無始無末無遐邇　　示現如來自在力　　人中尊導現生已　　遊行諸方各七步　　欲以妙法悟羣生　　是故如來普觀察　　見諸眾生沉欲海　　盲闇愚癡之所覆　　人中自在現微笑　　念當救彼三有苦　　大師子吼出妙音　　我為世間第一尊　　應然明淨智慧燈　　滅彼生死愚癡闇　　人師子王出世時　　普放無量大光明　　令諸惡道皆休息　　永滅世間眾苦難　　或時示現處王宮　　或現捨家修學道　　為欲饒益眾生故　　示其如是自在力　　如來始坐道場時　　一切大地皆動搖　　十方世界悉蒙光　　六趣眾生咸離苦　　震動一切魔宮殿　　開悟十方眾生心　　昔曾受化及修行　　皆使了知真實義　　十方所有諸國土　　悉入毛孔無有餘　　一切毛孔剎無邊　　於彼普現神通力　　一切諸佛所開演　　無量方便皆隨悟　　設諸如來所不說　　亦能解了勤修習　　徧滿三千大千界　　一切魔軍興闘諍　　所作無量種種惡　　無礙智門能悉滅　　如來或在諸佛剎　　或復現處諸天宮　　或在梵宮而現身　　菩薩悉見無障礙　　佛現無量種種身　　轉於清淨妙法輪　　乃至三世一切劫　　求其邊際不可得　　寶座高廣最無等　　徧滿十方無量界　　種種妙相而莊嚴　　佛處其上難思議　　諸佛子眾共圍遶　　盡於法界悉周徧　　開示菩提無量行　　一切最勝所由道　　諸佛隨宜所作業　　無量無邊等法界　　智者能以一方便　　一切了知無不盡　　諸佛自在神通力　　示現一切種種身　　或現諸趣無量生　　或現婇女眾圍遶　　或於無量諸世界　　示現出家成佛道　　乃至最後般涅槃　　分布其身起塔廟　　如是種種無邊行　　導師演說佛所住　　世尊所有大功德　　誓願修行悉令盡　　以彼善根迴向時　　住於如是方便法　　如是修習菩提行　　其心畢竟無厭怠　　如來所有大神通　　及以無邊勝功德　　乃至世間諸智行　　一切悉知無不盡　　如是一切人中主　　隨其所有諸境界　　於一念中皆了悟　　而亦不捨菩提行　　諸佛所有微細行　　及一切剎種種法　　於彼悉能隨順知　　究竟迴向到彼岸　　有數無數一切劫　　菩薩了知即一念　　於此善入菩提行　　常勤修習不退轉　　十方所有無量剎　　或有雜染或清淨　　及彼一切諸如來　　菩薩悉能分別知　　於念念中悉明見　　不可思議無量劫　　如是三世無有餘　　具足修治菩薩行　　於一切心平等入　　入一切法亦平等　　盡空佛剎斯亦然　　彼最勝行悉了知　　出生眾生及諸法　　所有種種諸智慧　　菩薩神力亦復然　　如是一切無窮盡　　諸微細智各差別　　菩薩盡攝無有餘　　同相異相悉善知　　如是修行廣大行　　十方無量諸佛剎　　其中眾生各無量　　趣生族類種種殊　　住行力已悉能知　　過去未來現在世　　所有一切諸導師　　若人知此而迴向　　則與彼佛行平等　　若人能修此迴向　　則為學佛所行道　　當得一切佛功德　　及以一切佛智慧　　一切世間莫能壞　　一切所學皆成就　　常能憶念一切佛　　常見一切世間燈　　菩薩勝行不可量　　諸功德法亦如是　　已住如來無上行　　悉知諸佛自在力
　　【論】第七已下有一百二行頌文義自具兩行一頌第二隨文釋義者云何為無著無縛解脫迴向為無性理智無依即一切無著一切無縛是故經云甚深微細智修菩薩行住普賢道若文若義皆如實知生如影智生如夢如幻如響如化如空乃至無所依等智生也。

　　大方廣佛新華嚴經合論卷第五十一


　　音切


誹
　　(方味切)。

謗
　　(補曠切)。

懈
　　(戒音)。

倦
　　(羣眷切)。

狹
　　(侯夾切)。

響
　　(許兩切)。

埵
　　(丁果切)。

遐
　　(胡加切)。

邇
　　(兒氏切)。

婇
　　(倉宰切)。

誕
　　(徒旱切)。

倣
　　(分兩切)。

暫
　　(藏濫切)。
　　大方廣佛新華嚴經合論卷第五十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之十一

　　【論】第十等法界無量迴向以智波羅蜜為體表法以善財童子所見安住地神此是女神如此坤神分位在西南方又處中宮而治四季明處智行悲圓滿故其地神住摩竭國者是如來成道之國明此位昇進至中道同如來智悲圓滿位故摩竭國是此閻浮之中心是中宮位若隨當方有帝王所居處即是若隨位昇進修行中智悲圓滿行是若望迴向表位會融中前天神表智坤神表悲二位會融以成一位養含生之道成德化之門如百萬地神放大光明徧三千大千世界者以智行悲百萬行門慈光照燭徧也大地震吼者悲心感應也種種寶物處處莊嚴者明大悲行滿現業果報舉本位因果報得所嚴也廣釋至位方明又表智悲成滿可以說教利生須當其智如神其心如地載育萬物不以為勞如地能生能養能載終始不移焉二義如前第二長科當位者從初佛子已下至三十三卷中說頌已來長科為二十六段。
　　【經】佛子云何為菩薩摩訶薩等法界無量迴向佛子此菩薩摩訶薩以離垢繒而繫其頂住法師位廣行法施起大慈悲安立眾生於菩提心常行饒益無有休息以菩提心長養善根為諸眾生作調御師示諸眾生一切智道為諸眾生作法藏日善根光明普照一切於諸眾生其心平等修諸善行無有休息心淨無染智慧自在不捨一切善根道業作諸眾生大智商主普令得入安隱正道為諸眾生而作導首令修一切善根法行為諸眾生作不可壞堅固善友令其善根增長成就。
　　【論】第一佛子已下至令其善根增長成就有十一行經明此位菩薩智悲圓滿堪為法師施法利生分。
　　【經】佛子此菩薩摩訶薩以法施為首發生一切清淨白法攝受趣向一切智心殊勝願力究竟堅固成就增益具大威德依善知識心無諂誑思惟觀察一切智門無邊境界以此善根如是迴向願得修習成就增長廣大無礙一切境界願得於佛正教之中乃至聽聞一句一偈受持演說願得憶念與法界等無量無邊一切世界去來現在一切諸佛既憶念已修菩薩行又願以此念佛善根為一眾生於一世界盡未來劫修菩薩行如於一世界盡法界虗空界一切世界皆亦如是如為一眾生為一切眾生亦復如是以善方便一一皆為盡未來劫大誓莊嚴終無離佛善知識想常見諸佛現在其前無有一佛出興於世不得親近一切諸佛及諸菩薩所讚所說清淨梵行誓願修行悉令圓滿所謂不破梵行不缺梵行不雜梵行無玷梵行無失梵行無能蔽梵行佛所讚梵行無所依梵行無所得梵行增益菩薩清淨梵行三世諸佛所行梵行無礙梵行無著梵行無諍梵行無滅梵行安住梵行無比梵行無動梵行無亂梵行無恚梵行。
　　【論】第二佛子已下至無恚梵行有二十一行經明菩薩以法利生自修梵行分。
　　【經】佛子菩薩摩訶薩若能為己修行如是清淨梵行則能普為一切眾生令一切眾生皆得安住令一切眾生皆得開曉令一切眾生皆得成就令一切眾生皆得清淨令一切眾生皆得無垢令一切眾生皆得照明令一切眾生離諸塵染令一切眾生無諸障翳令一切眾生離諸熱惱令一切眾生離諸纏縛令一切眾生永離諸惡令一切眾生無諸惱害畢竟清淨何以故菩薩摩訶薩自於梵行不能清淨不能令他而得清淨自於梵行而有退轉不能令他無有退轉自於梵行而有失壞不能令他無有失壞自於梵行而有遠離不能令他常不遠離自於梵行無有懈怠不能令他不生懈怠自於梵行不生信解不能令他心生信解自於梵行而不安住不能令他而得安住自於梵行而不證入不能令他心得證入自於梵行而有放捨不能令他恒不放捨自於梵行而有散動不能令他心不散動何以故菩薩摩訶薩住無倒行說無倒法所言誠實如說修行淨身口意離諸雜染住無礙行滅一切障菩薩摩訶薩自得淨心為他演說清淨心法自修和忍以諸善根調伏其心令他和忍以諸善根調伏其心自離疑悔亦令他人永離疑悔自得淨信亦令他得不壞淨信自住正法亦令眾生安住正法。
　　【論】第三佛子已下至亦令眾生安住正法有二十五行經明菩薩自住梵行正法亦令他住梵行分。
　　【經】佛子菩薩摩訶薩復以法施所生善根如是迴向所謂願我獲得一切諸佛無盡法門普為眾生分別解說皆令歡喜心得滿足摧滅一切外道異論願我能為一切眾生演說三世諸佛法海於一一法生起一一法義理一一法名言一一法安立一一法解說一一法顯示一一法門戶一一法悟入一一法觀察一一法分位悉得無邊無盡法藏獲無所畏具四辯才廣為眾生分別解說窮未來際而無有盡為欲令一切眾生立勝志願出生無礙無謬失辯為欲令一切眾生皆生歡喜為欲令一切眾生成就一切淨法光明隨其類音演說無斷為欲令一切眾生深信歡喜住一切智辯了諸法俾無迷惑作是念言我當普於一切世界為諸眾生精勤修習得徧法界無量自在身得徧法界無量廣大心具等法界無量清淨音聲現等法界無量眾會道場修等法界無量菩薩業得等法界無量菩薩住證等法界無量菩薩平等學等法界無量菩薩法住等法界無量菩薩行入等法界無量菩薩迴向是為菩薩摩訶薩以諸善根而為迴向為令眾生悉得成就一切智故。
　　【論】第四佛子已下至悉得成就一切智故有二十二行經明如上法施所生善根迴向願得為一切眾生演說三世佛法入無礙辯及音聲無礙分。
　　【經】佛子菩薩摩訶薩復以善根如是迴向所謂為欲見等法界無量諸佛調伏等法界無量眾生住持等法界無量佛剎證等法界無量菩薩智獲等法界無量無所畏成等法界無量諸菩薩陀羅尼得等法界無量諸菩薩不思議住具等法界無量功德滿等法界無量利益眾生善根又願以此善根故令我得福德平等智慧平等力平等無畏平等清淨平等自在平等正覺平等說法平等義平等決定平等一切神通平等如是等法皆悉圓滿如我所得願一切眾生亦如是得如我無異。
　　【論】第五佛子已下至得如我無異有十一行經明菩薩令諸清淨以如上法施及迴向發願善根又迴向願見等法界如來出興於世調伏等法界無盡眾生分。
　　【經】佛子菩薩摩訶薩復以善根如是迴向所謂如法界無量善根迴向亦復如是所得智慧終無有量如法界無邊善根迴向亦復如是見一切佛無有其邊如法界無限善根迴向亦復如是詣諸佛剎無有齊限如法界無際善根迴向亦復如是於一切世界修菩薩行無有涯際如法界無斷善根迴向亦復如是住一切智永不斷絕如法界一性善根迴向亦復如是與一切眾生同一智性如法界自性清淨善根迴向亦復如是令一切眾生究竟清淨如法界隨順善根迴向亦復如是令一切眾生悉皆隨順普賢行願如法界莊嚴善根迴向亦復如是令一切眾生以普賢行而為莊嚴如法界不可失壞善根迴向亦復如是令諸菩薩永不失壞諸清淨行。
　　【論】第六佛子已下至永不失壞諸清淨行有十五行經明菩薩迴向善根如法界無量分。
　　【經】佛子菩薩摩訶薩復以此善根如是迴向所謂願以此善根承事一切諸佛菩薩皆令歡喜願以此善根速得趣入一切智性願以此善根徧一切處修一切智願以此善根令一切眾生常得往覲一切諸佛願以此善根令一切眾生常見諸佛能作佛事願以此善根令一切眾生恒得見佛不於佛事生怠慢心願以此善根令一切眾生常得見佛心喜清淨無有退轉願以此善根令一切眾生常得見佛心善解了願以此善根令一切眾生常得見佛不生執著願以此善根令一切眾生常得見佛了達無礙願以此善根令一切眾生常得見佛成普賢行願以此善根令一切眾生常見諸佛現在其前無時暫捨願以此善根令一切眾生常見諸佛出生菩薩無量諸力願以此善根令一切眾生常見諸佛於一切法永不忘失。
　　【論】第七佛子已下至於一切法永不忘失有十六行經明以法界等無量善根迴向願令一切眾生得見佛以清淨分。
　　【經】佛子菩薩摩訶薩又以諸善根如是迴向所謂如法界無起性迴向如法界根本性迴向如法界自體性迴向如法界無依性迴向如法界無忘失性迴向如法界空無性迴向如法界寂靜性迴向如法界無處所性迴向如法界無遷動性迴向如法界無差別性迴向。
　　【論】第八佛子已下至無差別性迴向有六行經明如法界性無起無遷迴向分。
　　【經】佛子菩薩摩訶薩復以法施所有宣示所有開悟及因此起一切善根如是迴向所謂願一切眾生成菩薩法師常為諸佛之所護念願一切眾生作無上法師方便安立一切眾生於一切智願一切眾生作無屈法師一切問難莫能窮盡願一切眾生作無屈法師得一切法無礙光明願一切眾生作智藏法師能善巧說一切佛法願一切眾生成諸如來自在法師善能分別如來智慧願一切眾生作如眼法師說如實法不由他教願一切眾生作憶持一切佛法法師如理演說不違句義願一切眾生作修行無相道法師以諸妙相而自莊嚴放無量光善入諸法願一切眾生作大身法師其身普徧一切國土興大法雲雨諸佛法願一切眾生作護法藏法師建無勝幢護諸佛法令正法海無所缺減願一切眾生作一切法日法師得佛辯才巧說諸法願一切眾生作妙音方便法師善說無邊法界之藏願一切眾生作到法彼岸法師以智神通開正法藏願一切眾生作安住正法法師演說如來究竟智慧願一切眾生作了達諸法法師能說無量無盡功德願一切眾生作不誑世間法師能以方便令入實際願一切眾生作破諸魔眾法師善能覺知一切魔業願一切眾生作諸佛所攝受法師離我我所攝受之心願一切眾生作安隱一切世間法師成就菩薩說法願力。
　　【論】第九佛子已下至成就菩薩說法願力有二十七行經明菩薩願如上法施迴向善根又願一切眾生得入佛法師位分。
　　【經】佛子菩薩摩訶薩復以諸善根如是迴向所謂不以取著業故迴向不以取著報故迴向不以取著心故迴向不以取著法故迴向不以取著事故迴向不以取著因故迴向不以取著語言音聲故迴向不以取著名句文身故迴向不以取著迴向故迴向不以取著利益眾生故迴向。
　　【論】第十佛子已下至不以取著利益眾生故迴向有六行經明以無取著以為迴向分。
　　【經】佛子菩薩摩訶薩復以善根如是迴向所謂不為躭著色境界故迴向不為躭著聲香味觸法境界故迴向不為求生天故迴向不為求欲樂故迴向不為著欲境界故迴向不為求眷屬故迴向不為求自在故迴向不為求生死樂故迴向不為著生死故迴向不為樂諸有故迴向不為求和合樂故迴向不為求可樂著處故迴向不為懷毒害心故迴向不壞善根故迴向不依三界故迴向不著諸禪解脫三昧故迴向不住聲聞辟支佛乘故迴向但為教化調伏一切眾生故迴向但為成滿一切智智故迴向但為得無礙智故迴向但為得無障礙清淨善根故迴向但為令一切眾生超出生死證大智慧故迴向但為令大菩提心如金剛不可壞故迴向但為成就究竟不死法故迴向但為以無量莊嚴莊嚴佛種性示現一切智自在故迴向但為求菩薩一切法明大神通智故迴向但為於盡法界虗空界一切佛剎行普賢行圓滿不退被堅固大願鎧令一切眾生住普賢地故迴向但為盡未來劫度脫眾生常無休息示現一切智地無礙光明恒不斷故迴向。
　　【論】第十一佛子已下至無礙光明恒不斷故迴向有二十二行經明不為世法不為二乘法但為令一切眾生入佛智故迴向分。
　　【經】佛子菩薩摩訶薩以彼善根迴向時以如是心迴向所謂以本性平等心迴向以法性平等心迴向以一切眾生無量平等心迴向以無諍平等心迴向以自性無所起平等心迴向以知諸法無亂心迴向以入三世平等心迴向以出生三世諸佛種性心迴向以得不退失神通心迴向以生成一切智行心迴向又為令一切眾生永離一切地獄故迴向為令一切眾生不入畜生趣故迴向為令一切眾生不往閻羅王處故迴向為令一切眾生除滅一切障道法故迴向為令一切眾生滿足一切善根故迴向為令一切眾生能應時轉法輪令一切歡喜故迴向為令一切眾生入十力輪故迴向為令一切眾生滿足菩薩無邊清淨法願故迴向為令一切眾生隨順一切善知識教菩提心器得滿足故迴向為令一切眾生受持修行甚深佛法得一切佛智光明故迴向為令一切眾生修諸菩薩無障礙行常現前故迴向為令一切眾生常見諸佛現其前故迴向為令一切眾生清淨法光明常現前故迴向為令一切眾生無畏大菩提心常現前故迴向為令一切眾生菩薩不思議智常現前故迴向為令一切眾生普救護眾生令清淨大悲心常現前故迴向為令一切眾生以不可說不可說勝妙莊嚴具莊嚴一切諸佛剎故迴向為令一切眾生摧滅一切眾魔鬥諍羅網業故迴向為令一切眾生於一切佛剎皆無所依修菩薩行故迴向為令一切眾生發一切種智心入一切佛法廣大門故迴向。
　　【論】第十二佛子已下至入佛廣大門故迴向有二十九行半經明菩薩以如上迴向一切善根但令一切眾生離苦得樂成大菩提分。
　　【經】佛子菩薩摩訶薩又以此善根正念清淨迴向智慧決定迴向盡知一切佛法方便迴向為成就無量無礙智故迴向為欲滿足清淨殊勝心故迴向為一切眾生住大慈故迴向為一切眾生住大悲故迴向為一切眾生住大喜故迴向為一切眾生住大捨故迴向為永離二著住勝善根故迴向為思惟觀察分別演說一切緣起法故迴向為立大勇猛幢心故迴向為立無能勝幢藏故迴向為破諸魔眾故迴向為得一切法清淨無礙心故迴向為修一切菩薩行不退轉故迴向為得樂求第一勝法心故迴向為得樂求諸功德法自在清淨一切智智心故迴向為滿一切願除一切諍得佛自在無礙清淨法為一切眾生轉不退法輪故迴向為得如來最上殊勝法智慧日百千光明之所莊嚴普照一切法界眾生故迴向為欲調伏一切眾生隨其所樂常令滿足不捨本願盡未來際聽聞正法修習大行得淨智慧離垢光明斷除一切憍慢消滅一切煩惱裂愛欲網破愚癡闇具足無垢無障礙法故迴向為一切眾生於阿僧祇劫常勤修習一切智行無有退轉一一令得無礙妙慧示現諸佛自在神通無有休息故迴向。
　　【論】第十三佛子已下至無有休息故迴向有二十三行經明自在神通無有休息明以如上等善根迴向為一切眾生住大慈大悲大喜大捨及離二種著成滿佛智慧分二種著者著有著無是非自他彼此內外能所都為二。
　　【經】佛子菩薩摩訶薩以諸善根如是迴向時不應貪著三有五欲境界何以故菩薩摩訶薩應以無貪善根迴向應以無瞋善根迴向應以無癡善根迴向應以不害善根迴向應以離慢善根迴向應以不諂善根迴向應以質直善根迴向應以精勤善根迴向應以修習善根迴向。
　　【論】第十四佛子已下至應以修習善根迴向有六行經明菩薩如是迴向時於三有中所有五欲境界不應貪著以無貪瞋癡善根故修習善根分。
　　【經】佛子菩薩摩訶薩如是迴向時得淨信心於菩薩行歡喜忍受修習清淨大菩薩道具佛種性得佛智慧捨一切惡離眾魔業親近善友成己大願請諸眾生設大施會。
　　【論】第十五佛子已下至設大施會有四行經明菩薩捨惡成善離眾魔業設法施會分。
　　【經】佛子菩薩摩訶薩復以此法施所生善根如是迴向所謂令一切眾生得淨妙音得柔軟音得天鼓音得無量無數不思議音得可愛樂音得清淨音得周徧一切佛剎音得百千那由他不可說功德莊嚴音得高遠音得廣大音得滅一切散亂音得充滿法界音得攝取一切眾生語言音得一切眾生無邊音聲智得一切清淨語言音聲智得無量語言音聲智得最自在音入一切音聲智得一切清淨莊嚴音得一切世間無厭足音得究竟不繫屬一切世間音得歡喜音得佛清淨語言音得說一切佛法遠離癡翳名稱普聞音得令一切眾生得一切法陀羅尼莊嚴音得說一切無量種法音得普至法界無量眾會道場音得普攝持不可思議法金剛句音得開示一切法音得能說不可說字句差別智藏音得演說一切法無所著不斷音得一切法光明照耀音得能令一切世間清淨究竟至於一切智音得普攝一切法句義音得神力護持自在無礙音得到一切世間彼岸智音又以此善根令一切眾生得不下劣音得無怖畏音得無染著音得一切眾會道場歡喜音得隨順美妙音得善說一切佛法音得斷一切眾生疑念皆令覺悟音得具足辯才音得普覺悟一切眾生長夜睡眠音。
　　【論】第十六佛子已下至覺悟一切眾生長夜睡眠音有二十五行經明菩薩自得無礙音聲普徧願令一切眾生音聲圓滿分。
　　【經】佛子菩薩摩訶薩復以諸善根如是迴向所謂願一切眾生得離眾過惡清淨法身願一切眾生得離眾過惡淨妙功德願一切眾生得離眾過惡清淨妙相願一切眾生得離眾過惡清淨業果願一切眾生得離眾過惡清淨一切智心願一切眾生得離眾過惡無量清淨菩提心願一切眾生得離眾過惡了知諸根清淨方便願一切眾生得離眾過惡清淨信解願一切眾生得離眾過惡清淨勤修無礙行願願一切眾生得離眾過惡清淨正念智慧辯才。
　　【論】第十七佛子已下至正念智慧辯才有十行半經明願一切眾生得離過惡得清淨分。
　　【經】佛子菩薩摩訶薩復以諸善根為一切眾生如是迴向願得種種清淨妙身所謂光明身離濁身無染身清淨身極清淨身離塵身極離塵身離垢身可愛樂身無障礙身於一切世界現諸業像於一切世間現言說像於一切宮殿現安立像如淨明鏡種種色像自然顯現示諸眾生大菩提行示諸眾生甚深妙法示諸眾生種種功德示諸眾生修行之道示諸眾生成就之行示諸眾生菩薩行願示諸眾生於一世界一切世界佛興於世示諸眾生一切諸佛神通變化示諸眾生一切菩薩不可思議解脫威力示諸眾生成滿普賢菩薩行願一切智性菩薩摩訶薩以如是等微妙淨身方便攝取一切眾生悉令成就清淨功德一切智身。
　　【論】第十八佛子已下至一切智身有十四行半經明菩薩以如上善根迴向願得清淨智身分。
　　【經】佛子菩薩摩訶薩復以法施所生善根如是迴向願身隨住一切世界修菩薩行眾生見者皆悉不虗發菩提心永無退轉順真實義不可傾動於一切世界盡未來劫住菩薩道而無疲厭大悲均普量同法界知眾生根應時說法常不休息於善知識心常正念乃至不捨一剎那頃一切諸佛常現在前心常正念未曾暫懈修諸善根無有虗偽置諸眾生於一切智令不退轉具足一切佛法光明持大法雲受大法雨修菩薩行入一切眾生入一切佛剎入一切諸法入一切三世入一切眾生業報智入一切菩薩善巧方便智入一切菩薩出生智入一切菩薩清淨境界智入一切佛自在神通入一切無邊法界於此安住修菩薩行。
　　【論】第十九佛子已下至安住修菩薩行有十四行經明菩薩法施善根如是迴向願隨住一切剎無有休息見者獲益分已上十九段明法施迴向善根饒益自他行門分已下三十三卷中明莊嚴佛剎迴向分此等法界無量迴向中通此三十二三十三兩卷經。
　　【經】佛子菩薩摩訶薩復以法施所修善根如是迴向願一切佛剎皆悉清淨以不可說不可說莊嚴具而莊嚴之一一佛剎其量廣大同於法界純善無礙清淨光明諸佛於中現成正覺一佛剎中清淨境界悉能顯現一切佛剎如一佛剎一切佛剎亦復如是其一一剎悉以等法界無量無邊清淨妙寶莊嚴之具而為嚴飾所謂阿僧祇清淨寶座敷眾寶衣阿僧祇寶帳寶網垂布阿僧祇寶蓋一切妙寶互相映徹阿僧祇寶雲普雨眾寶阿僧祇寶華周徧清淨阿僧祇眾寶所成欄楯軒檻清淨莊嚴阿僧祇寶鈴常演諸佛微妙音聲周流法界阿僧祇寶蓮華種種寶色開敷榮耀阿僧祇寶樹周帀行列無量妙寶以為華果阿僧祇寶宮殿無量菩薩止住其中阿僧祇寶樓閣廣博崇麗延袤遠近阿僧祇寶却敵大寶所成莊嚴妙好阿僧祇寶門闥妙寶纓絡周帀垂布阿僧祇寶窗牖不思議寶清淨莊嚴阿僧祇寶多羅形如半月眾寶集成如是一切悉以眾寶而為嚴飾離垢清淨不可思議無非如來善根所起具足無數寶藏莊嚴復有阿僧祇寶河流出一切清淨善法阿僧祇寶海法水盈滿阿僧祇寶芬陀利華常出妙法芬陀利聲阿僧祇寶須彌山智慧山王秀出清淨阿僧祇八楞妙寶寶線貫穿嚴淨無比阿僧祇淨光寶常放無礙大智光明普照法界阿僧祇寶鈴鐸更相扣擊出妙音聲阿僧祇清淨寶諸菩薩寶具足充滿阿僧祇寶繒綵處處垂下色相光潔阿僧祇妙寶幢以寶半月而為嚴飾阿僧祇寶幡悉能普雨無量寶幡阿僧祇寶帶垂布空中莊嚴殊妙阿僧祇寶敷具能生種種微細樂觸阿僧祇妙寶旋示現菩薩一切智眼阿僧祇寶纓絡一一纓絡百千菩薩上妙莊嚴阿僧祇寶宮殿超過一切妙絕無比阿僧祇寶莊嚴具金剛摩尼以為嚴飾阿僧祇種種妙寶莊嚴具常現一切清淨妙色阿僧祇清淨寶殊形異彩光鑒映徹阿僧祇寶山以為垣牆周帀圍遶清淨無礙阿僧祇寶香其香普熏一切世界阿僧祇寶化事一一化事周徧法界阿僧祇寶光明一一光明現一切光復有阿僧祇寶光明清淨智光照了諸法復有阿僧祇無礙寶光明一一光明周徧法界有阿僧祇寶處一切諸寶皆悉具足阿僧祇寶藏開示一切正法藏寶阿僧祇寶幢如來幢相迥然高出阿僧祇寶賢大智賢像具足清淨阿僧祇寶園生諸菩薩三昧快樂阿僧祇寶音如來妙音普示世間阿僧祇寶形其一一形皆放無量妙法光明阿僧祇寶相其一一相悉超眾相阿僧祇寶威儀見者皆生菩薩喜樂阿僧祇寶聚見者皆生智慧寶聚阿僧祇寶安住見者皆生善住寶心阿僧祇寶衣服其有著者生諸菩薩無比三昧阿僧祇寶袈裟其有著者纔始發心則得善見陀羅尼門阿僧祇寶修習其有見者知一切寶皆是業果決定清淨阿僧祇寶無礙知見其有見者得了一切清淨法眼阿僧祇寶光藏其有見者則得成就大智慧藏阿僧祇寶座佛坐其上大師子吼阿僧祇寶燈常放清淨智慧光明阿僧祇寶多羅樹次第行列繚以寶繩莊嚴清淨其樹復有阿僧祇寶幹從身聳擢端直圓潔阿僧祇寶枝種種眾寶莊嚴稠密不思議鳥翔集其中常吐妙音宣揚正法阿僧祇寶葉放大智光徧一切處阿僧祇寶華一一華上無量菩薩結跏趺坐徧遊法界阿僧祇寶果見者當得一切智智不退轉果阿僧祇寶聚落見者捨離世聚落法阿僧祇寶都邑無礙眾生於中盈滿阿僧祇寶宮殿王處其中具足菩薩那羅延身勇猛堅固被法甲冑心無退轉阿僧祇寶舍入者能除戀舍宅心阿僧祇寶衣著者能令解了無著阿僧祇寶宮殿出家菩薩充滿其中阿僧祇寶珍玩見者咸生無量歡喜阿僧祇寶輪放不思議智慧光明轉不退輪阿僧祇寶跋陀樹因陀羅網莊嚴清淨阿僧祇寶地不思議寶間錯莊嚴阿僧祇寶吹其音清亮充滿法界阿僧祇寶鼓妙音克諧窮劫不絕阿僧祇寶眾生盡能攝持無上法寶阿僧祇寶身具足無量功德妙寶阿僧祇寶口常演一切妙法寶音阿僧祇寶心具清淨意大智願寶阿僧祇寶念斷諸愚惑究竟堅固一切智寶阿僧祇寶明誦持一切諸佛法寶阿僧祇寶慧決了一切諸佛法藏阿僧祇寶智得大圓滿一切智寶阿僧祇寶眼鑒十方寶無所障礙阿僧祇寶耳聽聞無量盡法界聲清淨無礙阿僧祇寶鼻常齅隨順清淨寶香阿僧祇寶舌能說無量諸語言法阿僧祇寶身徧遊十方而無罣礙阿僧祇寶意常勤修習普賢行願阿僧祇寶音淨妙音聲徧十方界阿僧祇寶身業一切所作以智為首阿僧祇寶語業常說修行無礙智寶阿僧祇寶意業得無障礙廣大智寶究竟圓滿。
　　【論】第二十佛子已下至廣大智寶究竟圓滿有三紙半經明以如上法施功德寶迴向莊嚴無量佛剎皆令清淨分如第二十段以法施善根迴向莊嚴佛剎中此是願力莊嚴有義隱者釋之可知者如文如延袤言樓閣相連延長無限寶牕牖者大曰牕小曰牖寶多羅形如半月者是西域樹名如此椶櫚樹以寶為體以半月寶用嚴其樹不可言樹形如半月無非如來善根所起者以願力如佛善根所起莊嚴而用莊嚴佛國土故阿僧祇寶海法水盈滿者言水說法阿僧祇寶芬陀利華常出妙法芬陀利聲此是百葉白蓮華也還能出百種音聲說百種法故阿僧祇寶須彌山智慧山王秀出清淨者明以願智慧業超勝報得出過餘法名秀出能清眾業名清淨須彌云妙高山名為止以艮為山為止王者自在也明以止其心心即淨故若心淨即智慧妙用自在故故報得其山亦如是故因果相似故阿僧祇八楞妙寶寶線貫穿嚴淨無比者明八正道之報得寶線者教也以名言竹帛而貫之令法無散失故以成果報也菩薩寶者如菩薩形約行報得阿僧祇寶旋示現菩薩智眼約無礙智報得為以一智中知無盡法門以深幽無極名之為旋阿僧祇宮殿者悲宮智殿報相嚴也鑒者照徹也寶山垣牆者以止為防護報得故阿僧祇寶化事者此寶能化作種種事法此約以一智行萬行報得也寶藏見示一切正法是一切種種之智藏報得故如來幢相迥然高出者有寶似佛形像而立莊嚴國土明真如智幢不傾動報得也阿僧祇寶賢大智賢像具足其寶似賢人形狀有賢人之相約自賢而報生也寶園生諸菩薩三昧快樂者明以三昧為園林之報得故寶音者以音聲為寶非有形質也寶形者以種種寶作種種形故寶相者以寶為相好故寶威儀者以寶作菩薩威儀庠序故寶聚見者皆生智慧聚明以智慧聚報得故寶住者以智境界現作菩薩十住之位寶修習者以寶為修習法門次第見者知一切寶皆是業此是識業寶也寶無礙知見者以寶為無礙知見見者得清淨法眼約淨智無礙所生也寶多羅樹此樹似椶櫚堅如鐵葉長稠密設多時大雨如屋常乾如此經所說約以寶為體非如西域人間木樹也其樹無枝處為身身直上者為榦榦上傍生者為枝枝上細者為條王都及聚落總是約大願行化作莊嚴佛剎跋陀羅樹者此名賢以樹下有賢人居又樹出賢才其上有帝釋寶網莊嚴也寶吹者能出音寶如螺貝之形其聲清亮者清朗也寶鼓妙音克諧窮劫不絕者克者能也諧者和也言音韻和雅曲調無比阿僧祇寶生以寶能生種種法寶亦眾生能發心為寶也寶身者明以寶為種種之身也寶口者以寶為口形能演法音故寶心者以寶為心之形具足意業及大智願寶大意已下如上以因果相似解之其中可解之事如文自具大綱以果知所因如上莊嚴皆大願興行所成如華藏世界皆由普賢願力起明因願起行故寶身業語業意業以寶為三業從自三業起行立譚詮思惟去就以心寶為之。

　　大方廣佛新華嚴經合論卷第五十二


　　音切


缺
　　(傾雪切)。

縛
　　(浮莫切)。

覲
　　(渠吝切)。

遷
　　(千音)。

躭
　　(丁含切)。

鎧
　　(開改切)。

諍
　　(甾耕切)。

裂
　　(良薛切)。

鼓
　　(公戶切)。

疲
　　(皮音)。

耀
　　(亦笑切)。

袤
　　(莫候切)。

闥
　　(他達切)。

線
　　(思箭切)。

楞
　　(盧登切)。

鐸
　　(徒各切)。

叩
　　(口音)。

垣
　　(羽元切)。

遶
　　(如沼切)。

迥
　　(乎定切)。

熏
　　(許云切)。

袈
　　(加音)。

裟
　　(沙音)。

纔
　　(才音)。

繚
　　(了音)。

聳
　　(息勇切)。

擢
　　(直角切)。

翔
　　(似羊切)。

稠
　　(直由切)。

跋
　　(蒲末切)。

齅
　　(許救切)。

罣
　　(古話切)。

椶
　　(子紅切)。

欄
　　(力居切)。
　　大方廣佛新華嚴經合論卷第五十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十迴向品第二十五之十二

　　【經】佛子菩薩摩訶薩於彼一切諸佛剎中於一佛剎一方一處一毛端量有無量無邊不可說數諸大菩薩皆悉成就清淨智慧充滿而住如一佛剎一方一處一毛端量如是盡虗空徧法界一一佛剎一一方一一處一一毛端量悉亦如是是為菩薩摩訶薩以諸善根而為迴向普願一切諸佛國土悉具種種妙寶莊嚴如寶莊嚴如是廣說如是香莊嚴華莊嚴鬘莊嚴塗香莊嚴燒香莊嚴末香莊嚴衣莊嚴蓋莊嚴幢莊嚴幡莊嚴摩尼寶莊嚴次第乃至過此百倍皆如寶莊嚴如是廣說。
　　【論】第二十一佛子已下至如是廣說有十一行經明菩薩願以菩薩身徧諸佛剎及寶莊嚴倍過前百千倍分如此段中明願以菩薩身莊嚴佛剎充滿其中下文都結如上莊嚴復過百倍以此善根以將迴向。
　　【經】佛子菩薩摩訶薩以法施等所集善根為長養一切善根故迴向為嚴淨一切佛剎故迴向為成就一切眾生故迴向為令一切眾生皆心淨不動故迴向為令一切眾生皆入甚深佛法故迴向為令一切眾生皆得無能過清淨功德故迴向為令一切眾生皆得不可壞清淨福力故迴向為令一切眾生皆得無盡智力度諸眾生令入佛法故迴向為令一切眾生皆得平等無量清淨言音故迴向為令一切眾生皆得平等無礙眼成就盡虗空徧法界等智慧故迴向為令一切眾生皆得清淨念知前際劫一切世界故迴向為令一切眾生皆得無礙大智慧悉能決了一切法藏故迴向為令一切眾生皆得無限量大菩提周徧法界無所障礙故迴向為令一切眾生皆得平等無分別同體善根故迴向為令一切眾生皆得一切功德具足莊嚴清淨身語意業故迴向為令一切眾生皆得同於普賢行故迴向為令一切眾生皆得入一切同體清淨佛剎故迴向為令一切眾生悉觀察一切智皆趣入圓滿故迴向為令一切眾生皆得遠離不平等善根故迴向為令一切眾生皆得平等無異相深心次第圓滿一切智故迴向為令一切眾生皆得安住一切白法故迴向為令一切眾生皆於一念中證一切智得究竟故迴向為令一切眾生皆得成滿清淨一切智道故迴向佛子菩薩摩訶薩以諸善根普為一切眾生如是迴向已。
　　【論】第二十二佛子已下至佛子菩薩摩訶薩以諸善根普為一切眾生如是迴向已有二十八行經明菩薩總為眾生如是迴向分。
　　【經】復以此善根欲普圓滿演說一切清淨行法力故迴向欲成就清淨行威力得不可說不可說法海故迴向欲於一一法海具足無量等法界清淨智光明故迴向欲開示演說一切法差別句義故迴向欲成就無邊廣大一切法光明三昧故迴向欲隨順三世諸佛辯才故迴向欲成就去來現在一切佛自在身故迴向為尊重一切佛可愛樂無障礙法故迴向為滿足大悲心救護一切眾生常無退轉故迴向欲成就不思議差別法無障礙智心無垢染諸根清淨普入一切眾會道場故迴向欲於一切若覆若仰若麤若細若廣若狹小大染淨如是等諸佛國土常轉平等不退法輪故迴向欲於念念中得無所畏無有窮盡種種辯才妙法光明開示演說故迴向為樂求眾善發心修習諸根轉勝獲一切法大神通智盡能了知一切諸法故迴向欲於一切眾會道場親近供養為一切眾生演一切法咸令歡喜故迴向。
　　【論】第二十三復以此善根已下至咸令歡喜故迴向有十九行經明菩薩以如上迴向但欲令說法及行安樂一切眾生令圓滿如法界分。
　　【經】佛子菩薩摩訶薩又以此善根如是迴向所謂以住法界無量住迴向以住法界無量身業迴向以住法界無量語業迴向以住法界無量意業迴向以住法界無量色平等迴向以住法界無量受想行識平等迴向以住法界無量蘊平等迴向以住法界無量界平等迴向以住法界無量處平等迴向以住法界無量內平等迴向以住法界無量外平等迴向以住法界無量發起平等迴向以住法界無量深心平等迴向以住法界無量方便平等迴向以住法界無量信解平等迴向以住法界無量諸根平等迴向以住法界無量初中後際平等迴向以住法界無量業報平等迴向以住法界無量染淨平等迴向以住法界無量眾生平等迴向以住法界無量佛剎平等迴向以住法界無量法平等迴向以住法界無量世間光明平等迴向以住法界無量諸佛菩薩平等迴向以住法界無量菩薩行願平等迴向以住法界無量菩薩出離平等迴向以住法界無量菩薩教化調伏平等迴向以住法界無量法界無二平等迴向以住法界無量如來眾會道場平等迴向。
　　【論】第二十四佛子已下至如來眾會道場平等迴向有二十二行經明菩薩以如法施及大願莊嚴廣願化眾生總令住法界平等故迴向分。
　　【經】佛子菩薩摩訶薩如是迴向時安住法界無量平等清淨身安住法界無量平等清淨語安住法界無量平等清淨心安住法界無量平等諸菩薩清淨行願安住法界無量平等清淨眾會道場安住法界無量平等為一切菩薩廣說諸法清淨智安住法界無量平等能入盡法界一切世界身安住法界無量平等一切法光明清淨無畏能以一音盡斷一切眾生疑網隨其根欲皆令歡喜住於無上一切種智力無所畏自在神通廣大功德出離法中佛子是為菩薩摩訶薩第十住等法界無量迴向。
　　【論】第二十五佛子已下至第十等法界無量迴向有十一行半經明以如上迴向一切善根時得如是身口心業及十種安住法界清淨分從佛子已下舉十種迴向所有如文具悉。
　　【經】菩薩摩訶薩以法施等一切善根如是迴向時成滿普賢無量無邊菩薩行願悉能嚴淨盡虗空等法界一切佛剎令一切眾生亦得如是具足成就無邊智慧了一切法於念念中見一切佛出興於世於念念中見一切佛無量無邊自在力所謂廣大自在力無著自在力無礙自在力不思議自在力淨一切眾生自在力立一切世界自在力現不可說語言自在力隨時應現自在力住不退轉神通智自在力演說一切無邊法界俾無有餘自在力出生普賢菩薩無邊際眼自在力以無礙耳識聞持無量諸佛正法自在力一身結跏趺坐周徧十方無量法界於諸眾生無所迫隘自在力以圓滿智普入三世無量法自在力又得無量清淨所謂一切眾生清淨一切佛剎清淨一切法清淨一切處徧知智清淨徧虗空界無邊智清淨得一切差別言音智以種種言音普應眾生清淨放無量圓滿光普照一切無邊世界清淨出生一切三世菩薩行智清淨一念中普入三世一切諸佛眾會道場智清淨入無邊一切世間令一切眾生皆作所應作清淨如是等皆得具足皆得成就皆已修治皆得平等皆悉現前皆悉知見皆悉悟入皆已觀察皆得清淨到於彼岸。
　　【論】第二十六菩薩摩訶薩已下至到於彼岸有二十四行經明菩薩以如上法施等善根迴向皆願一切眾生得見佛入佛知見同佛所得分此已上是正舉十箇迴向門竟。
　　【經】爾時佛神力故十方各百萬佛剎微塵數世界六種震動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊佛神力故法如是故雨眾天華天鬘天末香天諸雜香天衣服天珍寶天莊嚴具天摩尼寶天沉水香天栴檀香天上妙蓋天種種幢天雜色幡阿僧祇諸天身無量百千億不可說天妙法音不可思議天讚佛音阿僧祇天歡喜音咸稱善哉無量阿僧祇百千那由他諸天恭敬禮拜無數天子常念諸佛希求如來無量功德心不捨離無數天子作眾妓樂歌詠讚歎供養如來百千阿僧祇諸天放大光明普照盡虗空徧法界一切佛剎現無量阿僧祇諸佛境界如來化身出過諸天如於此世界兜率陀天宮說如是法周徧十方一切世界兜率天宮悉亦如是。
　　【論】長科第十三佛神力故已下至一切世界兜率天宮悉亦如是有十六行經明佛威動地興供分如地震動段中動有三義一說教威感動二大眾聞法悅樂動三推佛神德致令動諸天興供有二義一說法教門招感供二諸天聞法歡喜供興供中有二義一華香幡蓋供二諸天歌讚禮敬放光等供如供養色數如經可知如一切佛剎現無量阿僧祇諸佛境界如來化身出過諸天者此是說法現德法境相稱故現非由天供也一切世界兜率天宮悉亦如是都結十方同此。
　　【經】爾時復以佛神力故十方各過百萬佛剎微塵數世界外各有百萬佛剎微塵數諸菩薩而來集會周徧十方咸作是言善哉善哉佛子乃能說此諸大迴向佛子我等皆同一號名金剛幢悉從金剛光世界金剛幢佛所來詣此土彼諸世界悉以佛神力故而說是法眾會眷屬文辭句義皆亦如是不增不減我等皆承佛神力從彼土來為汝作證如我來此眾會為汝作證十方所有一切世界兜率天宮寶莊嚴殿諸菩薩眾來為作證亦復如是。
　　【論】第十四爾時復以佛神力故已下至亦復如是有十行經明同號菩薩來集作證分爾時佛神力故十方各舉過百萬佛剎微塵數者十住百十行百千此位百萬明昇進知見智之增廣之量如是百萬世界塵數之外而來者處迷不及云外昇進悟解入位云來百萬佛剎微塵數菩薩同名金剛幢來歎善哉稱歎金剛幢菩薩者明智會道同名亦同故亦明今時之智會與古合故亦是達如是等剎塵之境總是金剛智無迷惑故世界名金剛光亦如是。
　　【經】爾時金剛幢菩薩承佛神力觀察十方一切眾會暨于法界已善知文義增廣大心大悲普覆一切眾生繫心安住三世佛種善入一切佛功德法成就諸佛自在之身觀諸眾生心之所樂及其所種一切善根悉分別知隨順法身為現清淨妙色之身即於是時而說頌曰。
　　【論】第十五爾時已下有六行半經明金剛幢菩薩說頌分明歎金剛幢菩薩說頌之德如文可知已下有九十四行頌兩行一頌如文自具其中隨位授記作佛漸漸經劫廣者明隨位昇進智慧大悲廣故非是有時日歲月劫量延促廣也皆是約修行之位安立佛果之名。
　　【經】
　　菩薩成就法智慧　　悟解無邊正法門　　為法光明調御師　　了知無礙真實法　　菩薩為法大導師　　開示甚深難得法　　引導十方無量眾　　悉令安住正法中　　菩薩已飲佛法海　　法雲普雨十方界　　法日出現於世間　　闡揚妙法利羣生　　常為難遇法施主　　了知入法巧方便　　法光清淨照其心　　於世說法恒無畏　　善修於法自在心　　悉能悟入諸法門　　成就甚深妙法海　　普為眾生擊法鼓　　宣說甚深希有法　　以法長養諸功德　　具足清淨法喜心　　示現世間佛法藏　　諸佛法王所灌頂　　成就法性智藏身　　悉能解了法實相　　安住一切眾善法　　菩薩修行第一施　　一切如來所讚喜　　所作皆蒙佛忍可　　以此成就人中尊　　菩薩成就妙法身　　親從諸佛法化生　　為利眾生作法燈　　演說無量最勝法　　隨所修行妙法施　　則亦觀察彼善根　　所作眾善為眾生　　悉以智慧而迴向　　所有成佛功德法　　悉以迴施諸羣生　　願令一切皆清淨　　到佛莊嚴之彼岸　　十方佛剎無有量　　悉具無量大莊嚴　　如是莊嚴不可思　　盡以莊嚴一國土　　如來所有清淨智　　願令眾生皆具足　　猶如普賢真佛子　　一切功德自莊嚴　　成就廣大神通力　　往詣世界悉周徧　　一切眾生無有餘　　皆使修行菩薩道　　諸佛如來所開悟　　十方無量諸眾生　　一切皆令如普賢　　具足修行最上行　　諸佛菩薩所成就　　種種差別諸功德　　如是功德無有邊　　願使眾生悉圓滿　　菩薩具足自在力　　所應學處皆往學　　示現一切大神通　　普詣十方無量土　　菩薩能於一念頃　　覲等眾生無數佛　　又復於一毛端中　　盡攝諸法皆明見　　世間眾生無有量　　菩薩悉能分別知　　諸佛無量等眾生　　大心供養咸令盡　　種種名香上妙華　　眾寶衣裳及幡蓋　　分布法界咸充滿　　發心普供十方佛　　一毛孔中悉明見　　不思議數無量佛　　一切毛孔皆如是　　普禮一切世間燈　　舉身次第恭敬禮　　如是無邊諸最勝　　亦以言辭普稱讚　　窮盡未來一切劫　　一如來所供養具　　其數無量等眾生　　如是供養一如來　　一切如來亦復然　　供養讚歎諸如來　　盡彼世間一切劫　　世間劫數可終盡　　菩薩供養無休懈　　一切世間種種劫　　於爾所劫修諸行　　恭敬供養一如來　　盡一切劫無厭足　　如無量劫供一佛　　供一切佛皆如是　　亦不分別是劫數　　於所供養生疲厭　　法界廣大無邊際　　菩薩觀察悉明了　　以大蓮華徧布中　　施等眾生無量佛　　寶華香色皆圓滿　　清淨莊嚴甚微妙　　一切世間無可喻　　持以供養人中尊　　眾生數等無量剎　　諸妙寶蓋滿其中　　悉以供養一如來　　供一切佛皆如是　　塗香無比最殊勝　　一切世間未曾有　　以此供養天人師　　窮盡眾生數等劫　　末香燒香上妙華　　眾寶衣服莊嚴具　　如是供養諸最勝　　歡喜奉事無厭足　　等眾生數照世燈　　念念成就大菩提　　亦以無邊偈稱述　　供養人中調御者　　如眾生數佛世尊　　皆修無上妙供養　　如眾生數無量劫　　如是讚歎無窮盡　　如是供養諸佛時　　以佛神力皆周徧　　悉見十方無量佛　　安住普賢菩薩行　　過去未來及現在　　所有一切諸善根　　令我常修普賢行　　速得安住普賢地　　一切如來所知見　　世間無量諸眾生　　悉願具足普賢行　　為聰慧者所稱讚　　此是十方諸大士　　共所修治迴向行　　諸佛如來為我說　　此迴向行最無上　　十方世界無有餘　　其中一切諸眾生　　莫不咸令得開覺　　悉使常如普賢行　　如其迴向行布施　　亦復堅持於禁戒　　精進長時無退怯　　忍辱柔和心不動　　禪定持心常一緣　　智慧了境同三昧　　去來現在皆通達　　世間無有得其邊　　菩薩身心及語業　　如是所作皆清淨　　一切修行無有餘　　悉與普賢菩薩等　　譬如法界無分別　　戲論染著皆永盡　　亦如涅槃無障礙　　心常如是離諸取　　智者所有迴向法　　諸佛如來已開示　　種種善根悉迴向　　是故能成菩薩道　　佛子善學此迴向　　無量行願悉成滿　　攝取法界盡無餘　　是故能成善逝力　　若欲成就佛所說　　菩薩廣大殊勝行　　宜應善住此迴向　　是諸佛子號普賢　　一切眾生猶可數　　三世心量亦可知　　如是普賢諸佛子　　功德邊際無能測　　一毛度空可得邊　　眾剎為塵可知數　　如是大仙諸佛子　　所住行願無能量
　　【論】第二隨文解釋者云何為等法界無量迴向釋曰如法界無中邊迴向心無中邊如法界無作者迴向心無作者法界無來去遠近迴向心無來去遠近法界如虗空迴向智如虗空法界不思議迴向智不思議法界無所依迴向智無所依法界一切諸佛之所共住如無依智一切佛之所共住法界非三世及一切生滅時分所攝迴向之智非三世時分所攝法界圓滿三世事業在於現前迴向之智圓三世事業在於現前法界有無自在迴向之智有無自在為令自他皆如法界無礙自在如諸佛故以是名為等法界無量迴向大意令一切發菩提心者一如法界諸德用自在圓滿廣大無限離大小性不屬一二三百千萬等有限量故等無限量法世間出世間大智大悲喜捨等法界眾生界故若不如是迴向設求菩提但得二乘住寂菩提菩薩樂生淨土皆住門外三車露地白牛不當其分此十迴向令諸三乘得出世心者令達世間生死之性自性法界令起大悲與一切眾生皆得令見眾生性是法界智故得平等悲門入普光明圓智之宅故不令久住草庵化城即如維摩居士所說一期法門是令三乘迴向之少分法華露地白牛之乘略陳一分之寶所總與法界門普光明大智佛果普賢行海是普終畢也如此當部經中十迴向門為迴十住十行中大悲大智法身萬行功德莊嚴自他滯障悲敬不真知見不廣悲心不普心不廣大不稱無限法界將此迴向均治令等稱法界無礙無限自在性故若不如是以無限迴向發願普為無限法界眾生即自住真門偏生淨土不依法界無礙垢淨平等無限同體大悲不成佛果故如是十迴向均十信十住十行及十地十一地行門總在其中此義十地位更不別配佛果但取此位十箇佛果上名總同同名為妙菩薩名號十地位中菩薩上名與此十迴向位菩薩總名金剛但幢與藏別明妙用之佛果及所行之法與此無殊但蘊積功終大悲功滿名之為藏非是異此迴向位外別法也是故善財十迴向中善友即長者天神地神所表十地知識九箇夜天總是女眾一箇是如來為太子時妻以表純修大悲之位明十住十行修行智位十迴向以願力均融令智悲等進十地蘊修令大智大悲深廣成備故以十箇女眾表之十一地悲滿成普賢行門即明以悲興智即以佛母摩耶為十一地初善知識能生一切諸佛為表母是悲位佛是智故以悲生智故云摩耶生佛故故得幻生法門此明悲智德成普賢行滿故明其進修次第如是安立若以修行一時同進即如善財十住位中第二海門國海雲比丘是成就初發心住悲智門以此義故於中有阿脩羅王等十王是表入生死之行故又海雲是此迴向位中能入生死大海故又生死海即佛海故故云有佛出現說普眼經著十王等表萬行自在也乃至十住第七住休捨優婆夷等亦是但以成熟慣習增降處論之又此五位法門總不出一剎那際始終成故總無前後之義故。
　　第六會他化自在天宮說十地法門。

　　十地品第二十六之一

　　【論】約釋此品以四門分別一釋品名目二釋品來意三敘其昇進次第四隨文解釋第一釋品名目者何故名為十地品釋曰以明如來普光明智以成地體如經如是菩薩已踐如來普光明地即大圓鏡智是所說四智及一切種一切智之差別以此為智體以諸菩薩雖登十住十行十迴向不離此體道力未充更以十波羅蜜十重進修令其道力圓滿名為十地又以一波羅蜜中而自具十法名為十地十十之中具百百不移十故名為十地乃至十百十千十萬十千萬十億乃至十不可說明十數該含一多無盡故云十地此十地之法通因十即通十信所信十箇佛果即以普光明殿所說十箇佛果不動智佛為初信故乃至無礙智佛解脫智佛通十箇智佛為所信之果進修之中經十住十行十迴向還將十信之中十箇智果以成此十地之體十箇智佛以不動智佛為本不動智佛以普光明智為本普光明智以無依住智為本又無依住智以一切眾生為本如善財見彌勒菩薩彌勒菩薩還令善財却見初善知識文殊師利是其義也乃至於五位滿不離初信之佛果也以此十地之法通初徹末一際法門是故號名十地品品者均分義一多次第是進同別階級義故此乃是無昇進中進修無層級中層級且略言之十地之體若無十信能信自心初佛果者十地亦不成故十信之初心無十地十一地之佛果亦無成信心故始終總全是不動智之果故能信自心者亦佛果故所信佛果亦佛果故修行之身亦佛果故如是信心方得成信其所修因果終始不異不動智佛故是故此經十住十行十迴向皆有隨位進修因果十佛號故十地十一地以取十迴向中佛果通號更不別立佛名號故為此後十地十一地但取十迴向中理智大悲妙用蘊積使德行功熟更無異法以此義故十迴向中十箇佛果總同名號之為妙為明十迴向已和會理事悲智妙用法成故以此如來亦不云昇天他化天王亦不云遙見亦無迎佛及以興供古人云十地無迎佛及敷座者以經來文未足者此非為得經之意也但為法則如十迴向中大願及智悲修令圓滿如彼故無敷座等事為明法則依地前舊法不更別有加行進修以十地法門但依十信十住中法則以不動智為體以十住中十箇月佛十行中十箇眼佛十迴向中十箇妙佛以為十信中不動智佛上加行進修十地同此准知不移初法第二釋品來意者為明己說地前三十心竟以十迴向方法和會理智大悲及廣興大願竟但依前法則以積行蘊修令使功成滿前智願令使大悲深厚功畢以是此品須來是故善財以九箇夜神皆是女天以表慈悲故一箇佛為太子時妻號曰瞿波以表十地慈悲法喜以悅一切眾生以此十地是蘊積慈悲滿前智願故以此十地之初歡喜地得願求一切佛法心故如後地中所說故又以三十七箇菩薩俱名為藏亦表此十地俱依地前之法以三十七助菩提分法助成地前志樂智悲大願令行滿故含容眾德成滿無功諸佛德門名之為藏一箇菩薩獨名解脫月是三十七箇助菩提行中得法清涼之果故一一皆有所表思之可解是故以此十地品成就地前志樂智悲大願令功畢故此品須來第三敘其昇進次第約立三門一明三乘一乘十地同異二明隨位進修次第三明重敘說法之處及座體一明三乘一乘十地同異者有二義第一三乘十地第二一乘十地第一三乘十地者如仁王經雖安立內凡外凡菩薩修六波羅蜜作六種人王若修檀波羅蜜得作小國王并修戒波羅蜜作粟散王并修忍波羅蜜得作鐵輪王王一閻浮提并修精進波羅蜜作銅輪王王二天下并修禪波羅蜜作銀輪王王三天下并修般若波羅蜜得作金輪王王四天下具足千子自檀戒二度是外凡夫菩薩信心位自忍進定慧四種度門是內凡位是十住十行十迴向中位也十地中名十聖位修十波羅蜜得作十種天王該管已上天位自忉利為首若約斷惑見道之中三乘中地前修六波羅蜜以空觀折伏現行五見及五鈍使且令伏息所有煩惱如呪毒蛇不能害物伏而不起空觀心成達心境本性無生名為見道修道小乘以空觀滅情入寂身智總亡地上菩薩得三種意生身而不隨空而滅智故為不了根本無明住地是如來根本智故受三界外變易生死故已捨分段生死三種意生身者初二三地得三摩跋提樂意生身明從定發正慧念用故四五六地得覺法自性意生身明覺法自性任性生故七八九十地得種類俱生無行無作意生身明無功任運生無作意故五見者一身見二邊見三見取四戒取五邪見此已上五見名利使能障見道與見道作煩惱小乘修空滅智菩薩達法是空有智慧有慈悲之行或生淨土或處世間利生隨意樂自在五鈍使者一貪二嗔三癡四慢五疑通前為十使此能障修道上隨事之行不能稱理如是十使煩惱小乘先斷見道上煩惱後斷修道中煩惱大乘菩薩於諸煩惱以諸波羅蜜如理通融無斷無證如上總明權教大乘中菩薩約簡斷惑地位得果如是十地菩薩修法空無生菩薩得十種意生身於三界業外受變易生死是生死無明住地未能了知如是菩薩猶於一乘佛果華嚴經未聞設聞不信不順不證不入猶有厭苦心多一向樂求出世淨土猶忻淨土在於他方佛果在三祇之後華嚴經云設有菩薩無量劫行六波羅蜜得六神通及修種種菩提分法為不聞此大方廣佛華嚴經猶名假名菩薩不真菩薩設復聞時不信不順不證不入如法華經不退諸菩薩亦復不能知總其例也又云設有菩薩讀誦八萬四千法藏悉皆通利為人解說得六神通此未為難暫讀此經是即為難或為一分劣解眾生發菩提心者三祇之劫方成佛故三乘不退菩薩是十真如觀或是觀空不退不是無明為根本智發心不退此已前明時劫定實淨土及穢土全隔在於他方忻厭之徒安立諸地故第二一乘十地者從十信之心即信自心根本無明具分別見便為不動智佛即文殊師利覺首目首等菩薩是其位也以自信自心無始無明為不動智文殊師利即為自心理智妙慧用也法界大智大悲門普賢行海是自己所行之行如是信已以為信心是故從經之初為例如來成道之果及十普賢并海月光大明菩薩及神天等五十眾以為現果成信門諸菩薩神天等眾示現入法獲益所有入法皆同佛所得故明信從自心無明上見不動智佛故信亦是佛悟亦是佛以不異佛智體用為進修故作此信時普見一切眾生所有心量皆從如來大智而有凡聖一體同一智慧無有二性如金光明經天女發願此語不虗者願三千大千世界眾生悉皆金色具大人相當時稱願一切眾生悉皆金色具大人相如彼經廣明又如此經如來出現品云眾生種種樂及諸方便智皆依佛智起又云應信自心中常有諸佛出興於世轉正法輪從如是信已以方便三昧發生悟入現本智慧與佛契同名生如來智慧家為真佛子從此初住住佛所住種如來性名清淨智慧從此慧已經十住十行十迴向位位之中配十箇所修行之人十箇世界國土十箇修行行下之佛果如前釋十信十住十行十迴向位中所配當者是今此十地位中修行之人即金剛藏等三十八箇菩薩是三十七箇是三十七助道法助前十迴向中悲智妙用功終不立自位佛果為明十迴向中以大願力已圓理智大悲事畢十地但以助道行力成之使熟及至十一地佛果總如十迴向位也解脫月菩薩一人表是能請法之人亦表三十七助道之中解脫清涼之法樂也故有此三十八菩薩三十七同名為藏唯一人名解脫月即是表三十七助道之中無煩惱之果故。

　　大方廣佛新華嚴經合論卷第五十三


　　音切


鬘
　　(莫班切)。

蘊
　　(於粉切)。

裳
　　(市羊切)。

隘
　　(於介切)。

暨
　　(居義切)。

瞿
　　(求于切)。
　　大方廣佛新華嚴經合論卷第五十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之二

　　【論】此四十心中位成佛果及普賢行非論人王梵王之位但論位位之中以如來智生身等法界眾生界對現一切眾生前身非論意生身隨意所往也但以根本無明成一切智海一切世界一切處現形隨類應現不論於三界外別受變易生死又於此一乘智用境界中無別論變易生死但以智用善達心境智無礙性等法界性無去來性無造作性不見過去是凡夫未來是變易現在是分段有此心者皆是虗妄非正見故若斷惑中但以五蓋十纏十使遶為智用不於三界外別受變易之生死於毛孔微塵之內剎海凡聖如影同居焉得別有三界之內外也不變尚自本無焉能有別忻變化但以大悲本願之力以法界普光明智性自等周任器而與同光無別方所往來者之性故純以世間一切境界人天魔梵為一佛土而作佛事不於他方別有淨土也五蓋者一貪欲二瞋恚三睡眠四掉悔五疑十纏者一無慚二無愧三眠四悔五慳六嫉七掉舉八昏沉九忿十覆達智具悲此等用為智海為慈悲喜捨諸佛知見故如此華嚴境界海中佛果內非但入位菩薩攝化境界以信心廣大力為世間主為信解廣大受生廣大且如毗盧遮那品中喜見善慧王人王所都非是輪王城名燄光明有百萬億那由他城周帀圍遶妙寶所成縱廣各有七千由旬七寶為郭廣如經說居大須彌華山上住夫人婇女三萬七千二萬五千子其中人報同諸天衣服飲食隨念而至行即遊空天城龍城乾闥婆城夜叉城阿脩羅城隣接居止總是淨國莊嚴如喜見善慧王一生見二佛出世此明信心廣大如善財童子宅內七寶與身同生身金色總是信位之福以信心廣大願行廣大自信與佛果智齊起願修行此福不難即得如隨好光明功德品天鼓所說悔除法以盡法界眾生數等善身口意舌悔除所有業障諸天問言云何悔除天鼓云觀業不從東西南北四維上下來而共積集身心乃至十方推求悉不可得乃至廣說如經天鼓如是為諸天眾說法之時百千萬億那由他佛剎微塵數世界兜率天子得無生法忍得十地位如上諸天子總是過去修十信中十勝解業為中有作惡業墮地獄中蒙毗盧遮那光照其身得生兜率天上得天鼓說法一時得十地離垢三昧此為三生得十地果若信解無作惡業者一生成佛如善財是也云一生者言見道無生性總是入法界無時之生故如三乘之教刊削屈曲理滯難成尚能信而為之此一乘法理智端直不剋不削達自根本無明便為不動智佛萬事自正以智利生即是佛故又將十迴向廣大無限悲願會融令行廣大稱法界智用而無作者具行而無依者即普賢行具故世士大迷易成而功廣者即不信多劫曲修刊削難成功劣者反存其情畢竟多生還須歸此教如此經中少起信樂獲得無邊廣大饒益具如隨好光明功德品中說約有六門第一說修十信中十種勝解力故其中有造惡業墮地獄中有信解之種毗盧遮那菩薩處兜率天時放光名幢王光明照地獄眾生離苦生天天鼓說法得十地位入離垢三昧此是三生得果三生者一修十勝解是一生二作惡入地獄是第二生三蒙光照燭生兜率天得十地果是第三生此是第一功少獲益廣多門第二諸天得果毛孔化華興華雲供佛所有香氣若有眾生身蒙香者一切業障皆悉銷滅得成就香幢雲自在光明清淨善根此是第二功少益多門第三若有眾生見其益者種清淨金網轉輪王位得一恒河沙善根此轉輪王位於百千億那由他佛剎微塵數世界中教化眾生此是第三功少益多門第四如是清淨金網轉輪王位放摩尼髻清淨光明若有眾生遇斯光者皆得菩薩第十地位成就無量智慧光明得十種清淨眼乃至十種清淨意等此是第四功少益多門第五經云佛子假使有人以億那由他佛剎碎為微塵一塵為一佛剎以如是等微塵數佛剎又碎為微塵如是微塵悉置右手持以東行過爾許微塵數世界乃下一塵如是東行盡此微塵南西北方四維上下亦復如是如是十方所有世界若著微塵及不著者悉以集成一佛國土若有眾生聞此譬喻能生信解當知更為希有奇特佛言寶手如是如汝所說若有善男子善女人聞此譬喻而生信者我授彼記決定當得阿耨多羅三藐三菩提當獲如來無上智慧此是第五功少獲益廣多門第六經云寶手設使有人以千億佛剎微塵數如上所說廣大佛土抹為微塵以此微塵依前譬喻一一下盡乃至集成一佛國土復抹為塵如是次第展轉乃至八十反如是一切廣大佛土所有微塵菩薩以業報清淨肉眼於一念中悉能明見亦見百億廣大佛剎微塵數佛如頗棃鏡清淨光明照耀十佛剎微塵數世界寶手如是皆是清淨金網轉輪王甚深三昧福德善根之所成就此是第六功少獲益廣多門如是明此經法門廣大無限一念信解心無限其心清淨無限供養諸佛饒益一切眾生心無限一念相應獲無限廣大之益為明以根本無明便為根本智所起善根皆廣大無限為智無依等法界故所作善根等法界故如是一念聞法便獲廣大利益者皆是於此教門生信樂種故大綱如是如來處胎現生娑婆穢土出生滅歿之佛為劣解眾生權施接引之教即三乘之教是也如此經云為劣解眾生母胎出現為上根眾生蓮華化生如此華嚴教門是法界普光明大智報佛所說非是出生滅度穢國之身故是為上上根所說學三乘教者雖引此教門和會三乘法相行位然心想不廣不稱教智將此教門同三乘三祇之教只可迴權就實是乃契會聖心何得迴實就權反虧聖說乖迷昇進成佛何期設致百萬億三大阿僧祇終違聖旨如三乘教中分分有此教在只為學者不能了知佛開無上正詮迷者返生遮截如金剛般若云此經為大乘者說為最上乘者說即三乘權教是大乘故最上乘者一乘教是如法華經是迴三乘向一乘之教舉龍女彰法界實理智之無時即於一剎那之際示三生而成佛為破三乘情塵劫執反稱是化就三乘三祇之劫為真只為情翳多生反頗棃妙寶鏡而歸如銅鐵之明以閻浮檀明淨真金令同瓦礫之價非是寶之咎也只為別寶賄者無功此以已上一段明一乘三乘十地竟修行者但以簡教修行遲速須去世情大小彼我言之但稱根即用第二立隨位進修次第者約立十門第一明十種信中信果成因門即十箇佛果以不動智佛為首以文殊師利覺首等十箇菩薩為表修行之人金色世界等十箇色世界為所修之法金色表法身餘九是隨用為十信是凡夫有為心修行是色心起信故是第二會普光明殿光明覺品所集之眾是如善財見文殊師利是表信心位明自妙慧之理徧因果終始故第二從信創昇佛果智慧門即第三昇須彌山頂說十住位十箇佛果下名同號號之為月是此位之果法慧等十箇菩薩是表入位修行之人十箇世界同名為華是表入位開發慧華心開敷故此表如善財童子於妙峯山得憶念諸佛智慧光明門表初會佛智慧住佛所住故此為十住妙峯山者是止中之妙慧也為艮為山為止為門闕為童蒙為初明昇須彌者亦同此第三明已居佛慧修行門者即第四會夜摩天宮說十行法門是也其中有十箇佛果皆下名同號號之為眼是此位修行之果功德林等十箇同名為林菩薩是表修行之人十箇世界皆名為慧是此位行中智慧方便之法故如善財表法中於三眼國見比丘林下經行表行廣多覆育如林經行表行無住故三眼者表智眼慧眼法眼等三眼此兩位佛號十住位同月十行同眼十迴向十箇佛號上名悉同號之為妙為表妙用智圓昇進功熟妙在其先一一是有所表不浪施名第四大願理事悲智參融無盡門即第五會兜率天宮說十迴向以無盡大願會融理智大悲令普賢行滿十箇佛果上名號之為妙是此位之果十箇菩薩下名同號之為幢是表此位修行之人十箇世界號之為妙是此位修行之法明理智悲願萬行妙用為世界故如善財表法中見鬻香長者青蓮華者明此位法以將理智慈悲願行一切無盡差別智慧差別願行以將迴向之蜜合之為一丸戒定慧之香以無依住智徧周法界對現色身隨病調伏而與五分法身之香而無所著如青蓮華色香第一而無所著和合願智悲法身十波羅蜜四攝四無量三十七助道之分世間出世間法共為一法猶如合香以將眾香合為一丸第五蘊修成德門第六會他化自在天宮說十地法門明十地法但修前迴向法令使德行功熟滿其十迴向願行更無別路佛果世界但取十迴向中妙用同功不別安立亦無他化天王遙見佛來敷座及迎佛等事為明十地中已下法則如十迴向和會已終但生熟不等無更有別異途故但將十地十一地行門觀智反資前果猶如蘆菔長葉資根如善財表法中道財見摩竭提國迦毗羅城主夜神名婆珊婆演底此云春時主當明此神春時主當苗稼亦名依止無畏謂與一切眾生作依止無畏身出星宿照耀眾生於身一一毛孔現行化度無數惡道眾生迦毗羅城者此云黃色也為明此城在閻浮提之處中明中宮土為黃色表十地契中道應真不偏故此是如來示成道處國夜神總是女神以明凡得智成悲故以女神表之神者應真其智則神故其智不為不思而徧資萬有此神表初歡喜地自第九迴向已來直至第九地總入神位明昇進智通祐物無限不為不思而智自徧故且略言爾廣在後文凡是善財問善知識發心久近在世多少者皆是明成就長養大悲之行住劫久遠明大悲深厚在智久劫是一剎那故如觀世音菩薩以名號及所說法號慈悲經又是十迴向中第七迴向中善知識與第八迴向位中正趣菩薩共成七八迴向悲智二門皆須如是前後和會方了其經意不可見一法而能了佛心明此十地但如十迴向中法蘊修成悲智滿前願故是初歡喜地得願求成滿心以依前十迴向願心成滿故第六德滿行圓利生自在無限門者在第三禪說是第七會經梵本未來有百萬億偈依菩薩纓絡本業經說此經是如來化三乘人後却領三乘之眾至菩提樹下說往昔初成正覺時說華嚴經一一排次重敘其會至第三禪如纓絡本業經說十一地等覺位為一生補處菩薩位為此地普賢行滿十一地為妙覺如來故以此為一生也如善財以行表法中見佛母摩耶夫人是其行故明十地以智從悲成行門即以夜天女神及如來為太子時妻號瞿波此云守護地此十箇女眾成長大悲守護大慈悲地也如十一地等覺位中行悲行滿即從悲生智廣利益眾生即以見佛母表之母是慈悲之義出生大智化利眾生即等覺位中十箇善知識是也故云摩耶生佛佛是智故第七德行圓滿成佛果終門即如第八會普光明殿說十一品經以十定品為初次十通十忍阿僧祇如來壽量菩薩住處佛不思議法如來十身相海如來隨好光明功德普賢行品如來出現等品准初會中問處并有十頂未有說處亦是來文未具總是如善財表法中見彌勒菩薩是其行也明同其善財一生成佛果故遂於樓閣之內現三生之行總在如今三生者一過去久遠見道修行生二現在得果圓滿生三當來示現成正覺出世生總在樓閣之內如今現前無古今去來現在不可得故然亦不廢三生之相現在其中但以智知為隨俗利人故即三生也若約真論無發菩提心時無修行見道時無現生得果時無當來示成正覺時以三世及心量無性體故無安立故無處無依住故名為成佛時也若見自心有能發菩提心時當來成正覺時即為情識生滅不名發心時故以是義故信心及佛果總不離普光明殿乃至常行普賢無始終之行離世間品總不離普光明殿明因果同本不動普光明大智以為昇進功終故時復無體智復無依故彌勒令善財却見初友文殊師利即明至果不移因善財念見文殊便聞普賢菩薩名及自見其身入普賢身者明表正覺之因不移行果總明圓會因果行總一時滿故為智境界上能含一切眾生情量多劫是一時故明智無情有故但不離十信中不動智佛無前中後際故此如文殊師利十信中說偈云一念普觀無量劫無去無來亦無住如是了知三世事超諸方便成十力第八普賢行海常行門即如第九會中說離世間品是常住世間無限利生不與情合作業相應即如善財所表行中憶念文殊初友便聞普賢名及見自身入普賢身是也此是自成佛果竟常行普賢無始終行此普賢行亦明不移本普光明無依住智古人釋云重會普光法堂三會普光法堂總非重及三故大體明但以一箇普光明無依住大智圓會初發心因及佛果并修行行滿此三事總不離此智時亦不遷為明依智發心始終無情見之跡故第九如來不出不沒佛智恒果門者即如第十會中說法界一品經是以法界是佛之恒果故第十表通信六位人法所進求門即如覺城東會大塔廟處善財見文殊菩薩并已下入位中五位善知識是也此已上十門從普光明殿說十信已來總重敘使令學者易解經意故并以略舉善財知識表法次第和會令易解故第三重敘佛所說法處及座體者其義有三一敘說法之處及意趣二敘放光之處及意趣三敘座體及意趣第一敘說法處及意趣者其處有十其意趣有十一第一菩提場菩提樹下一會在熈連河邊去優樓頻螺迦葉聚落五里是一牛吼地是阿蘭若處得道依世間法如此是化眾生法則佛無此也乃至昇天總是所表法則若望如來以智體徧周十方恒徧而無來去對現色身故此明與世成法有可倣學也此一段是如來舉自果法勸眾生修行門第二會於普光明殿此承上古德說云去菩提樹三里又云龍造此將未可也普光明殿者約所顯得普光明智所報居之殿智體廣大無限量也所報之境無限重重等周法界如經初所陳其地堅固金剛所成寶樹行列宮殿樓閣等是皆煥耀光明徧周法界此明智體報居之宅徧一切處一切處總在纖毫之內不可拘其處所以智徧觀其宅亦復徧周十方總是無限境也於此普光明殿說十信法門明以舉果成信還將智果報得宅中說本不動智佛以為信位明信自心是不動智佛約此以為信體心外有法不成信心故即如來根本智宅還信自心所有分別是如來根本普光明大智本無動故只為迷本不為動故第三會於須彌山頂上說十住表入理契智非生滅心所得至故如須彌山在大海中高八萬四千由旬非手足攀攬所及明八萬四千塵勞山住煩惱大海於一切法無思無為即煩惱海枯竭塵勞山便成一切智山煩惱海便成性海若起心思慮所有攀緣塵勞山逾高煩惱海逾深不可至其智頂明以定為方便是故法慧菩薩入方便三昧方說此法門當知亡思即智現在想即迷存滯寂智潛情虗智發此乃見道之初生佛智慧家之始約表出凡超世同天自在得智慧山之頂又以方便定止心不亂為山體故以艮為山為止此為十住位也初生佛智慧家住佛所住明依定發慧像須彌山故第四會夜摩天宮說十行此以上天空居表約智慧法空而為行體即處世無染又明此天名時分天明菩薩處行知根生熟時非時也不妄利生又知何惑增多何惑減少隨惑增減而成熟之表知根利生名為時分法空隨行名為空居也第五會兜率天說十迴向此天於欲界處中又名樂知足天明迴向法門不貪涅槃不貪生死常處生死常處涅槃無二性故處中道故餘四天皆放逸如色界無色界天樂淨不可和會中道善衣雖他化自在天說十地法還以此位中道之法成十地蘊修成功故說十迴向法以膝上放光表卷舒自在莫不由膝故明理智大願大悲滿周十方會融無礙莫不皆由十迴向位如十地依此而行蘊積令熟故無別法故第六會他化自在天說十地表至欲際之頂又表依眾生而應化故無自化也故借此天處以表化他之智故又此天處是魔波旬所居明十地位智伏心魔也成大慈悲之行令成熟故第七會在第三禪表普賢行滿法悅利生表此天唯禪悅喜動故第八會普光明殿說十定及如來出現品明佛出現進修道極不離本處明不離一箇普光明智以為進修云昇天上二表法昇進元來不離一箇普光明大智本定之宅明雖修昇進行滿元不移本不動智中普光大用第九會又在普光明殿說離世間法明以普光明智徧周十方普利眾生不染眾法名離世間以普光明智具普賢行恒在世間不出不入名離世間故以智體恒用而無依故名為離非厭離故如此三會總在普光明殿者明行因與果并普光明滿總是一箇普光明無始終無依住自在大智故若眾生發菩提心者不見此智不名發心見此智者方名發心若心外見佛者及取相求真者皆且作善未名發一切智心故經云乘一切智乘直至道場以乘普光明大智之乘還不出普光明大智道場名之為至此名發心究竟二不別是故發心先心難明此智難信信得即能入故夫證發心易先起信發心難信極即入位故但須方便三昧現之即智境便現此三會總在普光明殿者明定體用始終因果萬行同一智也如前所述第十會在給孤獨園說法界品明法界不離世間給養之義故表世間生死園林即法界體用是故如來所居重閣講堂包含法界師子之座暨乎十方唯應度者知之處迷者不覺即五百聲聞及餘眾生是也第十一會在覺城東文殊師利為諸大眾說普照法界脩多羅門及善財童子善知識等明文殊是引蒙之首十方諸佛及一切眾生總依此法為師首故為無性妙慧之首故即以普賢為行首故二首同發無前後也已上敘會處所及所表意趣竟但約如來自身表法放光有十度第二敘放光處及意趣者約敘表昇進修行光明約有其十一初會中如來現相品兩度放光一放齒間光十方告眾知佛成道令眾咸集說佛因果之法二眉間毫中放光普照十方名一切菩薩力智光明照耀十方藏照十方已其光來入佛足下輪中明舉果成因入信光又於毫中出佛剎微塵數菩薩勝音為首明如來自所行之行徧周明佛自覺行徧周之果用成信故此光入足下輪中明此光與說十地放眉間光相對此是所信之佛果彼是自己修行昇進之果光也三第二會如來兩足下輪中放光此是普光明殿成信位之光是初會中放入足下輪中之光今放出以成十信果故明說十信光以足下表之輪表圓滿故明說佛果德用成信心表信心之中信佛果圓滿故四第三會如來足指端放光明入位之始登聖道之初生佛家之首行聖行之初故此表之此明說十住位光發足入聖之始五第四會如來兩足趺上放光表依法空行行故此明說十行位光以明依空起行故六第五會如來膝上放光明表十迴向大願理事互參智悲同濟猶如人膝是卷舒所由也此是說十迴向光表起願興悲生死涅槃智悲自在七第六會眉間放光名菩薩力燄明此光是初會中眉間所放之光名菩薩力智光明此因果相似初名力智表根本智此名力燄明表自功達本即能照俗故名力燄明如三乘中號名根本智及緣俗名後得智此明達根本智即能照俗無二體先後雖立昇進之位階級智不異大悲不異時不異普賢行不異總無遷法故乃說無量智慧皆隨用言之不移本也以智照之可見以情見之即迷以大悲門中引俗即時劫及法各分若大智約真時劫元無依止長短以總別六相言之八第八會隨好光明功德品於手中放光照惡道苦明道滿大悲接俗光也九出現品內如來放眉間光灌文殊頂放口中光灌普賢口表令理智萬行共相參以說佛果德故意明文殊是理及妙慧普賢是智萬行之用意表理智妙慧寂用交徹相參問答佛果之門文殊是如來法身無相善決正邪妙慧之果普賢是如來大智徧周對現色身知根利俗之行果一切諸佛用此二法而成佛故此教之中如來出現品還令此二法會融參徹方成佛果理智萬行法界無礙圓融之門故放光照之令相問答令後學者見法易明此三人因果從初發信直至果終參體交徹思之以理智照自心體用可見初會佛果是佛自成故此十地十一地後佛果是修行者自力所成以將此文殊普賢二行參徹明理智萬行滿故此已上自第二會已來是自修行者昇進之終是此一終之教未付囑流通亦在此出現品內如前所明第十法界品還於眉間放光名普照三世法界明三世總一時故總以法界為果體從信住行迴向十地十一地及佛果總以法界為果體文殊為法界理普賢為法界智理智妙用為一佛門以此一門為化羣蒙分為二法若也逐根隨俗法門無盡若論實理不離無法之中一法一多無礙名為普賢始接童蒙達無性理中妙簡正邪入無生慧名號文殊亦名童子菩薩能同苦際興行利生治佛家法名為普賢二人參體名之為佛本來自在名為法界從初徹後總此法界為體更無別法此品為一切諸佛因果之大都亦是眾聖賢所行之大路無出此也亦是自心一切智王之所遊觀之大宅也亦是一切眾生之所依故名法界敘放光處意趣竟第三敘座體及意趣者其義有十種同異意趣第一會座體以摩尼為臺者約本體以法身性自無垢為摩尼名離垢寶故意以佛果菩提約法身無垢為體報得佛身及化身為智用故明依體起智用故故以摩尼為座體第二會座體蓮華為藏者意表第二會約化利眾生令成信種處信之中表行在世無染表以利物無染為功即蓮華為藏第三會在帝釋妙勝殿上安置普光明藏師子之座百千層級意表從信入位以方便無念無作寂靜三昧名為安置以三昧力顯得如來根本智慧創生佛家得無畏慧名普光明藏師子之座藏者表此位入如來智慧之藏師子者明智慧無畏普光明者表契如來本普光明法界大智慧也百千層級者表十住進修階級出世越百千情計無明故破百千業障故如佛果座總不云層級進修昇降覺惑淺深智慧勝劣故如十住中初且百千層級為明入位進修超業障之分齊也第四會夜摩天宮化作寶蓮華藏師子之座為表說十行位約行處世無著以蓮華所表師子如前依主釋也百萬層級者昇進過前超業勝故云化作座不云安置者表以入如來智慧以智隨行所行行業以智化為故猶如變化故不云安置明行從理化故第五會兜率天宮即殿上敷摩尼藏師子之座百萬億層級表十迴向其中以出世之理智依本法身處世無垢依本佛果座體為昇進還歸本故設以迴向方便願力成其悲智不易法身自體無垢為迴向悲願會融令體用均平故云敷座不云安置及化作故百萬億層級者昇進過前故除染淨二障成無礙法界大悲智雖十住十行五位齊修然以教辯病明前二位出俗心勝大悲心劣此十迴向位以願力會融智悲得所故第六會他化自在天王宮但云摩尼藏殿不云座體者意表座不易兜率天摩尼座但舉法性無垢大智成大悲門覆育含生故但云殿不云座以明依前迴向之法長大悲之殿覆育眾生無別昇進故第七會在第三禪其會法則教行未來且以普賢行品略舉其普賢行品在三十六品是且其略舉大本未來有百萬億頌第八第九第二會同在普光明殿明十信心與昇進修行所至佛果及離世間品普賢常行及十定十通等總不離普光明一箇智體故以成五位十信等進修故總不出此智此普光明智十方諸佛及一切眾生同共有之諸佛已達眾生迷之故然體用是一迷悟不同望此教中發心之者一悟即知見如佛如法華經以佛知見示悟眾生欲令眾生入佛知見乃至乘一切智乘直至道場又此經云乘如來乘不思議乘勝乘無上乘等是如初卷中歎諸菩薩德中善知一切佛平等法已踐如來普光明地此普光明智眾生迷智為迷悟者悟迷成普光明智為悟是故初會神天示現入法獲益入即同佛所入同佛知見與眾生作入法之樣令後學倣之是故此三會總在普光明殿者意明五位昇進信亦不離此智悟入修行亦不離此智時劫無體可轉智復不異此普光明智以十迴向法門和融悲願即自在神通總在其內如一生修有漏十善尚得生於天上得業報神通十念成就尚得往生淨土何況依智發心又復更加悲願諸波羅蜜之行豈此一生之後不得智體自在神通望以智境會實而論設無盡劫元來不出一念今言一生者時終不延智終不異生終無生必不可逐情見生滅之生但以真智知即萬迷不惑也如西方淨土十六觀門總是作想想成由自報得神通何況達理智無依明淨徧照了身心無體內外見亡者但任理智廓然興大願海會融悲智一剎那際對現色身供養諸佛教化眾生復無作者性皆平等無心無主無性無相凡聖一如如無所住以無住法隨無住智供佛利生如是修行何慮不獲大力神通一依十迴向品修學即得第十法界品但云其座普周法界不云層級但明佛果座體摩尼為體從初會至第五會座體同是摩尼為體會佛果體同故大意以智行悲不異一箇普光明智處世無垢不異一箇妙理法身智與法身同為一箇自在無依體用而無作不往而至任物而應以理智會融方可知之已上表意但令眾生見事知法令易解故起進修行無疑惑故更廣云云約知所趣論主頌曰普光明智等虗空虗空但空智自在從初發心依此生究竟還依此處滿是故三會光明殿和會因果無別體隨位進修行差別智隨行別報境殊不離本智無生滅是故佛坐摩尼座此意明五位佛果中昇進皆以法界本普光明智為體用故是故始終因果不離普光明殿中敘座體意趣竟。

　　大方廣佛新華嚴經合論卷第五十四


　　音切


掉
　　(徒弔切)。

忿
　　(扶粉切)。

削
　　(息約切)。

礫
　　(曆音)。

賄
　　(呼每切)。

銷
　　(消音)。

展
　　(知演切)。

契
　　(苦計切)。

詮
　　(此緣切)。

創
　　(楚亮切)。

鬻
　　(余六切)。

蘆
　　(洛乎切)。

菔
　　(服音)。

熈
　　(虛其切)。

攬
　　(盧敢切)。
　　大方廣佛新華嚴經合論卷第五十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之三

　　【論】第四隨文釋義者於此品經中長科四段一序分二正說三動地興供四說頌歎法第一序分者從初爾時世尊已下至法界智印善印故於中有四段經名為序分二從爾時十方諸佛各伸右手已下至三十九卷中受持修習然後至於一切智地此一段是正說分三動地興供分者從爾時佛神力故已下至而說頌言是四說頌歎法分者從其心寂滅恒調順已下至三十九卷經末是第一序分中復分四段。
　　【經】爾時世尊在他化自在天王宮摩尼寶藏殿與大菩薩眾俱其諸菩薩皆於阿耨多羅三藐三菩提不退轉悉從他方世界來集住一切菩薩智所住境入一切如來智所入處勤行不息善能示現種種神通諸所作事教化調伏一切眾生而不失時為成菩薩一切大願於一切世一切劫一切剎勤修諸行無暫懈息具足菩薩福智助道普益眾生而恒不匱到一切菩薩智慧方便究竟彼岸示入生死及以涅槃而不廢捨修菩薩行善入一切菩薩禪定解脫三昧三摩鉢底神通明智諸所施為皆得自在獲一切菩薩自在神力於一念頃無所動作悉能往詣一切如來道場眾會為眾上首請佛說法護持諸佛正法之輪以廣大心供養承事一切諸佛常勤修習一切菩薩所行事業其身普現一切世間其音普及十方法界心智無礙普見三世一切菩薩所有功德悉已修行而得圓滿於不可說劫說不能盡。
　　【論】第一爾時世尊在他化自在天已下至說不能盡有十八行經歎諸來菩薩志德分釋義者從爾時世尊在他化自在天宮者明如來智身應位而現故託處表法明此菩薩十地道終至欲界頂故又為眾生故而修行十地非為自己有所求故名為他化又為十地道終降心境魔得自在故入離垢三昧白淨清潔法合然故處欲界頂常處三昧不住淨心不居禪界故為明此十地功終法雲普潤不拘垢淨對現色身故於此天說此十地故是故初會中自在天王獲益頌曰佛身徧周等法界普應眾生悉現前種種教門常化誘於法自在能開悟問曰何以故如來降此他化天中何故不云天王遙見佛來及敷座迎逆莊嚴偈讚等事答曰此位但依前兜率天宮法門迴向願行悲智之法行之更無異法以此不陳餘事但積德依前願海功終智極不假更須法事表其昇進和會但依法故又問何故不次第至化樂天因何越昇他化天說其十地答曰明十地向前須依次第和會理智悲願昇降會融得所十迴向和融悲願理智齊均廣狹稱周法界等眾生量表法處於中道還於處中處說中道之義說十迴向和會悲願理智即於欲界處兜率天是上下俱有二天說十地處中即於欲界上際色界下際欲明不拘染淨即理智大悲自在又說十一地等覺法門於第三禪說表利眾生之行滿法樂利生似彼三禪悅樂第四禪表佛果徧周妙用圓滿故又十地超化樂十一地超二禪又明倍倍智高越次第故摩尼寶藏殿者表無垢大慈能含覆育物故明此位一無情取自安樂心但饒益眾生長大悲故故處摩尼無垢寶藏殿表之與大菩薩眾俱即是金剛藏等三十七表三十七助道法眾解脫月一人明一一助道下當體皆是解脫清涼樂故明即助即正道為地前見道正見已終十地助顯成熟不同三乘十地見道地前資糧為此一乘教從初依如來根本智發信心修薩婆若智故不依空觀折伏現行煩惱十地方得意生身故此教雖說如來無量色受想行識及心意者明不壞俗境以達成差別智故非同伏惑留生往生淨土故或云三千之境為佛境故望此教中初信心之中但約無限佛境塵含十方毛容法界為信進修行不云三千大千為佛報境一如賢首品是所信忻修之門發心功德品是十住悟入之德經云其諸菩薩皆於無上正等菩提得不退轉者菩提有五一小乘菩提二二乘菩提三空觀行六波羅蜜菩薩菩提四修十種相似真如觀修十波羅蜜有十真如障十一種麤重二十二種愚癡菩提五依十種如來智修十波羅蜜以無盡劫為一剎那際契無盡多生為一生一念迷解即佛智慧菩提此明依根本智發菩提心如起信論亦有此文依本覺故而有不覺又云覺心源故名究竟覺明知依如來智上而有不覺依無明上而有覺者於此覺者隨根種性有此五種覺法差別如此經菩提並一乘佛果根本智上不退菩提如起信論說或云超劫成佛云我於無量劫修行成佛道者皆為懈慢眾生作無數方便或云要經三僧祇方得成佛者此皆逐世情說為三乘不依根本智發心此教約智發心若以智論之不隨迷情直以不可數阿僧祇劫以為無時以此無時假施設一剎那際攝無限三世無限三世劫總不出一剎那際經云智入三世而無來往如是三僧祇劫情有智無以智收情情居智內無量劫情有在剎那際智中若取情虗智實元來總無時體始終無時可遷二事校量只可從實不從虗也經云悉從他方世界來集者以從十迴向法來成十地名之他方故法界性中無別他方以未至位處名他方故乃至諸位例然住一切菩薩智所住境者但五位菩薩智境總同至此十地中佛智境故入如來智所入處者為依如來根本智發心入行差別智成大悲故善入一切菩薩禪定者一如十定品說三摩鉢底神通明智明三昧能起智印神通三之云正此云正慧以三摩者三昧鉢底者慧於一念頃無所動作悉能往詣一切道場者以三昧智印性自徧故無表裏故常與智俱無動散故。
　　【經】其名曰金剛藏菩薩寶藏菩薩蓮華藏菩薩德藏菩薩蓮華德藏菩薩日藏菩薩蘇利耶藏菩薩無垢月藏菩薩於一切國土普現莊嚴藏菩薩毗盧遮那智藏菩薩妙德藏菩薩栴檀德藏菩薩華德藏菩薩俱蘇摩德藏菩薩優鉢羅德藏菩薩天德藏菩薩福德藏菩薩無礙清淨智德藏菩薩功德藏菩薩那羅延德藏菩薩無垢藏菩薩離垢藏菩薩種種辯才莊嚴藏菩薩大光明網藏菩薩淨威德光明王藏菩薩金莊嚴大功德光明王藏菩薩一切相莊嚴淨德藏菩薩金剛燄德相莊嚴藏菩薩光明燄藏菩薩星宿王光照藏菩薩虗空無礙智藏菩薩妙音無礙藏菩薩陀羅尼功德持一切眾生願藏菩薩海莊嚴藏菩薩須彌德藏菩薩淨一切功德藏菩薩如來藏菩薩佛德藏菩薩解脫月菩薩如是等無數無量無邊無等不可數不可稱不可思不可量不可說諸菩薩摩訶薩眾金剛藏菩薩而為上首。
　　【論】第二其名曰已下至而為上首有十八行經是菩薩列名分其名曰金剛藏菩薩者以智慧為金剛能破諸惑故藏者明智德徧周名之為藏寶藏菩薩者法寶徧周名之寶藏蓮華藏菩薩者明於眾行及涅槃生死無所染著故德藏菩薩者明眾德圓滿故蓮華德藏菩薩者明無染眾行莊嚴智德故日藏菩薩者明大智照用也蘇利耶藏菩薩者此云日之照用也無垢月藏菩薩者明大慈悲心照俗破煩惱焰故於一切國土普現莊嚴藏菩薩者明福智二事徧周故毗盧遮那智藏菩薩者云光明徧照之智故俱蘇摩德藏菩薩者明此菩薩有德見者悅意如華故名悅意華也優鉢羅德藏菩薩者取青蓮華為喻以義取之可知星宿王光照藏菩薩者明自在無礙差別智分明故如是諸菩薩以名下義解之可見此一段有三十八菩薩三十七箇菩薩同名為藏者即表三十七助道行門如解脫月一人即表三十七助道行中助菩提分清涼之果故與諸菩薩作請法之主故令諸大眾聞法修行得清涼樂故。
　　【經】爾時金剛藏菩薩承佛神力入菩薩大智慧光明三昧入是三昧已即時十方各過十億佛剎微塵數世界外各有十億佛剎微塵數諸佛同名金剛藏而現其前作如是言善哉善哉金剛藏乃能入是菩薩大智慧光明三昧善男子此是十方各十億佛剎微塵數諸佛共加於汝以毗盧遮那如來應正等覺本願力故威神力故亦是汝勝智力故欲令汝為一切菩薩說不思議諸佛法光明故所謂令入智地故攝一切善根故善簡擇一切佛法故廣知諸法故善能說法故無分別智清淨故一切世法不染故出世善根清淨故得不思議智境界故得一切智入智境界故又令得菩薩十地始終故如實說菩薩十地差別相故緣念一切佛法故修習分別無漏法故善選擇觀察大智光明巧莊嚴故善入決定智門故隨所住處次第顯說無所畏故得無礙辯才光明故住大辯才地善決定故憶念菩薩心不忘失故成熟一切眾生界故能徧至一切處決定開悟故善男子汝當辯說此法門差別善巧法所謂承佛神力如來智明所加故淨自善根故普淨法界故普攝眾生故深入法身智身故受一切佛灌頂故得一切世間最高大身故超一切世間道故清淨出世善根故滿足一切智智故。
　　【論】第三爾時金剛藏菩薩已下至滿足一切智智故有二十五行經明金剛藏菩薩入定同號諸佛皆來現前勸喻令說十地法門分入定分中義分為四段一爾時金剛藏菩薩有一行半經總有三句經文明金剛藏菩薩入定分二入是三昧已下至而現其前有兩行經明同號諸佛來現前分三作如是言已下至能徧至一切處決定開悟故有十六行經明以二十二事因緣入此三昧分四善男子已下有五行經明十方諸佛勸金剛藏菩薩令說法分經云金剛藏菩薩承佛神力入菩薩大智光明三昧者以如來智慧以為信進修行所作一切佛事總是佛神力無我自作故名三昧菩薩大智慧光明即是如來眉間所放十地智慧中道之光明名菩薩力焰明亦是初會中如來放眉間光名一切菩薩力智光明總是十地道終佛智慧光明今入三昧還是此之智慧三昧說十地道之智慧名菩薩大智慧光明以根本智成菩薩大悲行故十方各過十億佛剎微塵數世界外各有十億佛剎微塵數諸佛同號金剛藏者十億表數之圓滿無盡故云世界外者從十住十行十迴向中佛果為外今成此十地智德佛果名來現其前故所以與入定菩薩同名者明入定者智慧會及與本位佛智合故言十億佛剎塵為數者明無作智體用徧周故故言十億佛剎微塵數佛共加者明位至會源自力與佛力會故故下文亦是汝勝智力故汝以毗盧遮那如來應正等覺本願力故威神力故者明昇此十地法門皆以十迴向中一切諸佛大願發起若無十大願迴向此位不能自成故威神力者由初發心皆乘如來一切智乘威神之力而昇此十地故不離如來所作一切智用故若不由乘如來一切智乘云何至此十地之位此智通因徹果同智地故是故於此教中十信十住十行十迴向位位有佛果故此十地十一地中佛果取十迴向中佛果同妙用也通十信并五位進修中有六十重佛果若但取入位有五十重佛果通修行因共有一百重因果以佛本位中十波羅蜜自具十重因果明修行者皆依此佛本因果上起五位修行昇進以依本起名一百一十城之法門總通取十迴向中佛果同名為妙以此十地十一地不更別立佛果之號以十地十一地法同十迴向法故如佛本位十波羅蜜者如初會舉果勸修中如來是佛果次十箇菩薩上名悉同號為普者明佛果位中普賢菩薩隨十波羅蜜隨行名殊此是佛本因果行門故四十眾神天倣此而起隨十住十行十迴向十地位進修行別十波羅蜜亦隨昇進行上亦名別通十普賢四十眾神天有五十以十波羅蜜隨行五位上昇進即有五十箇菩薩行因五十箇佛果通為一百常不離本佛果本十普賢行名一十通四十眾神天為五十箇波羅蜜行一中攝十即有五百種差別智門方成萬行圓滿佛也即安立一剎那際為昇進始終之時例如龍女是剎那不出三生成佛亦取十定品中以剎那際降神初生及入涅槃以為時體本來如是見時日遷者情隨妄想也已上釋汝以毗盧遮那如來應正等覺本願力故威神力故竟此一段釋本發心及成果之因緣皆乘初會中毗盧遮那智力十普賢行四十眾神天所行行力倣此而修名乘佛神力是如來願力亦是汝勝智力故已下十二行都舉入三昧之所為有二十二因緣文義可知第四段善男子有五行經是勸說分有十事因緣如文自明云滿一切智智者一滿根本智二滿差別智。
　　【經】爾時十方諸佛與金剛藏菩薩無能映奪身與無礙樂說辯與善分別清淨智與善憶念不忘力與善決定明了慧與至一切處開悟智與成道自在力與如來無所畏與一切智人觀察分別諸法門辯才智與一切如來上妙身語意具足莊嚴何以故得此三昧法如是故本願所起故善淨深心故善淨智輪故善積集助道故善修治所作故念其無量法器故知其清淨信解故得無錯謬總持故法界智印善印故。
　　【論】第四爾時十方諸佛已下至法界智印善印故有九行經明十方諸佛與金剛藏菩薩十種力令說法自在分於此諸佛與力加持中義分為三一明諸佛十種加持二明十種因緣法入是三昧三明諸菩薩請說法一爾時已下至具足莊嚴有五行半經明十方諸佛與金剛藏菩薩十種力加持分二何以故已下有四行經明舉十種因緣法合入是三昧分於此欲說十地法時諸佛加持有六一十方諸佛同名現前加二毗盧遮那本願威神加三諸佛與金剛藏十種法力加四諸佛以言讚歎加五諸佛各伸右手摩頂加六如來放光灌頂加三如諸菩薩請說有四一如來放光光臺勸說二解脫月三請三諸菩薩同請四通諸佛放光勸說總有六種加持四重請一勸說第二正說分中從爾時十方諸佛各伸右手已下至動地興供已來正說十地且從初第一歡喜地中長科為十段。
　　【經】爾時十方諸佛各伸右手摩金剛藏菩薩頂摩頂已金剛藏菩薩從三昧起普告一切菩薩眾言諸佛子諸菩薩願善決定無雜不可見廣大如法界究竟如虗空盡未來際徧一切佛剎救護一切眾生為一切諸佛所護入過去未來現在諸佛智地佛子何等為菩薩摩訶薩智地佛子菩薩摩訶薩智地有十種過去未來現在諸佛已說當說今說我亦如是說何等為十一者歡喜地二者離垢地三者發光地四者燄慧地五者難勝地六者現前地七者遠行地八者不動地九者善慧地十者法雲地佛子此菩薩十地三世諸佛已說當說今說佛子我不見有諸佛國土其中如來不說此十地者何以故此是菩薩摩訶薩向菩提最上道亦是清淨法光明門所謂分別演說菩薩諸地佛子此處不可思議所謂諸菩薩隨證智。
　　【論】第一爾時十方諸佛各伸右手已下至隨證智一段有十六行半經明十方諸佛手摩金剛藏菩薩頂令起正說十種地名分。
　　【經】爾時金剛藏菩薩說此菩薩十地名已默然而住不復分別是時一切菩薩眾聞菩薩十地名不聞解釋咸生渴仰作如是念何因何緣金剛藏菩薩唯說菩薩十地名而不解釋解脫月菩薩知諸大眾心之所念以頌問金剛藏菩薩曰。
　　何故淨覺人　　念智功德具　　說諸上妙地　　有力不解釋　　一切咸決定　　勇猛無怯弱　　何故說地名　　而不為開演　　諸地妙義趣　　此眾皆欲聞　　其心無怯弱　　願為分別說　　眾會悉清淨　　離懈怠嚴潔　　能堅固不動　　具功德智慧　　相視咸恭敬　　一切悉專仰　　如蜂念好蜜　　如渴思甘露
　　【論】第二爾時金剛藏菩薩已下長行有五行通偈頌有十行經明金剛藏菩薩嘿然不說法解脫月菩薩知眾之心為眾請說十地法門分。
　　【經】爾時大智無所畏金剛藏菩薩聞說是已欲令眾會心歡喜故為諸佛子而說頌言。
　　菩薩行地事　　最上諸佛本　　顯示分別說　　第一希有難　　微細難可見　　離念超心地　　出生佛境界　　聞者悉迷惑　　持心如金剛　　深信佛勝智　　知心地無我　　能聞此勝法　　如空中彩畫　　如空中風相　　牟尼智如是　　分別甚難見　　我念佛智慧　　最勝難思議　　世間無能受　　默然而不說
　　【論】第三爾時大智無所畏金剛藏菩薩已下長行通偈頌有七行經明金剛藏菩薩以申默然不說之意。
　　【經】爾時解脫月菩薩聞是說已白金剛藏菩薩言佛子今此眾會皆悉已集善淨深心善潔思念善修諸行善集助道善能親近百千億佛成就無量功德善根捨離癡惑無有垢染深心信解於佛法中不隨他教善哉佛子當承佛神力而為演說此諸菩薩於如是等甚深之處皆能證知爾時解脫月菩薩欲重宣其義而說頌曰。
　　願說最安隱　　菩薩無上行　　分別於諸地　　智淨成正覺　　此眾無諸垢　　志解悉明潔　　承事無量佛　　能知此地義
　　【論】第四爾時解脫月菩薩已下通頌有九行經明解脫月菩薩重請說法分。
　　【經】爾時金剛藏菩薩言佛子雖此眾集善淨思念捨離愚癡及以疑惑於甚深法不隨他教然有其餘劣解眾生聞此甚深難思議事多生疑惑於長夜中受諸衰惱我愍此等是故默然爾時金剛藏菩薩欲重宣其義而說頌曰。
　　雖此眾淨廣智慧　　甚深明利能決擇　　其心不動如山王　　不可傾覆猶大海　　有行未久解未得　　隨識而行不隨智　　聞此生疑墮惡道　　我愍是等故不說
　　【論】第五爾時金剛藏菩薩已下長行及頌有九行經明金剛藏菩薩恐劣解隨識者不能生信分。
　　【經】爾時解脫月菩薩重白金剛藏菩薩言佛子願承佛神力分別說此不思議法此人當得如來護念而生信受何以故說十地時一切菩薩法應如是得佛護念得護念故於此智地能生勇猛何以故此是菩薩最初所行成就一切諸佛法故譬如書字數說一切皆以字母為本字母究竟無有少分離字母者佛子一切佛法皆以十地為本十地究竟修行成就得一切智是故佛子願為演說此人必為如來所護令其信受爾時解脫月菩薩欲重宣其義而說頌曰。
　　善哉佛子願演說　　趣入菩提諸地行　　十方一切自在尊　　莫不護念智根本　　此安住智亦究竟　　一切佛法所從生　　譬如書數字母攝　　如是佛法依於地
　　【論】第六爾時解脫月菩薩已下一段通頌有十四行半經明解脫月三請此眾堪聞若有得聞佛所護念願說無疑分。
　　【經】爾時諸大菩薩眾一時同聲向金剛藏菩薩而說頌言。
　　上妙無垢智　　無邊分別辯　　宣暢深美言　　第一義相應　　念持清淨行　　十力集功德　　辯才分別義　　說此最勝地　　定戒集正心　　離我慢邪見　　此眾無疑念　　唯願聞善說　　如渴思冷水　　如飢念美食　　如病憶良藥　　如蜂貪好蜜　　我等亦如是　　願聞甘露法　　善哉廣大智　　願說入諸地　　成十力無礙　　善逝一切行
　　【論】第七爾時諸大菩薩眾已下并頌有六行半經明大眾同請分。
　　【經】爾時世尊從眉間出清淨光明名菩薩力燄明百千阿僧祇光明以為眷屬普照十方一切世界靡不周徧三惡道苦皆得休息又照一切如來眾會顯現諸佛不思議力又照十方一切世界一切諸佛所加說法菩薩之身作是事已於上虗空中成大光明雲網臺而住時十方諸佛悉亦如是從眉間出清淨光明其光名號眷屬作業悉同於此又亦照此娑婆世界佛及大眾并金剛藏菩薩身師子座已於上虗空中成大光明雲網臺時光臺中以諸佛威神力故而說頌言。
　　佛無等等如虗空　　十力無量勝功德　　人間最勝世中上　　釋師子法加於彼　　佛子當承諸佛力　　開此法王最勝藏　　諸地廣智勝妙行　　以佛威神分別說　　若為善逝力所加　　當得法寶入其心　　諸地無垢次第滿　　亦具如來十種力　　雖住海水劫火中　　堪受此法必得聞　　其有生疑不信者　　永不得聞如是義　　應說諸地勝智道　　入住展轉次修習　　從行境界法智生　　利益一切眾生故
　　【論】第八爾時世尊已下并頌有二十一行經明十方世界如來各放眉間光灌金剛藏菩薩頂互相照燭光化成臺光臺出音聲勸說十地分。
　　【經】爾時金剛藏菩薩觀察十方欲令大眾增淨信故而說頌曰。
　　如來大仙道　　微妙難可知　　非念離諸念　　求見不可得　　無生亦無滅　　性淨恒寂然　　離垢聰慧人　　彼智所行處　　自性本空寂　　無二亦無盡　　解脫於諸趣　　涅槃平等住　　非初非中後　　非言辭所說　　出過於三世　　其相如虗空　　寂滅佛所行　　言說莫能及　　地行亦如是　　難說難可受　　智起佛境界　　非念離心道　　非蘊界處門　　智知意不及　　如空中鳥跡　　難說難可示　　如是十地義　　心意不能了　　慈悲及願力　　出生入地行　　次第圓滿心　　智行非慮境　　是境界難見　　可知不可說　　佛力故開演　　汝等應敬受　　如是智入行　　億劫說不盡　　我今但略說　　真實義無餘　　一念恭敬待　　我承佛力說　　勝法微妙音　　譬喻字相應　　無量佛神力　　咸來入我身　　此處難宣示　　我今說少分
　　【論】第九爾時金剛藏菩薩已下長行并頌有十三行經明金剛藏菩薩歎十地法門甚深出過情意識唯智所知非言所及承諸佛威神略說少許分此九段門中大意有十文自具足不煩更釋其十事者一諸佛摩頂明印可許說二總舉十種地名三默止待請方宣明法可貴不輕授物四解脫月知時而三請五金剛藏菩薩恐器劣而三止六大眾咸同請七明堪聞者諸佛所加不堪者元自不聞八明光臺出音勸說九明佛光灌頂十明金剛藏菩薩辭退法深難說略說少分大意明此十地體與十信十住十行十迴向十一地互作依止故是故從十信十住十行十迴向總有十地行門次第為以一箇如來自在無礙大智同行一箇十波羅蜜以為方便進修故總是初會十普賢法故是故解脫月菩薩言以字母等喻一切書字及數說無離字母一切佛法皆以十地為本明此十地法通因徹果不離如來根本智依十普賢行修差別智故滿薩婆若海故是故從初舉果勸修中放眉間光名菩薩力智光明入佛足下輪中用成十信今還於如來眉間放光名菩薩力燄明灌金剛藏菩薩頂用說十地足下光明以果成因生信此光明說十地是所信之果終是故今還放初所信之十地智果之光用灌加持金剛藏菩薩頂令說此十地之行從頂入者明十地是一切菩薩中道智果頂故至一切智之盡處故是故如來出現品法界品總於如來眉間放光總明果體智光圓滿處故又光從頂入者明以從智頂處世行悲稱十迴向中所發大願令行滿故明此十地長養大慈悲門赴所願滿足故是以善財知識以十女天表之十一地明悲滿從智徧利眾生以佛母摩耶生佛表之須妙得其意方可知真成信解之門昇進之路不窮大教無可以指南。

　　大方廣佛新華嚴經合論卷第五十五


　　音切


匱
　　(求位切)。

暎
　　(於命切)。

謬
　　(美幼切)。

蜂
　　(方容切)。

傾
　　(去營切)。

逾
　　(羊朱切)。
　　大方廣佛新華嚴經合論卷第五十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之四

　　【論】第十佛子若有眾生已下至卷末已來是正說第一歡喜地行相門分又分二義一長科此位二隨文釋義一長科此位者於此歡喜地中長科為十二段。
　　【經】佛子若有眾生深種善根善修諸行善集助道善供養諸佛善集白淨法為善知識善攝善清淨深心立廣大志生廣大解慈悲現前為求佛智故為得十力故為得大無畏故為得佛平等法故無救一切世間故為淨大慈悲故為得十力無餘智故為淨一切佛剎無障礙故為一念知一切三世故為轉大法輪無所畏故佛子菩薩起如是心以大悲為首智慧增上善巧方便所攝最上深心所持如來力無量善觀察分別勇猛力智力無礙智現前隨順自然智能受一切佛法以智慧教化廣大如法界究竟如虗空盡未來際佛子菩薩始發如是心即得超凡夫地入菩薩位生如來家無能說其種族過失離世間趣入出世道得菩薩法住菩薩處入三世平等於如來種中決定當得無上菩提菩薩住如是法名住菩薩歡喜地以不動相應故。
　　【論】第一佛子若有眾生深種善根已下有十七行經明初從凡夫地起三十種廣大志樂深心入菩薩位生如來家分第二隨文釋義者初從段中經云佛子若有眾生深種善根者即此段中生三十種志樂廣大是善修諸行善集助道者即十波羅蜜三十七助菩提觀行是也從四念觀常念觀身空無性相觀受不在內外中間觀心無住觀法無我勤行此觀名四正勤心稱所觀得法無我名四如意足以得法無我故獲得五根以觀達真不退名根五根者信進念定慧以不退生死正信根成故隨行不染不與情俱名之為力力者如前五根隨境不退不與情合但與智俱名之為力即便獲得七菩提分法七覺者念覺支擇法覺支精進覺支喜覺支捨覺支猗覺支此心稱理為猗定覺支以得此七種覺支分獲得八種正道分八正道者正見正思惟正精進正念正定正語正業正命是也解云以入佛智名為正見以智觀法名正思惟依五位法而行進修名正精進常與智合不與情俱名為正念心無生滅而能發起諸佛智慧及起無量大神通力名為正定善能分別人天外道三乘一乘邪見正見邪定正定邪行正行名為正語善簡自他一切邪業善顯佛智慧等一切眾生同共有之名為正業令一切眾生人天外道世間生死及三乘出世解脫法門皆令迴向如來根本一切智心本無情動名為正命如三十種廣大志樂如經具明從佛子菩薩始發如是心已下有五行經都結菩薩能發此三十種廣大志樂始發如是心即超凡夫地入菩薩位生如來家此一段通收前十住中初發心住同此十地中初歡喜地生如來家為佛真子為明同乘一如來智慧為體故明五位中差別行及差別智無前後始終一時同進故非同三乘逐情法故法行雖廣是一佛智印諸法非前後故故此十地法返成前十住十行十迴向法非是此十地別有法來猶如蘿菔從根生葉復以葉滋根亦如種穀以果生苗苗熟果成還初果也如善財見慈氏如來慈氏如來還令却見文殊明果不離因中果也又如人初生至三十而長終但以長初生為大故非別有大來又初生至老大時無先後也以智為先導非情所收無先後異也此一乘五位法門智為先導無前後故五位之行教辯昇進同異差別雖立昇降差殊但明一法界智中階級非如情見階級故以智照之可見亦如龍女一剎那際三生具行成佛是也三乘之種不體會法華經會權就實之意返云是化要經三祇劫方得成佛此是法界大智宅外門前之見也猶住草菴且免三界麤苦之樂得三種意生身住火宅門外權設三車是以几案有憑據之乘以淨土穢土有二別故未入法界大智生死涅槃無依住故若智悲無限佛本報居華藏海宅故以眾生海即佛海故眾生智是如來智故於一毛孔以智所觀一切剎海凡聖同在其中於一剎那中普見無限三世劫海無有始終不同權教定時劫淨穢全作差別法故此經十地之法門莫以三乘留惑或以願力不取淨土留身穢境以悲化眾生等解皆不稱此之法界普光明大智本宅之門須改三乘之見網眇目者令圓滅存留惑及淨穢土之漏身始可稱智身之廣大入此不動廣大智身方名歡喜地不動相應也亦是十信中不動智佛為體十住十行十迴向隨昇進立名至此位歸本名故論主乃為頌曰無限智悲成佛德佛以智悲成十地還將十地成諸位前後五位加行門不離十地智悲起是故十住初發心發心即入十地智雖然五位方便殊只為成熟十地智猶如迅鳥飛虗空不廢遊行無所至亦如魚龍游水中不廢常游不離水如是五位行差別不廢差別不離智所有日月歲差別以智法印無別異體智不成亦不壞以明諸位除習氣了習無習悲行成萬行常興無作智如無礙智是觀達無礙因觀行所成皆以自然無作智為體亦名不動智無依無可動故如是安立五位昇進之門有十一事因緣何者為十一一令發菩提心者不滯一法而生懈慢二令發菩提心者得智修行諸行三令發菩提心者以願起智從悲四令行慈悲者堅固圓滿五令發菩提心者自治隨俗習氣以諸波羅蜜令昇進智悲之境六令發菩提心者從位加行對治習惑進修智門七為發菩提心者簡辯三乘一乘及人天等差別諸行八令發菩提心者自知自行所至之緣九令發菩提心者明三乘一乘攝化廣狹福智減增十明古今諸佛化儀常爾十一如鍊真金不離金體十度鍊治轉更明淨且略釋歡喜地十二門中初門十七行經竟自餘如下更明。
　　【經】佛子菩薩住歡喜地成就多歡喜多淨信多愛樂多適悅多忻慶多踊躍多勇猛多無鬥諍多無惱害多無瞋恨佛子菩薩住此歡喜地念諸佛故生歡喜念諸佛法故生歡喜念諸菩薩故生歡喜念諸菩薩行故生歡喜念清淨諸波羅蜜故生歡喜念諸菩薩地殊勝故生歡喜念菩薩不可壞故生歡喜念如來教化眾生故生歡喜念能令眾生得利益故生歡喜念入一切如來智方便故生歡喜復作是念我轉離一切世間境界故生歡喜親近一切佛故生歡喜遠離凡夫地故生歡喜近智慧地故生歡喜永斷一切惡趣故生歡喜與一切眾生作依止處故生歡喜見一切如來故生歡喜生佛境界中故生歡喜入一切菩薩平等性中故生歡喜遠離一切怖畏毛豎等事故生歡喜何以故此菩薩得歡喜地已所有怖畏悉得遠離所謂不活畏惡名畏死畏惡道畏大眾威德畏如是怖畏皆得永離何以故此菩薩離我想故尚不愛自身何況資財是故無有不活畏不於他所希求供養唯專給施一切眾生是故無有惡名畏遠離我見無有我想是故無有死畏自知死已決定不離諸佛菩薩是故無有惡道畏我所志樂一切世間無與等者何況有勝是故無有大眾威德畏菩薩如是遠離驚怖毛豎等事。
　　【論】第二佛子菩薩住歡喜地已下一段有二十五行經明菩薩初入地位多歡喜分釋義中分為五段一佛子菩薩住歡喜地已下至多無瞋恨有兩行半經此一段明菩薩入初歡喜地多歡喜分二佛子已下至復作是念有五行半經明正說此位菩薩歡喜之意有十種歡喜如此一段明見聞念諸佛法故生歡喜分三我轉離一切世間境界故已下至何以故有六行半經有十種歡喜明自知得佛智慧永離苦源此一段入法故生歡喜分四此菩薩得歡喜地已已下至何以故有兩行半經明入此歡喜地已能離五種怖畏分五此菩薩已下至毛豎等事有七行經明正說五種怖畏所緣分此之已上二十五行經如文自具不煩更釋。
　　【經】佛子此菩薩以大悲為首廣大志樂無能沮壞轉更勤修一切善根而得成就所謂信增上故多淨信故解清淨故信決定故發生悲愍故成就大慈故心無疲懈故慚愧莊嚴故成就柔和故敬順尊重諸佛教法故日夜修習善根無厭足故親近善知識故常愛樂法故求多聞無厭足故如所聞法正觀察故心無依著故不躭著利養名聞恭敬故不求一切資生之物故生如實心無厭足故求一切智地故求如來力無畏不共佛法故求諸波羅蜜助道法故離諸諂誑故如說能行故常護實語故不汙如來家故不捨菩薩戒故生一切智心如山王不動故不捨一切世間事成就出世間道故集助菩提分法無厭足故常求上上殊勝道故佛子菩薩成就如是淨治地法名為安住菩薩歡喜地。
　　【論】第三佛子此菩薩以大悲為首已下一段有十五行半經明入初地已又生三十四種廣大志樂分釋義中分為三段一從佛子已下至修一切善根而得成就有一行半經此一段明更勸勤修信進助菩提行無疲懈分二所謂信增上故已下至上上殊勝道故有十二行半經此一段明以三十種法增上進修淨治此地法分三佛子已下有一行半經此一段明諸結勸修住地分如上十五行半經經文自具不煩更釋。
　　【經】佛子菩薩住此歡喜地能成就如是大誓願如是大勇猛如是大作用所謂生廣大清淨決定解以一切供養之具恭敬供養一切諸佛令無有餘廣大如法界究竟如虗空盡未來際一切劫數無有休息又發大願願受一切佛法輪願攝一切佛菩提願護一切諸佛教願持一切諸佛法廣大如法界究竟如虗空盡未來際一切劫數無有休息又發大願願一切世界佛興于世從兜率天宮歿入胎住胎初生出家成道說法示現涅槃皆悉往詣親近供養為眾上首受行正法於一切處一時而轉廣大如法界究竟如虗空盡未來際一切劫數無有休息又發大願願一切菩薩行廣大無量不壞不雜攝諸波羅蜜淨治諸地總相別相同相異相成相壞相所有菩薩行皆如實說教化一切令其受行心得增長廣大如法界究竟如虗空盡未來際一切劫數無有休息又發大願願一切眾生界有色無色有想無想非有想非無想卵生胎生濕生化生三界所繫入於六趣一切生處名色所攝如是等類我皆教化令入佛法令永斷一切世間趣令安住一切智智道廣大如法界究竟如虗空盡未來際一切劫數無有休息又發大願願一切世界廣大無量麤細亂住倒住正住若入若行若去如帝網差別十方無量種種不同智皆明了現前知見廣大如法界究竟如虗空盡未來際一切劫數無有休息又發大願願一切國土入一國土一國土入一切國土無量佛土普皆清淨光明眾具以為莊嚴離一切煩惱成就清淨道無量智慧眾生充滿其中普入廣大諸佛境界隨眾生心而為示現皆令歡喜廣大如法界究竟如虗空盡未來際一切劫數無有休息又發大願願與一切菩薩同一志行無有怨嫉集諸善根一切菩薩平等一緣常共集會不相捨離隨意能現種種佛身任其自心能知一切如來境界威力智慧得不退如意神通遊行一切世界現形一切眾會普入一切生處成就不思議大乘修菩薩行廣大如法界究竟如虗空盡未來際一切劫數無有休息又發大願願乘不退輪行菩薩行身語意業悉不唐捐若暫見者則必定佛法暫聞音聲則得實智慧纔生淨信則永斷煩惱得如大藥王樹身得如如意寶身修行一切菩薩行廣大如法界究竟如虗空盡未來際一切劫數無有休息又發大願願於一切世界成阿耨多羅三藐三菩提不離一毛端處於一切毛端處皆悉示現初生出家詣道場成正覺轉法輪入涅槃得佛境界大智慧力於念念中隨一切眾生心示現成佛令得寂滅以一三菩提知一切法界即涅槃相以一音說法令一切眾生心皆歡喜示入大涅槃而不斷菩薩行示大智慧地安立一切法以法智通神足通幻通自在變化充滿一切法界廣大如法界究竟如虗空盡未來際一切劫數無有休息佛子菩薩住歡喜地發如是大誓願如是大勇猛如是大作用以此十願門為首滿足百萬阿僧祇大願。
　　【論】第四佛子菩薩住此歡喜地已下有五十八行經明住歡喜地興發十種無盡廣大誓願分釋義中分為十二段一佛子已下至如是大作用有一行半經是都舉此地所堪為十大願分二所謂已下至無有休息可三行半經明願以一切供養具供養一切諸佛如法界虗空界無休息分三又發大願已下至無有休息有三行經明願一切佛法護持無休息分四又發大願已下至無有休息有四行半經明願一切世界佛出興世皆往詣供養為上首受行正法無有休息分五又發大願已下至無有休息可四行半經明菩薩廣大行不離諸波羅蜜淨治諸地有總別同異成壞等相皆如實說教化眾生無有休息分此一段如五位昇進隨位安立十波羅蜜十菩薩行十世界十佛名號總是一波羅蜜中隨行成名於五位中具有五百為一波羅蜜中具十十中具百隨五位上加行同異上有五百即如初會中菩薩神天等眾一眾有十十眾有百五十眾上有五百各各位中隨當位菩薩神天名下義是波羅蜜行又善財四眾各具五百者是為一中具足十義名之為總其行殊途名之為別一智無二名之為同隨行報殊名之為異能成別報名之為成因果本虗名之為壞為行行無體故且如波羅蜜一中有此六門一能破慳貪等十煩惱結名之為壞二能成善果名之為成三眾惑雖多捨通多法名之為總四殊招別果名之為別五終歸一智名之為同六隨惑對治名之為異此六相之法於一切法中總具此六門一一入法行門中以智觀之可見若一一法中無此六義皆偏見也又一波羅蜜上具十波羅蜜即捨義通該無法不徧餘淮例知六又發大願已下至無有休息有五行半經明願化一切三界四生眾生皆安住一切智智廣大無休息分此一段明教化三界四生法欲界心多者勸令觀諸法苦空無常對治欲惡修諸善法樂清淨定淨治心垢離貪瞋癡慢破欲界業得寂靜樂色界心多者住息想禪生有漏善界方便勸修十波羅蜜慈悲喜捨令方便成就自體無作大寂定門離息伏想現一切智成就無量巧方便智教化眾生若無色界心多者方便教化修廣多聞慧分別世間一切事業令無迷滯無定亂體起大願力成就神通供佛法僧修一切種一切智智教化一切無盡眾生皆成佛故如是依根發起調伏使令皆至一切智智智智者根本智中修差別智也如根本智依無作定顯差別智依根本智加行起觀方成或自力不修依佛菩薩先達之者學而方得七又發大願已下至無有休息有四行經明願以智明了麤細世界廣多無限分有形世界名麤無形世界名細亂住者多類雜居如此閻浮提諸雜居世界是也側住如四天王居處是倒住者如胡蜂窠等是正住可知若入者如土居眾生只欲入不欲出若行者如人等身中八萬四千戶虫居而人或行住坐立者是也若去者如流水居眾生其一向流去是也帝網差別者如天帝網重重光影互相容也如是世界重重共住即華藏莊嚴世界是與諸眾生世界海共住業不相妨猶如帝網互相容而住各依自業相見如經云一切種一切智智者明菩薩大慈悲種由大願力助成一切智由定方現差別智由觀助成總以此知之皆依根本智起無限智門總由此也八又發大願已下有六行經明願佛國互相參入莊嚴分此一段明入智境界佛剎如光影互相參現故九又發大願已下至無有休息有七行經明願諸菩薩同志行無怨嫉分十又發大願已下至無有休息有五行半經明願乘不退輪行菩薩行身語意業見聞者無空過分十一又發大願已下至無有休息可十行經明願於一切世界隨眾生欲示現成佛入涅槃分十二佛子已下可兩行經明都結十種大願滿無盡願分。
　　【經】佛子此大願以十盡句而得成就何等為十所謂眾生界盡世界盡虗空界盡法界盡涅槃界盡佛出現界盡如來智界盡心所緣界盡佛智所入境界界盡世間轉法轉智轉界盡若眾生界盡我願乃盡若世界乃至世間轉法轉智轉界盡我願乃盡而眾生界不可盡乃至世間轉法轉智轉界不可盡故我此大願善根無有窮盡。
　　【論】第五佛子此大願已下有七行半經明前十無盡願以十盡句而能成就分於此段中分為兩段一從佛子已下至眾生界盡我願乃盡有五行半經明十盡句分二而眾生界不可盡已下至無有窮盡可兩行經明願不盡分言世間轉法轉智轉界者明眾生三界流轉法流轉智流轉眾生界盡菩薩願行方盡如是不盡願行不盡。
　　【經】佛子菩薩發如是大願已則得利益心柔耎心隨順心寂靜心調伏心寂滅心謙下心潤澤心不動心不濁心成淨信者有信功用能信如來本行所入信成就諸波羅蜜信入諸勝地信成就力信具足無所畏信生長不可壞不共佛法信不思議佛法信出生無中邊佛境界信隨入如來無量境界信成就果舉要言之信一切菩薩行乃至如來智地說力故。
　　【論】第六佛子菩薩發如是大願已下有八行經明發十無盡願已得十種利益心十種信功用分釋義中分為三段一明發十盡大願已得十種柔耎心二得十種信三舉要言之已後一行都結如文可解。
　　【經】佛子此菩薩復作是念諸佛正法如是甚深如是寂靜如是寂滅如是空如是無相如是無願如是無染如是無量如是廣大而諸凡夫心墮邪見無明覆翳立憍慢高幢入渴愛網中行諂誑稠林不能自出心與慳嫉相應不捨恒造諸趣受生因緣貪恚愚癡積集諸業日夜增長以忿恨風吹心識火熾然不息凡所作業皆顛倒相應欲流有流無明流見流相續起心意識種子於三界田中復生苦芽所謂名色共生不離此名色增長生六處聚落於中相對生觸觸故生受因受生愛愛增長故生取取增長故生有有生故有生老死憂悲苦惱如是眾生生長苦聚是中皆空離我我所無知無覺無作無受如草木石壁亦如影像然諸眾生不覺不知菩薩見諸眾生於如是苦聚不得出離是故即生大悲智慧復作是念此諸眾生我應救拔置於究竟安樂之處是故即生大慈光明智。
　　【論】第七佛子此菩薩復作是念已下有十七行半經明菩薩知真愍俗隨迷緣生起大慈悲分釋義中分為五段此一段是當歡喜地中第七地相觀苦成悲門一佛子已下至如是廣大有三行經先舉佛正法甚廣大分二而諸凡夫心墮邪見已下至於三界田中復生苦芽有六行經明凡夫心墮邪見而生苦趣相續不斷分三所謂已下至如是眾生生長苦聚有四行經明十二因緣有支為生因分四是中皆空已下至不覺不知可兩行經明眾生不知身空無我分五菩薩已下至大慈光明智可有三行經明見眾生苦發悲愍分此一段十七行半經約立四門分別一舉體示迷門二凡夫迷體成苦門三不了緣生無體流轉門四菩薩達真愍苦接生門第一舉體示迷門者即如初三行是舉諸佛正法如是甚深如是寂靜如是寂滅如是無相等愍念凡夫不悟邪見無明長夜覆翳輪轉苦流問曰一切眾生體自真理智等如來何故從迷成諸業苦答曰為真如理智體皆無性無性理智不能自知若也自知不名無性但眾生緣隨境流轉不知善惡為隨境變業有差殊或因佛菩薩為說苦因或自因苦生厭方求正見不苦之道若也未厭苦果終不信聖言未可自知是真是假是苦是樂但受得其生都無厭患驚怖熱惱都不覺知若不深自勤修責躬匪懈作諸定觀入法界之真門者終未可盡其苦源也第二凡夫迷體成苦門者如後凡夫心墮邪見已下至於三界田中復生苦芽有六行經是於此段中所受生苦有十八種煩惱皆依二種煩惱起故云何為二一根本無明為長夜所覆二邪見逐境常流轉不息此二種無明若達得根本智方成智用非三乘空觀能斷得故是故勝鬘經聲聞緣覺及淨土菩薩但能折伏現行煩惱不名為斷煩惱為折伏故得變易生死菩薩得隨意樂生身皆有忻厭自他佛剎皆未得法界普光明智未得與十方諸佛同一智海永絕邪見自他取捨一切見流為迷前二種無明妄生厭捨別證真如及空相迷大智故是故淨名經云一切煩惱諸塵勞門以為佛種此無明邪見一乘菩薩達而成智三乘折伏現行亦云留惑潤生此乃皆非稱智而說不同一乘依不動智上自有無邊大自在用門如十信位中十箇智佛是以不動智佛為首如此無明及邪見與一切煩惱而作根本自餘已下一切諸煩惱皆從此生總名隨煩惱為依根本而有故如無明通總名邪見因境起識為因六根中見名色等為名色對六根作境因境識種取著名之邪見為迷真理智號曰無明以名色識種起邪見二種對於六根根根之上皆具有三且如耳根聞聲知如是聲皆有名色識起邪見等三種如眼根鼻舌身意總具此三名色識及六根以名色為境根為主識為取思之可見是故此經云不離此名色增長生六處聚落於中相對生觸觸生受受生愛愛生取取生有有生老死等是也如憍慢二種為增長無明能成增長苦種令不摧壞是故經云立憍慢幢入渴愛網中如愛為津潤無明能潤生死常流轉故為非愛不受身如諂誑是稠林無明為自迷覆廣多故為凡夫常所行無暫間斷故此非修定業不可制之如慳嫉二種是常計無明與惡道生死更加勝因是故經云心與慳嫉相應不捨恒造諸趣受生因緣如貪恚愚癡是集業無明是故經云貪恚愚癡積集諸業日夜增長如忿恨無明與瞋作因是故經云以忿恨風吹心識火熾然不息欲流有流無明流見流此是常流無明恒流轉不息明是四流大河常流不息成大苦海若心無念諸流頓竭若也智現便成法流如是十二有支互為主伴則一支上有十二有支總一百四十四有支以成無邊生死已上十八種煩惱無明皆依十二有支以為根本十二有支依名色邪見為本若以無作定門印之八萬四千塵勞總為法流智海如是無明名色對五根有觸受想行總以心生意取為主如是九緣同起了境名識以此十事總名無明總名邪見作一切煩惱迷心及境名曰無明境者名色是也六根對境邪見隨生第三不了緣生無體流轉門者此之一段明迷真逐妄所生之因從所謂已下至生長苦聚四行經是所謂因依名色對六根所緣生觸以觸故六根取受因受生愛因愛生取因取生有有生故有老死憂悲苦惱以名中具色色中具名名色二存聲香味觸總在其內有表色無表色但心意眼耳鼻舌身意所緣擊發成惑者皆為觸唯如來無為純與智俱無法觸也眾生觸受成三界之煩惱聲聞有厭生死證涅槃觸受淨土菩薩有淨穢二種觸一乘菩薩有圓和智悲未自在觸如是諸觸以智明觀以成智用是故淨名經云受諸觸如智證又法本不生今則不滅是明緣生體自性無性非生滅法凡夫不了號曰無明但知心境本無即起唯法起常是智境非生滅緣以定慧觀照即自然開解第四菩薩愍業接生門者即從是中皆空離我我所至大慈光明智五行經是如是十二有支一切眾生從此而起前十八種煩惱而流轉生死無苦不受聲聞緣覺淨土菩薩厭而伏之現行不起一乘菩薩以此十二有支而成根本智起差別智教化眾生住持善法及成菩提心意明迷悟不同非十二有支與智異故如勝鬘經亦同此說如上十八種煩惱如邪見無明十住初發心住上初生如來智慧家時正使能作惡道邪見已除故習氣微薄未盡憍慢等十八種總爾以十種故十行十迴向法中有十法加行治之漸漸微薄至十地以正智增明唯有見道隨行法執無隨三界現行習氣不善之業如慳嫉忿恨瞋五種入十地中習氣已無自餘至七地悲終智滿方成隨願智用只可名為達煩惱而成智用不可名為斷煩惱故法執現行至七地故法執習氣十地方無如算數廣大愚隨好功德愚此二愚至佛果行終方見盡如阿僧祇品隨好光明功德品是是故如來自說二品經明佛果二愚故明十二有支微習直至佛果方盡以此安立五位十度十十治之皆十住十行十迴向十地十一地法則皆體相似以明治習階級不同如是五位十波羅蜜皆初三波羅蜜以治從纏出世之道如善財十住中初及二三知識以三比丘表之次後三波羅蜜以治出世間世間之惑即以彌伽長者解脫長者海幢比丘表之次以方便波羅蜜已下願力等三波羅蜜門以治入世間中出世間令悲智自在即以休捨優婆夷仙人苦行婆羅門表之次以世間出世間智悲自在故即以智波羅蜜以智生悲得自在故即以師子幢王女名曰慈行表之智自在如王也以七住中以修悲生智以此第十住中以智生悲故為王女也明以智波羅蜜以智成悲而自在故此明五位進修位位有此四種勢分差別同異至善財知識一一差別同異重明方得了其五位解行同異從此十地法門亦如上有此四種治惑差別同異一從初地至第三地是治世間中染成出世間習四五六地是治出世間中世間智慧不自在習七八九地是治入世間中悲智不自在習是故八地位中諸佛以作三加七種勸發以用防之如八地位中具明第九第十地智波羅蜜治世間悲智得自在故是故以如來為太子時第三夫人瞿波表之明大慈大悲已滿是表慈悲法悅義如善財於十地中表法有九箇女天一箇佛妻為明此十地法門長養大慈悲門令圓滿自在故故以女天表之至彼位具明仍普賢利他行未自在大約略敘五位昇進大意有六一十住明創生佛家且除正使煩惱二明十行治隨世現行習惑三明十迴向起大願力和融智悲使世間出世間無礙利物四明十地長養蘊習悲智功圓五明十一地普賢行滿即普賢行品及十定品已後是六明成佛位終即如來出現品是如離世間品明進修佛果已後普賢恒行法界品即明前後一部之經皆是以法界為體如是以法界大智圓通總無一法一時有前後差別以智照之可見如是五位中差別行位總在初發心住中以願行智悲普印令圓滿故教雖前後願行悲智法是一時時亦不異法亦不差是故發心之士應如是修如是圓滿不離如來不動智之體圓滿故於一佛果智悲始終徹故普見一切眾生是佛國土無出入故教化迷如來智中眾生令依本故令諸眾生於自智中普見諸佛同一智故不於自智生別有佛想故令一切眾生不於自身起內外遠近見故以一智印印之破情有大小長短量故如是修行即是令諸眾生佛種不斷故為諸眾生說如斯法是故能令法種不斷普令一切眾生普見自身同佛智海入佛知見是故能令僧種不斷一一如是觀察而令心境如是相應。

　　大方廣佛新華嚴經合論卷第五十六


　　音切


忻
　　(許斤切)。

誑
　　(居況切)。

汙
　　(於故切)。

卵
　　(魯管切)。

猗
　　(於起切)。
　　大方廣佛新華嚴經合論卷第五十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之五

　　【經】佛子菩薩摩訶薩隨順如是大慈大悲以深重心住初地時於一切物無所恡惜求佛大智修行大捨凡是所有一切能施所謂財穀倉庫金銀摩尼真珠琉璃珂貝璧玉珊瑚等物珍寶瓔珞嚴身之具象馬車乘奴婢人民城邑聚落園林臺觀妻妾男女內外眷屬及餘所有珍玩之具頭目手足血肉骨髓一切身分皆無所惜為求諸佛廣大智慧是名菩薩住於初地大捨成就佛子菩薩以此慈悲大施心為欲救護一切眾生轉更推求世出世間諸利益事無疲厭故即得成就無疲厭心得無疲厭心已於一切經論心無怯弱無怯弱故即得成就一切經論智獲是智已善能籌量應作不應作於上中下一切眾生隨應隨力隨其所習如是而行是故菩薩得成世智成世智已知時知量以慚愧莊嚴勤修自利利他之道是故成就慚愧莊嚴於此行中勤修出離不退不轉成堅固力得堅固力已勤供諸佛於佛教法能如說行佛子菩薩如是成就十種淨諸地法所謂信慈悲喜捨無有疲厭知諸經論善解世法慚愧堅固力供養諸佛依教修行。
　　【論】第八佛子菩薩摩訶薩已下有二十一行半經明入初地菩薩隨順大慈大悲行施分釋義中分為四段此是初地中第八地相一佛子已下至凡是所有一切能施有兩行半經明一切能捨分二所謂已下至是名菩薩住於初地大施成就有五行半經明此位中為求佛智故於身命財無恡惜分於此段中其施有三一財寶施二象馬妻子施三頭目眼耳身肉施三佛子菩薩以此慈悲已下至於佛教法能如說行有十行經明此位菩薩成前施已得十種利益分一明大慈悲大施所緣二明所施為求正法所為救眾生故三求出世智無疲勞心四於一切經論無怯弱心五善籌量上中下眾生隨力而行成世間智分六慚愧莊嚴修自利利他之道七勤修無退八成堅固力九供養諸佛十於佛教法隨說能行四佛子已下至依教修行有兩行半經明總結成就十種淨諸地法分具如經如此段中已如上信慈悲喜捨無有疲厭知諸經論善解世法慚愧堅固力供養諸佛教以教修行以為法門淨治行地以檀度為體餘九為伴。
　　【經】佛子菩薩住此歡喜地已以大願力得見多佛所謂見多百佛多千佛多百千佛多億佛多百億佛多千億佛多百千億佛多億那由他佛多百億那由他佛多千億那由他佛多百千億那由他佛悉以大心深心恭敬尊重承事供養衣服飲食臥具醫藥一切資生悉以奉施亦以供養一切眾僧以此善根皆悉迴向無上菩提佛子此菩薩因供養諸佛故得成就眾生法以前二攝攝取眾生謂布施愛語後二攝法但以信解力故行未善通達是菩薩十波羅蜜中檀波羅蜜增上餘波羅蜜非不修行但隨力隨分是菩薩隨所勤修供養諸佛教化眾生皆以修行清淨地法所有善根悉以迴向一切智地轉轉明淨調柔成就隨意堪用佛子譬如金師善巧鍊金數數入火轉轉明淨調柔成就隨意堪用菩薩亦復如是供養諸佛教化眾生皆為修行清淨地法所有善根悉以迴向一切智地轉轉明淨調柔成就隨意堪用。
　　【論】第九佛子菩薩住此歡喜地已下有十八行半經明以大願力得見多百千萬億佛及行四攝攝眾生分釋義中分為三段一佛子已下至迴向無上菩提有七行半經明以願力得見多百千佛并及悉承事供養分二佛子已下至隨意堪用有七行經明因供養佛獲勝益分三佛子已下又至隨意堪用有四行經明金師鍊金數數入火喻菩薩修行轉增上分此一段如文自具。
　　【經】佛子菩薩摩訶薩住於初地應從諸佛菩薩善知識所推求請問於此地中相及得果無有厭足為欲成就此地法故亦應從諸佛菩薩善知識所推求請問第二地中相及得果無有厭足為欲成就彼地法故亦應如是推求請問第三第四第五第六第七第八第九第十地中相及得果無有厭足為欲成就彼地法故是菩薩善知諸地障對治善知地成壞善知地相果善知地得修善知地法清淨善知地地轉行善知地地處非處善知地地殊勝智善知地地不退轉善知淨治一切菩薩地乃至轉入如來地佛子菩薩如是善知地相始於初地起行不斷如是乃至入第十地無有斷絕由此諸地智光明故成於如來智慧光明佛子譬如商主善知方便欲將諸商人往詣大城未發之時先問道中功德過失及住止之處安危可不然後具道資糧作所應作佛子彼大商主雖未發足能知道中所有一切安危之事善以智慧籌量觀察備其所須令無乏少將諸商眾乃至安隱到彼大城身及眾人悉免憂患佛子菩薩商主亦復如是住於初地善知諸地障對治乃至善知一切菩薩地清淨轉入如來地然後乃具福智資糧將一切眾生經生死曠野險難之處安隱得至薩婆若城身及眾生不經患難是故菩薩常應匪懈勤修諸地殊勝淨業乃至趣入如來智地佛子是名略說菩薩摩訶薩入菩薩初地門廣說則有無量無邊百千阿僧祇差別事。
　　【論】第十佛子菩薩摩訶薩已下有二十八行半經明菩薩入初地時善問地地次第進修對治障礙分釋義中約分為三段一佛子已下至成於如來智慧光明有十四行經明菩薩入初地已更求此地及十地入如來地相因果分二佛子已下至悉免憂患有六行半經明以商主所往大城喻菩薩問於諸地行相安危一時齊備所資具分三佛子已下至百千阿僧祇差別事有七行半經明菩薩修行善知地相安危主導眾生令得無礙解脫如商主分。
　　【經】佛子菩薩摩訶薩住此初地多作閻浮提王豪貴自在常護正法能以大施攝取眾生善除眾生慳貪之垢常行大施無有窮盡布施愛語利益同事如是一切諸所作業皆不離念佛不離念法不離念僧不離念同行菩薩不離念菩薩行不離念諸波羅蜜不離念諸地不離念力不離念無畏不離念不共佛法乃至不離念具足一切種一切智智復作有念我當於一切眾生中為首為勝為殊勝為妙為微妙為上為無上為導為將為帥乃至為一切智智依止者是菩薩若欲捨家於佛法中勤行精進便能捨家妻子五欲依如來教出家學道既出家已勤行精進於一念頃得百三昧得見百佛知百佛神力能動百佛世界能過百佛世界能照百佛世界能教化百佛世界眾生能住壽百劫能知前後際各百劫事能入百法門能示現百身於一一身能示百菩薩以為眷屬若以菩薩殊勝願力自在示現過於是數百劫千劫百千劫乃至百千億那由他劫不能數知爾時金剛藏菩薩欲重宣其義而說頌曰。
　　【論】第十一佛子菩薩摩訶薩已下有二十行半經明菩薩入位授職分釋義云是正答前所問佛菩薩善知識初地及十地因果分於此段中復分為二第一從初佛子已下至一切智智有八行經於中大意有五一正舉初地之果二明能護持正法三明所行四攝之行四明一切所作不離念佛法僧五明不離念具一切種一切智智如一切種者是以加行大願助成大悲種故一切智智如前已明又起大志樂修一切智及差別智廣行大悲種由薰修所生如一切智由定顯發故差別智由依師教先達者修學方成皆依根本智而有或因自根力上上觀達得明解之徒必藉師教第二復作是念已下至而說頌曰有十二行經明此位菩薩能捨家妻子修出家法得見百佛境界法門分於此十二行半經中大意有八一堪與眾生為首二堪與求一切智及差別智者為依止三明難捨能捨四明出家勤行精進五明所得三昧有百六明依報見佛之數七明以願力見佛增廣八明重說其頌如上見多百佛者即是華藏智境一佛剎海融十方諸佛剎海互參徧徹之多百非如三千大千世界佛境限之百佛故乃至身塵毛孔等周法界虗空界之百也不可如情所知之百佛故此是智境無限中多百但以安立隨位昇進之法明其升進然其一一佛境不可存其中邊量見但得自觀身智境無中邊見何得論佛境有邊量見此初地中間十地及如來地法為一地通修十地及佛地法故此中因果依十迴向中佛果名妙以十地但成就十迴向中大願海令滿彼大願行故亦不離初信心中金色世界不動智佛文殊師利普賢等行如經頌云佛子始發生如是妙寶心則超凡夫位入佛所行處。
　　【經】
　　若人集眾善　　具足白淨法　　供養天人尊　　隨順慈悲道　　信解極廣大　　志樂亦清淨　　為求佛智慧　　發此無上心　　淨一切智力　　及以無所畏　　成就諸佛法　　救攝羣生眾　　為得大慈悲　　及轉勝法輪　　嚴淨佛國土　　發此最勝心　　一念知三世　　而無有分別　　種種時不同　　以示於世間　　略說求諸佛　　一切勝功德　　發生廣大心　　量等虗空界　　悲先慧為主　　方便共相應　　信解清淨心　　如來無量力　　無礙智現前　　自悟不由他　　具足同如來　　發此最勝心　　佛子始發生　　如是妙寶心　　則超凡夫位　　入佛所行處　　生在如來家　　種族無瑕玷　　與佛共平等　　決成無上覺　　纔生如是心　　即得入初地　　志樂不可動　　譬如大山王　　多喜多愛樂　　亦復多淨信　　極大勇猛心　　及以慶躍心　　遠離於鬥淨　　惱害及瞋恚　　慚敬而質直　　善守護諸根　　救世無等者　　所有眾智慧　　此處我當得　　憶念生歡喜　　始得入初地　　即超五怖畏　　不活死惡名　　惡趣眾威德　　以不貪著我　　及以於我所　　是諸佛子等　　遠離諸怖畏　　常行大慈愍　　恒有信恭敬　　慚愧功德備　　日夜增善法　　樂法真實利　　不愛受諸欲　　思惟所聞法　　遠離取著行　　不貪於利養　　唯樂佛菩提　　一心求佛智　　專精無異念　　修行波羅蜜　　遠離諂虗誑　　如說而修行　　安住實語中　　不汙諸佛家　　不捨菩薩戒　　不樂於世事　　常利益世間　　修善無厭足　　轉求增勝道　　如是好樂法　　功德義相應　　恒起大願心　　願見於諸佛　　護持諸佛法　　攝取大仙道　　常生如是願　　修行最勝行　　成熟諸羣生　　嚴淨佛國土　　一切諸佛剎　　佛子悉充滿　　平等共一心　　所作皆不空　　一切毛端處　　一時成正覺　　如是等大願　　無量無邊際　　虗空與眾生　　法界及涅槃　　世間佛出興　　佛智心境界　　如來智所入　　及以三轉盡　　彼諸若有盡　　我願方始盡　　如彼無盡期　　我願亦復然　　如是發大願　　心柔耎調順　　能信佛功德　　觀察於眾生　　知從因緣起　　則興慈念心　　如是苦眾生　　我今應救脫　　為是眾生故　　而行種種施　　王位及珍寶　　乃至象馬車　　頭目與手足　　乃至身血肉　　一切皆能捨　　心得無憂悔　　求種種經書　　其心無厭倦　　善解其義趣　　能隨世所行　　慚愧自莊嚴　　修行轉堅固　　供養無量佛　　恭敬而尊重　　如是常修習　　日夜無懈倦　　善根轉明淨　　如火鍊真金　　菩薩住於此　　淨修於十地　　所作無障礙　　具足不斷絕　　譬如大商主　　為利諸商眾　　問知道險易　　安隱至大城　　菩薩住初地　　應知亦如是　　勇猛無障礙　　到於第十地　　住此初地中　　作大功德王　　以法化眾生　　慈心無損害　　統領閻浮地　　化行靡不及　　皆令住大捨　　成就佛智慧　　欲求最勝道　　捨己國王位　　能於佛教中　　勇猛勤修習　　則得百三昧　　及見百諸佛　　震動百世界　　光照行亦爾　　化百土眾生　　入於百法門　　能知百劫事　　示現於百身　　及現百菩薩　　以為其眷屬　　若自在願力　　過是數無量　　我於地義中　　略述其少分　　若欲廣分別　　億劫不能盡　　菩薩最勝道　　利益諸羣生　　如是初地法　　我今已說竟
　　【論】第十二若人集眾善已下有四十六行半經頌前之法分如文自具夫驗經所說入此初地法乃至是創始具足凡夫能發廣大願行能趣入故非是由因地前行解而來者意明設教備明修行滯障節級安危然發心者一時總頓修居一時一行之內非是要從節級次第來修以總別同異成壞六相法圓融可見於此六字三對法中一字有六且如人類之餘可准知如一人身具足是六相頭身手足眼耳鼻舌等用各別是別相全是一身一四大是總相一空無體是名同相不廢如是同無異性頭身手足眼耳鼻舌等用有殊是為異相頭身手足眼耳鼻舌等共成一身名為成相但隨無作緣有各無自性無體無相無生無滅無成無壞名為壞相又一切眾生名為總相愚智區分名為別相皆同佛智而有名為同相隨報業異名為異相所因作業受報得生名為成相心無所依業體無作名為壞相又十方報佛名為總相眾寶所嚴身土差別名為別相同一法身理智無二名為同相知隨行異名為異相成就眾生名為成相能所皆無無得無證名為壞相又以一智慧該收五位名為總相行解昇進名為別相同佛根本智名為同相修差別智名為異相成大菩提具普賢行名為成相智體無依用而無作名為壞相又三世久劫差別名為別相以智普觀在一剎那名為總相隨業長短名為異相情亡見盡長短時無名為同相智無依住名為壞相應根與法名為成相約舉五翻六相同異自餘一切法准此例知又明一字中有六相義互為主伴十玄義亦在此通一同時具足相應門二廣狹自在無礙門三一多相容不同門四諸法相即自在門五祕密隱顯俱成門六微細相容安立門七因陀羅網境界門八託事表法生解門九十世圓融異成門十主伴圓明具德門是其義也。
　　六相義
　　
　　此一字中有六相一切字一切法皆有此六相若善見者得智無礙總持門於諸法不滯有無斷常等障可以離情照之可見此六字義闕一即理智不圓是此初地中觀通世間一切法門故。
　　第二離垢地將釋此地約作五門分別一釋地名目二明此地修何行門三明善財表法四明此地於三界中得何界解脫五隨文釋義一釋地名目者何故名為離垢地為此位治上上十善戒上上十善戒即法身性戒能自體無垢故故名離垢地也二明此地修何行門者以戒波羅蜜為主餘九波羅蜜為伴三明善財表法者善財此位中知識號普德淨光夜神此是女天在菩提場內善財得菩薩寂靜禪定樂普遊步解脫門凡是夜神河神海神地神總是女神表慈悲位明此十地蘊積大悲滿十迴向中普賢願故故天女表之名普德淨光夜神者為滿普賢願行故夜神者常居生死大夜破一切眾生長迷闇故神者其智應真號之為神此女天在菩提場內者明以法身妙理為戒體故善財得菩薩寂靜禪定樂普遊步解脫門者明以性戒徧周行齊法界不為而用對現色身常處世間不染塵垢故為名也以體用恒寂故以禪定是體遊步是用樂是法樂此神住菩提場內者為上上十善是全體菩提法身妙理又是初歡喜地婆珊婆演底夜神本發心之師明一切發心以菩提妙理為體故四明此地於三界中得何界解脫者若以菩提無作之體即三界六道總通解脫是總相義若也別相論之善知三界法差別者即以戒體能治欲界煩惱以菩提妙理現前但能觀欲界煩惱行相以菩提妙理且治欲界惑習故色無色二界三地位中修八禪定方明此色無色界行門若不如是別別修行但以菩提無作用不能簡知三界所染行法即於三界法不能了達便同聲聞外道無大智故是故此地修戒治欲界煩惱三地修八禪治色無色界煩惱初地明凡夫發心但有大志樂忻求大法故三地修八禪者明上界禪皆息想安定心而住禪菩薩不息任體自寂禪捨彼息心任理自寂稱菩提故凡上二界禪隨其淺深皆有息心想伏隨寂靜住第四禪中無出入息唯白淨妙色現前水火風三灾不至為念亡想滅無此業故唯有色界業在第五隨文釋義者於中復分為二一長科經意二隨文釋義一長科經意者於此第二地中長科為六段。
　　【經】
　　諸菩薩聞此　　最勝微妙地　　其心盡清淨　　一切皆歡喜　　皆從於座起　　踊住虗空中　　普散上妙華　　同時共稱讚　　善哉金剛藏　　大智無畏者　　善說於此地　　菩薩所行法　　解脫月菩薩　　知眾心清淨　　樂聞第二地　　所有諸行相　　即請金剛藏　　大慧願演說　　佛子皆樂聞　　所住第二地
　　【論】第一諸菩薩聞此已下有五行頌明諸菩薩聞法歡喜分第二隨文釋義中從初五行頌大意有三一菩薩聞說初地法歡喜二散華稱讚三解脫月知眾又請說第二地其義如文自具。
　　【經】爾時金剛藏菩薩告解脫月菩薩言佛子菩薩摩訶薩已修初地欲入第二地當起十種深心何等為十所謂正直心柔耎心堪能心調伏心寂靜心純善心不雜心無顧戀心廣心大心菩薩以此十心得入第二離垢地佛子菩薩住離垢地性自遠離一切殺生不畜刀杖不懷怨恨有慚有愧仁恕具足於一切眾生有命之者常生利益慈念之心是菩薩尚不惡心惱諸眾生何況於他起眾生想故以重意而行殺害性不偷盜菩薩於自資財常知止足於他慈恕不欲侵損若物屬他起他物想終不於此而生盜心乃至草葉不與不取何況其餘資生之具性不邪婬菩薩於自妻知足不求他妻於他妻妾他所護女親族媒定及為法所護尚不生於貪染之心何況從事況於非道性不妄語菩薩常作實語真語時語乃至夢中亦不忍作覆藏之語無心欲作何況故犯性不兩舌菩薩於諸眾生無離間心無惱害心不將此語為破彼故而向彼說不將彼語為破此故而向此說未破者不令破已破者不增長不喜離間不樂離間不作離間語不說離間語若實若不實性不惡口所謂毒害語麤獷語苦他語令他瞋恨語現前語不現前語鄙惡語庸賤語不可樂聞語聞者不悅語瞋忿語如火燒心語怨結語熱惱語不可愛語不可樂語能懷自身他身語如是等語皆悉捨離常作潤澤語柔耎語悅意語可樂聞語聞者喜悅語善入人心語風雅典則語多人愛樂語多人悅樂語身心踊悅語性不綺語菩薩常樂思審語時語實語義語法語順道理語巧調伏語隨時籌量決定語是菩薩乃至戲笑尚恒思審何況故出散亂之言性不貪欲菩薩於他財物他所資用不生貪心不願不求性離瞋恚菩薩於一切眾生恒起慈心利益心哀愍心歡喜心和潤心攝受心永捨瞋恨怨害熱惱常思順行仁慈祐益又離邪見菩薩住於正道不行占卜不取惡戒心見正直無誑無諂於佛法僧起決定信佛子菩薩摩訶薩如是護持十善業道常無間斷復作是念一切眾生墮惡趣者莫不皆以十不善業是故我當自修正行亦勸於他令修正行何以故若自不能修行正行令他修者無有是處。
　　【論】第二爾時已下一段有四十三行經明已修初地欲向第二地捨惡行善分釋義中分為兩段第一從爾時金剛藏已下至以此十心得入離垢地有四行半經明以十心修第二地向第二佛子菩薩住離垢地已下至令他修者無有是處有三十八行經明第二地菩薩種性自身口意業調善順十善心具慈悲分十善者身無殺盜婬意無貪瞋癡口無妄言綺語惡口兩舌如欲界十善散善修色界無色界十善并修定業以息想方至。
　　【經】佛子此菩薩摩訶薩復作是念十不善業道是地獄畜生餓鬼受生因十善業道是人天乃至有頂處受生因又此上品十善業道以智慧修習心狹劣故怖三界故闕大悲故從他聞聲而解了故成聲聞乘又此上品十善業道修治清淨不從他教自覺悟故大悲方便不具足故悟解甚深因緣法故成獨覺乘又此上品十善業道修治清淨心廣無量故具足悲愍故方便所攝故發生大願故不捨眾生故希求諸佛大智故淨治菩薩諸地故淨修一切諸度故成菩薩廣大行又此上上十善業道一切種清淨故乃至證十力四無畏故一切佛法皆得成就是故我今等行十善應令一切具足清淨如是方便菩薩當學佛子此菩薩摩訶薩又作是念十不善業道上者地獄因中者畜生因下者餓鬼因於中殺生之罪能令眾生墮於地獄畜生餓鬼若生人中得二種果報一者短命二者多病偷盜之罪亦令眾生墮三惡道若生人中得二種果報一者貧窮二者共財不得自在邪婬之罪亦令眾生墮三惡道若生人中得二種果報一者妻不貞良二者不得隨意眷屬妄語之罪亦令眾生墮三惡道若生人中得二種果報一者多被誹謗二者為他所誑兩舌之罪亦令眾生墮三惡道若生人中得二種果報一者眷屬乖離二者親族弊惡惡口之罪亦令眾生墮三惡道若生人中得二種果報一者常聞惡聲二者言多諍訟綺語之罪亦令眾生墮三惡道若生人中得二種果報一者言無人受二者語不明了貪欲之罪亦令眾生墮三惡道若生人中得二種果報一者心不知足二者多欲無厭瞋恚之罪亦令眾生墮三惡道若生人中得二種果報一者常被他人求其長短二者恒被於他之所惱害邪見之罪亦令眾生墮三惡道若生人中得二種果報一者生邪見家二者其心諂曲佛子十不善業道能生此等無量無邊眾大苦聚是故菩薩作如是念我當遠離十不善道以十善道為法園苑愛樂安住自住其中亦勸他人令住其中。
　　【論】第三佛子已下一段有三十九行半經明第二地中善持上上十善分釋義中分為三段一佛子已下至如是方便菩薩當學有十四行經明此位菩薩持十善道分於此段其意有六一念十不善業是地獄餓鬼畜生二念十善業道得生三界至有頂天此十善通修非想頂總名有頂三上品十善畏苦修真得聲聞乘得出三界有為心伏盡三界煩惱入變化生死有入滅定經劫不覺四上品十善自覺緣生不具慈悲成獨覺乘亦得變化生死為根別故迴向大菩提亦經十千劫五上品十善修廣大願不捨眾生求佛大智成菩薩行六上上十善修一切種智清淨故成十力四無畏故名為最上乘已上生天及出世有此五種十善業道二佛子此菩薩摩訶薩已下至無邊眾大苦聚有二十三行經明行十不善業各有二種因果如經具明又十不善中亦有上中下三品因緣受苦不同如經自具三是故菩薩作如是念已下至令住其中有兩行經明菩薩自行十善亦教他行十善分於上上十善者明依智發心自餘三品雖皆離三界業得出三界果皆依空發心漸求佛智方入普賢願行為三乘中菩薩願行雖廣為未至佛智故皆有限量如立三千大千國土為佛報境者是以是義故與佛智中行普賢行者全別三乘以觀空及五位行門忻理至理方忻如來種智之門然更須入普賢願行即佛果在十信五位後云滿三祇方至若不迴心者元且在門外草庵上上十善一乘之門即以如來一切處不動智佛以為信心十住位中即入如來智慧之果十信五位皆以佛果大智以成行門即以如來普光明智以成十住十行十迴向十地十一地為體即佛果與普賢行同資以智體圓明出情見故非三世攝是以法華經為迴三乘令歸智海即以龍女表之此經頓示佛門即如善財所表善財雖徧巡諸友然不動足於覺母之前慈氏雖授一生成佛之功然不離一念無前後無生智海此是乘一切智乘古今見盡若情存前後不入佛智之門且住草庵止於門外論主頌曰一切眾生金色界白淨無垢智無壞智珠自在內衣中只欲長貧住門外廣大寶城住四衢文殊引導普賢扶肥壯白牛甚多力一念徧遊無卷舒如是寶乘不能入但樂勤苦門前立不覺自身常住中遣上恒言我不及。
　　【經】佛子此菩薩摩訶薩復於一切眾生生利益心安樂心慈心悲心憐愍心攝受心守護心自己心師心大師心作是念言眾生可愍墮於邪見惡慧惡欲惡道稠林我應令彼住於正見行真實道又作是念一切眾生分別彼我互相破壞鬥諍瞋恨熾然不息我當令彼住於無上大慈之中又作是念一切眾生貪取無厭唯求財利邪命自活我當令彼住於清淨身語意業正命法中又作是念一切眾生常隨三毒種種煩惱因之熾然不解志求出要方便我當令彼除滅一切煩惱大火安置清涼涅槃之處又作是念一切眾生為愚癡重闇妄見厚瞙之所覆故入陰翳稠林失智慧光明行曠野險道起諸惡見我當令彼得無障礙清淨智眼知一切法如實相不隨他教又作是念一切眾生在於生死險道之中將墮地獄畜生餓鬼入惡見網中為愚癡稠林所迷隨逐邪道行顛倒行譬如盲人無有導師非出要道謂為出要入魔境界惡賊所攝隨順魔心遠離佛意我當拔出如是險難令住無畏一切智城又作是念一切眾生為大瀑水波浪所沒入欲流有流無明流見流生死洄澓愛河漂轉湍馳奔激不暇觀察為欲覺恚覺害覺隨逐不捨身見羅剎於中執取將其永入愛欲稠林於所貪愛深生染著住我慢原阜安六處聚落無善救者無能度者我當於彼起大悲心以諸善根而為救濟令無灾患離染寂靜住於一切智慧寶洲又作是念一切眾生處世牢獄多諸苦惱常懷愛憎自生憂怖貪欲重械之所繫縛無明稠林以為覆障於三界內莫能自出我當令彼永離三有住無障礙大涅槃中又作是念一切眾生執著於我於諸蘊窟宅不求出離依六處空聚起四顛倒行為四大毒蛇之所侵惱五蘊怨賊之所殺害受無量苦我當令彼住於最勝無所著處所謂滅一切障礙證無上涅槃又作是念一切眾生其心狹劣不行最上一切智道雖欲出離但樂聲聞辟支佛乘我當令住廣大佛法廣大智慧佛子菩薩如是護持於戒善能增長慈悲之心。
　　【論】第四佛子已下有三十九行半經明第二地中起慈悲眾生分釋義中分為十段一佛子已下三十九行半經總有十種慈悲眾生心十種念眾生苦道令安在十種樂中如經自具次第十種復作是念如是身邊二見見取戒取總依邪見起故標在其首六道三界無明總依名色邪見惡慧惡欲生生死稠林故標之為首若明此諸見無體諸見即是法界緣生起唯法起見唯法見隨智而轉所緣三界六道諸不善道總由此五種生若了即是入佛知見已後諸煩惱總無有生如是五見相破壞者是離世間業因此五見而生鬥諍瞋恨如因貪便起邪命如三毒因貪起瞋癡業惡業增盛名為熾然清涼涅槃者業亡智現即樂又舉愚癡重闇妄見瞙者總明多迷障業為迷名色以障正智又舉墮地獄畜生餓鬼明由前迷障妄墮地獄此謂十八地獄十八者鑊湯鑪炭刀山劒樹黑闇寒冰火車火輪鐵網銅柱沸屎拔舌釘身吐火飲銅愚癡火城灰河等已上十八種地獄約心所作惡業處即受之入惡見網中者明眾生迷真妄取名色身見邊見戒取見取邪見常自籠網輪轉苦流愚癡稠林所迷者如一切眾生愚癡稠林所迷大要約有八萬四千大體總論一迷等虗空迷為迷自身如來普光本智慧海即等法界虗空界總迷如是愚癡廣多蔽障本智故號稠林如入位菩薩迷道愚癡隨五位上進修因果有一百以五位中各有十種波羅蜜以為昇進之行體如十住中從十信已後修方便三昧是修十住中初發心住向所謂得憶念諸佛智慧光明是正入初發心住果入海門國觀修治地住向觀察一切眾生海是清淨法界海得普眼法門是正入治地住果如是五位五十箇法門皆有二種因果都有一百箇昇進法門又以從初發心住乘自佛智經過五位見諦漸明復有五因有五箇果此約本五位上立通為十都有一百一十法門皆有迷障愚癡等法一如善財童子舉行所彰待至彼位具明如是名為隨位進修未得自在愚癡直至佛果所謂算數廣大愚隨好光明功德分量廣大愚唯佛窮果方始了知如阿僧祇品隨好光明功德品如來自說者是如是隨地位中進修迷障至善財表法知識一一對行具明令易解故隨逐邪道有九十五種諸邪道故又一切眾生人天魔梵聲聞緣覺淨土菩薩皆是邪道但為苦樂不同皆非正見行顛倒行者四倒八倒等是猶如盲人無有導師者明菩薩觀迷起悲求出要道惠濟羣品已下可知入魔境界者五蘊魔煩惱魔死魔天魔是也惡賊所攝者六根逐境起諸邪見是也隨順魔心遠離佛意者明根隨境變迷自佛智故我拔出如是險難令住無畏一切智城者明念苦興悲令達本智故又作是念一切眾生為大瀑水波浪所沒者明因愛水所沒故入欲流有流無明流見流生死洄澓者明總因愛河漩流漂轉故湍馳奔激不暇觀察者明前四流迅速逐境從見起諸妄業無暇起觀而調伏之故為欲覺恚覺害覺隨逐不捨者明此三種惡作流依身見羅剎於中執將永入愛欲稠林故明因身等五見俱生六十二見齊起六十二見者依婆沙說五蘊中各起四見四五二十三世各二十通為六十通身即是神身異神二見總為六十二見且於色蘊中即色是我離色非我我中有色色中有我五蘊中各具有此四如是諸見皆依身見所起是故此經云無身亦無見得佛無上身將入愛欲稠林者明一切生死皆從愛欲所生故為生死多故如稠林一剎那間八百生滅心齊起流注不絕剎那時盡生滅齊無於所貪愛深生染著者明深作生死苦業轉轉不休故我慢原阜者慢有七憍慢慢慢過慢卑慢我慢增上慢邪慢原阜者明慢上更加慢及過慢等名之曰阜如世平地更有高地其上平坦曰原原上更高為堆堆上更高為阜明我慢上加六重慢此為重阜也定六處聚落者憍慢原阜上更加眼耳鼻舌身意取著名色境增長苦因已下十四行經如文可解此十段經明此地中觀苦起悲救護分。

　　大方廣佛新華嚴經合論卷第五十七


　　音切


珂
　　(苦何切)。

婢
　　(部彌切)。

籌
　　(直由切)。

醫
　　(衣音)。

鍊
　　(良殿切)。

數
　　(所角切)。

糧
　　(良音)。

匪
　　(方尾切)。

瑕
　　(戶加切)。

玷
　　(丁念切)。

戀
　　(良願切)。

恕
　　(庶音)。

偷
　　(託侯切)。

盜
　　(導音)。

媒
　　(莫杯切)。

麤
　　(倉胡切)。

獷
　　(古猛切)。

庸
　　(容音)。

鄙
　　(彼音)。

闕
　　(去月切)。

訟
　　(似用切)。

憐
　　(力延切)。

阜
　　(婦音)。

湍
　　(土官切)。

激
　　(經歷切)。

暇
　　(遐嫁切)。

窟
　　(苦骨切)。

屎
　　(失指切)。

堆
　　(都回切)。

釘
　　(下定切)。

驗
　　(禺欠切)。
　　大方廣佛新華嚴經合論卷第五十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之六

　　【經】佛子菩薩住此離垢地以願力故得見多佛所謂見多百佛多千佛多百千佛多億佛多百億佛多千億佛多百千億佛如是乃至見多百千億那由他佛於諸佛所以廣大心深心恭敬尊重承事供養衣服飲食臥具醫藥一切資生悉以奉施亦以供養一切眾僧以此善根迴向阿耨多羅三藐三菩提於諸佛所以尊重心復更受行十善道法隨其所受乃至菩提終不忘失是菩薩於無量百千億那由他劫遠離慳嫉破戒垢故布施持戒清淨滿足譬如真金置礬石中如法鍊已離一切垢轉復明淨菩薩住此離垢地亦復如是於無量百千億那由他劫遠離慳嫉破戒垢故布施持戒清淨滿足佛子此菩薩四攝法中愛語偏多十波羅蜜中持戒偏多餘非不行但隨力隨分佛子是名略說菩薩摩訶薩第二離垢地菩薩住此地多作轉輪聖王為大法主具足七寶有自在力能除一切眾生慳貪破戒垢以善方便令其安住十善道中為大施主周給無盡布施愛語利益同事如是一切諸所作業皆不離念佛不離念法不離念僧乃至不離念具足一切種一切智智又作是念我當於一切眾生中為首為勝為殊勝為妙為微妙為上為無上乃至為一切智智依止者是菩薩若欲捨家於佛法中勤行精進便能捨家妻子五欲既出家已勤行精進於一念頃得千三昧得見千佛知千佛神力能動千世界乃至能示現千身於一一身能示現千菩薩以為眷屬若以菩薩殊勝願力自在示現過於是數百劫千劫乃至百千億那由他劫不能數知爾時金剛藏菩薩欲重宣其義而說頌曰。
　　【論】第五佛子已下一段有三十一行半經明正入第二離垢地得見多佛分釋義中明此地菩薩以願力得見多百千佛於此段中復分十段一佛子已下至那由他佛有三行半經明此位菩薩以願力得見多佛分二於諸佛所已下至亦以供養一切眾僧有兩行半經明以三心五事之供佛及僧分此中佛法僧者以毗盧遮那為佛寶文殊師利為法寶以普賢行為僧寶總攝三乘人天六道三寶總在此三寶中皆從普賢隨行教成故三以此善根已下至布施持戒清淨滿足有四行經明重受十善戒分此明初地亦受上上十善此更重明鍊磨四譬如真金已下至持戒清淨滿足有三行半經明舉鍊磨真金更加礬石更明淨喻五佛子已下至但隨力隨分有兩行半經明此位菩薩所行之行分六佛子已下至一切種一切智智有六行半經明此位菩薩受職分如云一切眾者以加行薰修種一切智即是根本智又智者明以根本智加行成差別智如根本智因三昧現故差別智由以根本智觀察加行力修成若不一一人以加行觀察力大願力即根本智滯寂聲聞同乘故無有用也七又作是念已下至一切智智依止者有兩行半經明此位菩薩自知道德殊勝分八是菩薩已下至以為眷屬有四行半經明此菩薩亦能捨家妻子出家得千三昧得見千佛分九若以菩薩殊勝願力已下至不能數知有兩行經明以勝願力見佛過前依報業力分十爾時已下明金剛藏說頌分。
　　【經】
　　質直柔耎及堪能　　調伏寂靜與純善　　速出生死廣大意　　以此十心入二地　　住此成就戒功德　　遠離殺生不惱害　　亦離偷盜及邪婬　　妄惡乖離無義語　　不貪財物常慈愍　　正道直心無諂偽　　離險捨慢極調柔　　依教而行不放逸　　地獄畜生受眾苦　　餓鬼燒然出猛燄　　一切皆由罪所致　　我當離彼住實法　　人中隨意得受生　　乃至頂天禪定樂　　獨覺聲聞佛乘道　　皆由十善而成就　　如是思惟不放逸　　自持淨戒教他護　　復見羣生受眾苦　　轉更增益大悲心　　凡愚邪智不正解　　常懷忩恨多諍訟　　貪求境界無足期　　我應令彼除三毒　　愚癡大闇所纏覆　　入大險道邪見網　　生死籠檻怨所拘　　我應令彼摧魔賊　　四流漂蕩心沒溺　　三界焚如苦無量　　計蘊為宅我在中　　為欲度彼勤行道　　設求出離心下劣　　捨於最上佛智慧　　我欲令彼住大乘　　發勤精進無厭足　　菩薩住此集功德　　見無量佛咸供養　　億劫修治善更明　　如以好藥鍊真金　　佛子住此作輪王　　普化眾生行十善　　所有善法皆修習　　為成十力救於世　　欲捨王位及財寶　　即棄居家依佛教　　勇猛精勤一念中　　獲千三昧見千佛　　所有種種神通力　　此地菩薩皆能現　　願力所作復過此　　無量自在度羣生　　一切世間利益者　　所修菩薩最勝行　　如是第二地功德　　為諸佛子已開演　　佛子得聞此地行　　菩薩境界難思議　　靡不恭敬心歡喜　　散華空中為供養　　讚言善哉大山王　　慈心愍念諸眾生　　善說智者律儀法　　第二地中之行相　　是諸菩薩微妙行　　真實無異無差別　　為欲利益諸羣生　　如是演說最清淨　　一切人天供養者　　願為演說第三地　　與法相應諸智業　　如其境界希具闡　　大仙所有施戒法　　忍辱精進禪智慧　　及以方便慈悲道　　佛清淨行願皆說　　時解脫月復請言　　無畏大士金剛藏　　願說趣入第三地　　柔和心者諸功德
　　【論】第六說頌已下有四十二行頌明重頌前法及請說第三地分釋義中分為五段一質直柔耎及堪能已下至為諸佛子已開演有三十行頌明頌前十段法門兩行一頌如文自具二佛子已下至第二地中之行相有四行頌明大眾聞法興供分三是諸菩薩微妙行已下至願為演說第三地有三行頌明諸菩薩聞第二地又請說第三地法分四與法相應諸智業已下至佛清淨行願皆說有三行頌明諸菩薩同請說分五時解脫月已下有兩行頌明解脫月重請說第三地分。
　　第三發光地將釋此地五門如前一釋地名目者何故名為發光地明此地修色無色界八禪定善達色無色界世間禪體識相對治明達三界障惑分明益令智慧明淨故故名發光地為從初地二地以善達欲界中隨纏法於三地善達色無色界四禪八定法門得出三界智慧光明現前故故名發光地若但修治欲界煩惱不修八定達色無色界猶有上二界障在不名發光為此地修三界業障盡故故名發光地以定能發慧光故二明此地修何行門者以忍波羅蜜為體餘九為伴此明三界業障盡故以此忍名為得無生忍若也初發心住得佛智慧現前名初生諸佛智慧家以十住十行十迴向總得無生忍是總義若也麤細進修言之地前三賢名為以佛智慧調伏名為伏忍初地二地三地名順無生忍四五六地得出三界及世間障亡方得名無生忍七八九地方名無功用寂滅忍十地悲智圓該位同諸佛三明善財表法者善財於此位中得見喜目觀察眾生夜天神去菩提場不遠坐蓮華藏師子之座善財得大勢力普喜幢解脫門表初地初入地位初發心第二離垢地是初會菩提之體為戒體第三地是依菩提之理修忍忍是行首故故去菩提場不遠以菩提成忍行故坐蓮華藏師子之座蓮華表在行無染師子明依主義也號喜目觀察眾生者明法忍行慈也夜天神者如前釋也善財得大勢力普喜幢解脫者明出三界障盡法忍成滿貪瞋忿恨惑不能生故法忍現前有大勢力故普喜幢解脫者明能摧壞自他煩惱故於諸境界不傾動故於諸違順成法樂故四明於三界中此地得何界解脫者此得三界解脫為前二地對治欲界此三地以次對治上二界八禪總是三界障盡故以四地修三十七助道觀五地修十諦觀六地修十二緣生觀學出世中世間智慧故五隨文釋義中二義如前第一長科經意者於此發光地中長科為七段。
　　【經】爾時金剛藏菩薩告解脫月菩薩言佛子菩薩摩訶薩已淨第二地欲入第三地當起十種深心何等為十所謂清淨心安住心厭捨心離貪心不退心堅固心明盛心勇猛心廣心大心菩薩以是十心得入第三地。
　　【論】第一爾時金剛藏菩薩已下至得入第三地有五行經明從第二地修第三地向起十種心分如經自具。
　　【經】佛子菩薩摩訶薩住第三地已觀一切有為法如實相所謂無常苦不淨不安隱敗壞不久住剎那生滅非從前際生非向後際去非於現在住又觀此法無救無依與憂與悲苦惱同住愛憎所繫愁慼轉多無有停積貪恚癡火熾然不息眾患所纏日夜增長如幻不實見如是已於一切有為倍增厭離趣佛智慧見佛智慧不可思議無等無量難得無雜無惱無憂至無畏城不復退還能救無量苦難眾生菩薩如是見如來智慧無量利益見一切有為無量過患則於一切眾生生十種哀愍心何等為十所謂見諸眾生孤獨無依生哀愍心見諸眾生貧窮困乏生哀愍心見諸眾生三毒火然生哀愍心見諸眾生諸有牢獄之所禁閉生哀愍心見諸眾生煩惱稠林恒所覆障生哀愍心見諸眾生不善觀察生哀愍心見諸眾生無善法欲生哀愍心見諸眾生失諸佛法生哀愍心見諸眾生隨生死流生哀愍心見諸眾生失解脫方便生哀愍心是為十菩薩如是見眾生界無量苦惱發大精進作是念言此等眾生我應救我應脫我應淨我應度應著善處應令安住應令歡喜應令知見應令調伏應令涅槃菩薩如是厭離一切有為如是愍念一切眾生知一切智智有勝利益欲依如來智慧救度眾生作是思惟此諸眾生墮在煩惱大苦之中以何方便而能拔濟令住究竟涅槃之樂便作是念欲度眾生令住涅槃不離無障礙解脫智無障礙解脫智不離一切法如實覺一切法如實覺不離無行無生行慧光無行無生行慧光不離禪善巧決定觀察智禪善巧決定觀察智不離善巧多聞菩薩如是觀察了知已倍於正法勤求修習日夜唯願聞法喜法樂法依法隨法解法順法到法住法行法菩薩如是勤求佛法所有珍財皆無恡惜不見有物難得可重但於能說佛法之人生難遭想是故菩薩於內外財為求佛法悉能捨施無有恭敬而不能行無有憍慢而不能捨無有承事而不能作無有勤苦而不能受若聞一句未曾聞法生大歡喜勝得三千大千世界滿中珍寶若聞一偈未聞正法生大歡喜勝得轉輪聖王位若得一偈未曾聞法能淨菩薩行勝得帝釋梵王位住無量百千劫若有人言我有一句佛所說法能淨菩薩行汝今若能入大火坑受極大苦當以相與菩薩爾時作如是念我以一句佛所說法淨菩薩行故假使三千大千世界大火滿中尚欲從於梵天之上投身而下親自受取況小火坑而不能入然我今者為求佛法應受一切地獄眾苦何況人中諸小苦惱菩薩如是發勤精進求於佛法如其所聞觀察修行此菩薩得聞法已攝心安住於空閑處作是思惟如說修行乃得佛法非但口言而可清淨。
　　【論】第二佛子已下至非但口言而可清淨有五十二行半經明正住第三地覩諸有為法及於一切眾生起慈悲并貴法重人能入火坑受苦樂聞法分第二隨文釋義中分為五段一佛子菩薩摩訶薩住第三地已下至是為十有十九行經明觀有為苦無常以十種哀愍眾生分二菩薩如是見眾生界已下至究竟涅槃之樂有七行半經明菩薩念度眾生以何方便安置何處令得究竟涅槃之樂分三便作是念已下至如是觀知已可五行經明菩薩所念知安置眾生之究竟處分四倍於正法已下至觀察修行可有十九行經明菩薩欲度眾生倍勤修習求法身命能捨入大火坑無苦分五此菩薩已下有兩行經明決定修行非但口言分如欲度眾生令住涅槃樂不離無障解脫智此是根本智乃至如是實覺無行無生慧光禪善巧決定觀察智善巧多聞如此五法總是一根本智之隨用修行者修方便定顯之可見如倍於正法勤求修習日夜唯願聞法者喜法者明智現無憂故樂法者無生死故依法者依如來智故隨法者隨順正解脫故解法者解第一義故順法者順正智故到法者自到涅槃能到入生死度眾生故亦令到涅槃故住法者住如來智慧中住故如得一偈法勝得大千世界寶及輪王位者明世法不免生死故已下准知。
　　【經】佛子是菩薩住此發光地時即離欲惡不善法有覺有觀離生喜樂住初禪滅覺觀內淨一心無覺無觀定生喜樂住第二禪離喜住捨有念正知身受樂諸聖所說能捨有念受樂住第三禪斷樂先除苦喜憂滅不苦不樂捨念清淨住第四禪超一切色想滅有對想不念種種想入無邊虗空住虗空無邊處超一切虗空無邊處入無邊識住識無邊處超一切識無邊處入無少所有住無所有處超一切無所有處住非有想非無想處但隨順法故行而無所樂著。
　　【論】第三佛子已下至而無所樂著有十行半經明住發光地修色無色界四禪八定隨順法性而行無所著分復分為九段一佛子已下至離生喜樂一行半經是住初禪分二滅覺觀已下至定生喜樂一行經住第二禪分三離喜住捨已下至捨有念受樂有兩行經是住第三禪分四斷樂已下至住第四禪有一行經是住第四禪分五超一切色想已下至住無邊虗空處有一行半經是空處定分六超一切虗空無邊處至住無邊識處有一行經是識處定分七超一切識無邊處已下至住無所有處一行經是無所有處定分八超一切無所有處已下至非有想非無想處一行經是非有想定分此是三界頂九但隨順法故而無所著是心無依定此是法界定體隨文釋義者明此發光地得出三界心入法界自體無作大三昧門雖修四禪八定恒隨法性而無所依但為鍊磨三界習氣令智明淨應如是進修故如善鍊金不失銖兩喻如是重重以戒定慧鍊磨不失法界大圓明智銖兩以此八種禪定鍊磨令智慧轉更明淨以法身智體本無增減故名發光地權教菩薩得出八禪超三界苦生於淨土有慈悲者留惑潤生住於世間聲聞羅漢出八禪定後入第九定依空智滅身智總無如一乘菩薩修習八禪善知世法無有體性成一切智之妙用故達三界體自無生滅故發起大智知世法故故名發光地明初地修檀住世間第二地修戒明能淨世間第三地修八定明得出世間四五六地明修出世間中世間之智七八九地明修入世間成悲智圓融第十地明修智悲圓滿成佛位故計其理智無有地體層級為治慣習及會融悲智生熟及修世間出世間差別智有淺深安立諸地設其軌度令使倣之。
　　【經】佛子此菩薩心隨於慈廣大無量不二無怨無對無障無惱徧至一切處盡法界虗空界徧一切世間住悲喜捨亦復如是。
　　【論】第四佛子已下至亦復如是有兩行半經明此位修慈悲喜捨四無量心以大慈為首分。
　　【經】佛子此菩薩得無量神通力能動大地以一身為多身多身為一身或隱或顯石壁山障所往無礙猶如虗空於虗空中跏趺而去同於飛鳥入地如水履水如地身出煙燄如大火聚復雨於水猶如大雲日月在空有大威力而能以手捫摸摩觸其身自在乃至梵世此菩薩天耳清淨過於人耳悉聞人天若近若遠所有音聲乃至蚊蚋虻蠅等聲亦悉能聞此菩薩以他心智如實而知他眾生心所謂有貪心如實知有貪心離貪心如實知離貪心有瞋心離瞋心有癡心離癡心有煩惱心無煩惱心小心廣心大心無量心略心非略心散心非散心定心非定心解脫心非解脫心有上心無上心雜染心非雜染心廣心非廣心皆如實知菩薩如是以他心智知眾生心此菩薩念知無量宿命差別所謂念知一生念知二生三生四生乃至十生二十三十乃至百生無量百生無量千生無量百千生成劫壞劫成壞劫無量成壞劫我曾在某處如是名如是姓如是種族如是飲食如是壽命如是久住如是苦樂我於彼死生於某處從某處死生於此處如是形狀如是相貌如是言音如是過去無量差別皆能憶念此菩薩天眼清淨過於人眼見諸眾生生時死時好色惡色善趣惡趣隨業而去若彼眾生成就身惡行成就語惡行成就意惡行誹謗賢聖具足邪見及邪見業因緣身壞命終必墮惡趣生地獄中若彼眾生成就身善行成就語善行成就意善行不謗賢聖具足正見正見業因緣身壞命終必生善趣諸天之中菩薩天眼皆如實知此菩薩於諸禪三昧三摩鉢底能入能出然不隨其力受生但隨能滿菩提分處以意願力而生其中。
　　【論】第五佛子已下至以意願力而生其中有三十三行經明住此地以修禪定獲神通力六根清淨分於此段中復分六段一佛子此菩薩得無量神通力已下至於梵世有六行經明神足通分二此菩薩已下至亦悉能聞有兩行經明天耳通分三此菩薩已下至以他心智知眾生心有七行經明得他心智分四此菩薩已下至皆能憶念有八行經明得宿命分五此菩薩已下至皆如實知有七行半經明得天眼分此已上明菩薩五通自在為智悲未滿本願故具普賢行故異淨土菩薩故異二乘故不證漏盡通以智於生死隨行自在故如淨名經云雖行六通而不盡漏者是也六此菩薩已下至以意願力而生其中有兩行經明不隨三昧力受生分。
　　【經】佛子是菩薩住此發光地以願力故得見多佛所謂見多百佛見多千佛見多百千佛乃至見多百千億那由他佛悉以廣大心深心恭敬尊重承事供養衣服飲食臥具湯藥一切資生悉以奉施亦以供養一切眾僧以此善根迴向阿耨多羅三藐三菩提於其佛所恭敬聽法聞已受持隨力修行此菩薩觀一切法不生不滅因緣而有見縛先滅一切欲縛色縛有縛無明縛皆縛微薄於無量百千億那由他劫不積集故邪貪邪瞋及以邪癡悉得除斷所有善根轉更明淨佛子譬如真金善巧鍊治秤兩不減轉更明淨菩薩亦復如是住此發光地不積集故邪貪邪嗔及以邪癡皆得除斷所有善根轉更明淨此菩薩忍辱心柔和心諧順心悅美心不嗔心不動心不濁心無高下心不望報心報恩心不諂心不誑心無險詖心皆轉清淨此菩薩於四攝中利行偏多十波羅蜜中忍波羅蜜偏多餘非不修但隨力隨分佛子是名菩薩第三發光地菩薩住此地多作三十三天王能以方便令諸眾生捨離貪欲布施愛語利行同事如是一切諸所作業皆不離念佛不離念法不離念僧乃至不離念具足一切種一切智智復作是念我當於一切眾生中為首為勝為殊勝為妙為微妙為上為無上乃至為一切智智依止者若勤行精進於一念頃得百千三昧得見百千佛知百千佛神力能動百千佛世界乃至示現百千身一一身百千菩薩以為眷屬若以菩薩殊勝願力自在示現過於此數百劫千劫乃至百千億那由他劫不能數知爾時金剛藏菩薩欲重宣其義而說頌曰。
　　【論】第六佛子已下至而說頌曰有三十一行經明此位菩薩見佛廣狹及受職分於此段中復分七段一佛子已下至隨力修行有六行半經明此位菩薩以願力得見多佛及供養聞法分二此菩薩已下至轉更明淨有四行經明觀法解縛分三佛子已下至轉更明淨有三行經明喻鍊真金比菩薩地加行智轉明淨分四此菩薩已下至皆轉清淨有三行經明忍辱柔和十三種心轉明淨分五此菩薩已下至隨力隨分有兩行經明此位菩薩所行之法分六佛子已下至不能數知有十一行半經明此位菩薩授職依定見佛數量分七爾時已下明金剛藏說頌分。
　　【經】
　　清淨安住明盛心　　厭離無貪無害心　　堅固勇猛廣大心　　智者以此入三地　　菩薩住此發光地　　觀諸行法苦無常　　不淨敗壞速歸滅　　無堅無住無來往　　觀諸有為如重病　　憂悲苦惱惑所纏　　三毒猛火恒熾然　　無始時來不休息　　厭離三有不貪著　　專求佛智無異念　　難測難思無等倫　　無量無邊無逼惱　　見佛智已愍眾生　　孤獨無依無救護　　三毒熾然常困乏　　住諸有獄恒受苦　　煩惱纏覆盲無目　　志樂下劣喪法寶　　隨順生死怖涅槃　　我應救彼勤精進　　將求智慧益眾生　　思何方便令解脫　　不離如來無礙智　　彼復無生慧所起　　心念此慧從聞得　　如是思惟自勤勵　　日夜聽習無間然　　唯以正法為尊重　　國城財貝諸珍寶　　妻子眷屬及王位　　菩薩為法起敬心　　如是一切皆能捨　　頭目耳鼻舌牙齒　　手足骨髓心血肉　　此等皆捨未為難　　但以聞法為最難　　設有人來語菩薩　　孰能投身大火聚　　我當與汝佛法寶　　聞已投之無怯懼　　假使火滿三千界　　身從梵世而投入　　為求法故不為難　　況復人間諸小苦　　從初發意至得佛　　其間所有阿鼻苦　　為聞法故皆能受　　何況人中諸苦事　　聞已如理正思惟　　獲得四禪無色定　　四等五通次第起　　不隨其力而受生　　菩薩住此見多佛　　供養聽聞心決定　　斷諸邪惑轉清淨　　如鍊真金體無減　　住此多作忉利王　　化導無量諸天眾　　令捨貪心住善道　　一向專求佛功德　　佛子住此勤精進　　百千三昧皆具足　　見百千佛相嚴身　　若以願力復過是　　一切眾生普利益　　彼諸菩薩最上行　　如是所有第三地　　我依其義已解釋
　　【論】第七於說頌中有三十六行頌兩行一頌重頌前法如文自具。
　　第四燄慧地將釋此地作五門如前一釋此地名目者何故名為燄慧地前地修上界八禪得出三界智慧故名發光地此修三十七助道觀門觀身受心法轉加明淨故名為燄慧地前地因定發故名發光地此地以三十七助道觀門觀身受心法自性無依慧加明淨故名燄慧二明此地修何行門者以精進波羅蜜為首餘九為伴三明善財表法者善財於此位中見普救眾生妙德夜神得菩薩普現一切世間調伏眾生解脫門此神住在此眾會中者即明與前喜目神同會為表前離垢地是以法身無作性戒是菩提體故忍波羅蜜精進波羅蜜是菩提行故是故普德淨光住道場之內喜目神住處去道場不遠此第四地中普救眾生夜天在此眾會中明以忍精進二位不離萬行故又明三十七助道行門是助菩提行故故言在此眾會此位明以菩提體却觀身受心法成世間智慧故前之三地已求出世菩提心此四五六地以菩提心返修世間智慧故云在此眾會此位中見普救眾生夜天神者明三十七道品四念處觀是三世諸佛教化一切眾生助道方便一切諸佛從初發心至究竟智皆依此方便而增明諸智慧故是故此神名普救一切眾生妙德妙德者明三十七助道觀能顯自他妙慧故也明前三地修施戒忍得出世心此地重以三十七助道觀再更治之故名燄慧地得普現世間調伏一切眾生解脫門者為明此位三十七道品通三乘一乘共所修行調伏之大路故名普現調伏一切眾生解脫一一依善財表行中類之可見其意若不如是不可了知地位行門從至入法界品具明四明於三界中此得何界解脫者若以總相得三界一切解脫若別相昇進明此位中以修三十七道品觀得欲界中智慧解脫心多大意明重治前第三地中出三界餘習為明第五地修禪波羅蜜修十諦觀得上二界并欲界中世間世間中解脫皆須以總別同異成壞論之如初歡喜地表法神明初生佛家以檀波羅蜜能資生聖道故神名主當春生如第二離垢地戒波羅蜜以法身無作以為戒體故神名普德淨光明戒光也即住居道場之內表法身是道場體故身是菩提體故第三發光地以忍波羅蜜為體神名喜目觀察眾生以忍故無事不悅去道場不遠者明忍以法身無作為體故第四燄慧地以精進波羅蜜為體神名普救眾生以精進波羅蜜是普救義故又為普治前三地出三界習氣故住在此眾會者明不離法身及性戒忍行中行精進行故如是總約名及住處所表地位次第令易見故思之可見又入地中多以神為表法者明入地以聖智從行祐生名神故又以總別同異成壞之義六相法門思之方無有惑五隨文釋義者有二義一長科經意二隨文釋義一長科經意者於此燄慧地中長科為七段。
　　【經】
　　佛子聞此廣大行　　可樂深妙殊勝地　　心皆勇悅大歡喜　　普散眾華供養佛　　演說如是妙法時　　大地海水皆震動　　一切天女咸歡喜　　悉吐妙音同讚歎　　自在天王大欣慶　　雨摩尼寶供養佛　　讚言佛為我出興　　演說第一功德行　　如是智者諸地義　　於百千劫甚難得　　我今忽然而得聞　　菩薩勝行妙法音　　願更演說聰慧者　　後地決定無餘道　　利益一切諸天人　　此諸佛子皆樂聞　　勇猛大心解脫月　　請金剛藏言佛子　　從此轉入第四地　　所有行相願宣說
　　【論】第一佛子已下有十二行頌明大眾聞前地歡喜復請後地法分第二隨文釋義中復分為兩段一佛子聞此廣大行已下至菩薩勝行妙法音有八行頌明大眾聞第三地法歡喜興供稱歎分二從願更演說聰慧者有四行頌明更請第四地法門分已上文義如文自具不煩更釋如大自在天王大忻慶者為此天是說十地處非餘天不說但舉說法處主故。
　　【經】爾時金剛藏菩薩告解脫月菩薩言佛子菩薩摩訶薩第三地善清淨已欲入第四燄慧地當修行十法明門何等為十所謂觀察眾生界觀察法界觀察世界觀察虗空界觀察識界觀察欲界觀察色界觀察無色界觀察廣心信解界觀察大心信解界菩薩以此十法明門得入第四燄慧地。
　　【論】第二爾時金剛藏已下一段有六行半經明以十法修入第四地向分釋義中分為兩段一爾時已下至當修十法明門有兩行半經明欲入第四地勸修十法名目觀察分二何等為十已下有四行經是正舉十法名目觀察分何故舉此十法重令觀音明於前三地得出世間智慧今重觀此十法明將出世間智慧返達世間同出世間故。

　　大方廣佛新華嚴經合論卷第五十八


　　音切


礬
　　(扶元切)。

捫
　　(門音)。

蚊
　　(文分切)。

蚋
　　(如稅切)。

虻
　　(莫庚切)。

詖
　　(彼乂切)。
　　大方廣佛新華嚴經合論卷第五十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之七

　　【經】佛子菩薩住此燄慧地則能以十種智成熟法故得彼內法生如來家何等為十所謂深心不退故於三寶中生淨信畢竟不壞故觀諸行生滅故觀諸法自性無生故觀世間成壞故觀因業有生故觀生死涅槃故觀眾生國土業故觀前際後際故觀無所有盡故是為十佛子菩薩住此第四地觀內身循身觀勤勇念知除世間貪憂觀外身循身觀勤勇念知除世間貪憂觀內外身循身觀勤勇念知除世間貪憂如是觀內受外受內外受循受觀觀內心外心內外心循心觀觀內法外法內外法循法觀勤勇念知除世間貪憂復次此菩薩未生諸惡不善法為不生故欲生勤精進發心正斷已生諸惡不善法為斷故欲生勤精進發心正斷未生諸善法為生故欲生勤精進發心正行已生諸善法為住不失故修令增廣故欲生勤精進發心正行復次此菩薩修行欲定斷行成就神足依止厭依止離依止滅迴向於捨修行精進定心定觀定斷行成就神足依止厭依止離依止滅迴向於捨復次此菩薩修行信根依止厭依止離依止滅迴向於捨修行精進根念根定根慧根依止厭依止離依止滅迴向於捨復次此菩薩修行信力依止厭依止離依止滅迴向於捨修行精進力念力定力慧力依止厭依止離依止滅迴向於捨復次此菩薩修行念覺分依止厭依止離依止滅迴向於捨修行擇法覺分精進覺分喜覺分猗覺分定覺分捨覺分依止厭依止離依止滅迴向於捨復次此菩薩修行正見依止厭依止離依止滅迴向於捨修行正思惟正語正業正命正精進正念正定依止厭依止離依止滅迴向於捨菩薩修行如是功德為不捨一切眾生故本願所持故大悲為首故大慈成就故思念一切智智故成就莊嚴佛土故成就如來力無所畏不共佛法相好音聲悉具足故求於上上殊勝道故隨順所聞甚深佛解脫故思惟大智善巧方便故。
　　【論】第三佛子住此燄慧地已下一段三十七行半經明修三十七道品分釋義中分為十段一佛子已下至生如來家有一行半經明以十種智得法生佛家分問如十住中初發心住亦名生如來家至初地中亦名生如來智慧家至此四地亦名生如來家有何差別答計其總相生如來智慧家即一體無二若論別相昇進即有淺深如十住之中於妙峯之頂明創啟凡情始開佛智慧但啟迷解得一分煩惱清涼故佛果名月如十住位中十箇月佛是如善財表法中妙峯山上見比丘且彰佛慧解脫未明智德神通如初地生如來家雖有智德神通但且得出三界之神智所教化眾生亦以如己所知未得達世間智慧與出世間智慧自在無礙此第四地生在佛家明達世間中出世間智慧故與初地中雖入神性共同然出世間世間智慧淺深差別明前三位但修上二界禪得出三界一單之理此位觀身受心法故經云得彼內法生如來家內法者明智慧返觀達俗智無俗不真故二何等為十已下至是為十有四行半經明以十法成此地之智慧分從所謂深心不退故於三寶中淨信畢竟不壞故者此三寶是通三界及三世一切法總三寶攝非如世情三寶故云深心也觀三界法性自無性是名佛寶了三界法同異總別成壞是名法寶以自行門和眾生心意方便引接令得應真及人天樂是名僧寶觀世間成壞故者下文云因業故有生還因業故成約本法界無成壞故明不成壞中眾生妄見成壞觀生死涅槃故者明生死本涅槃總無體故觀眾生國土業故者明國土由業起故是本無今有故觀前際後際者明三世本無無有盡相故不言多劫而有不盡但言三世本無無有可盡是為十總結前十法故三佛子菩薩住此第四地已下至世間貪憂有六行經明觀身受心法四念處觀門分四念處觀者一身念處觀者循者順也明善順觀內身腸胃肝膽心肺脾腎五藏六腑都無我人主宰體相勤勇者明勤觀不倦念知者不忘念也除世貪憂者勤觀內身善知無主除世貪欲煩惱故觀外身循身觀循者巡身(亦云順亦云善)意者周巡觀察外身皮肉筋骨髮毛爪齒眼耳鼻舌手足腰臗都無主宰我人體相皆從虗妄繫著業生無有實法有業即有無業即無當觀業體本無依止達身無體受者亡遺有大智圓明都無我人受者動寂住智內外無依勤勇心知如前除世貪憂者除身見邊見見取戒取邪見上貪憂觀內外身周巡徧觀內外身見如前前勸別觀此令總觀其身內外無主猶如虗空無有一法而可得者此是身念處觀已下觀內外受周巡內外觀能受所受內外中間性無依止已下觀內心外心能知所知都無住處已下觀內法外法無有我人此已上是四念處觀四復次已下至發心正行有三行半經是修四正勤分五復次此菩薩已下至迴向於捨有三行經明修四神足分修欲定斷行者明勤觀前四念處不亂是欲定為有覺有觀故斷行者勤觀前四念法斷身見邊見邪見等行及色受想行識等行此位重治練欲界惑上二界惑以五地禪波羅蜜重更治之前二地以戒體治麤此四地以四念觀治細成就神足者以欲界諸天等神足是下品十善業報此約一分法性智通殊勝即不可比於三界及二乘三乘有限之通且望後位即此位不如雖作觀行皆以理智為體為成差別智更令微細故觀眾生法起滿本願成大慈悲故依止厭者對治不取世惡法故依止離者性自無著故依止滅者滅諸惡法令不生故迴向於捨者至無依處故此明是非總捨至露地智故修行精進普救一切眾生故定心定觀定斷行者一心專作無錯失故已下如前六復次已下至迴向於捨有兩行半經明修信進念定慧五根分依止厭離滅迴向於捨總以四法為對治之體故如文可知七復次已下至迴向於捨有兩行半經是修五力分還以依止厭離滅捨為體即於境不動名之為力八復次已下至迴向於捨有三行半經明修七覺分還依止厭離滅捨為體明簡正邪名擇法覺分自利勸他恒無疲倦名精進覺分法樂現前見來求者歡喜無厭名喜覺分猗者依也悅也以無依住之理智恒現前故法悅熙怡世無憂恨之所傷故名猗覺分內外觀終受心隨智不隨境轉名之為定覺分身邊見亡自他境滅身受心法都無所依名為捨覺分心境見亡起唯智起無雜亂故名為念覺分已下如前九復次已下至迴向於捨有三行經明八正道分依止厭離滅捨為體以八邪為體以八邪為八正道十菩薩修行如是功德已下至善巧方便故有五行半經明作如上觀行之意為十法故以不捨一切眾生為首如文具明如十力處非處為首如前已明無畏者四無畏也一一切智無畏二漏盡無畏三說障道無畏四說盡苦道無畏如是四種人天外道無能難其過失者不共佛法者十八不共法也一佛身無失身行善故二口無失口業善故三念無失無雜念故四意無異冤親平等故五心無不定不異法界無作智故六無不知以一切無不明了故七欲無減滿眾生心行所欲隨順利生故八精進無失自雖道滿建法利生無休息故九念無減者善知一切眾生根時非時故十者定無退本無動故十一者慧無減善簡諸法無生滅故十二者解脫知見無減普光明智無不達故十三者身業隨智慧行四威儀中無不成益一切眾生十四者口業隨智慧行無雜談論故十五者意業隨智慧行永無邪思想故十六者智慧知過去世無礙事十七者智慧知現在世無礙事十八者智慧知未來世無礙事此十八種唯佛獨有不通下果相好者有九十七大人之相隨好者如隨好功德光明品說但舉一箇手中隨好名圓滿王出光明名為熾盛七百萬阿僧祇光明而為眷屬但舉其一隨好無盡又有十華藏世界海微塵數大人相一一身相眾寶妙相以為莊嚴此明無盡相無盡隨好等法界虗空量故音聲悉具足者約總言之有六十種梵音若隨差別經云廣大微妙之音徧一切剎住無量劫求於上上殊勝道故即此佛果法門餘法不過故隨順所聞甚深佛解脫者乘如來一切智乘故思惟大智善巧方便者巧能隨逐一切眾生根所宜令度苦故。
　　【經】佛子菩薩住此燄慧地所有身見為首我人眾生壽命蘊界處所起執著出沒思惟觀察治故我所故財物故著處故於如是等一切皆離此菩薩若見業是如來所訶煩惱所染皆悉捨離若見業是順菩薩道如來所讚皆悉修行。
　　【論】第四佛子已下一段五行半經明對治身見分釋義中分為二段一佛子住此燄慧地已下至一切皆離有三行經明此地以四念處所觀對治身見為首自餘我人眾生等徧觀身受心法皆能離著處故二此菩薩已下至皆悉修行有兩行經明此菩薩見業是如來所訶所讚分明一切眾生所作業道恒流轉生死此是如來所訶應可以觀治之若也以觀自治無業可當以智方便隨生死同眾生事業濟度眾生是順菩薩道如來所讚皆悉能修故。
　　【經】佛子此菩薩隨所起方便慧修習於道及助道分如是而得潤澤心柔輭心調順心利益心安樂心無雜染心求上上勝法心求殊勝智慧心救一切世間心恭敬尊德無違教命心隨所聞法皆善修行心此菩薩知恩知報恩心極和善同住安樂質直柔耎無稠林行無有我慢善受教誨得說者意此菩薩如是忍成就如是調柔成就如是寂滅成就如是忍調柔寂滅成就淨治後地業作意修行時得不休息精進不雜染精進不退轉精進廣大精進無邊精進熾然精進無等等精進無能壞精進成熟一切眾生精進善分別道非道精進是菩薩心界清淨深心不失悟解明利善根增長離世垢濁斷諸疑惑明斷具足喜樂充滿佛親護念無量志樂皆悉成就。
　　【論】第五佛子此菩薩已下一段十五行經明以前觀智方便獲大利益柔和分釋義中義分為四段一佛子此菩薩隨所起方便已下至皆善修行心有四行半經明此位如上修習於道及助道得十種利益心分二此菩薩已下至得說法者意可有兩行經又得十種心得說法者意分無稠林行者明無迷滯障所覆蔭故三此菩薩已下至道非道精進有五行半經明此位菩薩得十忍成就得十種精進分此十精進以成當地令堅固故亦成後地令相應故四是菩薩心界清淨已下至皆悉成就有三行經明此位菩薩心界清淨得佛護念分已上明以作四念觀於法深細悟解明利明斷具足故。
　　【經】佛子菩薩住此燄慧地以願力故得見多佛所謂見多百佛見多千佛見多百千佛乃至見多百千億那由他佛皆恭敬尊重承事供養衣服臥具飲食湯藥一切資生悉以奉施亦以供養一切眾僧以此善根皆悉迴向阿耨多羅三藐三菩提於彼佛所恭敬聽法聞已受持具足修行復於彼諸佛法中出家修道又更修治深心信解經無量百千億那由他劫令諸善根轉復明淨佛子譬如金師鍊治真金作莊嚴具餘所有金皆不能及菩薩摩訶薩亦復如是住於此地所有善根下地善根所不能及如摩尼寶清淨光輪能放光明非諸餘寶之所能及風雨等緣悉不能壞菩薩摩訶薩亦復如是住於此地下地菩薩所不能及眾魔煩惱悉不能壞此菩薩於四攝中同事偏多十波羅蜜中精進偏多餘非不修但隨力隨分佛子是名略說菩薩摩訶薩第四燄慧地菩薩住此地多作須夜摩天王以善方便能除眾生身見等惑令住正見布施愛語利行同事如是一切諸所作業皆不離念佛不離念法不離念僧乃至不離念具足一切種一切智智復作是念我當於一切眾生中為首為勝為殊勝為妙為微妙為上為無上乃至為一切智智依止者是菩薩若發勤精進於一念頃得入億數三昧得見億數佛得知億數佛神力能動億數世界乃至能示現億數身一一身億數菩薩以為眷屬若以菩薩殊勝願力自在示現過於此數百劫千劫乃至百千億那由他劫不能數知爾時金剛藏菩薩欲重宣其義而說頌言。
　　【論】第六佛子菩薩住此燄慧地已下有三十行經明此地見佛增廣分於此段中義分為八一佛子菩薩住此燄慧地已下至一切眾僧有四行半經明以願力見多佛并供養分二以此善根已下至轉復明淨有四行經明見佛承事住多劫中深心信解更增明分三佛子譬如金師已下至悉不能壞有六行經明以金師鍊真金作莊嚴具轉明淨喻分四此菩薩已下至第四燄慧地有兩行半經明此位中所行之行分五菩薩住此地已下至具足一切種一切智智可有四行經明此位菩薩授職分如一切種者明加行成種一切智智者明入根本智及差別智皆可以求如是者之所依止六復作是念已下至一切智智依止者可有兩行經明此位堪為一切眾生師首分七是菩薩已下至以為眷屬有三行經是依自報業入三昧見佛及威動廣狹分八若以願力已下有兩行經明以願力見佛甚多不能數知分。
　　【經】
　　菩薩已淨第三地　　次觀眾生世法界　　空界識界及三界　　心解悉了能趣入　　始登燄地增勢力　　生如來家永不退　　於佛法僧信不壞　　觀法無常無有起　　觀世成壞業有生　　生死涅槃剎等業　　觀前後際亦觀盡　　如是修行生佛家　　得是法已增慈愍　　轉更勤修四念處　　身受心法內外觀　　世間貪憂皆除遣　　菩薩修治四勤行　　惡法除滅善增長　　神足根力悉善修　　七覺八道亦如是　　為度眾生修彼行　　本願所護慈悲首　　求一切智及佛土　　亦念如來十種力　　四無所畏不共法　　殊特相好深美音　　亦求妙道解脫處　　及大方便修行彼　　身見為首六十二　　我及我所無量種　　蘊界處等諸取著　　此四地中一切離　　如來所訶煩惱行　　以無義利皆除斷　　智者修行清淨業　　為度眾生無不作　　菩薩勤修不懈怠　　即得十心皆具足　　專求佛道無厭倦　　志期受職度眾生　　恭敬尊德修行法　　知恩易誨無慍暴　　捨慢離諂心調柔　　轉更精勤不退轉　　菩薩住此燄慧地　　其心清淨永不失　　悟解決定善增長　　疑網垢濁悉皆離　　此地菩薩人中勝　　供那由他無量佛　　聽聞正法亦出家　　不可沮壞如真金　　菩薩住此具功德　　以智方便修行道　　不為眾魔心退轉　　譬如妙寶無能壞　　住此多作燄天王　　於法自在眾所尊　　普化羣生除惡見　　專求佛智修善業　　菩薩勤加精進力　　獲三昧等皆億數　　若以願智力所為　　過於此數無能知　　如是菩薩第四地　　所行清淨微妙道　　功德義智共相應　　我為佛子已宣說
　　【論】第七菩薩已淨第三地已下有三十四行頌明重頌已前法分釋義中分為兩段一初兩行頌歎菩薩已淨第三地法方能趣入第四地分二始登燄地增勢力已下至我為佛子已宣說有三十二行頌明重頌前法分如身見為首六十二見者明有身見即六十二見俱生以是義故修觀身受心法以用治之得無身受心法即諸見總無唯智所見也名悟佛知見入佛知見生佛家故六十二見者於五陰上各有三世於三世上橫計有四句一如去二不如去三亦如去亦不如去四非如去非不如去未來五陰上各計四句一者邊二者無邊三者亦邊亦無邊四者非邊非無邊現在五陰上各計四句一者常二者無常三者亦常亦無常四者非常非無常於五陰上有三世三世上各有四見一世有二十三世各有二十通為六十總斷常二見為本共為六十二見又為色受想行識各有四見一世上有二十三世為六十斷常二見共為六十二若以四念觀門諸見總為佛事為身見無性總是佛知見故。
　　第五難勝地將釋此地五門如前一釋地名目此地何故名為難勝地為以禪波羅蜜發起善根慈悲喜捨通達世法下地不如故名難勝地二明此地修何行門者此地以禪波羅蜜為體餘九為伴三明善財表法者云去此不遠有夜神名寂靜音海坐摩尼幢莊嚴蓮華座善財得菩薩念念出生廣大喜莊嚴解脫門云去此不遠者不離菩提體而有禪波羅蜜行故號寂靜音海者明禪體是寂靜故音海是表定能發慧用故坐摩尼幢莊嚴蓮華座者表摩尼名離垢寶明禪定離垢故幢者明法性定體不隨境動明境界與心當體自定為無自性故莊嚴者以無作性禪用嚴萬行故蓮華者表行無染故明行性不異無作禪俱無性故得菩薩念念出生廣大喜莊嚴解脫門者表無作性禪體同法界故云廣大常居生死常行萬行禪悅無憂名之為喜以定嚴慧名曰莊嚴不迷靜亂名為解脫此名難勝地者為明以定體善知世法無定亂性勝於定亂故名難勝地為過三界惑復不證涅槃三界及涅槃總不能壞其無依住之智慧故名難勝地夜神者表無依住中智悲處生死之長夜破一切眾生之迷故此夜神所將名目及所坐之座表法大意明不壞無依無作無性自體之禪用彰萬行以寂起用故善財問言此解脫門為何事業行何境界起何方便作何觀察夜神言我發起清淨平等樂欲心我發起離一切世間塵垢清淨堅固莊嚴不可壞樂欲心我發起攀緣不退轉位永不退轉心已下如是無量發起心具如經說意明住欲界心多者便令使修寂靜定至色界無色界禪多者令入法性禪發起攀緣於後上上位中智慧方便廣度眾生等空無限大用故不令守靜住禪樂故此寂靜音海主夜神坐摩尼幢莊嚴蓮華度百萬阿僧祇主夜神前後圍遶表法性無作定體徧周無盡行體亦徧周故言百萬者大數之長也阿僧祇者不可數也此明寂用圓滿以名座及所同住之眾及住處近遠及法門名目思之可解此地之意第四明於三界中此地得何界解脫者若以總相三界同一解脫若以別相此地以禪波羅蜜為體得上色無色界解脫為四地重治欲界細惑此地重治色無色界細惑既上界解脫下界自然同解脫以此一乘法門常以根本智以為進修以無作智為禪體以過上二界中息想禪故得任理智法界自在隨緣無作禪此明昇進漸妙智體不離本智此明前四地以三十七觀重治前位欲界之習此地重以將定體用治上界之細惑第五隨文釋義者二義如前第一長科經意者於此第五地長科為十四段。
　　【經】
　　菩薩聞此勝地行　　於法解悟心歡喜　　空中雨華讚歎言　　善哉大士金剛藏　　自在天王與天眾　　聞法踊躍住虗空　　普放種種妙光雲　　供養如來喜充徧　　天諸婇女奏天樂　　亦以言辭歌讚佛　　悉以菩薩威神故　　於彼聲中發是言　　佛願久遠今乃滿　　佛道久遠今乃得　　釋迦文佛至天宮　　利天人者久乃見　　大海久遠今始動　　佛光久遠今乃放　　眾生久遠始安樂　　大悲音聲久乃聞　　功德彼岸皆已到　　憍慢黑闇皆已滅　　最極清淨如虗空　　不染世法猶蓮華　　大牟尼尊現於世　　譬如須彌出巨海　　供養能盡一切苦　　供養必得諸佛智　　此應供處供無等　　是故歡心供養佛　　如是無量諸天女　　發此言辭稱讚已　　一切恭敬喜充滿　　瞻仰如來默然住　　是時大士解脫月　　復請無畏金剛藏　　第五地中諸行相　　唯願佛子為宣說
　　【論】第一從菩薩聞此勝地行已下有十九行頌明大眾聞說第四地法門稱歎歡喜興供及請說後地分第二隨文釋義者於此頌中復分為兩段一從菩薩聞此勝地行已下至瞻仰如來默然住十七行頌明大眾聞法歡喜興供稱讚分二是時已下兩行頌明解脫月為諸大眾請第五地法門分於頌中文義隨文自具可知。
　　【經】爾時金剛藏菩薩告解脫月菩薩言佛子菩薩摩訶薩第四地所行道善圓滿已欲入第五難勝地當以十種平等清淨心趣入何等為十所謂於過去佛法平等清淨心未來佛法平等清淨心現在佛法平等清淨心戒平等清淨心心平等清淨心除見疑悔平等清淨心道非道智平等清淨心修行智見平等清淨心於一切菩提分法上上觀察平等清淨心教化一切眾生平等清淨心菩薩摩訶薩以此十種平等清淨心得入菩薩第五地。
　　【論】第二爾時金剛藏菩薩已下至得入菩薩第五地有十行經明以十種平等心入第五地向分釋義云如道非道智明此地治見道疑修行任運八地方終十地始自在大意三地治上二界禪麤惑此五地重治上二界禪細惑以此能除見道是非疑第六地明得出世間中世間智慧自在如十住中第六住海幢比丘是其樣式同此第六地出世間世間智慧自在故以比丘表之此十地第六地位中即以守護一切城夜天神表以明出世間中世間智慧心城無有邪思惡賊所入一切邪念總成智慧城故此明第五地得難勝名者為出世間無作本寂用定已終故第六現前地世出世法皆悉了知智慧現前已終故以此十地以智成悲故以夜神表之是故此五地除見道疑六地除世間出世間智慧疑。
　　【經】佛子菩薩摩訶薩住此第五地已以善修菩提分法故善淨深心故復轉求上勝道故隨順真如故願力所持故於一切眾生慈愍不捨故積集福智助道故精勤修習不息故出生善巧方便故觀察照明上上地故受如來護念故念智力所持故得不退轉心。
　　【論】第三佛子已下至得不退轉心有五行半經明以十二種法住第五地分如文可知。
　　【經】佛子此菩薩摩訶薩如實知此是苦聖諦此是苦集聖諦此是苦滅聖諦此是苦滅道聖諦善知俗諦善知第一義諦善知相諦善知差別諦善知成立諦善知事諦善知生諦善知盡無生諦善知入道智諦善知一切菩薩地次第成就諦乃至善知如來智成就諦此菩薩隨眾生心樂令歡喜故知俗諦通達一實相故知第一義諦覺法自相共相故知相諦了諸法分位差別故知差別諦善分別蘊界處故知成立諦覺身心苦惱故知事諦覺諸趣生相續故知生諦一切熱惱畢竟滅故知盡無生智諦出生無二故知入道智諦正覺一切行相故善知一切菩薩地次第相續成就乃至如來智成就諦以信解智力知非以究竟智力知。
　　【論】第四佛子已下至究竟智力知有十四行半經明善知十諦法門分釋義中復分為兩段一佛子已下至善知如來智成就諦有六行經明此位菩薩善知十種諦法門分二此菩薩隨眾生心樂已下有八行半經明便述知諦之所由經自釋訖如第一段中善知此苦聖諦者不同三乘厭苦忻淨方求聖諦故但達此世間諸苦體無故即苦無滅性道無生性當知苦體即不生不滅即與聖道無二性故故云善知苦聖諦已下四聖諦總如之已下諸諦義如經自具。
　　【經】佛子此菩薩摩訶薩得如是諸諦智已如實知一切有為法虗妄詐偽誑惑愚夫菩薩爾時於諸眾生轉增大悲生大慈光明。
　　【論】第五佛子已下至生大慈光明有兩行半經明知諸諦智於諸眾生生大慈悲分釋義云明善知諸諦智已如實知有為虗妄誑惑愚夫轉增大慈光明如文自具諦者實也真也如實知見不虗名之為諦。
　　【經】佛子此菩薩摩訶薩得如是智力不捨一切眾生常求佛智如實觀一切有為行前際後際知從前際無明有愛故生生死流轉於諸蘊宅不能動出增長苦聚無我無壽者無養育者無更數取後趣身者離我我所如前際後際亦如是皆無所有虗妄貪著斷盡出離若有若無皆如實知。
　　【論】第六佛子已下至皆如實知有六行半經明以智觀眾生迷真隨妄分釋義明此位菩薩觀諸諦無有諦相根栽本末無我無人之智然不捨一切眾生善知一切眾生皆從十二緣有生居五蘊宅中復知緣體離我我所分。
　　【經】佛子此菩薩摩訶薩復作是念此諸凡夫愚癡無智甚為可愍有無數身已滅今滅當滅如是盡滅不能於身而生厭想轉更增長機關苦事隨生死流不能還返於諸蘊宅不求出離不知憂畏四大毒蛇不能拔出諸慢見箭不能息滅貪恚癡火不能破壞無明黑闇不能乾竭愛欲大海不求十力大聖導師入魔意稠林於生死海中為覺觀波濤之所漂溺。
　　【論】第七佛子已下至波濤之所漂溺有八行經明菩薩念眾生愚癡隨苦漂流分此一段如經自具但以說法者以大慈悲心如文稱歎善知苦縛善知縛體性自無為。
　　【經】佛子此菩薩摩訶薩復作是念此諸眾生受如是苦孤窮困迫無救無依無洲無舍無導無目無明覆翳黑闇纏裹我今為彼一切眾生修行福智助道之法獨一發心不求伴侶以是功德令諸眾生畢竟清淨乃至獲得如來十力無礙智慧。
　　【論】第八佛子已下至無礙智慧有五行半經明念一切眾生窮苦獨勵發心不求伴侶以己功德普令一切眾生得至如來十力智分如文自具。
　　【經】佛子此菩薩摩訶薩以如是智慧觀察所修善根皆為救護一切眾生利益一切眾生安樂一切眾生哀愍一切眾生成就一切眾生解脫一切眾生攝受一切眾生令一切眾生離諸苦惱令一切眾生普得清淨令一切眾生悉皆調伏令一切眾生入般涅槃。
　　【論】第九佛子已下一段有六行經明菩薩以智慧觀察善根救護一切眾生令入涅槃不為自求己樂分如文可知。
　　【經】佛子菩薩摩訶薩住此第五難勝地名為念者不忘諸法故名為智者能善決了故名為有趣者知經意趣次第連合故名為慚愧者自護護他故名為堅固者不捨戒行故名為覺者能觀是處非處故名為隨智者不隨於他故名為隨慧者善知義非義句差別故名為神通者善修禪定故名為方便善巧者能隨世行故名為無厭足者善集福德故名為不休息者常求智慧故名為不疲倦者集大慈悲故名為為他勤修者欲令一切眾生入涅槃故名為勤求不懈者求如來力無畏不共法故名為發意能行者成就莊嚴佛土故名為勤修種種善業者能具足相好故名為常勤修習者求莊嚴佛身語意故名為大尊重恭敬法者於一切菩薩法師處如教而行故名為心無障礙者以大方便常行世間故名為日夜遠離餘心者常樂教化一切眾生故。
　　【論】第十佛子已下一段有十七行經明菩薩住第五地能善知諸法分釋義明此難勝地於世間出世間自利利他法具足及成就莊嚴佛身語意。

　　大方廣佛新華嚴經合論卷第五十九


　　音切


慍
　　(於問切)。

技
　　(渠乂切)。

筋
　　(斤音)。

臗
　　(苦官切)。

濤
　　(徒刀切)。
　　大方廣佛新華嚴經合論卷第六十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之八

　　【經】佛子菩薩摩訶薩如是勤修行時以布施教化眾生以愛語利行同事教化眾生示現色身教化眾生演說諸法教化眾生開示菩薩行教化眾生顯示如來大威力教化眾生示生死過患教化眾生稱讚如來智慧利益教化眾生現大神通力教化眾生以種種方便行教化眾生佛子此菩薩摩訶薩能如是勤方便教化眾生心恒相續趣佛智慧所作善根無有退轉常勤修學殊勝行法。
　　【論】第十一佛子已下一段有八行半經明此位菩薩以布施愛語同行善能教化眾生及自求勝法分釋義中復分為兩段一佛子已下至以種種方便行教化眾生有六行半經明以布施四攝等十種方便教化眾生分布施一四攝二後有八通為十如文自具二佛子已下至常勤修學殊勝行法有兩行半經明教化眾生恒相續分如文自具。
　　【經】佛子此菩薩摩訶薩為利益眾生故世間技藝靡不該習所謂文字算數圖書印璽地水火風種種諸論咸所通達又善方藥療治諸病癲狂乾瘠鬼魅蠱毒悉能除斷文筆讚詠歌舞妓樂戲笑談說悉善其事國城村邑宮宅園苑泉流陂池草樹華藥凡所布列咸得其宜金銀摩尼真珠琉璃[王*累]貝璧玉珊瑚等藏悉知其處出以示人日月星宿鳥鳴地震夜夢吉凶身相休咎咸善觀察一無錯謬持戒入禪神通無量四無色等及餘一切世間之事但於眾生不為損惱為利益故咸悉開示漸令安住無上佛法。
　　【論】第十二佛子已下一段有十一行半經明此地菩薩為眾生善解世間諸雜技藝分經云印璽者明玄既未萌及如呪中結手印等准王用玉為璽銅鐵木為印此明如龍樹等符印也地水火風明五行陰陽覺風鳥情等云種種餘如文自具。
　　【經】佛子菩薩住是難勝地以願力故得見多佛所謂見多百佛見多千佛見多百千佛乃至見多百千億那由他佛悉皆恭敬尊重承事供養衣服飲食臥具湯藥一切資生悉以奉施亦以供養一切眾僧以此善根迴向阿耨多羅三藐三菩提於諸佛所恭敬聽法聞已受持隨力修行復於彼諸佛法中而得出家既出家已又更聞法得陀羅尼為聞持法師住此地中經於百劫經於千劫乃至無量百千億那由他劫所有善根轉更明淨佛子譬如真金以硨磲磨瑩轉更明淨此地菩薩所有善根亦復如是以方便慧思惟觀察轉更明淨佛子菩薩住此難勝地以方便智成就功德下地善根所不能及佛子如日月星宿宮殿光明風力所持不可沮壞亦非餘風所能傾動此地菩薩所有善根亦復如是以方便智隨逐觀察不可沮壞亦非一切聲聞獨覺世間善根所能傾動此菩薩十波羅蜜中禪波羅蜜偏多餘非不修但隨力隨分佛子是名略說菩薩摩訶薩第五難勝地菩薩住此地多作兜率陀天王於諸眾生所作自在摧伏一切外道邪見能令眾生住實諦中布施愛語利行同事如是一切諸所作業皆不離念佛不離念法不離念僧乃至不離念具足一切種一切智智復作是念我當於眾生中為首為勝為殊勝為妙為微妙為上為無上乃至為一切智智依止者此菩薩若發勤精進於一念頃得千億三昧見千億佛知千億佛神力能動千億佛世界乃至示現千億身一一身示千億菩薩以為眷屬若以菩薩殊勝願力自在示現過於此數百劫千劫乃至百千億那由他劫不能數知爾時金剛藏菩薩欲重宣其義而說頌曰。
　　【論】第十三佛子已下一段有三十二行半經明此地菩薩見佛廣狹及受職分於中大意有十一種事一明此地以願力故見佛廣多二明供養三明恭敬聽法隨力修行四明出家聞法總持五明住地多積修眾善六明如真金以硨磲磨瑩轉更明淨七明下地善不能得及八明受職為兜率天王九明入千億三昧現身千億事千億佛十明以願力故其數甚過十一明金剛藏說頌歎法如文自具。
　　【經】
　　菩薩四地已清淨　　思惟三世佛平等　　戒心除疑道非道　　如是觀察入五地　　念處為弓根利箭　　正勤為馬神足車　　五力堅鎧破怨敵　　勇健不退入五地　　慚愧為衣覺分鬘　　淨戒為香禪塗香　　智慧方便妙莊嚴　　入總持林三昧苑　　如意為足正念頸　　慈悲為眼智慧牙　　人中師子無我吼　　破煩惱怨入五地　　菩薩住此第五地　　轉修勝上清淨道　　志求佛法不退轉　　思念慈悲無厭倦　　積集福智勝功德　　精勤方便觀上地　　佛力所加具念慧　　了知四諦皆如實　　善知世諦勝義諦　　相諦差別成立諦　　事諦生盡及道諦　　乃至如來無礙諦　　如是觀諦雖微妙　　未得無礙勝解脫　　以此能生大功德　　是故超過世智慧　　既觀諦已知有為　　體性虗偽無堅實　　得佛慈愍光明分　　為利眾生求佛智　　觀諸有為先後際　　無明黑闇愛纏縛　　流轉遲迴苦聚中　　無我無人無壽命　　愛取為因受來苦　　欲求邊際不可得　　迷妄漂流無返期　　此等可愍我應度　　蘊宅界蛇諸見箭　　心火猛熾癡闇重　　愛河漂轉不暇觀　　苦海淪湑闕明導　　如是知已勤精進　　所作皆為度眾生　　名為有念有慧者　　乃至覺解方便者　　習行福智無厭足　　恭敬多聞不疲倦　　國土相好皆莊嚴　　如是一切為眾生　　為欲教化諸世間　　善知書數印等法　　亦復善解諸方藥　　療治眾病悉令愈　　文辭歌舞皆巧妙　　宮宅園池悉安隱　　寶藏非一咸示人　　利益無量眾生故　　日月星宿地震動　　乃至身相亦觀察　　四禪無色及神通　　為益世間皆顯示　　智者住此難勝地　　供那由佛亦聽法　　如以妙寶磨真金　　所有善根轉明淨　　譬如星宿在虗空　　風力所持無損動　　亦如蓮華不著水　　如是大士行於世　　住此多作兜率王　　能摧異道諸邪見　　所修諸善為佛智　　願得十力救眾生　　彼復修行大精進　　即時供養千億佛　　得定動剎亦復然　　願力所作過於是　　如是第五難勝地　　人中最上真實道　　我以種種方便力　　為諸佛子宣說竟
　　【論】第十四菩薩四地已清淨已下一段有四十四行頌重頌前法分如文自具意明難勝地以其禪體治三界中寂亂障契菩提根本無造作禪理不出三界不在三界無有欣求淨穢等障任理恒禪寂用自在以定觀察為世技之妙能。
　　第六現前地將釋此地五門如前一釋地名目者何故名為現前地為明此地世間出世間一切智慧皆悉現前為善觀十二緣生故為得十三昧故二明此地修何行者修般若波羅蜜為體餘九為伴三明善財表法者善財於此位中見夜天號守護一切城皆長威力在菩提場如來會中坐一切寶光明摩尼王師子之座無數夜神所共圍遶現一切眾生色相身及現普對一切眾生身等得甚深自在妙音解脫明守護一切城增長威力者經云善男子我於生死夜無明昏寐諸眾生中而獨覺悟令諸眾生守護心城捨三界城住一切智無上法城明此第六地是所修之法門此主夜神是此六地所行之行恐修行者不解其事以此法行二俱表之住在菩提場佛眾會者明行以菩提為體故坐一切寶摩尼王師子座者明以一切差別智慧為座體故還依果亦爾摩尼表智慧離染自他垢故王者明智慧自在故師子者依主釋皆須觀知因果故無數夜神圍遶者表行徧周也現一切眾生色相身者對現色身隨根接俗故得甚深自在妙音解脫者明此位於慧自在善說教故當以名義思之可見大意此位說教猶恐眾生不解其行故以是聖者舉教及行總彰令易解故修行不錯謬故十住第六住且明出世間中世間智慧即以比丘表之以十住且求出世心多故此十地中明長養慈悲即第六地及餘地以女天表之准此例隨位昇進以知其意第四明於此地得何界解脫者此通三界及三乘一乘出三界中世間出世間智慧解脫為明善能分別三界中染淨及出三界中染淨等智慧自在故得入明淨隨順無生忍如稱理契無生忍即七地以出世間智慧善能入世間智慧能隨一切眾生塵勞之行不異世間不壞無生七地創修八地畢功九地方能說法自在十地始悲智圓成自在若也取隨分無生十住創心即分分有之若也論始終不易雖同眾生無量劫積修元不移毫念還依六相義總別思之若也但逐進昇即便乖其本體故無虧本智了積修昇降不遷即理事非虧即同異俱齊即智愚全別即因果無二五隨文釋義者二義如前第一長科經意者於此第六地一段中義分為九段。
　　【經】
　　菩薩既聞諸勝行　　其心歡喜雨妙華　　放淨光明散寶珠　　供養如來稱善說　　百千天眾皆欣慶　　共在空中散眾寶　　華鬘纓絡及幢幡　　寶蓋塗香咸供佛　　自在天王并眷屬　　心生歡喜住空中　　散寶成雲持供養　　讚言佛子快宣說　　無量天女空中住　　共以樂音歌讚佛　　音中悉作如是言　　佛語能除煩惱病　　法性本寂無諸相　　猶如虗空不分別　　超諸取著絕言道　　真實平等常清淨　　若能通達諸法性　　於有於無心不動　　為欲救世勤修行　　此佛口生真佛子　　不取眾相而行施　　本絕諸惡堅持戒　　解法無害常堪忍　　知法性離具精進　　已盡煩惱入諸禪　　善達性空分別法　　具足智力能博濟　　滅除眾惡稱大士　　如是妙音千萬種　　讚已默然瞻仰佛　　解脫月語金剛藏　　以何行相入後地
　　【論】第一段有十八行頌約分為兩段一有十七行頌明聞第五地法門大眾歡喜興供稱讚分二最下一行明解脫月更請後地分經文自具。
　　【經】爾時金剛藏菩薩告解脫月菩薩言佛子菩薩摩訶薩已具足第五地欲入第六現前地當觀察十平等法何等為十所謂一切法無相故平等無體故平等無生故平等無滅故平等本來清淨故平等無戲論故平等無取捨故平等寂靜故平等如幻如夢如影如響如水中月如鏡中像如燄如化故平等有無不二故平等菩薩如是觀一切法自性清淨隨順無違得入第六現前地得明利隨順忍未得無生法忍。
　　【論】第二爾時已下一段有九行經明觀十平等法修後六地之向分。
　　【經】佛子此菩薩摩訶薩如是觀已復以大悲為首大悲增上大悲滿足觀世間生滅作是念世間受生皆由著我若離此著則無生處復作是念凡夫無智執著於我常求有無不正思惟起於妄行行於邪道罪行福行不動行積集增長於諸行中植心種子有漏有取復起後有生及老死所謂業為田識為種無明闇覆愛水為潤我慢溉灌見網增長生名色芽名色增長生五根諸根相對生觸觸對生受受後希求生愛愛增長生取取增長生有有生已於諸趣中起五蘊身名生生已衰變為老終歿為死於老死時生諸熱惱因熱惱故憂愁悲歎眾苦皆集此因緣故集無有集者任運而滅亦無滅者菩薩如是隨順觀察緣起之相佛子此菩薩摩訶薩復作是念於第一義諦不了故名無明所作業果是行行依止初心是識與識共生四取蘊為名色名色增長為六處根境識三事和合是觸觸共生有受於受染者是愛愛增長是取取所起有漏業為有從業起蘊為生蘊熟為老蘊壞為死死時離別愚迷貪戀心胷煩悶為愁涕泗咨嗟為歎在五根為苦在意地為憂憂苦轉多為惱如是但有苦樹增長無我無我所無作無受者復作是念若有作者則有作事若無作者亦無作事第一義中俱不可得佛子此菩薩摩訶薩復作是念三界所有唯是一心如來於此分別演說十二有支皆依一心如是而立何以故隨事貪欲與心共生心是識事是行於行迷惑是無明與無明及心共生是名色名色增長是六處六處三分合為觸觸共生是受受無厭足是愛愛攝不捨是取彼諸有支生是有有所起名生生熟為老老壞為死佛子此中無明有二種業一令眾生迷於所緣二與行作生起因行亦有二種業一能生未來報二與識作生起因識亦有二種業一令諸有相續二與名色作生起因名色亦有二種業一互相助成二與六處作生起因六處亦有二種業一各取自境界二與觸作生起因觸亦有二種業一能觸所緣二與受作生起因受亦有二種業一能領受愛憎等事二與愛作生起因愛亦有二種業一染著可愛事二與取作生起因取亦有二種業一令諸煩惱相續二與有作生起因有亦有二種業一能令於餘趣中生二與生作生起因生亦有二種業一能起諸蘊二與老作生起因老亦有二種業一令諸根變異二與死作生起因死亦有二種業一能壞諸行二不覺知故相續不絕佛子此中無明緣行乃至生緣老死者由無明乃至生為緣令行乃至老死不斷助成故無明滅則行滅乃至生滅則老死滅者由無明乃至生不為緣令諸行乃至老死斷滅不助成故佛子此中無明愛取不斷是煩惱道行有不斷是業道餘分不斷是苦道前後際分別滅三道斷如是三道離我我所但有生滅猶如束蘆復次無明緣行者是觀過去識乃至受是觀現在愛乃至有是觀未來於是以後展轉相續無明滅行滅者是觀待斷復次十二有支名為三苦此中無明行乃至六處是行苦觸受是苦苦餘是壞苦無明滅行滅者是三苦斷復次無明緣行者無明因緣能生諸行無明滅行滅者以無無明諸行亦無餘亦如是又無明緣行者是生繫縛無明滅行滅者是滅繫縛餘亦如是又無明緣行者是隨順無所有觀無明滅行滅者是隨順盡滅觀餘亦如是佛子菩薩摩訶薩如是十種逆順觀諸緣起所謂有支相續故一心所攝故自業差別故不相捨離故三道不斷故觀過去現在未來故三苦聚集故因緣生滅故生滅繫縛故無所有盡觀故。
　　【論】第三佛子此菩薩已下至無所有盡觀故有十段經明逆順觀十二緣生觀分第二隨文釋義者於逆順觀十二緣生法有十段經具如下列一如觀十二緣法中第一段從佛子此菩薩摩訶薩如有觀已大悲為首已下一段有十四行半經明觀世間生滅作是念世間受生皆由著我若離此著則無生處又明由有我故常求有無一切諸惡業邪道皆由此生邪道者九十五種邪道也罪行者三惡趣也福行者人中及第六天已來散善福也不動行者色無色界八禪是也及小乘三果分段生死乃至四果淨土菩薩變易生死雖免麤苦分段生死及變易生死皆名邪道亦名不動行積集增長者三惡道積集增長惡業欲界積集增長有為善業上二界積集增長有漏八禪聲聞緣覺淨土菩薩積集增長淨業成變易生死之身一乘菩薩積集增長具佛悲智雖總十二緣生乘緣各有差別若於三界中具縛凡夫以十二緣成諸惡業二乘觀十二緣空無體性折伏現行煩惱得有為無漏淨土菩薩以修四諦十二緣行六度門生於淨土一乘菩薩以如來知見修十波羅蜜四攝四無量三十七品助菩提行成一切種一切智智廣大如法界究竟如虗空無限圓滿佛大慈大悲大智佛果法門乃成法界無作自性緣起大圓明普光明智恒以一切眾生生死海便為一箇道場恒以十方佛剎眾生剎住居毛孔夫緣生之法性自本無眾生橫計諸聖嗟歎枉流生死無自覺知故勞聖歎大悲示護是故諸仁應當順理善觀離諸慢業便得識種業謝智果開敷三界報亡等悲垂俗任性緣起不沒死流對現色身應根利物經云於諸行中植心種子植者種也於業田中種識種子為有取為漏其漏有七一見二諸根三忘四惡五親近六愛七念復起後有生來世生老病死已下如文自具無明闇覆者覆謂覆蓋自己如如之本智故為智自無性逐境緣迷故隨迷苦極自覺迷除故以覺無我智無明即無故迷我成妄覺我成智覺之與迷本無二性為智之與迷各無自性皆悉從緣而有迷悟故為根本智自性無性故不自了知是智非智但隨境起逐境情生起於我見非至苦極厭苦求真若自未厭苦源設聖者化時不信從斯發起有二種發心一者久從生死苦厭苦發心有得三乘一乘之果名自覺聖智亦名佛智自然智無師智二依先覺者勸令知苦本方能發心夫發心者有此二種若言要依先佛發心者即有常過即同外道常見即先覺者以誰為師轉轉相承不離常見若有古時常佛為展轉之師即古佛自體自真不隨妄者即不可踐其古跡為真自常真不可以真隨生死故即生死是常生死佛自是常佛故若也眾生定有生死者生死自常生死不同得成真故此是斷見此二種俱非不離斷常也為一切眾生生死無性本無生死橫計生死本非生死一切諸佛本無自性故實無菩提亦無涅槃而眾生妄謂諸佛有菩提涅槃若有眾生能如是知者名為發心名為諸佛名為見道而能開悟一切眾生是達無明者無明本無諸佛亦無名為覺者但以無依無住無體無性妙智能隨響應對現色身能以此理教化眾生名為大悲故不可有得有證有忻有厭有取有捨有古有今有真有假發菩提心也如是發菩提心不為長夜無明之所覆故經云愛水為潤者因愛有生故我慢溉灌者有八種慢一慢二大慢三慢慢四我慢五增上慢六不如慢七邪慢八慠慢見網增長者五見及六十二見等是生名色芽者由於諸見起貪與名色俱起名色增長生五根者由名色故以眼耳鼻舌身對名色生觸相觸生受其身觸體有十一種澀滑輕重冷飢渴堅濕煖動眼色觸有二十五青黃赤白長短方圓高下正不正光影明闇煙雲塵霧麤細迥表空顯色故耳聞聲有十一種觸可意不可意俱相違因受大種因不受大種因俱大種世所共成成所引徧計所執聖言所攝非聖言所攝是也鼻有六種觸香臰好惡平等和合俱生變異味有十二種觸苦醋甘辛鹹淡可意不可意俱相違和合俱生變異於前五根上所得隨意思量名之為六十五種意法以心起意識隨五根中所現名觸意根隨取名受受之不捨名愛愛增長生取取增長生有有生已將前六根上六十五種意識所緣於諸趣中成五蘊身為生生已衰變名老終歿為死於死時生諸熱惱乃至憂愁悲歎眾苦皆集從此因緣故集已後一行半經明緣生無體妄謂生死隨順緣體應如是觀明十二緣體眾生情有而實理無善達理無緣性便即生死為不生死此上一段明由著我因有十二有支若作無我觀得離我所諸虗妄緣便為法界大智無作自性緣生故第二段中有十行半經明菩薩念一切眾生迷第一義諦號曰無明此作業果是行依止初心是識者以明迷第一義故名為無明真之為妄皆有依報以有依報便有名色為迷真相情識取境與受想行識及以六根同時而取名之為蘊蘊不壞故名為業識心為主六根及境三事和合而為所緣共生四取者為名色為境情識為能緣受想隨之名為行尋思煩擾迷其淨智名之為蘊六根境識三事和合名之為觸因此五蘊對於六根情識之上十二有支同時而有已下十二有支具如經文說如是已上一段明迷第一義而生五蘊從五蘊上共生十二有支第三段中有七行半經明三界所有唯是一心明十二有支從一心起以隨事貪欲迷真心故妄心生為妄想想心乖智妄辯為識妄心所辯是識緣境是行於行迷惑者所緣之境謂實有故名曰無明以心無明故便生名色從名色六根妄心三事和合生觸正觸相應分別取著是受餘如經自具此已上心境六根觸受愛取有生老死一時無前後體妄作前後迷如來之理智本來無作者故橫生諸苦波浪苦流不息故第四一段有十五行半經明無明及十二有支皆有二種業者一由無明故令一切眾生迷於無作智二由迷自性法界緣生便作思想行緣故故云與行作生起因行亦有二種業者一由迷法界智執成來世報二由妄行心想識種便生是故經云與識作生起因識亦有二種業者一由迷根本智種妄生識種令諸業有相續不斷二由迷根本普光明智所有無名相之微妙功德之名色由識種所成生死業報之麤名色也名色亦有二種業者一由識成名色由名色成識故云互相助成二由名色故對六根中現相能令六根中情識取之六根亦有二種業者一由迷無相體一相之理智各隨別境別取境界色聲等異二為六根現境識心相對妄情便起故云與觸作生起因觸亦有二種業者一由觸能迷所緣成諸喜怒二由觸識種便生受能受現世塵成未來果故又由受現世塵故成當來有苦果故受亦有二種業者一由迷一切法空能領受愛憎等事二與愛作生起因已下如文自具此一段緣生皆從無明迷理智為首第五段有四行半經分為兩段一佛子此中無明緣行已下至助成故有兩行經明無明等十二有支皆總由迷根本智以妄心成識更相助成分於一一緣中皆有十二以互體更相助成有一百四十四於三世上各有一百四十四總共為四百三十二總由迷本真智號曰無明於無明中因境六根識三事而生五蘊以五蘊對六根緣生一切觸總以意識為主而隨根境識能作種種生死業緣乃至八萬四千一切塵勞從此而起八萬四千煩惱者其名數至隨好光明功德品中具明但自了識心根境三事一性一性者所謂無性達無性理以普光明智普印諸境妙用恒寂無明成智名為一切種智海二無明滅已下兩行半經明達無明成解脫緣如文自具第六段有三行半經明無明愛取三事不斷是煩惱道行有二事不斷是業道餘分者所謂識名色觸受生老病死憂悲等是苦道前後際及現在三世上前三段煩惱斷即無三世及三段煩惱離我我所但有生滅猶如束蘆者明雖有分別相似生滅了中虗無也如束蘆葦其相雖有一一中虗明六根及境雖有法眼常虗此明觀達也第七一段有兩行半經云復次無明緣行者有三世無明無明緣行是當念中過去是所緣前境故經云是觀過去識乃至受是觀現在為識受是當念中現在為明識受是分別領受現在事故愛有二事是當念中未來故為愛有二事是當念中識受後方計實有成愛染故於是已後展轉相續者以此無明緣行識受愛有成三世業苦果相續不斷但無明滅即行滅即識受愛有并十二有支總滅是觀待斷者明十二緣待觀方斷故此以六相義該通第八一段有兩行半經總明十二有支共成三苦一無明行及六根是行苦是迷境攀緣不息故是行苦二觸受是苦苦明受諸觸有愛憎生苦以受觸時即有苦更加貪戀及以憎嫌苦更加苦故餘是壞苦者於十二有支中從名色識取愛有生老病死此是壞苦但觀無明滅即行滅即三苦滅十二有支滅第九一段有五行經明有三段斷滅生起十二有支之緣一明無明緣行是生起緣無無明諸行亦無餘亦如之二無明緣行者是繫縛義是生起義無明滅行滅者繫縛滅是斷煩惱義是解脫故為大智慧相應故三無明緣行者是隨順無所有觀是生起觀行力隨緣觀十二緣自體無所有故無明滅行滅者以觀十二有支無體故餘亦如是通總相十二緣但無明無即十二緣無故第十此一段有四行半經明以十種逆順觀十二有支緣起相續皆一心所攝但以自業苦樂不同而有差別不離十二有支但如前道斷者所謂心境無明此三無者餘皆自無若不斷者三苦聚集即行苦苦苦壞苦聚也言其斷者以無無明即成不苦之妙用理智故已上是長科第三段中十種逆順觀十二有支分。
　　【經】佛子菩薩摩訶薩以如是十種相觀諸緣起知無我無人無壽命自性空無作者無受者即得空解脫門現在前觀諸有支皆自性滅畢竟解脫無有少法相生即時得無相解脫門現在前如是入空無相已無有願求唯除大悲為首教化眾生即時得無願解脫門現在前菩薩如是修三解脫門離彼我想離作者受者想離有無想。
　　【論】第四佛子已下至離有無想有七行半經明觀達十二緣生無體得空解脫分長科此段明作前十種逆順觀十二有支已達諸緣起性自無生便得三解脫門現前三解脫門者一觀十二緣自性空無作皆自性滅畢竟解脫得空解脫門二無有少法可得即得無相解脫門三得前空及無相二門更無餘願求唯有大悲教化一切眾生皆令畢竟解脫得無願解脫門餘如文自具。
　　【經】佛子此菩薩摩訶薩大悲轉增精勤修習為未滿菩提分法令圓滿故作是念一切有為有和合則轉無和合則不轉緣集則轉緣不集則不轉我如是知有為法多諸過患當斷此和合因緣然為成就眾生故亦不畢竟滅於諸行佛子菩薩如是觀察有為多諸過惡無有自性不生不滅而恒起大悲不捨眾生即得般若波羅蜜現前名無障礙智光明成就如是智光明已雖修習菩提分因緣而不住有為中雖觀有為法自性寂滅亦不住寂滅中以菩提分法未圓滿故。
　　【論】第五佛子已下至圓滿故有十行半經明此位菩薩得三空解脫觀十二緣大悲轉增精勤修習分於此段中復分為二一佛子此菩薩已下至亦不畢竟滅於諸行有五行半經明觀一切有為皆是無常甚可厭患為成就眾生亦不永滅諸行分二佛子菩薩如是已下至未圓滿故有五行半經明菩薩觀有為法多諸過惡無有自性而恒起大悲得般若波羅蜜分如經云為未得菩提分法者明此六地已得空無相無作出世菩提未得入俗大悲圓滿隨普賢行海自在菩提復作是念一切有為有和合則轉者明迷情緣即諸法無常轉變情亡稱理即一切諸法性自無生此明心生即法生也已下准知如緣集則轉不集則不轉者若無明緣行則轉若無明滅即行隨智起則起唯法起非無常遷變故已下准知有為法多諸過患者有情識所為皆生老病死苦痛患若以智悲所行皆普賢行也已下准知即得般若波羅蜜現前者已超聞思修慧此一乘智慧是佛智慧是究竟無作普光明智慧也此稱智徧周應根利物不為而用不作而應自餘如經自具以菩提分法未圓滿故者言正覺菩提初心成隨行菩提十一地始滿。

　　大方廣佛新華嚴經合論卷第六十


　　音切


璽
　　(斯爾切)。

癲
　　(丁年切)。

痟
　　(消音)。

魅
　　(莫備切)。

蠱
　　(古音)。

湑
　　(相余切)。

愈
　　(以主切)。

溉
　　(古代切)。

芽
　　(五加切)。

胷
　　(許恭切)。

悶
　　(莫困切)。

涕
　　(他禮切)。

泗
　　(先利切)。

澀
　　(色立切)。

擾
　　(如少切)。

寐
　　(莫閉即)咨(即斯切)。

嗟
　　(子邪切)。

蘆
　　(落胡切)。
　　大方廣佛新華嚴經合論卷第六十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之九

　　【經】佛子菩薩住此現前地得入空三昧自性空三昧第一義空三昧第一空三昧大空三昧合空三昧起空三昧如實不分別空三昧不捨離空三昧離不離空三昧此菩薩得如是十空三昧門為首百千空三昧皆悉現前如是十無相十無願三昧門為首百千無相無願三昧門皆悉現前。
　　【論】第六佛子已下至皆悉現前有六行半經明此現前地得十空無相無願三昧分自性空三昧者不由修作任理無功而自現故三者正也昧者定也此云正定何故以三為正凡為作法以三度為正昧者情識不現名之為昧正智現前名之為三又三者正也何以故以三為陽故正也如十一月一陽生十二月二陽生正月三陽生為正月以寅為木為日日為火也以火生於寅又以日為智以十二月正月為艮分艮為山為止為門闕為小男為童蒙是故聖者取之為法表正月三陽已生以從艮止而生火也明從定為止發起無作正智慧明是入道啟蒙之門闕故艮為童蒙以明童蒙心止能啟大智慧日光明故云三者正也昧者定也以五蘊冥昧即正智便現又一止是正字以一心此其道正故故止之一處無事不辦第一義空三昧者過一切有為無常法故第一空三昧者明創過上二界息想定亦過聲聞緣覺淨土三乘淨穢之定又萬象一性名一空三昧大空三昧者過世情所識空過三乘住無作空也得意生身故合空三昧者明與十方凡聖有情無情合故起空三昧者明寂用自在故如實不分別空三昧者明無情識故別空三昧者示現隨根所見故不捨離空三昧者示現遠離過惡故離不離空三昧者處世界如蓮華居水故以此十三昧為首皆不離空無作無願三三昧門為體百千三昧總從此起。
　　【經】佛子菩薩住此現前地復更修習滿足不可壞心決定心純善心甚深心不退轉心不休息心廣大心無邊心求智心方便慧相應心皆悉圓滿佛子菩薩以此十心順佛菩提不懼異論入諸智地離二乘道趣於佛智諸煩惱魔無能沮壞住於菩薩智慧光明於空無相無願法中皆善修習方便智慧恒共相應菩提分法常行不捨佛子菩薩住此現前地中得般若波羅蜜行增上得第三明利順忍以於諸法如實相隨順無違故。
　　【論】第七佛子已下至隨順無違故有九行半經明住此現前地復更修習不可壞心入佛智地分分為三段一佛子已下至皆悉圓滿有三行半經明修十種無限心分二佛子已下至常行不捨有四行經明隨順佛菩提不懼異論入佛智地分三佛子已下至隨順不違故有兩行半經明住此位菩薩般若波羅蜜行得隨順忍分經云不懼異論者人天外道及三乘異論入佛智地者明從根本智入差別智地故離二乘地者二乘斷煩惱而證空菩薩達煩惱而成智海故云趣於佛智諸煩惱魔無能沮壞者明煩惱魔是生死因也陰魔死魔是生死果也天魔生死緣也住於菩薩智者一切隨世差別智也佛子菩薩住此現前地中得般若波羅蜜行增上者明此地菩薩於三界中一切諸緣生法逆順觀徹得世間中出世間智慧滿故故名增上第三明利順忍者准五忍中是第三順忍若准十忍中是第二順忍如三乘中五忍者一伏忍二信忍三順忍四無生忍五寂滅忍如三乘中地前三賢菩薩得伏忍五地得信忍六地順忍八地無生忍十地寂滅忍十忍者經下文自具如此一乘教中以十波羅蜜以五位十住十行十迴向十地十一地通修皆位位中以十波羅蜜互為主伴五位之上有五百箇行門分分微薄以六相總別之義言之時日歲月皆如是猶如帝網重重參暎一多同異皆不轉變。
　　【經】佛子菩薩住此現前地已以願力故得見多佛所謂見多百佛乃至見多百千億那由他佛悉以廣大心深心供養恭敬尊重讚歎衣服飲食臥具湯藥一切資生悉以奉施亦以供養一切眾僧以此善根迴向阿耨多羅三藐三菩提於諸佛所恭敬聽法聞已受持得如實三昧智慧光明隨順修行憶持不捨又得諸佛甚深法藏經於百劫經於千劫乃至無量百千億那由他劫所有善根轉更明淨譬如真金以毗琉璃寶數數磨瑩轉更明淨此地菩薩所有善根亦復如是以方便慧隨逐觀察轉更明淨轉復寂滅無能暎蔽譬如月光照眾生身令得清涼四種風輪所不能壞此地菩薩所有善根亦復如是能滅無量百千億那由他眾生煩惱熾火四種魔道所不能壞此菩薩十波羅蜜中般若波羅蜜偏多餘非不修但隨力隨分佛子是名略說菩薩摩訶薩第六現前地菩薩住此地多作善化天王所作自在一切聲聞所有問難無能退屈能令眾生除滅我慢深入緣起布施愛語利行同事如是一切諸所作業皆不離念佛乃至不離念具足一切種一切智智復作是念我當於一切眾生中為首為勝乃至為一切智智依止者此菩薩若勤行精進於一念頃得百千億三昧乃至示現百千億菩薩以為眷屬若以願力自在示現過於此數乃至百千億那由他劫不能數知爾時金剛藏菩薩欲重宣其義而說頌曰。
　　【論】第八佛子已下至而說頌曰有二十七行半經明入此位中見佛廣狹分約分為六段一從初佛子已下至轉更明淨有九行經明以願力見佛廣多及供養佛法僧分二譬如真金已下至四種魔道所不能壞可六行半經明舉喻顯法分三此菩薩十波羅蜜已下至第六現前地可兩行半經明此地菩薩所修法門分四菩薩住此地已下至為一切智智依止者可六行經明此位菩薩受職堪能教化一切眾生分五此菩薩已下至說頌有四行經明此位菩薩以三昧力見佛廣多分。
　　【經】
　　菩薩圓滿五地已　　觀法無相亦無性　　無生無滅本清淨　　無有戲論無取捨　　體相寂滅如幻等　　有無不二離分別　　隨順法性如是觀　　此智得成入六地　　明利順忍智具足　　觀察世間生滅相　　以癡闇力世間生　　若滅癡闇世無有　　觀諸因緣實義空　　不壞假名和合用　　無作無受無思念　　諸行如雲徧興起　　不知真諦名無明　　所作思業愚癡果　　識起共生是名色　　如是乃至眾苦聚　　了達三界依心有　　十二因緣亦復然　　生死皆由心所作　　心若滅者生死盡　　無明所作有二種　　緣中不了為行因　　如是乃至老終歿　　從此苦生無有盡　　無明為緣不可斷　　彼緣若盡悉皆滅　　愚癡愛取煩惱支　　行有是業餘皆苦　　癡至六處是行苦　　觸受增長是苦苦　　所餘有支是壞苦　　若見無我三苦滅　　無明與行為過去　　識至於受現在轉　　愛取有生未來苦　　觀待若斷邊際盡　　無明為緣是生縛　　於緣得離縛乃盡　　從因生果離則斷　　觀察於此知性空　　隨順無明起諸有　　若不隨順諸有斷　　此有彼有無亦然　　十種思惟心離著　　有支相續一心攝　　自業不離及三道　　三際三苦因緣生　　繫縛起滅順無盡　　如是普觀緣起行　　無作無受無真實　　如幻如夢如光影　　亦如愚夫逐陽燄　　如是觀察入於空　　知緣性離得無相　　了其虗妄無所願　　唯除慈愍為眾生　　大士修行解脫門　　轉益大悲求佛法　　知諸有為和合作　　志樂決定勤行道　　空三昧門具百千　　無相無願亦復然　　般若順忍皆增上　　解脫智慧得成滿　　復以深心多供佛　　於佛教中修習道　　得佛法藏增善根　　如金琉璃所磨瑩　　如月清涼被眾物　　四風來觸無能壞　　此地菩薩超魔道　　亦息羣生煩惱熱　　此地多作善化王　　化導眾生除我慢　　所作皆求一切智　　悉已超勝聲聞道　　此地菩薩勤精進　　獲諸三昧百千億　　亦有若干無量佛　　譬如盛夏空中日　　甚深微妙難見知　　聲聞獨覺無能了　　如是菩薩第六地　　我為佛子已宣說
　　【論】第九一段有四十四行頌明重頌前法分如文具明已上一段以釋第六現前地此地是善達緣生成世間出世間智慧第七遠行地以方便波羅蜜成就入世間中出世間智慈之慧。
　　第七遠行地將釋此地五門如前第一釋地名目者何故名為遠行地者以此地行方便波羅蜜以六地之中三空三昧現無量無作智慧門能入無量眾生界入無量教化眾生業入無量世界網以無作智慧入一切世間等眾生行普令徧周故名遠行地為入世間行徧周廣大故名遠行地第二明此地修何行門者此地修方便波羅蜜以出生死空無相無願解脫門能入世間同眾生之萬行然不離世間不隨生死長大慈悲故名方便波羅蜜第三明善財表法者善財於此所見知識於佛會中者明不離菩提體行眾行故名開敷樹華者表於無相妙慧之樹開敷普賢行華亦是開敷一切眾生無明行樹華也令成普賢行華故為表第七地成世間行成慈悲門令圓滿故其身在眾寶樹樓閣之內妙寶所成師子之座者表眾寶樹是眾行明依報以寶樹成樓閣形明隨行之智也妙寶師子座者表妙用無畏行也善財得菩薩廣大喜解脫者明此地菩薩成就大慈悲行普能方便教化眾生歡喜無厭故不居染淨故名為解脫第七地是所施之教此是七地中所行之行故名目住處以表之也四明三界中得何解脫者此地明處一切世間行方便利生不染世法解脫門亦以善財所得菩薩廣大歡喜解脫門是如經云此七地功用行滿得入智慧自在行又云初地中緣一切佛法願求滿故第二地離心垢故第三地願轉增長得法光明法故第四地入道故第五地順世所作故第六地入甚深法門故第七地起一切佛法故皆亦滿足菩提分法故又明從初地乃至第七地成就智功用故第八地乃至十地成就無功用行故明第七地已前皆有功用八地已去得無功用第五隨文釋義二義如前第一長科經意者於此七地中長科為十段從是時天眾心歡喜已下有二十四行頌分為兩段。
　　【經】
　　是時天眾心歡喜　　散寶成雲在空住　　普發種種妙音聲　　告於最勝清淨者　　了達勝義智自在　　成就功德百千億　　人中蓮華無所著　　為利羣生演深行　　自在天王在空中　　放大光明照佛身　　亦散最上妙香雲　　智供除憂煩惱者　　爾時天眾皆歡喜　　悉發美音同讚述　　我等聞斯地功德　　則為已獲大善利　　天女是時心慶悅　　競奏樂音千萬種　　悉以如來神力故　　音中共作如是言　　威儀寂靜最無比　　能調難調世應供　　已超一切諸世間　　而行於世闡妙道　　雖現種種無量身　　知身一一無所有　　巧以言辭說諸法　　不取文字音聲相　　往詣百千諸國土　　以諸上供供養佛　　智慧自在無所著　　不生於我佛國想　　雖勤教化諸眾生　　而無彼已一切心　　雖已修成廣大善　　而於善法不生著　　以見一切諸世間　　貪恚癡火常熾然　　於諸想念悉皆離　　發起大悲精進力　　一切諸天及天女　　種種供養稱讚已　　悉共同時默然住　　瞻仰人尊願聞法
　　【論】第一是時天眾心歡喜已下至瞻仰人尊願聞法有二十二行頌明大眾聞六地歡喜興供分。
　　【經】
　　時解脫月復請言　　此諸大眾心清淨　　第七地中諸行相　　唯願佛子為宣說
　　【論】第二時解脫月已下兩行頌明更請後地法門分。
　　【經】爾時金剛藏菩薩告解脫月菩薩言佛子菩薩摩訶薩具足第六地行已欲入第七遠行地當修十種方便慧起殊勝道何等為十所謂雖善修空無相無願三昧而慈悲不捨眾生雖得諸佛平等法而樂常供養佛雖入觀空智門而勤集福德雖遠離三界而莊嚴三界雖畢竟寂滅諸煩惱燄而能為一切眾生起滅貪瞋癡煩惱燄雖知諸法如幻如夢如影如響如燄如化如水中月如鏡中像自性無二而隨心作業無量差別雖知一切國土猶如虗空而能以清淨妙行莊嚴佛土雖知諸佛法身本性無身而以相好莊嚴其身雖知諸佛音聲性空寂滅不可言說而能隨一切眾生出種種差別清淨音聲雖隨諸佛了知三世唯是一念而隨眾生意解分別以種種相種種時種種劫數而修諸行菩薩以如是十種方便慧起殊勝行從第六地入第七地入已此行常現在前名為住第七遠行地佛子菩薩摩訶薩住此第七地已入無量眾生界入無量諸佛教化眾生業入無量世界網入無量諸佛清淨國土入無量種種差別法入無量諸佛現覺智入無量劫數入無量諸佛覺了三世智入無量眾生差別信解入無量諸佛示現種種名色身入無量眾生欲樂諸根差別入無量諸佛語言音聲令眾生歡喜入無量眾生種種心行入無量諸佛了知廣大智入無量聲聞乘信解入無量諸佛說智道令信解入無量辟支佛所成就入無量諸佛說甚深智慧門令趣入入無量諸菩薩方便行入無量諸佛所說大乘集成事令菩薩得入此菩薩作是念如是無量如來境界乃至於百千億那由他劫不能得知我悉應以無功用無分別心成就圓滿佛子此菩薩以深智慧如是觀察常勤修習方便慧起殊勝道安住不動無有一念休息廢捨行住坐臥乃至睡夢未曾暫與蓋障相應常不捨於如是想念此菩薩於念念中常能具足十波羅蜜何以故念念皆以大悲為首修行佛法向佛智故所有善根為求佛智施與眾生是名檀那波羅蜜能滅一切諸煩惱熱是名尸羅波羅蜜慈悲為首不損眾生是名羼提波羅蜜求勝善法無有厭足是名毗利耶波羅蜜一切智道常現在前未嘗散亂是名禪那波羅蜜能忍諸法無生無滅是名般若波羅蜜能出生無量智是名方便波羅蜜能求上上勝智是名願波羅蜜一切異論及諸魔眾無能沮壞是名力波羅蜜如實了知一切法是名智波羅蜜佛子此十波羅蜜菩薩於念念中皆得具足如是四攝四持三十七品三解脫門略說乃至一切菩提分法於念念中皆悉圓滿。
　　【論】第三爾時金剛藏菩薩已下一段有五十行半經明以十法修第七地向并初住第七地法分第二隨文釋義者於此段中約分為三段一爾時金剛藏菩薩已下至住第七遠行地有十八行經明修十法入第七地向二佛子菩薩摩訶薩已下至以無功用心成就圓滿有十五門經明菩薩住第七地有二十種入眾生界及一切法門教化眾生分三佛子菩薩以深智慧已下至皆悉圓滿有十七行半經明此位菩薩行十波羅蜜四攝四無量三十七道品一切菩提法分如初段中經云修空無相無願三昧慈悲不捨一切眾生者明二乘修空自惑已滅無悲利生淨土菩薩修三空法門自惑已滅隨願生於淨土聞佛教化自力成已方還穢國方便利生然有淨穢二障往來彼此如三乘經中餘方菩薩來此娑婆聞法之已還歸本土者是如此一乘教中菩薩明從迷入法名為他方佛剎而來集會悟已不云還歸本土明身土無二性故此一段十八行經意不離三空體以為萬行故意明六地已前三空成就出世圓滿於七地中以三空成行滿足世間慈悲行故經云雖得諸佛平等而樂常供養佛者明以法身無性平等而崇敬行徧周無限明寂用不礙也雖入觀空智門而勤集福德者明以觀空之智而行十波羅蜜門雖遠離三界而莊嚴三界者明無三界業而常生三界善行教化眾生雖畢竟寂滅諸煩惱燄而能為一切眾生起滅貪瞋癡煩惱燄者明十使煩惱也十使者一貪二瞋三癡四慢五疑六身見七邊見八見取九戒禁取十邪見三界十使煩惱迷四諦及修道上煩惱成一百三十種煩惱欲界四諦上各有十種煩惱四諦上有四十以通修道大煩惱有六一貪二瞋三癡四慢五身見六邊見以為根本欲界煩惱總有四十六自餘見取戒取邪見疑此四從六上起非根本故上二界各除瞋餘如欲界從色界四諦上各有九共有四十二無色界四諦上各有九共有四十二合有一百三十種乃至八萬四千煩惱至隨好品自明如三乘中斷煩惱以身邊邪見戒取見取以此五見為利使貪瞋癡慢疑五種為鈍使五利使為見諦煩惱五鈍使為修道煩惱利使障見道為有諸見不亡理不現前故五鈍使障修行者隨行事上數數習生雖入見道貪瞋癡等猶有習氣為慣習未成故須陀洹人斷見諦煩惱盡斯陀含阿那含斷修道煩惱總未盡阿羅漢斷三界見諦修道二種煩惱盡故不生三界三乘菩薩以空觀折伏三界十使十纏煩惱以修六波羅蜜生於淨土亦云色界上別有十地菩薩報生之天名摩醯首羅亦十地菩薩唯有無明住地未斷盡故十纏者一無慚二無愧三眠四悔五慳六嫉七掉舉八昏沈九忿十覆此十纏隨十使起亦與十使作生起因如一乘菩薩從十信信自分別心從如來智起十住初心上即同初地至第六住即同第六地得入寂滅定神通即如十住中第六海幢比丘是也大意前之十住十行十迴向三位總同十地昇進次第為體總一切如來不動智為體所有煩惱以禪定力起無作智力一時普印同智體過去未來三世一際無有短長延促之相下文更明大意於一念之際若見自心有成佛有未成佛作延促時分限量者當知此人不成正見如來智體未現前故已上明斷煩惱竟經云雖知諸法如幻如夢如文自具而隨心作業無量差別者明以無體之智幻作諸行應眾生心無量差別雖知一切國土猶如虗空而能以清淨妙行莊嚴佛土者明業空境寂悲智報嚴悲智無依報相如影雖知諸佛法身本無身而以相好莊嚴其身者明法身無相以淨妄業妄亡業謝智境依正福相如淨光影不屬有無之執如華藏界也雖隨諸佛了知三世唯是一念而隨眾生意解分別以種種相種種時種種劫數而修諸行者明法身智體無時無劫無三世體為隨一切眾生業差別有一切時劫差別而為眾生分別時劫差別而修行諸行即如說三祇劫及三生一生一念及六十劫等是菩薩以如是十種方便慧起殊勝行從第六地入第七地明已前十法是入第七地向已下名為住第七地有二十種所入法門如文自具此菩薩作是念已依前科文義如經自具。
　　【經】爾時解脫月菩薩問金剛藏菩薩言佛子菩薩但於此第七地中滿足一切菩提分法為諸地中亦能滿足金剛藏菩薩言佛子菩薩於十地中皆能滿足菩提分法然第七地最為殊勝何以故此第七地功用行滿得入智慧自在行故佛子菩薩於初地中緣一切諸法願求故滿足菩提分法第二地離心垢故第三地願轉增長得法光明故第四地入道故第五地順世所作故第六地入甚深法門故第七地起一切佛法故皆亦滿足菩提分法何以故菩薩從初地乃至第七地成就智功用分以此力故從第八地乃至第十無功用行皆悉成就佛子譬如有二世界一處雜染一處純淨是二中間難可得過唯除菩薩有大方便神通願力佛子菩薩諸地亦復如是有雜染行有清淨行是二中間難可得過唯除菩薩有大願力方便智慧乃能得過解脫月菩薩言佛子此七地菩薩為是染行為是淨行金剛藏菩薩言佛子從初地至七地所行諸行皆捨離煩惱業以迴向無上菩提故分得平等道故然未名為超煩惱行佛子譬如轉輪聖王乘天象寶遊四天下知有貧窮困苦之人而不為彼眾患所染然未名為超過人位若捨王身生於梵世乘天宮殿見千世界遊千世界示現梵天光明威德爾乃名為超過人位佛子菩薩亦復如是始從初地至於七地乘波羅蜜乘遊行世間知諸世間煩惱過患以乘正道故不為煩惱過失所染然未名為超煩惱行若捨一切有功用行從第七地入第八地乘菩薩清淨乘遊行世間知煩惱過失不為所染爾乃名為超煩惱行以得一切盡超過故佛子此第七地菩薩盡超過多貪等諸煩惱眾住此地不名有煩惱者不名無煩惱者何以故一切煩惱不現行故不名有者求如來智心未滿故不名無者佛子菩薩住此第七地以深淨心成就身業成就語業成就意業所有一切不善業道如來所訶皆已捨離一切善業如來所讚常善修行世間所有經書技術如五地中說皆自然而行不假功用此菩薩於三千大千世界中為大明師唯除如來及八地已上其餘菩薩深心妙行無與等者諸禪三昧三摩鉢底神通解脫皆得現前然是修成非如八地報得成就此地菩薩於念念中具足修習方便智力及一切菩提分法轉勝圓滿。
　　【論】第四爾時已下一段有四十四行半經明十種地中昇進同異分釋義中分為七段一爾時解脫月已下至亦能滿足有兩行半經明解脫月所問諸地滿足一切菩提分法分二金剛藏菩薩言已下至第十無功用行可有十行經明答前所問十地已來諸地解行差別分三佛子譬如有二世界已下至乃能得過有四行半經明此地菩薩以願力故入染淨二行不住其中分四解脫月菩薩言已下至超過人位有八行半經明舉喻況說此地所行染淨二行非淨非染分五佛子菩薩亦復如是已下至得一切盡超過故可有六行經明七地有功用行八地無功用行分六佛子此第七地已下至不名無者有三行半經明此地不名有煩惱不名無煩惱分七佛子菩薩住此第七地已下至轉勝圓滿有九行半經明世技悉達為大明師分於此四十四行半經中從初爾時解脫月問金剛藏菩薩言佛子菩薩但於此第七地中滿足一切菩提分法為諸地中亦能滿足者若以同相門中總是一箇如來根本普光明大智寂用無礙自體菩提若望修行進勝即異相門中總有五十種菩提隨行差別大體總相但約此十地差別菩提以為昇進之大體從此十種地中菩提總以五種菩提以為大體五種菩提者一空無相菩提二普光明無依住智菩提三大願能起大智大悲廣利眾生菩提四以其大悲能隨染淨不染淨菩提五智悲萬行圓滿無作菩提夫菩提者此云覺也覺者普通眾法無過也云無上者但一乘非三乘也一空無相菩提者三乘及一乘共得但以有大悲願行無大悲願行及廣狹寂用不同大體同歸無相二普光明無依住智菩提唯一乘非三乘也一乘菩薩十住之心初住此智名住佛所住生如來智慧家故以此智地進修諸行隨差別智隨差別行慣習淺深安立十波羅蜜五十重昇進階級不離初心所得普光明無依住之智地以智無體時亦無遷依本如是故非情橫有故此明發心畢竟二不別如是發心先心難者得此智地難故如此經云已踐如來普光明地此經法門以此智為發心修行之地體故一切種種智海及萬行海生在其中三大願能起大智發生大悲廣利眾生菩提者明諸法不自生即藉大願而起智成悲亦不從他生者明智之及願無自性故不共生者法無和合故不無因者要因願起智行慈悲故故云佛種從緣起是故說一乘以是三乘或滯寂或但生淨土為無廣大願起智成滿法界虗空界等眾生大悲故或云以願留惑住於娑婆者但得法空無相菩提非得普光明智故如三乘菩薩雖有願行皆忻多劫成佛不同此教剎那無時又此八地菩薩無功之智現前猶恐滯寂以第八願波羅蜜防之又令憶念本願故又十方諸佛以三加七勸發令智不滯寂故又十迴向中有十種起智大願門故四以其大悲能隨染淨不染不淨菩提者明前六地行六波羅蜜得出世間及世間並出世間菩提至此第七地以出世間及世間並出世間菩提用入世間同一切凡夫事業成大慈悲行使普賢行得圓滿故雖同俗染以智無染性處世無著故如蓮華處水恒生水中不濕故又以本願處世利生以於智體無自貪世樂故不樂愛慢憍世所榮奢故又明智體無依無性能隨大願處於俗流不屬染淨而自在故此之第七地法門非二乘所及亦非行六波羅蜜忻厭煩惱菩薩所知如下文六通菩薩所不能知為證漏盡通故不能隨於生死具普賢行滿大悲故為於生死有忻厭有疲勞樂生淨土故五智悲萬行得圓滿無作菩提者若以總相同相門中智體不異時亦不異即十住初心即總具若以別相門中十住十行十迴向得一分如來同體大智得一分如來同體之行得一切如來迴向大願和融悲智圓滿之門從初地至第六地依前三賢位中之法長養成就令得出纏雖有慈悲是願令一切眾生出世之悲如第七地之悲恒處世間如蓮華處水不濕即明生死恒寂即從初發心已來依教而生信順非自分法法爾行然故今至此第七地將前出世解脫之心方始處纏不汙為以創居同俗隨悲願力受生從三空無作之門始入世間同纏方便之行猶有無作有作二種習氣仍在有行有開發是故善財表法善知識號開敷樹華為開敷智樹萬行之華令如普賢行海故從茲入纏行華開發至第八地第十地悲智圓滿任物利生無作方終至第十一地所利眾生等同法界隨根隨時對現色身無生不利不為而用不作而應以普光明智不屬方所同眾生心任物現形無往來故為普光明智與一切眾生虗妄心是一性體故故能知一切眾生所作業行隨而應現故是故經云初地中一切佛法願求故者明初地是緣地前三賢位中所安立佛果樣式願成彼故非自行滿故是願求菩提如因滿故三乘佛果樣式在十地之後此經佛果行樣在十地之前乃至初會神天等眾總是第二地離心垢故者明以上上十善法身性戒以淨諸妄故第三地願轉增長得法光明者明修上二界四禪八定得稱理智淨明故得過三界心障礙故入第九定故第四地入道故者明以修三十七品助菩提觀令智眼明淨故第五地順世所作故者明以法界自體無作定門能順達世間技藝悉能了故第六地入甚深法門者明入智慧方便世間出世間法無不明故第七地起一切佛法故明第七地能入世間學普賢行故已前諸地雖以普光明智為體皆有學有解有行有忻上位法門從第八地乃至第十地無功用行皆悉成就第八地初得智慧無功用第九地明無功用智說教自在第十地明無功用中智悲總圓滿故同佛位故第七地最為殊勝者下文云功用行滿故明從六地無功用之智慧成有功之萬行故成普賢之行圓滿至十地是此位中之果故明因行難發果行易成故如水入流任運至海何況此行不出海中此第七地行同十住中第七住休捨優婆夷行八萬四千那由他眾生之行我皆同之亦如十行中第七行滿足王以自化身示行殺害亦如十迴向中第七迴向金剛山西見觀世音菩薩此第七地中行門一一倣地前之解行樣式地前三位解行已周十地之中蘊功成德一如地前之果法也地前是果地上行因倣地前之果故不同三乘立佛果在三祇之後也若修行者善知教意勿妄解佛心如正修十住之因時即十住十行十迴向十地十一地五位一時總踐為於智境智不異時不移以一法界智印印之古今絕矣還依六相之義即但了因圓果無不備若望起智達纏即以始初發心住功高若以大悲先首即第七住第七行第七迴向第七地為勝餘皆任運滿故如經云佛子譬如有世界一處雜染一處純淨是二中間難得過者明六地純淨七地純染於此二位滯於染淨難可得過下文云唯除菩薩有大方便神通願力已下如文自明意明以大悲大智不離此二行教化一切眾生而令究竟成大菩提具一切智智以加行智顯發根本智以根本智觀照力成差別智解脫月菩薩言佛子此七地菩薩為是染行為是淨行金剛藏菩薩言佛子從初地至第七地所行諸行皆捨離煩惱業分得平等未名超煩惱行如輪王喻不離人位非有貧窮困苦所患舉喻如文具明大意為得第六地中三空妙慧及根本智又加大願力故智自在故不離人位不染世法能同世事不垢不淨故以智無依不受恒垢以垢無依不能染淨但為大悲緣起方便利生八地會融功終無功之行一分自在十地方終若滅七地有行有功無盡大悲普賢大智不可成辦是故淨名經對三乘出纏之種說塵勞之疇是如來種故亦說火中生蓮華實可為希有此意已得第六地已前出纏者說若也具縛之徒未可全登此跡餘文如經自具諸禪者定也三昧者無沈掉也三摩鉢底者正受諸法智相應故神通解脫者以正受諸法智相應即得神通自在名為解脫。

　　大方廣佛新華嚴經合論卷第六十一


　　音切


羼
　　(初揀切)。

沮
　　(才呂切)。

暎
　　(於敬切)。

蔽
　　(必袂切)。

闇
　　(暗音)。

闡
　　(昌善切)。

瞻
　　(照簾切)。

恚
　　(於避切)。

疇
　　(直由切)。
　　大方廣佛新華嚴經合論卷第六十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之十

　　【經】佛子菩薩住此地入菩薩善觀擇三昧善擇義三昧最勝慧三昧分別義藏三昧如實分別義三昧善住堅固根三昧智慧神通門三昧法界業三昧如來勝利三昧種種義藏生死涅槃門三昧入如是等具足大智神通門百千三昧淨治此地是菩薩得此三昧善治淨方便慧故大悲力故超過二乘地得觀察智慧地。
　　【論】第五佛子已下一段有七行半經明十種善擇三昧分釋義中分為兩段一佛子菩薩住此地已下至淨治此地有五行半經明得十種三昧分二是菩薩得此三昧已下至智慧地有一行半經明得十大三昧超過二乘地分此應云超過三乘地為此是學三乘人等共譯此經不善知教意但云超過二乘不云超過三乘若也但超二乘者如此經頌云一切世間羣生類尠有欲求聲聞道求緣覺者轉復少求大乘者甚希有求大乘者猶為易能信此法為甚難若此地但超過二乘者此四乘義若為安置何得一部經義前後義意不相貫通只為三乘之種智迷誤題聖旨後有善達君子無依此言應云超過三乘不可云二乘也經云菩薩住此地入菩薩善觀擇三昧者明此位菩薩入觀擇諸三昧次第是色界定是無色界定是聲聞是緣覺是三乘定一乘定善擇義三昧者明善簡擇世間義出世間義是正義是邪義最勝慧三昧者是一乘佛慧故分別義藏三昧者是小乘藏是大乘藏是一乘藏如實分別義三昧者如實知諸法不妄解故善住堅固根三昧者無退轉故智慧神通門三昧者以此智慧能起種種神通法門故法界業三昧者心境動止無不真故如來勝利三昧者無心無思智隨三世教化眾生而無往來之相故種種義藏三昧者都含萬法無不達也生死涅槃三昧者明以涅槃常寂滅法而有生死常以生死以為涅槃二俱無體性故寂用一真故無我無人智能隨俗利羣生故已下總結如文自具。
　　【經】佛子菩薩住此地善淨無量身業無相行善淨無量語業無相行善淨無量意業無相行故得無生法忍光明解脫月菩薩言佛子菩薩從初地來所有無量身語意業豈不超過二乘耶金剛藏菩薩言佛子彼悉超過然但以願求諸佛法故非是自智觀察之力今第七地自智力故一切二乘所不能及譬如王子生在王家王后所生具足王相生已即勝一切臣眾但以王力非是自力若身長大藝業悉成乃以自力超過一切菩薩摩訶薩亦復如是初發心時以志求大法故超過一切聲聞獨覺今住此地以自所行智慧力故出過一切二乘之上。
　　【論】第六佛子菩薩已下一段有十二行半經明從初地來所有三業勝二乘分釋義中分為五段一佛子菩薩住此地已下至法忍光明有兩行半經明此地菩薩無量身語意業皆無相行分二解脫月已下至超過三乘耶可兩行經是解脫月起問分三金剛藏已下至一切三乘所不能及有兩行半經是金剛藏菩薩答所問分四譬如已下至自力超過有兩行半經明舉喻況說分五一切菩薩已下至出過一切三乘之上可三行經明此地菩薩是自力超過三乘非是初地已來志求大法超過故已上十二行半經意明此地菩薩無量身語意業自力超過三乘智外修空但行六度菩薩及聲聞緣覺折伏煩惱現行不生得變易生死於他方或云上方別有十地菩薩淨土如是三乘皆是如來權時且免麤苦方便安立非如此教依智發心即此娑婆便為淨國華藏世界等徧虗空淨穢含容一塵多剎無有彼此往來等見翻經之眾未詳佛意誤題聖旨云超二乘後有學徒勿從此失又明從初地已來至第六地是志求大法及願力超過非是自力過也此第七地明自力超三乘故如文自明。
　　【經】佛子菩薩住此第七地得甚深遠離無行常行身語意業勤求上道而不捨離是故菩薩雖行實際而不作證解脫月菩薩言佛子菩薩從何地來能入滅定金剛藏菩薩言佛子菩薩從第六地來能入滅定今住此地能念念入亦念念起而不作證故此菩薩名為成就不可思議身語意業行於實際而不作證譬如有人乘船入海以善巧力不遭水難此地菩薩亦復如是乘波羅蜜船行實際海以願力故而不證滅。
　　【論】第七段有九行半經明此地遠離有無行常行身語意業常入滅定而不作證分釋義中分為五段一佛子菩薩已下至雖行實際而不作證有兩行半經明不住無行常行三業不證涅槃分二解脫月已下至能入滅定有一行經是解脫月起問分三金剛藏菩薩言已下至而不作證故可兩行經明此位及第六地菩薩能入滅定而不作證分四此菩薩已下至行於實際而不作證有一行半經明此位菩薩三業不思議不取證寂滅分五譬如有人已下至而不證滅有兩行半經明舉乘船入海不遭水難喻分自第六地已來及七地菩薩入滅定者非如上界四禪四空息想證滅亦非如羅漢厭苦修空隨空性滅悲智不生如太虗空更無所作乃至經劫不覺頭上擊鼓不復聞聲亦有化火自焚入變易生死亦非如緣覺觀十二緣空順空想滅悲智不生亦非如權教菩薩析法明空隨空任理性自無生以本願力并修六度麤識已無細識猶在隨願力故生於淨土或云報土在於色界已上出過三界之身為心有依止淨業為緣所有生處還有依止如此一乘中十住第六住心如海幢比丘於經行道側結跏趺坐離出入息隨其身分對現色身起化如雲徧周剎海此約根本普光明智自體寂用無限法界之門不同三乘皆有業果報生依止處所設為化事皆有分限如此十地第六地即以守護一切城增長威力明已能守護心城非定亂所攝所行世事是同事所須非自業有故七地是有用有開發如前三空而起行故是故善財此位中知識號開敷樹華明三空恒開發行華也是故從第六地已來能入滅定即十住第六住以海幢比丘為樣自十行十迴向十地十一地每第六心總例然設不入定者即但明十住海幢為體餘後是海幢中大用餘意如經自明已上一段明不證涅槃門。
　　【經】佛子此菩薩得如是三昧智力以大方便雖示現生死而恒住涅槃雖眷屬圍遶而常樂遠離雖以願力三界受生而不為世法所染雖常寂滅以方便力而還熾然雖然不燒雖隨順佛智而示入聲聞辟支佛地雖得佛境界藏而示住魔境界雖超魔道而現行魔法雖示同外道行而不捨佛法雖示隨順一切世間而常行一切出世間法所有一切莊嚴之事出過一切天龍夜叉乾闥婆阿脩羅迦樓羅緊那羅摩睺羅伽人及非人帝釋梵王四天王等之所有者而不捨離樂法之心。
　　【論】第八段有十一行經明以方便示入生死一切諸道而住佛法分釋義云以滅定方便起十種示現出過於世不捨樂法之心如經云雖然隨順佛智而示現入聲聞辟支佛地者明二乘人得果之後厭患其所受父母分段胎生之身自化其火自焚其身入變易生死身餘如文自明下云天者已上欲界色界無色界天龍者是世間諸龍夜叉者此云苦活或曰伺察或云捷疾乾闥婆者此曰食香或曰尋香此香神設樂求食阿脩羅者此是天趣所攝此云無天妙樂迦樓羅者此云悲苦聲以食龍在嗉中猶活有悲苦聲亦為寶翅鳥緊那羅此曰疑神頭上有角人見生疑為人耶為非人耶摩睺羅伽者此云胷腹行此是諸畜是同龍輩古云大蟒神人及非人非人是鬼類帝釋此云能主梵天王是初禪王梵者淨也以過欲界名為淨王明此位菩薩能徧同其類引之修學菩提福智而無樂著故云不捨樂法之心餘如文自具又明自忻後地未滿須當勤心樂法也。
　　【經】佛子菩薩成就如是智慧住遠行地以願力故得見多佛所謂見多百佛乃至見多百千億那由他佛於彼佛所以廣大心增勝心供養恭敬尊重讚歎衣服飲食臥具醫藥一切資生悉以奉施亦以供養一切眾僧以此善根迴向阿耨多羅三藐三菩提復於佛所恭敬聽法聞已受持獲如實三昧智慧光明隨順修行於諸佛所護持正法常為如來之所讚喜一切二乘所有問難無能退屈利益眾生法忍清淨如是經無量百千億那由他劫所有善根轉更增勝譬如真金以眾妙寶間錯莊嚴轉更增勝倍益光明餘莊嚴具所不能及菩薩住此第七地所有善根亦復如是以方便慧力轉更明淨非是二乘之所能及佛子譬如日光星月等光無能及者閻浮提地所有泥潦悉能乾竭此遠行地菩薩亦復如是一切二乘無有能及悉能乾竭一切眾生識惑泥潦此菩薩十波羅蜜中方便波羅蜜偏多餘非不修但隨力隨分佛子是名略說菩薩摩訶薩第七遠行地菩薩住此地多作自在天王善為眾生說證智法令其證入布施愛語利行同事如是一切諸所作業皆不離念佛乃至不離念具足一切種一切智智復作是念我當於一切眾生中為首為勝乃至為一切智智依止者此菩薩若發勤精進於一念頃得百千億那由他三昧乃至示現百千億那由他菩薩以為眷屬若以菩薩殊勝願力自在示現過於此數乃至百千億那由他劫不能數知爾時金剛藏菩薩欲重宣其義而說頌曰。
　　【論】第九段有二十九行半經明此位菩薩以願力見佛廣多及受職分釋義中分為五段一佛子菩薩已下至餘莊嚴具所不能及有十二行半經明此遠行地得見多佛及供養聞法轉增勝分二菩薩住此第七地已下至一切眾生識惑泥潦有五行半經明三乘之所不過分三此菩薩已下至七遠行地有兩行半經明此地所修行門分四菩薩住此地已下至一切智智依止者有五行經明此位菩薩受職堪為眾生依止求智分五此菩薩若發勤精進已下有四行半經明此位菩薩以自精進力及願所得法門三昧眷屬之量分如鍊真金轉明淨喻第六地已前但明鍊治磨鎣轉令明淨者為加戒定慧四念觀十二緣觀等淨治智地令此地善入世間方便示現種種眾生行皆能同事教化眾生故明以種種眾妙寶間錯莊嚴明以淨妙之智嚴種種眾行以種種眾行而莊嚴智地互相顯發更增明淨意明此地以普光明智用嚴萬行以世間利益眾生之行起智用自在彰智更明故智不對萬行而明者智無大師即三乘是也萬行不得智而行者即有限礙即人天外道善行故餘文如經自具。
　　【經】
　　第一義智三昧道　　六地修行心滿足　　即時成就方便慧　　菩薩以此入七地　　雖明三脫起慈悲　　雖等如來勤供佛　　雖觀於空集福德　　菩薩以此昇七地　　遠離三界而莊嚴　　滅除惑火而起燄　　知法無二勤作業　　了剎皆空樂嚴土　　解身不動具諸相　　達聲性離善開演　　入於一念事各別　　智者以此昇七地　　觀察此法得明了　　廣為羣迷興利益　　入眾生界無有邊　　佛教化業亦無量　　國土諸法與劫數　　解欲心行悉能入　　說三乘法亦無限　　如是教化諸羣生　　菩薩勤求最勝道　　動息不捨方便慧　　一一迴向佛菩提　　念念成就波羅蜜　　發心迴向是布施　　滅惑為戒不害忍　　求善無厭斯進策　　於道不動即修禪　　忍受無生名般若　　迴向方便希求願　　無能摧力善了智　　如是一切皆成滿　　初地攀緣功德滿　　二地離垢三諍息　　四地入道五順行　　第六無生智光照　　七住菩提功德滿　　種種大願皆具足　　以是能令八地中　　一切所作咸清淨　　此地難過智乃起　　譬如世界二中間　　亦如聖王無染著　　然未名為總超度　　若住第八智地中　　爾乃踰於心境界　　如梵觀世超人位　　如蓮處水無染著　　此地雖超諸惑眾　　不名有惑非無惑　　以無煩惱於中行　　而求佛智心未足　　世間所有眾技藝　　經書詞論普明了　　禪定三昧及神通　　如是修行悉成就　　菩薩修成七住道　　超過一切二乘行　　初地願成此由智　　譬如王子力具足　　成就甚深仍進道　　心心寂滅不取證　　譬如乘船入海中　　在水不為水所溺　　方便慧行功德具　　一切世間無能了　　供養多佛心益明　　如以妙寶莊嚴光　　此地菩薩智最明　　如日舒光竭愛水　　又作自在天中主　　化導羣生修正智　　若以勇猛精進力　　獲多三昧見多佛　　百千億數那由他　　願力自在復過是　　此是菩薩遠行地　　方便智慧清淨道　　一切世間天及人　　聲聞獨覺無能知
　　【論】第六段中有四十二行頌重頌前法分如文自具。
　　第八不動地將釋此地五門如前一釋地名目者此地何故名不動地明此位菩薩於處世間智不須功用神智思量不思不為而智隨萬有通化無方名為不動地二明此地行何行門者此地行願波羅蜜為此地智增以智體本淨以願興行轉更自在若不以願起智恐還同二乘以願防之不令滯淨至此地已法合得諸佛三加七種勸令念本願起生智用任運能起廣大慈悲便能成無作智悲任用圓滿前第七成入世間中有行有開發此地成有行有開發中無行無開發任智用滿大悲故仍於後善慧未自在故又以任運智慧增明非待作意故三善財表法者善財於此行中所見善知識在此道場中者明八地稱理入真智稱無作契會中義故云在此道場中明智契中道名之為中理無彼此我人自他名之為道場此善知識號大願精進力救護一切眾生者明此位中方能赴其本願救生無限為表第七地隨悲修智者難成故此位隨智行悲濟物廣大易成故為智體徧周十方對現隨眾生廣狹故如響應聲無心而與一切眾音合故其智無思與等虗空界法界一切眾生所樂心合而以利之而無我所而無作者是故以夜天號大願精進力救護一切眾生坐普現一切宮殿摩尼王藏師子之座者明大慈悲普覆一切眾生為宮以智對現利生為殿智無染淨為摩尼隨居染淨而無功而廣救眾生名之為王故普現法界國土摩尼寶網彌覆其上者表智境普含隨根設教名之為網以智無體能現眾法而無作者名曰摩尼此明約智用利生所報依果觀因知果舉果勸因故乃至廣如經說明此八地教門是所修行之法夜天名大願精進力是行行之人四明於三界中此地得何解脫者明得智用利物徧周恒無功而解脫明從初地已來至於七地有為無為皆有修學此八地二行已終如菩薩行中此地功畢諸佛十力十八不共自在十地方終五隨文釋義者二義如前一長科經意者於此八地約分十二段長科。
　　【經】
　　是時天王及天眾　　聞此勝行皆歡喜　　為欲供養於如來　　及以無央大菩薩　　雨妙華幡及幢蓋　　香鬘纓絡與寶衣　　無量無邊千萬種　　悉以摩尼作嚴飾　　天女同時奏天樂　　普發種種妙音聲　　供養於佛并佛子　　共作是言而讚歎　　一切見者兩足尊　　哀愍眾生現神力　　令此種種諸天樂　　普發妙音咸得聞　　於一毛端百千億　　那由他國微塵數　　如是無量諸如來　　於中安住說妙法　　一毛孔內無量剎　　各有四洲及大海　　須彌鐵圍亦復然　　悉見在中無迫隘　　一毛端處有六趣　　三種惡道及人天　　諸龍神眾阿脩羅　　各隨自業受果報　　於彼一切剎土中　　悉有如來演妙音　　隨順一切眾生心　　為轉最上淨法輪　　剎中種種眾生身　　身中復有種種剎　　人天諸趣各各異　　佛悉知已為說法　　大剎隨念變為小　　小剎隨念亦變大　　如是神通無有量　　世間共說不能盡　　普發此等妙音聲　　稱讚如來功德已　　眾會歡喜默然住　　一心瞻仰欲聽說
　　【論】第一是時天王及天眾已下至一心瞻仰欲聽法有二十二行頌明諸天聞法興供歎佛神德分。
　　【經】
　　時解脫月復請言　　今此眾會皆寂靜　　願說隨次之所入　　第八地中諸行相
　　【論】第二時解脫月已下兩行頌明請說八地分。
　　【經】爾時金剛藏菩薩告解脫月菩薩言佛子菩薩摩訶薩於七地中善修習方便慧善清淨諸道善集助道法大願力所攝如來力所加自善力所持常念如來力無所畏不共佛法善清淨深心思覺能成就福德智慧大慈大悲不捨眾生入無量智道入一切法本來無生無起無相無成無壞無盡無轉無性為性初中後際皆悉平等無分別如如智之所入處離一切心意識分別想無所取著猶如虗空入一切法如虗空性是名得無生法忍。
　　【論】第三爾時已下一段有十行經明修第八地向入無生法忍分第二隨文釋義者經云入一切法如虗空性是名得無生法忍者明初地已來至七地是順無生忍八地方得無生忍八地已前有為無為皆有覺觀修學至此八地二行方終自餘文義如文自明。
　　【經】佛子菩薩成就此忍即時得入第八不動地為深行菩薩難可知無差別離一切相一切想一切執著無量無邊一切聲聞辟支佛所不能及離諸諠諍寂滅現前譬如比丘具足神通得心自在次第乃至入滅盡定一切動心憶想分別悉皆止息此菩薩摩訶薩亦復如是住不動地即捨一切功用行得無功用法身口意業念務皆息住於報行譬如有人夢中見身墮在大河為欲渡故發大勇猛施大方便以大勇猛施方便故即便覺寤既覺寤已所作皆息菩薩亦爾見眾生身在四流中為救渡故發大勇猛起大精進以勇猛精進故至此不動地既至此已一切功用靡不皆息二行相行悉不現前佛子如生梵世欲界煩惱皆不現前住不動地亦復如是一切心意識行皆不現前此菩薩摩訶薩菩薩心佛心菩提心涅槃心尚不現起況復起於世間之心。
　　【論】第四佛子菩薩成就此忍已下有十七行經明此位菩薩入無功用分釋義中分為四段一佛子菩薩已下至皆悉止息有五行半經明入第八不動地離一切想寂滅現前二乘滅定所不及分二菩薩摩訶薩已下至二行相行悉不現前可八行經明自初地已來方便功終無功二行不現前分三佛子已下至皆不現前可兩行經明舉生梵世欲界煩惱不現前喻分四此菩薩摩訶薩已下一行半經明菩薩心佛心菩提心涅槃心尚不現前分經云一切聲聞辟支佛所不能及者為二乘是厭有證無不同有無二行滿任無作功離諸諠諍寂滅現前有無二諍功已滿故無有諍故五地世技達六地三空智慧終七地大悲諸行滿八地任運無功智自在大化利生故無作者故經云譬如比丘具足神通得心自在者約小況大如比丘得出三界定無三界心但隨淨定力以出三界妙淨意化現神通其通有六一身通二天耳通三天眼通四宿命通五他心通六漏盡通如是二乘六通與淨土菩薩名數相似但通用廣狹不同二乘神通變化不得徧他方佛土淨土菩薩神通得往他方淨土一乘菩薩神通十方佛剎眾生剎總納於毛孔三乘以漏盡通為證一乘菩薩雖離諸欲不以漏盡通為證三乘六通皆有限量一乘十通無限如下十通品自明如淨名經云雖行六通而不盡漏以智自在不同小果三乘通皆有往來如三乘經云我欲還歸本土等是一乘菩薩所有神通依理智印性自徧周等虗空界應物施為無有去來中邊之性所以一乘菩薩不證漏盡通者為以明處智境界不見漏性及以無漏有取有捨萬法性自法界故以智自在故攝生行徧故不同三乘有忻厭取捨故是故今此以小況大喻如下以夢況法喻者明初地至七地有學有修如夢所作未寤八地如夢已覺故萬事總無任用從智以智自在號智為王自餘如文自明。
　　【經】佛子此地菩薩本願力故諸佛世尊親現其前與如來智令其得入法流門中作如是言善哉善哉善男子此忍第一順諸佛法然善男子我等所有十力無畏十八不共諸佛之法汝今未得汝應為欲成就此法勤加精進勿復放捨於此忍門又善男子汝雖得是寂滅解脫然諸凡夫未能證得種種煩惱皆悉現前種種覺觀常相侵害汝當愍念如是眾生又善男子汝當憶念本所誓願普大饒益一切眾生皆令得入不可思議智慧之門又善男子此諸法法性若佛出世若不出世常住不異諸佛不以得此法故名為如來一切二乘亦能得此無分別法又善男子汝觀我等身相無量智慧無量國土無量方便無量光明無量清淨音聲亦無有量汝今宜應成就此事又善男子汝今適得此一法明所謂一切法無生無分別善男子如來法明無量入無量作無量轉乃至百千億那由他劫不可得知汝應修行成就此法又善男子汝觀十方無量國土無量眾生無量法種種差別悉應如實通達其事佛子諸佛世尊與此菩薩如是等無量起智門令其能起無量無邊差別智業佛子若諸佛不與此菩薩起智門者彼時即入究竟涅槃棄捨一切利眾生業以諸佛與如是等無量無邊起智門故於一念頃所生智業從初發心乃至七地所修諸行百分不及一乃至百千億那由他分亦不及一如是阿僧祇分歌羅分算數分譬喻分優波尼沙陀分亦不及一何以故佛子是菩薩先以一身起行今住此地得無量身無量音聲無量智慧無量受生無量淨國教化無量眾生供養無量諸佛入無量法門具無量神通有無量眾會道場差別住無量身語意業集一切菩薩行以不動法故佛子譬如乘船欲入大海未至於海多用功力若至海已但隨風去不假人力以至大海一日所行比於未至其未至時設經百歲亦不能及佛子菩薩摩訶薩亦復如是積集廣大善根資糧乘大乘船到菩薩行海於一念頃以無功用智入一切智智境界本有功用行經於無量百千億那由他劫所不能及。
　　【論】第五佛子此地菩薩已下一段有四十行半經明此位入無功用已諸佛以十種勸發加持分釋義中約分十二段一佛子此菩薩已下至於此忍門有五行半經是十方諸佛現加勸修諸如來十八不共法分二又善男子已下至汝當愍如是眾生有兩行半經是諸佛勸歎得無生忍念度煩惱惡覺眾生分三又善男子汝當憶念已下至智慧之門有兩行經是諸佛勸念本所誓願普大饒益一切眾生分四又善男子已下至得此無分別法有兩行半經明諸佛勸不住法性分五又善男子汝觀我等身相已下至成就此事有兩行半經是諸佛加勸令修福德智慧說法音聲分六又善男子已下至成就此法有三行半經明諸佛勸修無量法明分七又善男子已下至通達其事有兩行經是諸佛勸修種種差別如實通達其事分如上二十行半經總有三加七勸三加者一諸佛現身二與智三言讚善哉善哉及與摩頂七勸者如上科文作七段是也八佛子諸佛世尊已下至差別智業有兩行經明諸佛以七勸三加令起差別業分九佛子已下至優波尼沙陀分亦不及一有七行經明已得起智門超前初發心不可比對分十何以故已下至以不動法故有五行經明得無量身語意業分十一佛子已下至設經百歲亦不能及有三行經明舉喻況乘船至海速疾超過百歲分十二佛子已下至不能及有四行經明乘一乘船至此無功行海分如是勸加從十住十行十迴向十地一一位初首皆諸佛勸歎加持說法者令說法故至此八地三加七勸明自修行者明自行無功所得及故於此地中法爾智現諸佛加持法相應故堪領受一切諸佛廣大法故如世帝王德備即鳳翔麟應是德所感也明此八地無功智現即十方諸佛感應是法爾合然故經云善男子此忍第一順諸佛法者明此地得無生忍非如第六七地已前順忍故此忍第一順諸佛法者明此無生忍是諸佛本體智性故善男子我等所有十力無畏者即處非處力等及四無畏是十八不共諸佛之法汝今未得者明勸昇進如來自在不令住在無功用中十八不共者一無有悞失二無卒暴音三無忘失念四無不定心五無種種想六無不擇捨七志欲無退八精進無退九念無退十定無退十一慧無退十二解脫無退十三一切身業智為前導隨智而轉十四一切語業智為前導隨智而轉十五一切意業智為前導隨智而轉十六知過去世無著十七知未來世無著十八知現在世無著四無畏者一一切智無畏二漏盡無畏三說障道無畏四說盡苦道無畏十力如先已明如汝雖得是寂滅解脫已下勸令念未得眾生令念本願普大饒益已下通有三加七勸如文自明以此七勸令起無量差別智業如歌羅分者此云豎析人身上一毛為百分中一分或曰為十六分之一分以西域十六升為一斗所謂此地起智昇進不可以前地法能比對少分故優波尼沙陀分者優波此云近也沙陀云對明此地起智利物之廣大前地設經百千億不可數劫所作利益亦不比竝此之少許微毫之益故為明前地以益劣故以此地起無限化身之益故餘如文自具已上一段以明三加七勸安立法則十住十行十迴向十地等第八位中大勢共同總明十住初心一念入道生如來智慧家時一切法總具防之然法須安立次第昇進不滯諸行故令諸始發心者知軌度故從初發心興大願故令大悲智而與法身齊昇進故設教前却學者一時智有迷悟淺深自露以智境界非有前後。

　　大方廣佛新華嚴經合論卷第六十二


　　音切


潦
　　(郎到切)。

竭
　　(渠列切)。

攀
　　(普班切)。

寤
　　(五故切)。

寐
　　(莫閉切)。

錯
　　(七各切)。

央
　　(於良切)。

諠
　　(許元切)。

尠
　　(息淺切)。

析
　　(蘇即切)。

捷
　　(疾葉切)。

伺
　　(相使切)。

嗉
　　(素音)。

翅
　　(昇志切)。

蟒
　　(莫朗切)。

隘
　　(於芥切)。

策
　　(尺革切)。

寤
　　(古孝切)。
　　大方廣佛新華嚴經合論卷第六十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之十一

　　【經】佛子菩薩住此第八地以大方便善巧智所起無功用覺慧觀一切智智所行境所謂觀世間成觀世間壞由此業集故成由此業盡故壞幾時成幾時壞幾時成住幾時壞住皆如實知又知地界小相大相無量相差別相知水火風界小相大相無量相差別相知微塵細相差別相無量差別相隨何世界中所有微塵聚及微塵差別相皆如實知隨何世界中所有地水火風界各若干微塵所有寶物若干微塵眾生身若干微塵國土身若干微塵皆如實知知眾生大身小身各若干微塵成知地獄身畜生身餓鬼身阿脩羅身天身人身各若干微塵成得如是知微塵差別智又知欲界色界無色界成知欲界色界無色界壞知欲界色界無色界小相大相無量相差別相得如是觀三界差別智佛子此菩薩復起智明教化眾生所謂善知眾生身差別善分別眾生身善觀察所生處隨其所應而為現身教化成熟此菩薩於一三千大千世界隨眾生身信解差別以智光明普現受生如是若二若三乃至百千乃至不可說三千大千世界隨眾生身信解差別普於其中示現受生此菩薩成就如是智慧故於一佛剎其身不動乃至不可說佛剎眾會之中悉現其身佛子此菩薩隨諸眾生身心信解種種差別於彼佛國眾會之中而現其身所謂於沙門眾中示沙門形婆羅門眾中示婆羅門形剎利眾中示剎利形如是毗舍眾首陀眾居士眾四天王眾三十三天眾夜摩天眾兜率陀天眾化樂天眾他化自在天眾魔眾梵眾乃至阿迦尼吒天眾中各隨其類而為現形又應以聲聞身得度者現聲聞形應以辟支佛身得度者現辟支佛形應以菩薩身得度者現菩薩形應以如來身得度者現如來形佛子菩薩如是於一切不可說佛國土中隨諸眾生信樂差別如是如是而為現身佛子此菩薩遠離一切身想分別住於平等此菩薩知眾生身國土身業報身聲聞身獨覺身菩薩身如來身智身法身虗空身此菩薩知諸眾生心之所樂能以眾生身作自身亦作國土身業報身乃至虗空身又知眾生心之所樂能以國土身作自身亦作眾生身業報身乃至虗空身又知諸眾生心之所樂能以業報身作自身亦作眾生身國土身乃至虗空身又知眾生心之所樂能以自身作眾生身國土身乃至虗空身隨諸眾生所樂不同則於此身現如是形此菩薩知眾生集業身報身煩惱身色身無色身又知國土身小相大相無量相染相淨相廣相倒住相正住相普入相方網差別相知業報身假名差別知聲聞身獨覺身菩薩身假名差別知如來身有菩提身願身化身力持身相好莊嚴身威勢身意生身福德身法身智身知智身善思量相如實決擇相果行所攝相世間出世間差別相三乘差別相共相不共相出離相非出離相學相無學相知法身平等相不壞相隨時隨俗假名差別相眾生非眾生法差別相佛法聖僧法差別相知虗空身無量相周徧相無形相無異相無邊相顯現色身相。
　　【論】第六佛子已下一段有五十九行經明此位菩薩以自智德善知眾法差別成壞同事攝生廣大自在分釋義中約分為八段一佛子菩薩住此第八地已下至皆如實知有四行經明以善巧智觀世間成壞由何業因分二又知地界小相大相已下至差別相有兩行經明地水火風大小差別相分三知微塵細相已下至知微塵差別智有七行經明知微塵差別相分四又知欲界色界已下至觀三界差別智有兩行半經明知三界成壞相分五佛子此菩薩已下至悉現其身有八行半經明觀眾生身差別隨應現身分六佛子已下至而為現身有十二行經明現身同事分七佛子已下至於此身現如是形有十行半經明此位菩薩住於無心想中現身同別自在分八此菩薩知眾生集已下至顯現色身相有十二行半經明業報身及相差別分經云觀一切智智者是根本智所行境者差別智也從根本智所行分別故觀世間成相者如世界初成及四時人天地獄畜生餓鬼等成相及以壞相皆由業成皆由業壞皆同類相應非常總爾於不遷不變無時之中見長壽見短壽生延促萬類不同自成他壞或復同時皆隨業然非真有故如是成壞劫住延促時分增減此八地菩薩悉知知地界小相大相者明知小相一塵是也大相一塵無體即廣狹悉等及如一毛孔中安立廣大世界及小世界淨穢差別咸住其中微細無限重重無礙如因陀羅網十方互參如是悉見如水火風界大小之相者且如此世界約俱舍論云安立器世界風輪最居下其量廣無數厚十六億由旬次上水輪深厚十一億二萬三千四百半由旬下八由旬水餘結凝成金如是金剛際已上積塵成世界如楞伽經云津潤妄想能生內外水界堪能妄想能生內外火界斷截妄想能生內外地界飄動妄想能生內外風界所謂愛生水界我所堪能生於火界能所二執能生地界思想彼此能生風界愛心亡水災不及我能我所亡火災不及思想亡風災不及二禪水災不及三禪火災不及四禪風災不及為思想絕故內無出入息外無風災內無能所外無火災內無欲愛外無水災一如色界四禪次第又以增上欲愛故能生火界即如蓮華寶女地獄以愛心取故欲愛增上便成熱銅柱等苦以熱燒煿悶絕便死而復更生如是一日千生萬死苦無窮極皆由愛變如增上業火成融銅猛火業風等一如說地獄等經如是業壞此位菩薩悉能如實知見經云隨何世界中所有地水火風界各若干微塵者如以積小成其大者即以隣虗塵透金透銅透鐵隙中兔毫羊毛蟣虱草子穬麥皆七七比之以成分寸尺肘弓等量知之者是凡情所知如俱舍論所說及此閻浮提洲地南北東西廣狹之量亦如彼說如人畜身以身長短以積塵之法七七比之而知人畜身之塵數者此是凡情之量見也此位菩薩世界國土人畜等身皆智眼見之知三界成壞智者三界所成時乃至大相小相此位菩薩皆智力知見婆羅門眾者淨種也剎利眾者王種毗舍眾者商估種首陀眾者農夫種也經云此菩薩知眾生身者是業報身也國土身者或以眾生身為國土如人身於中有八萬四千戶蟲等居是已下十身悉能同別自在此菩薩知眾生集業身集何業果增上而報得身悉知之煩惱身者通三界身色身者色界身也無色身者無色界也如是等身大小相以智能知知如來身有菩提身有願身者以菩提心起願成身故化身者隨眾生所現故力持身者十力所持故相好身者福智萬行所莊嚴故威勢身者示現摧伏諸我慢故意生身者逐眾生情所欲故福德身者具莊嚴故法身者如虗空故智身者知無邊法故知智身者覺自智及他智故善思量相者任智所知無情識故如實決擇相者以根本智起差別智善決擇義相故果行所攝相者即一乘從根本智果起普賢願行故世間出世間差別相者真俗二智悉現前故三乘差別相者二乘趣寂菩薩生於淨土或云留惑潤生等事共相者三乘一乘共一無生相不其相者具慈悲無慈悲名不共相又共相者凡聖一體具如來智不共相有迷悟不同故出離相者三乘是也非出離相者一切凡夫具煩惱者是一乘非此二事有學相者七地已前菩薩是無學相者八地已後菩薩是知法身平等相者萬法無性故不壞相者如智所報得境界故隨時隨假名差別相者即化身隨樂欲心故眾生非眾生差別相者有情無情差別相故佛法聖僧法差別相者聲聞僧緣覺僧淨土菩薩僧一乘菩薩僧差別相佛亦隨類如之知虗空身無量相以法身起智隨行所感無量色別故周徧相為法身智身周徧行亦周徧故其色相亦徧無形相無異相者悉同體故無邊相者以法身智境非情限故顯現色身相者明色身無體無依智自在顯現故已上如前科文中有八段經文深隱處解之文自具處如文自明大意明此八地菩薩無功之智所及之用故。
　　【經】佛子菩薩成就如是身智已得命自在心自在財自在業自在生自在願自在解自在如意自在智自在法自在得此十自在故則為不思議智者無量智者廣大智者無能壞智者此菩薩如是入已如是成就已得畢竟無過失身業無過失語業無過失意業身語意業隨智慧行般若波羅蜜增上大悲為首方便善巧善能分別善起大願佛力所護常勤修習利眾生智普住無邊差別世界佛子舉要言之菩薩住此不動地身語意業諸有所作皆能積集一切佛法。
　　【論】第七佛子已下有十行半經明此位菩薩於身命財十自在無過失分釋義中約分為三段一佛子已下至法自在有兩行半經明此位已成就如上身智已得十自在分二得此十自在故已下至無能壞智者有一行半經明得四種智自在分三此菩薩已下至積集一切佛法有六行半經明此位菩薩以無過失身口意業隨般若波羅蜜能集一切諸法分經云命自在者於不生不滅大智體上同一切眾生受生死自在故心自在者隨無念智所作能辦故餘如文自具。
　　【經】佛子菩薩住此地得善住深心力一切煩惱不行故得善住勝心力不離於道故得善住大悲力不捨利益眾生故得善住大慈力救護一切世間故得善住陀羅尼力不忘於法故得善住辯才力善觀察分別一切法故得善住神通力普往無邊世界故得善住大願力不捨一切菩薩所作故得善住波羅蜜力成就一切佛法故得如來護念力一切種一切智智現前故此菩薩得如是智力能現一切諸所作事於諸事中無有過咎。
　　【論】第八佛子菩薩住此地已下至於諸事中無有過咎有九行半經明此位菩薩得住十種力分如經自具云一切種一切智智者一切種者明加行具修多種智故一切智者是根本智或云一切智智者明從根本智起差別智意明以根本無功用智作種種多功用智無二故智現前故者明如上自在智現前故此菩薩已下明得無功之智力故能現一切諸所作事中無有過咎以智無能所故。
　　【經】佛子此菩薩智地名為不動地無能沮壞故名為不退轉地智慧無退故名為難得地一切世間無能測故名為童真地離一切過失故名為生地隨樂自在故名為成地更無所作故名為究竟地智慧決定故名為變化地隨願成就故名為力持地他不能動故名為無功用地先已成就故。
　　【論】第九佛子已下一段有六行半經明不動地隨德用具十種名分其地名義如經自明如一切世間無能測故名童真地明七地已前有行有開發是世間智此八地無功之智現前故是初童蒙入真智故號曰童真地無過失故名為生地者明有覺有觀已絕無覺觀刺之所傷故故云生地以生在無功用智中故餘如文自具。
　　【經】佛子菩薩成就如是智慧入佛境界佛功德照順佛威儀佛境現前常為如來之所護念梵釋四王金剛力士常隨侍衛恒不捨離諸大三昧能現無量諸身差別於一一身有大勢力報得神通三昧自在隨有可化眾生之處示成正覺佛子菩薩如是入大乘會獲大神通放大光明入無礙法界知世界差別示現一切諸大功德隨意自在善能通達前際後際普伏一切魔邪之道深入如來所行境界於無量國土修菩薩行以能獲得不退轉法是故說名住不動地。
　　【論】第十佛子菩薩已下一段有十行半經明此位菩薩入佛境界得佛護念梵釋四王力士隨侍普伏魔道住不動地分於此段中分為兩段一佛子菩薩已下至示成正覺有五行半經明此位菩薩入佛境界自力所持感招梵釋四王等常隨侍奉分二佛子菩薩如是入大乘會已下有五行經明入一乘無功用會獲神通隨意自在分常為如來之護念者明諸佛非不護念一切眾生及攝善根之輩其護念有三義一護念苦道眾生未發心者二護念已發心者有學有開發者三護念入無功用菩薩令得佛自在故梵釋四王金剛力士常侍衛亦有三義一侍衛一切眾生二侍衛已發心之者三侍衛已至無功用智及一切諸佛故如侍衛有二義一大悲覆育侍衛二入位菩薩以尊敬彼法侍衛如一一身大勢力報得神通者七地已前是修生報業神通未得自在此地無功之智報業神通廣大自在七地已前報業神通依禪定願力生此地報業神通無作智生無修作故放大光明者所作障亡故放光明自應入無礙法界者諸作已亡故任智用故智無有礙餘如文自具。
　　【經】佛子菩薩住此不動地已以三昧力常得現見無量諸佛恒不捨離承事供養此菩薩於一一劫一一世界見無量百佛無量千佛乃至無量百千億那由他佛恭敬尊重承事供養一切資生悉以奉施於諸佛所得於如來甚深法藏受世界差別等無量法明若有問難世界差別如是等事無能屈者如是經於無量百劫無量千劫乃至無量百千億那由他劫所有善根轉增明淨譬如真金治作寶冠置閻浮提主聖王頂上一切臣民諸莊嚴具無與等者此地菩薩所有善根亦復如是一切二乘乃至第七地菩薩所有善根無能及者以住此地大智光明普滅眾生煩惱黑闇善能開闡智慧門故佛子譬如千世界主大梵天王能普運慈心普放光明滿千世界此地菩薩亦復如是能放光明照百萬佛剎微塵數世界令諸眾生滅煩惱火而得清涼此菩薩十波羅蜜中願波羅蜜增上餘波羅蜜非不修行但隨力隨分是名略說諸菩薩摩訶薩第八不動地若廣說者經無量劫不可窮盡佛子菩薩摩訶薩住此地多作大梵天王主千世界最勝自在善說諸義能與聲聞辟支佛諸菩薩波羅蜜道若有問難世界差別無能退屈布施愛語利行同事如是一切諸所作業皆不離念佛乃至不離念一切種一切智智復作是念我當於一切眾生中為首為勝乃至為一切智智依止者此菩薩若以發起大精進力於一念頃得百萬三千大千世界微塵數三昧乃至示現百萬三千大千世界微塵數菩薩以為眷屬若以菩薩殊勝願力自在示現過於是數乃至百千億那由他劫不能數知爾時金剛藏菩薩欲重宣其義而說頌曰。
　　【論】第十一佛子已下一段有三十二行半經明此位菩薩知見廣多及受職分約分為四段一佛子已下至善能開闡智慧門故有十三行半經明此位菩薩見佛廣多及舉真金治作寶莊嚴喻分二佛子已下至不可窮盡有六行半經明此位菩薩普放光明及所行之行願波羅蜜增上分三佛子已下至一切智智依止者可有七行經明此位菩薩受職及行諸波羅蜜四攝四無量不離三寶分四此菩薩已下至而說頌曰有五行半經明此位菩薩以無功用智起精進力所得三昧及願力所示現菩薩眷屬廣多分。
　　【經】
　　七地修治方便慧　　善集助道大願力　　復得人尊所攝持　　為求勝智登八地　　功德成就恒慈愍　　智慧廣大等虗空　　聞法能生決定力　　是則寂滅無生忍　　知法無生無起相　　無成無壞無盡轉　　離有平等絕分別　　超諸心行如空住　　成就是忍超戲論　　甚深不動恒寂滅　　一切世間無能知　　心相取著悉皆離　　住於此地不分別　　譬如比丘入滅定　　如夢渡河覺則無　　如生梵天絕下欲　　以本願力蒙勸導　　歎其忍勝與灌頂　　語言我等眾佛法　　汝今未獲當勤進　　汝雖已滅煩惱火　　世間惑燄猶熾然　　當念本願度眾生　　悉使修因趣解脫　　法性真常離心念　　二乘於此亦能得　　不以此故為世尊　　但以甚深無礙智　　如是人天所應供　　與此智慧令觀察　　無邊佛法悉得成　　一念超過曩眾行　　菩薩住茲妙智地　　則獲廣大神通力　　一念分身徧十方　　如船入海因風濟　　心無功用任智力　　悉知國土成壞住　　諸界種種各殊異　　小大無量皆能了　　三千世界四大種　　六趣眾生身各別　　及以眾寶微塵數　　以智觀察悉無餘　　菩薩能知一切身　　為化眾生同彼形　　國土無量種種別　　悉為現形無不徧　　譬如日月住虗空　　一切水中皆現影　　住於法界無所動　　隨心現影亦復然　　隨其心樂各不同　　一切眾中皆現身　　聲聞獨覺與菩薩　　及以佛身靡不現　　眾生國土業報身　　種種聖人智法身　　虗空身相皆平等　　普為眾生而示作　　十種聖智普觀察　　復順慈悲作眾業　　所有佛法皆成就　　持戒不動如須彌　　十力成就不動搖　　一切魔眾無能轉　　諸佛護念天王禮　　密跡金剛恒侍衛　　此地功德無邊際　　千萬億劫說不盡　　復以供佛善益明　　如王頂上莊嚴具　　菩薩住此第八地　　多作梵王千界主　　演說三乘無有窮　　慈光普照除眾惑　　一念所獲諸三昧　　百萬世界微塵等　　諸所作事悉亦然　　願力示現復過是　　菩薩第八不動地　　我為汝等已略說　　若欲次第廣分別　　經於億劫不能盡
　　【論】第十二七地修治方便慧已下至經於億劫不能盡有四十四行頌明重頌前法如文自具。
　　第九善慧地將釋此地五門如前一釋地名目者此地何故名為善慧為此第九地行同十住中第九法王子住每與五位中第九位並同法師位善知眾法故名善慧地二明此地修何行門者此修力波羅蜜為主餘九為伴三明善財表法者善財於閻浮提有一園林名嵐毗尼見有神名妙德圓滿此閻淨提者是此洲林名此洲因林而得名故以明此位智慧設教如林廣多覆蔭故又言其中有園林者明智慧重重無盡故名嵐毗尼或曰流彌尼尼者女音流彌者樂勝圓光也明此善慧地智慧法樂無垢圓光明以善慧圓光破煩惱令得樂故神名妙德圓滿明法師位妙慧圓滿故住寶樹莊嚴樓閣寶樹者是法師之行也樓閣者明智慧高遠重重迥照無礙故明以眾行莊嚴智慧善說諸教令眾生信伏故是法師解行具足也四明此於三界得何解脫者得智慧圓滿解脫五隨文釋義二義如前一長科經意者於此善慧地長科為七段。
　　【經】
　　說此菩薩八地時　　如來現大神通力　　震動十方諸國土　　無量億數難思議　　一切知見無上尊　　其身普放大光明　　照耀彼諸無量土　　悉使眾生獲安樂　　菩薩無量百千億　　俱時踊在虗空住　　以過諸天上妙供　　供養說中最勝者　　大自在王自在天　　悉共同心喜無量　　各以種種眾供具　　供養甚深功德海　　復有天女千萬億　　身心歡喜悉充徧　　各奏樂音無量種　　供養人中大導師　　是時眾樂同時奏　　百千萬億無量別　　悉以善逝威神力　　演出妙音而讚歎　　寂靜調柔無垢害　　隨所入地善修習　　心如虗空詣十方　　廣說佛道悟羣生　　天上人間一切處　　悉現無等妙莊嚴　　以從如來功德生　　令其見者樂佛智　　不離一剎詣眾士　　如月普現照世間　　音聲心念悉皆滅　　譬猶谷響無不應　　若有眾生心下劣　　為彼演說聲聞行　　若心明利樂辟支　　則為彼說中乘道　　若有慈悲樂饒益　　為說菩薩所行事　　若有最勝智慧心　　則示如來無上法　　譬如幻師作眾事　　種種形相皆非實　　菩薩智幻亦如是　　雖現一切離有無　　如是美音千萬種　　歌讚佛已默然住　　解脫月言今眾淨　　願說九地所行道
　　【論】第一說此菩薩八地時已下有二十六行頌明聞前地之法大眾興供稱歎及請說第九地法門分第二隨文釋義者於此頌中復分兩段一二十五行頌是聞前地大眾歡喜興供歎法分二末後一行頌是請後地分此兩段頌於中文義如頌自明。
　　【經】爾時金剛藏菩薩告解脫月菩薩言佛子菩薩摩訶薩以如是無量智思量觀察欲更求轉勝寂滅解脫復修習如來智慧入如來祕密法觀察不思議大智性淨諸陀羅尼三昧門具廣大神通入差別世界修力無畏不共法隨諸佛轉法輪不捨大悲本願力得入菩薩第九善慧地佛子菩薩摩訶薩住此善慧地如實知善不善無記法行有漏無漏法行世間出世間法行思議不思議法行定不定法行聲聞獨覺法行菩薩行法行如來地法行有為法行無為法行此菩薩以如是智慧如實知眾生心稠林煩惱稠林業稠林根稠林解稠林性稠林樂欲稠林隨眠稠林受生稠林習氣相續稠林三聚差別稠林此菩薩如實知眾生心種種相所謂雜起相速轉相壞不壞相無形質相無邊際相清淨相垢無垢相縛不縛相幻所作相隨諸趣生相如是百千萬億乃至無量皆如實知又知諸煩惱種種相所謂久遠隨行相無邊引起相俱生不捨相眠起一義相與心相應不相應相隨趣受生而住相三界差別相愛見癡慢如箭深入過患相三業因緣不絕相略說乃至八萬四千皆如實知又知諸業種種相所謂善不善無記相有表示無表示相與心同生不離相因自性剎那壞而次第集果不失相有報無報相受黑黑等眾報相如田無量相凡聖差別相現受生受後受相乘非乘定不定相略說乃至八萬四千皆如實知又知諸根耎中勝相先際後際差別無差別相上中下相煩惱俱生不相離相乘非乘定不定相淳熟調柔相隨根網輕轉壞相增上無能壞相退不退差別相遠隨共生不同相略說乃至八萬四千皆如實知又知諸解耎中上諸性耎中上樂欲耎中上皆略說乃至八萬四千又知諸隨眠種種相所謂與染心共生相與心不共生相心相應不相應差別相久遠隨行相無始不拔相與一切禪定解脫三昧三摩鉢底神通相違相三界相續受生繫縛相令無邊心相續現起相開諸處門相堅實難治相地處成就不成就相唯以聖道拔出相又知受生種種相所謂隨業受生相六趣差別相有色無色差別相有想無想差別相業為田愛水潤無明闇覆識為種子生後有芽相名色俱生不相離相癡愛希求續有相欲受欲生無始樂著相妄謂出三界貪求相又知習氣種種相所謂行不行差別相隨趣熏習相隨眾生行熏習相隨業煩惱熏習相善不善無記熏習相隨入後有熏習相次第熏習相不斷煩惱遠行不捨熏習相貫非實熏習相見聞親近聲聞獨覺菩薩如來熏習相又知眾生正定邪定不定相所謂正見正定相邪見邪定相二俱不定相五逆邪定相五根正定相二俱不定相八邪邪定相正性正定相更不作二俱離不定相深著邪法邪定相習行聖道正定相二俱捨不定相佛子菩薩隨順如是智慧名住善慧地住此地已了知眾生諸行差別教化調伏令得解脫佛子此菩薩善能演說聲聞乘法獨覺乘法菩薩乘法如來地法一切行處智隨行故能隨眾生根性欲解所行有異諸趣差別亦隨受生煩惱眠縛諸業習氣而為說法令生信解增益智慧各於其乘而得解脫。
　　【論】第二段有六十一行半經明修入九地向正住九地心知諸法差別分隨文釋義中分為十四段一爾時已下至第九善慧地有六行半經是趣入第九地向分二佛子已下至無為法行有四行經明住第九地知一切眾生十種所行法分三此菩薩已下至差別稠林可三行經明此位菩薩知一切眾生十一種稠林分四此菩薩如實知已下至皆如實知有四行經明此位菩薩通達十種相差別分五又知諸煩惱已下至八萬四千皆如實知有四行半經明此位菩薩如實知八萬四千煩惱相分六又知諸業已下至八萬四千皆如實知可五行經明此位菩薩知業種種相乃至八萬四千分七又知諸根已下至乃至八萬四千皆如實知有四行半經明此位菩薩知諸根差別相分八又知諸解有一行半經明此位菩薩知諸解差別乃至八萬四千分九又知諸隨眠已下至唯以聖道拔出相可六行經明此位菩薩知隨眠種種相分十又知受生種種相已下至妄謂出三界貪求相可五行經明此位菩薩知受生種種相分十一又知習氣種種相已下至如來熏習相可五行經明此位菩薩知習氣種種相分十二又知眾生正定已下至二俱捨不定相可四行半經明此位菩薩知定邪正分十三佛子已下至令得解脫有兩行經明都結已下十二段知差別諸法分十四佛子此菩薩已下至而得解脫有四行半經明以四乘法隨根獲益分又從初第一段六行半經經云以如是無量智慧思量觀察欲更求轉勝寂滅解脫者明第八地入理智無功趣入昇進如來佛果十力四無畏大用寂滅無功用故復修習如來智慧者明修八九地於佛功用未自在故入如來祕密法者過思量修習所知而不作念普應萬有無休息故觀察不思議大智性者是根本普光明大智也性者明智體也性無依住對根物而成大用故淨諸陀羅尼三昧門者以無依住智普應物而成大用是正受總持義故具大神通者智隨根應名之為神不往而體徧十方名之為通又智無住名之為神與自他而齊知見名之為通又智性具大功而無形名之為神無自性而具眾知名之為通又具知見而無生死名之為神等法界而同一多名之為通已下如文自明已上是修第九地向第二段可四行經住第九地分中經云佛子菩薩摩訶薩住此善慧地如實知善不善無記法行者明此位為大法師善知一切眾生心之所行若善若不善及不作善不作不善名無記皆悉知之如不善有四種自性相應引發勝義善有十三種自性相屬隨逐發起第一義生得方便現前供養饒益引攝對治靜等流寂靜無記有二如八種識中眼耳等五識無覆無記第六意識有覆有記第七執識有覆有記第八種子名為藏識無覆無記但與執識成有漏善惡種子作來世生因故如器盛物種子故又有四種無記威儀工巧變化異熟如世人有威儀無威儀及工巧皆忘失正念如學世間變化亦爾與正念不相應如今世造業成來世異熟身與死相應一念不覺受生又四種無記自性相應引發勝義此四無記是出世道如是等行法此位菩薩悉知有漏無漏法行者三界法是有漏出三界法是無漏三乘出三界法是無漏一佛乘普光明智是無漏二世間出世間法行者三乘是出世間法行凡夫是世間法行一乘是非世間非出世間能隨世間具普賢行法故思議不思議法者一切三界是思議法又三乘出世皆是思議皆有所得故一乘智境是不思議無所得故是寂用無邊大自在故定不定法者色界四禪無色界四禪是定法是不定法非真定故有生滅故三乘出世寂滅定是定法是不定法皆有取捨法故一乘法界禪是定法是不定法是寂用自在故一切凡夫法是不定法一切諸佛法是定法故一切凡聖皆無定法性無依止故聲聞獨覺法者厭苦集修滅道了緣生入無生性捨離悲智超世緣縛故菩薩行法行者行六波羅蜜留惑及生淨土法行如來地法行者普光明智是而與一切眾生及三乘一乘而作地故有為法行者三界人天及三乘修生無漏總屬有為行故淨穢心在故無為法行者唯如來智地故已上一段四行經明知十種法行分竟三此菩薩知一切眾生十種稠林分中經云此菩薩以如是智慧如實知眾生心稠林者總舉煩惱廣多如稠林皆由心起無心即諸行稠林滅大智如林能普覆護一切眾生故煩惱稠林者迷法界自性緣生成等虗空界世界微塵數一切煩惱稠林明煩惱廣多翳障如稠林一達智境便為萬行功德稠林故業根解種性樂欲並可知隨眠稠林者有七一欲受二瞋三有恚四愛五慢六無明七見疑是見道疑此七種常相迷覆號曰隨眠能迷無邊心境障菩提智故號稠林受生稠林者一剎那際八百生滅同時而起習氣稠林者如經安立十住十行十迴向十地皆為地前一分生如來智慧家生頓斷三界麤惑地上漸治習氣如初地明觀世法二地以戒波羅蜜以治欲界惑習三地修四禪八定治上二界惑習四地生如來家五地修世間眾技之門六地出纏智慧已滿七地入利生之方便八地智無功現前九地行成任運十地功圓佛用皆是治習氣方便三聚差別稠林者從三不善根中約有十六種稠林名廣乃八萬四千及無盡十六種者三不善根三毒三株杌三垢三燒害三箭三惡行三遺三縛三所有三熱三惱三諍三熾然三稠林三拘礙總以貪瞋癡為體作種種煩惱名已上三行經明稠林煩惱分四此菩薩如實知眾生心種種相者都言之也所謂雜起相者心所緣雜境界速轉相者生滅無常剎那不住壞不壞相者世間無常是名心取為壞相世間相無成即無有壞真假同此即世間出世間平等相無形質相者如心念空作空無相見無邊際相者作無邊際念想清淨相者如是染淨縛不縛悉如實知乃至無量皆如實知如十二緣中自愛取有已下為壞已上明此位菩薩如實知種種心想相以智能知。

　　大方廣佛新華嚴經合論卷第六十三


　　音切


曩
　　(奴朗切)。

吒
　　(竹加切)。

歎
　　(他幹切)。

續
　　(似足切)。

煿
　　(補各切)。

隙
　　(豈逆切)。

蟣
　　(居豈切)。

穬
　　(古猛切)。

肘
　　(真友切)。

估
　　(古音)。

嵐
　　(盧含切)。

株
　　(朱音)。

杌
　　(五骨切)。

迃
　　(于於二音)。

鎣
　　(余傾切)。
　　大方廣佛新華嚴經合論卷第六十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之十二

　　【論】五有四行半經又知諸煩惱種種相者都言之也所謂久遠隨行相者言諸煩惱無有始終恒隨無明所緣行故無邊引起相者由名色以心所緣名色名之為行其心緣境受乃同時心想繫緣識種便熟五蘊十二緣波濤不息名色為境心為受主想行為使末那執識起貪愛瞋癡於本業田中種識種子生諸苗稼約有八萬四千俱生不捨如前已釋眠起一義者眠煩惱者如前七種是起煩惱者現作業十使十纏等是如十使中身見邊見邪見戒見疑見取等六是障見道貪瞋癡慢四是障修道行為雖見道在行數起修道煩惱至三地除見道煩惱六地除七地會佛悲智利眾生行為初地二地以上上十善治欲界惑三地修四禪八定治上二界惑得出三界心故六地三空現前出世智慧悉皆具足故無見道惑七地已去一向處世學佛智悲利生之門如是安立明分法則須當如是初發心者一時具修經云眠起一義相者明體無二性故迷一真智而作多妄者還一體收故與心相應不相應相者心與境合為相應相不與境合而妄緣之是心不相應相隨趣受生而住相因相者如是煩惱生如是住處悉皆知之三界差別相者欲界色界無色界受生報境於中定亂心想所緣皆如實知愛見癡慢如箭深入過患相者明三界受生皆由是四種煩惱作種種煩惱乃至八萬四千者如十使煩惱以五蘊所成一蘊中有百五蘊中有五百以五蘊成五塵五塵中還有五蘊十使以為一百五塵中有五百以蘊為內以塵為外皆意為主意為能緣塵為所緣以此內外各有五百共成一千配七識七千分三世三七二十一二萬一千瞋行多貪行多癡行多等分行者各二萬一千共為八萬四千以約造煩惱業但七識故餘不能為如隨好光明功德品云於色聲香味觸其內具有五百煩惱其外亦有五百煩惱瞋行多者二萬一千貪行多者二萬一千癡行多者二萬一千等分行者二萬一千但有此言亦不配當已上四行半經明此位菩薩如實知種種諸煩惱相分六有五行經明此位菩薩知業種種相分如經云又知業種種相者都言之也所謂善不善無記善不善可知無記者有二種無記一不記善不善及昏沉睡眠是不善無記二三昧正受心境俱亡正智現前但為眾生轉正法輪於其自他無法可記故云無記相有表示無表示相者明有表業者或有業因有表示生即因有前境可見聞覺知由心取彼以成業種或有業種外無表示由心橫念自計成業相與心同生不離相者明業由心起心即是業如鏡中像業所報果是心影像心亡境亡因自性剎那壞而次第集果不失相者明作業由迷自性雖作妄業忽起還亡雖不常繫在前所集果報一一不失自非正智現前諸業便為智用始可脫也有報無報相者三界眾生及二乘并淨土菩薩皆是有報相唯一乘佛果染淨心亡不依果報但為隨眾生樂欲隨物現形似如意摩尼與物同色無自性無他性為本來與一切眾生同其一心任彼心所見達者法自如是非作用往來故受黑黑等眾報相者明無明業中重重作黑業故以智為白以識為黑如田無量相者舉喻明業如田中生種種草木如業田中生種種識種苗芽甚繁稠林故凡聖差別相者明是人業是畜生業是地獄是餓鬼是天業是聲聞是緣覺是淨土菩薩是一乘佛果大悲智業此位菩薩悉能了知現受生後受生相者明懸知三世受生業故乘非乘定不定相者外道所乘及定并三乘出世妄謂出世非出世道業故乃至八萬四千皆如實知及佛果已來差別業皆如實知已上明知業差別相七知諸根耎中上勝相者耎者下根中者中根上者上根如是先際後際差別無差別上中下相者知三世根行差別同異悉知故煩惱俱生不相離相者修生煩惱俱生煩惱不相離相皆悉知之乘非乘定不定相如前隨根網輕轉壞相者隨根設教網隨輕重煩惱轉壞相悉能知之增上無能壞相者言根品上上而無退動故如遠隨共生不同相者如一切眾生無始共生不離一性而隨分別根性差別不同悉皆知之乃至八萬四千如實知之皆無錯謬八知諸根解上知根差別解中知諸解下中上性樂欲乃至八萬四千如文自具已上知解性欲樂差別八萬四千者迷成八萬四千煩惱悟成八萬四千解脫智慧九知諸隨眠種種差別相者都言之也隨眠者明恒與惑染相應而無一念了覺之想名之為隨眠所謂染心共生相者明因名色與心共生由迷斯名色從自心起執為外有遂生染心共名色俱起故言與心共生相相應不相應差別相者明一切眾生心與境相應不相應差別相悉能知之久遠相應無始不拔相者明無始恒與五蘊十二緣未曾一念覺心而以觀拔之與一切禪定解脫三昧三摩鉢底神通相違相者心境無性無可動移名之為禪心亡即諸繫滅名之解脫三昧者無沉掉也三摩鉢底者正智慧也神通者正定不亂相應正智神通無礙自相應故明隨眠煩惱與此相違三界相續受生繫縛相皆悉知見令無邊心相續現起相者以隨眠故開諸處門相者以隨眠故開三界六道受生之門堅實難治相者為執深無明重故迷根本智故地處成就不成就相者明十種中成與不成相唯以聖道拔出相者明如上隨眠煩惱非以聖道無能濟拔已上明此位菩薩知隨眠煩惱相十又知受生種種相者都言之也所謂隨業受生相此段有十三種隨業受生因緣相明六趣差別相天人阿脩羅畜生餓鬼地獄等差別相明欲界色界無色界者是無色界相有想者通欲界色界無想者都舉無色界天於中受生差別相悉皆知見業為田愛為潤無明所覆識為種子皆與名色俱生總不相離如是迷一心之境生後有身轉轉為因無有斷絕實無有性妄作多生如是悉知癡愛希求相續有相者為迷自心無性無生之智於諸善惡常有希求以此有生相續欲受欲生者於一切名色常有欲受故有受故即有生也愛為生根故照心無體即境無所起心境總無業體便謝唯普光智無暗無明即無明滅十二虗妄緣滅唯法界自在無礙智悲自在緣成也性無能所自他同體隨計示迷如是等緣生如實知見無始樂著妄謂出三界者明以有所希求妄謂出三界乃至三乘解脫但於三界外受麤塵變化生死身如微細變化身於一塵之內咸該剎海一切佛事悉在其中此唯一乘智身所辦已上知受生種種相十一又知習氣種種相行不行差別相者明此位菩薩知習氣行不行差別相隨趣熏習相者明隨天人六道受生隨趣習氣相謂不依境得隨眾生行熏習相者明見他所作之行隨事起染善惡例知隨業煩惱熏習相者謂不依他境而自起故如是熏習悉皆知之善不善無記熏習相者雖行善雖行不善不記善不記不善是無記熏習相隨入後有熏習相者如是無記還成後生所熏種子亦皆知之次第熏習相者如有三界業何業種子勝依所勝業次第熏習又如十住十行十迴向十地一一次第熏習相故不斷煩惱遠行不捨熏習相者即是第七具足方便住第七遠行地八萬四千煩惱悉皆同事故實非實熏習相者若實若虗悉皆知見見聞親近聲聞獨覺菩薩如來熏習相者親近二乘厭苦修空捨大悲習親近菩薩修空破我成大慈悲習親近如來成就根本普光明智圓該法界具普賢行習已上知諸習氣相十二又知眾生邪定正定不定相所謂正見正定邪定相者二法相但正見即有正定正見者思亡智現正邪見盡定亂總無無得無證無生無滅名為正見心稱此理名為正定返此有作有為即為邪定二俱不定相如欲界眾生未修定業者二俱不定五逆邪定相者如二乘殺無明貪愛能所覺心諸結使名為五逆以無明為父貪愛為母覺境識為佛諸使為羅漢陰集名為僧無間次第斷如楞伽所說五根正定相者信根進根念根定根慧根如是五根所修名為正定相二俱不定相者以邪正二事總無性故八邪邪定相者邪語邪業邪命邪精進邪定邪思惟邪念邪見此依意識及末那所作依正智所行動用俱定為正定相正性正定相者一切法無思無想無分別為正性即此正性為正定相更不作二俱離不定相者正邪俱捨無有定亂方至真也深著邪法邪定相者明取相眾生樂求諸見說入定中還取諸相名為邪法邪定相習行聖道正定相者明修諸法空無相無性無作作者名為聖道其心不與生滅和合名為正定又修四聖諦名為聖道修於八禪入九次第定名為正定九次第定者名滅盡定此滅定者有四種滅定一聲聞滅定以四諦觀識心滅現行煩惱及智亦滅二緣覺滅定十二緣滅現行煩惱滅智亦滅三權教菩薩觀四諦十二緣明苦空無常無我無人無眾生壽者性相空寂都無所縛行六波羅蜜生於淨土或以隨意生身住於娑婆或言以慈悲留惑住世設入寂定但隨無相理滅不得法界大用滅故四如一乘菩薩依如來普光明智發心但達根本無明是一切諸佛根本普光明智以此大智以為進修之體所有寂用皆隨智門一身寂多身用多身寂一身用同身寂別身用別身寂同身用如是同別寂用自在等空法界無礙重重如海幢比丘是也不同三乘以一切法空為進修十地之體或以無性之理為十地之體是三乘極果故二俱捨不定相者正邪俱捨無定無亂方始應真已上知正定邪定相十三佛子菩薩有兩行經是都結此地所知文自具也十四佛子此菩薩善能演說四乘法及能隨眾生諸趣受生如文自具。
　　【經】佛子菩薩住此善慧地作大法師具法師行善能守護如來法藏以無量善巧智起四無礙辯用菩薩言辭而演說法此菩薩常隨四無礙智轉無暫捨離何等為四所謂法無礙智義無礙智詞無礙智樂說無礙智此菩薩以法無礙智知諸法自相義無礙智知諸法別相詞無礙智無錯謬說樂說無礙智無斷盡說復次以法無礙智知諸法自性義無礙智知諸法生滅詞無礙智安立一切法不斷說樂說無礙智隨所安立不可壞無邊說復次以法無礙智知現在法差別義無礙智知過去未來法差別詞無礙智於去來今法無錯謬說樂說無礙智於一一世無邊法明了說復次以法無礙智知法差別義無礙智知義差別詞無礙智隨其言音說樂說無礙智隨其心樂說復次法無礙智以法智知差別不異義無礙智以比智知差別如實詞無礙智以世智差別說樂說無礙智以第一義智善巧說復次法無礙智知諸法一相不壞義無礙智知蘊界處諦緣起善巧詞無礙智以一切世間易解了美妙音聲文字說樂說無礙智以轉勝無邊法明說復次法無礙智知一乘平等性義無礙智知諸乘差別性詞無礙智說一切乘無差別樂說無礙智說一一乘無邊法復次法無礙智知一切菩薩行智行法行智隨證義無礙智知十地分位義差別詞無礙智說地道無差別相樂說無礙智說一一地無邊行相復次法無礙智知一切如來一念成正覺義無礙智知種種時種種處等各差別詞無礙智說成正覺差別樂說無礙智於一一句法無量劫說不盡復次法無礙智知一切如來語力無所畏不共佛法大慈大悲辯才方便轉法輪一切智智隨證義無礙智知如來隨八萬四千眾生心行根解差別音聲詞無礙智隨一切眾生行以如來音聲差別說樂說無礙智隨眾生信解以如來智清淨行圓滿說。
　　【論】第三段有三十六行半經明此位菩薩為大法師以四無礙智說一切法門分釋義中分為三段一從佛子已下至而演說法有兩行半經明善巧智起四無礙智分二此菩薩已下至樂說無礙智可有兩行半經明是正舉四無礙智之名分三此菩薩已下至圓滿說有三十一行半經明四無礙智隨用差別無限分此一段明此位為大法師之智用自在云善能守護如來法藏者三乘一乘三藏及仁義禮智信並是菩薩善安立故三藏者戒定慧通一切法藏故用菩薩言詞而演說法者明佛為正覺之體無分別故明如來所有出生滅度度眾生及轉法輪總是菩薩道故已下如文自明各依四智所轉法輪皆有所歸以法無礙智總辯法身平等自性之理以義無礙智能辯諸法總別同異以詞無礙智所說無錯謬以樂說無礙智所說諸法無有斷盡以如是四智轉一切法輪不離此也如阿耨池流出四河潤諸世間生諸草木各有差別而體不離一水四河思之可見。
　　【經】佛子菩薩住第九地得如是善巧無礙智得如來妙法藏作大法師得義陀羅尼法陀羅尼智陀羅尼光照陀羅尼善慧陀羅尼眾財陀羅尼威德陀羅尼無礙門陀羅尼無邊際陀羅尼種種義陀羅尼如是等百萬阿僧祇陀羅尼門皆得圓滿以百萬阿僧祇善巧音聲辯才門而演說法此菩薩得如是百萬阿僧祇陀羅尼門已於無量佛所一一佛前悉以如是百萬阿僧祇陀羅尼門聽聞正法聞已不忘以無量差別門為他演說此菩薩初見於佛頭頂禮敬即於佛所得無量法門此所得法門非彼聞持諸大聲聞於百千劫所能領受此菩薩得如是陀羅尼如是無礙智坐於法座而說於法大千世界滿中眾生隨其心樂差別為說唯除諸佛及受職菩薩其餘眾會威德光明無能與比此菩薩處於法座欲以一音令諸大眾皆得解了即得解了或時欲以種種音聲令諸大眾皆得開悟或時心欲放大光明演說法門或時心欲於其身上一一毛孔皆演法音或時心欲乃至三千大千世界所有一切形無形物皆悉演出妙法言音或時心欲發一言音周徧法界悉令解了或時心欲一切言音皆作法音恒住不滅或時心欲一切世界簫笛鐘鼓及以歌詠一切樂聲皆演法音或時心欲於一字中一切法句言音差別皆悉具足或時心欲令不可說無量世界地水火風四大聚中所有微塵一一塵中皆悉演出不可說法門如是所念一切隨心無不得者。
　　【論】第四段有二十八行半經明此位菩薩為大法師得百萬億不可說總持門隨意自在分釋義中分為五段一佛子菩薩住第九地已下至而演說法有六行半經明此位中得法師位以四無礙善巧智得十種百萬不可說陀羅尼門分二此菩薩已下至為他演說有三行半經明自於佛所以百萬不可說總持門聽聞諸法聞已不忘為他演說分三此菩薩初見於佛已下至不能領受有兩行半經明此菩薩初於佛所所得法門非聲聞百千劫而能領受分四此菩薩得如是陀羅尼已下至無能與比可三行半經明此位菩薩處座說法滿大千界隨眾生心樂分五此菩薩處於法座已下至無不得者有十三行經明一音中隨心行念令諸眾生悉令開解及以無情亦令說法分云陀羅尼者是總持義得如來妙法藏者明與佛合智所說如十住中為法王子位得義陀羅尼者明法總別同異無礙門法陀羅尼者明法身無性無作自性之理智陀羅尼者明善了根性隨根授法光照陀羅尼者以教光及放光照燭令一切眾生解脫善慧陀羅尼者得總持諸善慧故眾財陀羅尼者明法財世財悉具足故威德陀羅尼者明總持一切三千威儀八萬細行悉具足令眾生見者悉解脫故無礙門陀羅尼者明智無礙詞無礙義無礙樂說無礙神通無礙故無邊陀羅尼門者所作利生無限故種種義陀羅尼門者能安立一切種種法門故言百萬阿僧祇善巧明百萬不可說智門善巧能令眾根皆令稱當已下如文自具。
　　【經】佛子此菩薩假使三千大千世界所有眾生咸至其前一一皆以無量言音而興問難一一問難各各不同菩薩於一念頃悉能領受仍以一音普為解釋令隨心樂各得歡喜如是乃至不可說世界所有眾生一剎那間一一皆以無量言音而興問難一一問難各各不同菩薩於一念頃悉能領受亦以一音普為解釋各隨心樂令得歡喜乃至不可說不可說世界滿中眾生菩薩皆能隨其心樂隨根隨解而為說法承佛神力廣作佛事普為一切作所依怙佛子此菩薩復更精進成就智明假使一毛端處有不可說世界微塵數諸佛眾會一一眾會有不可說世界微塵數眾生一一眾生有不可說世界微塵數性欲彼諸佛隨其性欲各與法門如一毛端處一切法界處悉亦如是如是所說無量法門菩薩於一念中悉能領受無有忘失。
　　【論】第五段有十六行半經明此位菩薩以一音聲而為無限眾生說法問難隨彼所欲皆令歡喜分釋義分為兩段一佛子此菩薩已下至普為一切作所依怙有十行半經明此位菩薩假使三千大千世界乃至無量眾生一時皆以無量言音問難一時領受亦以一音為其解釋令其歡喜分二佛子已下至無有忘失有六行經明此位菩薩能受十方毛量處皆有不可說微塵數諸佛眾會一一佛皆隨無量不可說微塵數眾生性欲不同所說不可說法門此位菩薩皆能領受分已上如文自具。
　　【經】佛子菩薩住此第九地晝夜專勤更無餘念唯入佛境界親近如來入諸菩薩甚深解脫常在三昧恒見諸佛未曾捨離一一劫中見無量佛無量百佛無量千佛乃至無量百千億那由他佛恭敬尊重承事供養於諸佛所種種問難得說法陀羅尼所有善根轉更明淨譬如真金善巧金師用作寶冠轉輪聖王以嚴其首四天下內一切小王及諸臣民諸莊嚴具無與等者此第九地菩薩善根亦復如是一切聲聞辟支佛及下地菩薩所有善根無能與等佛子譬如二千世界主大梵天王身出光明二千界中幽遠之處悉能照耀除其黑闇此地菩薩所有善根亦復如是能出光明照眾生心煩惱黑闇皆令息滅此菩薩十波羅蜜中力波羅蜜最勝餘波羅蜜非不修行但隨力隨分佛子是名略說菩薩摩訶薩第九善慧地若廣說者於無量劫亦不能盡佛子菩薩摩訶薩住此地多作二千世界主大梵天王善能統理自在饒益能為一切聲聞緣覺及諸菩薩分別演說波羅蜜行隨眾生心所有問難無能屈者布施愛語利行同事如是一切諸所作業皆不離念佛乃至不離念一切種一切智智復作是念我當於一切眾生中為首為勝乃至為一切智智依止者此菩薩若發勤精進於一念頃得百萬阿僧祇國土微塵數三昧乃至示現百萬阿僧祇國土微塵數菩薩以為眷屬若以菩薩殊勝願力自在示現過於此數乃至百千億那由他劫不能數知爾時金剛藏菩薩欲重宣其義而說頌曰。
　　【論】第六一段有二十九行半經明此位菩薩見佛廣多及以供養承事并自受職分釋義中分為五段一佛子菩薩住此第九地已下至諸莊嚴具無與等者有八行半經明此位菩薩親近諸佛承事供養廣多及比真金作輪王寶冠小王不如喻分二此九地菩薩已下至但隨力隨分有七行經明此位菩薩二乘及下地菩薩不如并舉力波羅蜜為所修行分三佛子已下至亦不能盡有一行半經明略說此位菩薩志德廣大分四佛子已下至一切智智依止者有七行經明此位菩薩受職統化廣大分五此菩薩已下至說頌有五行半經明此位菩薩加精進業及殊勝願力眷屬倍加廣大自在分。
　　【經】
　　無量智力善觀察　　最上微妙世難知　　普入如來祕密處　　利益眾生入九地　　總持三昧皆自在　　獲大神通入眾剎　　力智無畏不共法　　願力悲心入九地　　住於此地持法藏　　了善不善及無記　　有漏無漏世出世　　思不思議悉善知　　若法決定不決定　　三乘所作悉觀察　　有為無為行差別　　如是而知入世間　　若欲知諸眾生心　　則能以智如實知　　種種速轉壞非壞　　無質無邊等眾相　　煩惱無邊恒共伴　　眠起一義續諸趣　　業性種種各差別　　因壞果集皆能了　　諸根種種下中上　　先後際等無量別　　解性樂欲亦復然　　八萬四千靡不知　　眾生惑見恒隨縛　　無始稠林未除翦　　與志共俱心並生　　常相羈繫不斷絕　　但唯妄想非實物　　不離於心無處所　　禪定境排仍退轉　　金剛道滅方畢竟　　六趣受生各差別　　業田愛潤無明覆　　識為種子名色芽　　三界無始恒相續　　惑業心習生諸趣　　若離於此不復生　　眾生悉在三聚中　　或溺於見或行道　　住於此地善觀察　　隨其心樂及根解　　悉以無礙妙辯才　　如其所應差別說　　處於法座如師子　　亦如牛王寶山王　　又如龍王布密雲　　霔甘露雨充大海　　善知法性及奧義　　隨順言辭能辯說　　總持百萬阿僧祇　　譬如大海受眾雨　　總持三昧皆清淨　　能於一念見多佛　　一一佛所皆聞法　　復以妙音而演暢　　若欲三千大千界　　教化一切諸羣生　　如雲廣布無不及　　隨其根欲悉令喜　　毛端佛眾無有數　　眾生心樂亦無極　　悉應其心與法門　　一切法界皆如是　　菩薩勤加精進力　　復獲功德轉增勝　　聞持爾所諸法門　　如地能持一切種　　十方無量諸眾生　　咸來親近會中坐　　一念隨心各問難　　一音普對悉充足　　住於此地為法王　　隨機誨誘無厭倦　　日夜見佛未曾捨　　入深寂滅智解脫　　供養諸佛善益門　　如王頂上妙寶冠　　復使眾生煩惱滅　　譬如梵王光普照　　住此多作大梵王　　以三乘法化眾生　　所行善業普饒益　　乃至當成一切智　　一念所入諸三昧　　阿僧祇剎微塵數　　見佛說法亦復然　　願力所作復過此　　此是第九善慧地　　大智菩薩所行處　　甚深微妙難可見　　我為佛子已宣說
　　【論】第七一段從無量智力善觀察已下至我為佛子已宣說有四十八行頌明重頌前法分如文自具此已上大綱明但隨智境約智德見佛供養及攝生乃至眷屬廣大非有往來自他所為但以智境對現故如一切智智依止者明修真俗二智者之所依止故明六地真俗二智現前七地唯存利物八九二地行圓任運十地佛力方終云如來無上兩足尊者明此真俗二智滿故明如是修二智者所依止故。
　　第十法雲地將釋此地五門如前一釋地名目者明此地何故名為法雲地者明此菩薩登法王之位智滿行周以大慈悲雲於諸生死海普降法雨灌一切眾生心田令一切眾生長菩提之芽無有休息以此名為法雲地明此地從初發心入此智地而生佛家昇進修行至此地大悲願力功終行滿故常雨法故二明此地修何行門者此地修智波羅蜜為主餘九為伴三明善財表法者善財於此位中於菩薩集會普現法界光明講堂中見無憂德神并一萬主宮殿神俱來迎善財及稱歎供養至菩薩集會普現法界光明講堂者明此地菩薩集智悲行滿故其神等隨逐善財入普現法界光明講堂見釋氏女瞿波坐寶蓮華師子之座八萬四千婇女所共圍遶明菩薩集會普現法界光明講堂者此是依二智報得是智境界而作堂體釋氏女而處其中者明女為悲體表智中行悲七住七地悲中修智八地十地智中行悲婇女有八萬四千所共圍遶者明以普光明之大智行等一切眾生八萬四千煩惱皆共同行是慈悲之極故以女表之也如是一切眾生八萬四千煩惱樂欲不同菩薩以大慈悲心皆同其行方便引之以慈悲心育養眾生以女表之非獨直為女也瞿波者此云守護地明此法雲地願力智悲皆悉已滿但常守護一切眾生心地以為地體故名守護地神號無憂德者是此地慈悲法悅行滿之智與一萬主宮殿神來迎善財表法是智中之慈悲引接眾生之萬行故主宮殿神者明慈悲為宮智慧為殿表常以智悲為主主導一切眾生皆令悟入故此瞿波女自說本因從久遠已來常為佛妻者表智悲不獨有也以表智悲常不相捨離為佛妻義又表十地大智慈悲法悅如妻義也此託世間事表法但取其意況以智悲濟養含生之行非即實如凡夫有欲之妻故託事表法令易解故如毗盧遮那是法界主非如化佛引俗出纏如是諸女皆從王種中生者明此位悲從智生以智王於生死法中而得自在名之為王故故悲從智生也明從第七地至第八地從悲修智已滿入無功之智用從八地至十地從智隨本願力修無功之悲滿故至十一地以無功之大悲幻生大智佛徧周剎海普利眾生即以摩耶為母徧生諸佛教化眾生以表之如是逆順進修發菩提心者悉須明解使得進修不謬四明此地於三界中得何法者此地於十方三界得法界普光明大智大慈大悲任運圓滿以大法雲普雨智雨受佛職門如善財所入瞿波女講堂者是為明智能常與等虗空界一切眾生八萬四千煩惱諸根欲以法對治解脫故五明隨文釋義者二義如前一長科經意者從此十地一段經中長科為十六段。
　　【經】
　　淨居天眾那由他　　聞此地中諸勝行　　空中踊躍心歡喜　　悉共虔誠供養佛　　不可思議菩薩眾　　亦在空中大歡喜　　俱燃最上悅意香　　普熏眾會令清淨　　自在天王與天眾　　無量億數在虗空　　普散天衣供養佛　　百千萬種繽紛下　　天諸婇女無有量　　靡不歡欣供養佛　　各奏種種妙樂音　　悉以此言而讚歎　　佛身安坐一國土　　一切世界悉現身　　身相端嚴無量億　　法界廣大悉充滿　　於一毛孔放光明　　普滅世間煩惱暗　　國土微塵可知數　　此光明數不可測　　或見如來具眾相　　轉於無上正法輪　　或見遊行諸佛剎　　或見寂然安不動　　或現住於兜率宮　　或現下生入母胎　　或示住胎或出胎　　悉令無量國中見　　或現出家修世道　　或現道場成正覺　　或現說法或涅槃　　普使十方無不覩　　譬如幻師知幻術　　在於大眾多所作　　如來智慧亦復然　　於世間中普現身　　佛住甚深真法性　　寂滅無相同虗空　　而於第一實義中　　示現種種所行事　　所作利益眾生事　　皆依法性而得有　　相與無相無差別　　入於究竟皆無相　　若有欲得如來智　　應離一切妄分別　　有無通達皆平等　　疾作人天大導師　　無量無邊天女眾　　種種言音稱讚已　　身心寂靜共安樂　　瞻仰如來默然住　　即時菩薩解脫月　　知諸眾會咸寂靜　　向金剛藏而請言　　大無畏者真佛子　　從第九地入十地　　所有功德諸行相　　及以神通變化事　　願聰慧者為宣說
　　【論】第一段有三十二行頌長科為兩段一從淨居天眾已下至瞻仰如來默然住有二十八行頌明淨居天眾聞法興供及見佛德廣大無邊分淨居天是九地菩薩眾是第三禪天眾後十地是第四禪位從初地多作閻浮提王二地忉利王以次排之即可知也以表昇進自在如天亦不獨作天王一一位明行徧周自在如天此總明第一義天一切智天非如諸天下品十善業果報生天也二即時解脫月已下四行頌明請第十地行門分於中文義如經自具。

　　大方廣佛新華嚴經合論卷第六十四


　　音切


簫
　　(蘇凋切)。

笛
　　(徒的切)。

翦
　　(即淺切)。

羈
　　(居宜切)。

奧
　　(烏到切)。

虔
　　(渠言切)。

繽
　　(匹賓切)。

紛
　　(分音)。

稼
　　(駕音)。

繁
　　(煩音)。
　　大方廣佛新華嚴經合論卷第六十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之十三

　　【經】爾時金剛藏菩薩摩訶薩告解脫月菩薩言佛子菩薩摩訶薩從初地乃至第九地以如是無量智慧觀察覺了已善思惟修習善滿足白法集無邊助道法增長大福德智慧廣行大悲知世界差別入眾生界稠林入如來所行處隨順如來寂滅行常觀察如來力無所畏不共佛法名為得一切種一切智智受職位佛子菩薩摩訶薩以如是智慧入受職地已即得菩薩離垢三昧入法界差別三昧莊嚴道場三昧一切種華光三昧海藏三昧海印三昧虗空界廣大三昧觀一切法自性三昧知一切眾生心行三昧一切佛皆現前三昧如是等百萬阿僧祇三昧皆現在前菩薩於此一切三昧若入若起皆得善巧亦善了知一切三昧所作差別其最後三昧名受一切智勝職位此三昧現在前時有大寶蓮華忽然出生其華廣大量等百萬三千大千世界以眾妙寶間錯莊嚴超過一切世間境界出世善根之所生起知諸法如幻性眾行所成恒放光明普照法界非諸天處之所能有毗琉璃摩尼寶為莖栴檀王為臺碼碯為鬚閻浮檀金為葉其華常有無量光明眾寶為藏寶網彌覆十三千大千世界微塵數蓮華以為眷屬爾時菩薩坐此華座身相大小正相稱可無量菩薩以為眷屬各坐其餘蓮華之上周帀圍遶一一各得百萬三昧向大菩薩一心瞻仰佛子此大菩薩并其眷屬坐華座時所有光明及以言音普皆充滿十方法界一切世界咸悉震動惡趣休息國土嚴淨同行菩薩靡不來集人天音樂同時發聲所有眾生悉得安樂以不思議供養之具供一切佛諸佛眾會悉皆顯現佛子此菩薩坐彼大蓮華座時於兩足下放百萬阿僧祇光明普照十方諸大地獄滅眾生苦於兩膝輪放百萬阿僧祇光明普照十方諸畜生趣滅眾生苦於臍輪中放百萬阿僧祇光明普照十方閻羅王界滅眾生苦從左右脇放百萬阿僧祇光明普照十方一切人趣滅眾生苦從兩手中放百萬阿僧祇光明普照十方一切諸天及阿脩羅所有宮殿從兩肩上放百萬阿僧祇光明普照十方一切聲聞從其項背放百萬阿僧祇光明普照十方辟支佛身從其面門故百萬阿僧祇光明普照十方初始發心乃至九地諸菩薩身從兩眉間放百萬阿僧祇光明普照十方受職菩薩令魔宮殿悉皆不現從其頂上放百萬阿僧祇三千大千世界微塵數光明普照十方一切世界諸佛如來道場眾會右遶十帀住虗空中成光明網名熾然光明發起種種諸供養事供養於佛餘諸菩薩從初發心乃至九地所有供養而比於此百分不及一乃至算數譬喻所不能及其光明網普於十方一一如來眾會之前雨眾妙香華鬘衣服幢幡寶蓋諸摩尼等莊嚴之具以為供養皆從出世善根所生超過一切世間境界若有眾生見知此者皆於阿耨多羅三藐三菩提得不退轉佛子此大光明作於如是供養事畢復遶十方一切世界一一諸佛道場眾會經十帀已從諸如來足下而入爾時諸佛及諸菩薩知某世界中某菩薩摩訶薩能行如是廣大之行到受職位佛子是時十方無量無邊乃至九地諸菩薩眾皆來圍遶恭敬供養一心觀察正觀察時其諸菩薩即各獲得十千三昧當爾之時十方所有受職菩薩皆於金剛莊嚴臆德相中出大光明名能壞魔怨百萬阿僧祇光明以為眷屬普照十方現於無量神通變化作是事已而來入此菩薩摩訶薩金剛莊嚴臆德相中其光入已令此菩薩所有智慧勢力增長過百千倍。
　　【論】第三段有六十八行半經明此位菩薩坐蓮華座為大法師受十地佛大職位分第二隨文釋義於此段中復分為十段一從初爾時金剛藏菩薩已下至受職位有七行經明此位菩薩從初地至第九地修大福智大慈悲行滿入眾生界入如來所行分二佛子已下至授一切智勝職位有八行半經明此位菩薩得十三昧及一切諸三昧現前分三此三昧現在前時已下至以為眷屬有八行經明此位菩薩以三昧力福德感報蓮華出興分四爾時已下至一心瞻仰有三行經明此位菩薩并諸眷屬菩薩身處華座與華量等分五佛子已下至諸佛眾會悉皆顯現有五行經明此位菩薩坐華座已言音普充滿十方世界自然震動一切樂音自鳴及以不思議供養之具供佛分六佛子已下至得不退轉有二十四行半經明此位菩薩處座放光教化眾生及供佛分七佛子已下至從諸如來足下而入有兩行半經明此位菩薩所放光明遶十方界入佛足下分八爾時已下至到受職位有兩行經明十方諸佛菩薩皆悉咸知此有菩薩受職分九佛子已下至即各獲得十千三昧可兩行半經明九地菩薩皆來恭敬獲益分十當爾之時已下有五行半經明此十方同受職菩薩放臆德光明普照十方來入此菩薩臆德令勢力增長過百千倍分第一段七行經明從初地至第九地以分分白淨法修助道行觀察眾法修習福德智慧廣行大悲並為成就此十地根本智悲之地至此地滿故明元將一切諸佛智悲之地以作五位修行從初發心住已至此諸佛智地故從初發心有五種發心不離一念五種初發心者一十住初發心二十行初發心三十迴向初發心四十地初發心五十一地初發心如是五位初發心皆不異如來根本智而起初發心故為智體無始終此五種初發心皆無始終為非情識能所見故非時日歲月所攝故如是五位皆一時發故一如十住初發心即以其止心不亂開發如來根本智慧即以妙峯山德雲比丘得憶念諸佛智慧光明門山者止也即初從凡夫地止心不亂即佛智慧現入如來智慧地名初發心住二如十行初發心即明於諸佛智慧中行行無染即以三眼國善見比丘林中經行比丘表行無染林中經行表行無住三眼表佛眼法眼智眼此眼自得如來智慧三眼復利一切眾生即行無所著故三十迴向初發心即以鬻香長者青蓮華即明和合諸香賣鬻香而居即明以十迴向門起無限大願門和融悲智法身使令均平等進故青蓮華者明於諸妙色香無染也四十地初發心修長養大慈大悲增勝即以夜神婆珊婆演底此云春生主當神以表大悲主當眾生發生菩提芽故五第十一地以無作任運大悲初發心即以摩耶夫人生諸佛為首即明從悲生智教化眾生故如上初發心有此五種逆順不同總在初心之中一時具足無前後際皆以法界大智為體故不可說前後古今之解此一段七行經明成無前後古今之大智大悲法界眾生界佛行滿故至大法王職處入眾生生死稠林分第二段中有八行半經明此位菩薩入此職位之中即得十種三昧及一切三昧其初離垢三昧者云正定也明此地悉離染淨涅槃悲智功用不均平垢故名離垢三昧不同三乘離生死取涅槃及淨土垢故亦不同下地菩薩調治智悲生死涅槃萬行未自在垢故此地菩薩離如是垢故名為離垢三昧明以法界無作智印印諸境界無非智境更無能所生死涅槃染淨等障故名離垢三昧又三之言正正者明一止即是正字故明此地菩薩以一大普光明智性自無依曰止恒以此智常照諸境名之曰正昧之云定定者以智利生不迷諸見名之為定明從初地修諸方便助菩提分至此地所作功行無功習氣亦無故名離垢三昧又云三昧者是正受以明此位以無依住無功智任自徧周故名離垢三昧故此明無功之智任自徧周故入法界差別三昧者是無功用智任運隨用應事施為是差別智故明用不離體不離無作根本智故莊嚴道場三昧者有諸佛成道轉法輪處徧至其中身行及以眾寶莊嚴故一切種華光三昧者明以三昧行光照燭一切眾生故海藏三昧者明含藏眾法故如海具十德喻等海印三昧者以大智海印自性圓明清淨無垢印三世諸境界咸現其中虗空界廣大三昧者明法空智體所照自體無限徧故觀一切法自性三昧者明以智觀照諸法無自性無他性自在故知一切眾生心行三昧者以智知根隨根濟度故一切佛現前三昧者明此離垢三昧與體性三昧並與一切諸佛同一體相故如是等已下總與無數三昧皆現在前菩薩於此一切三昧若入若起皆得善巧者明一身入多身起多身入一身起又起中入入中起又於一三昧中分別多眾生心行所行多三昧境界教多眾生而不失時最後三昧名受一切勝職位者此是十地智滿行周平等無作大悲任運處世利眾生定如是眾多三昧皆從體性無作法身法界普光明智寂用無礙三昧起故如是三昧非是三乘修寂靜者求出三界者樂生淨土者之境界是達一切無明便成大智是便以一切眾生身土微塵總含佛國者之境界此寂用無依大智三昧是一切諸佛根本智體用無盡藏王能隨一切眾生無限情意化不失時然無作者故第三此三昧現在前時已下有七行半經明受職菩薩約報華生經云此三昧現在前時有大蓮華忽然出生此是受職菩薩自悲智行滿法合等用法界利益眾生之報得是十地之中最後三昧身也其華量等百萬三千大千世界者千箇百億四天下為一小千千箇小千為一中千千箇中千為一大千今云量等百萬三千大千世界者意明無限量之大稱已下莊嚴如經自具經云出世善根之所生起者非是超過三界淨土菩薩及二乘變易生死菩薩諸善根所不能知故是知諸法如幻性所成恒放光明普照法界此配善根因果如蓮華以毗琉璃摩尼寶為莖者毗之云光以光明琉璃表法身智身明淨故其摩尼寶光淨無垢似琉璃非琉璃所成但以摩尼為蓮華莖莖者以法身智身性無垢之報果以法身智體與一切諸行作根本故今依果報生蓮華還以法身智體性自清淨以成報故是故光淨摩尼以為其莖栴檀王為臺者明戒定慧解脫解脫知見五分法身之香善根之所生起以法身能成戒定慧等五分法身之香今依果報得以次相資瑪瑙為鬚者是助菩提之分萬行善根之報得此是赤色寶表萬行顯發菩提理智及莊嚴五分法身故互相資發以次而陳閻浮檀金為葉者此金明淨柔耎是慈悲善根所生為慈悲是覆蔭義故其華常有無量光明者智慧法光利生善根所起眾寶為藏者都結此地含藏眾善所生寶網彌覆者善設教網漉諸眾生善根所生十三千大千世界微塵數蓮華以為眷屬者是一行徧一切行一切行徧一行善根所起是主伴萬行自在善根所起如上之華是於普光明殿中初說十信於如來前所現之華諸眷屬眾是如來眉間毫中之眾前是舉果勸修此是行終之果第四爾時已下三行經明此位菩薩處座大小相稱所坐華王之上者是根本智眷屬菩薩坐諸華座者是差別智明此位菩薩智悲萬行徧周如文自具第五佛子已下可五行經明此位菩薩及眷屬處座之時感動興供如文自具第六佛子已下二十四行半經明此位菩薩處座放光濟苦一依身分而作次第以足下光照大地獄苦明足下是所履之行極以濟苦故次兩膝放光照畜生苦明在所履次由於膝之勞苦次臍輪中放光照閻羅王界苦如大地獄無王所攝以極增上惡業猶如電擊直往苦趣小地獄有王所攝臍者眾穢積中之分生死之際迷真之極生死之源如戌亥兩辰配於乾卦是萬象生死在中放光所照也左右兩脇放光照人中苦脇者攝受挾持之處明人處可攝受故兩手放光照諸天脩羅者可引接故兩肩放光照聲聞乘者明能樂聞法敵煩惱故為兩肩近耳明因聞法得果故項背放光照辟支佛者明不樂聞法背佛知見故面門放光是受教故眉間放光是十地中道果故頂上放光是佛極果故餘如文自具第七佛子已下有兩行半經明此位菩薩如上所放光明供養及所作事畢遶十方一切世界一一諸佛道場眾會十帀從諸如來足下而入者十帀者明十法圓滿故光入佛足下者明返果還因故明從普光明殿中起十信心如來於兩足下輪中放光成其十信次十住無足指端放光次十行佛足趺上放光次十迴向膝上放光次十地佛眉間毫中放光今至此十地道滿果終不異初信之法時不移法不異果不異是故十地道滿之光還從佛足下而入明果同因故不異所信之法故明如來示果即因菩薩進修以因即果是故此十地之位返果從因是故光入諸佛足下也亦明行滿故入佛足輪足是行故已下三段可有十行經如文自具。
　　【經】爾時十方一切諸佛從眉間出清淨光明名增益一切智神通無數光明以為眷屬普照十方一切世界右遶十帀示現如來廣大自在開悟無量百千億那由他諸菩薩眾周徧震動一切佛剎滅除一切諸惡道苦隱蔽一切諸魔宮殿示一切佛得菩提處道場眾會莊嚴威德如是普照盡虗空徧法界一切世界已而來至此菩薩會上周帀右遶示現種種莊嚴之事現是事已從大菩薩頂上而入其眷屬光明亦各入彼諸菩薩頂當爾之時此菩薩得先所未得百萬三昧名為已得受職之位入佛境界具足十力墮在佛數佛子如轉輪聖王所生太子母是正后身相具足其轉輪王令此太子坐白象寶妙金之座張大網縵建大幢幡燃香散華奏諸音樂取四大海水置金瓶內王執此瓶灌太子頂是時即名受王職位墮在灌頂剎利王數即能具足行十善道亦得名為轉輪聖王菩薩受職亦復如是諸佛智水灌其頂故名為受職具足如來十種力故墮在佛數佛子是名菩薩受大智職菩薩以此大智職故能行無量百千萬億那由他難行之行增長無量智慧功德名為安住法雲地。
　　【論】第四段有二十二行半經明十方諸佛咸放智光灌頂許可同佛職位分釋義中分為四段一爾時十方一切諸佛已下至墮在佛數有十二行經明此位菩薩受職蒙十方諸佛放光灌頂分二佛子如轉輪聖王已下至亦得名為轉輪聖王有六行經明舉轉輪王受太子職取四大海水而灌其頂喻分三菩薩受職亦復如是已下至墮在佛數可有兩行經明菩薩受職以一切諸佛四智之水光明而灌其頂即墮佛數分四佛子已下至名為安住法雲地可三行經明都結受職智光灌頂德行倍增分已上四段經明十地智滿法合諸佛放光灌頂為智齊諸佛智故以佛果智相印合故又發起增長十一地及佛妙智令成熟故此十地創現佛智十一地方自在故餘如文自具。
　　【經】佛子菩薩摩訶薩住此法雲地如實知欲界集色界集無色界集世界集法界集有為界集無為界集眾生界集識界集虗空界集涅槃界集此菩薩如實知諸見煩惱行集知世界成壞集知聲聞行集辟支佛行集菩薩行集如來力無所畏色身法身集一切種一切智智集示得菩提轉法輪集入一切法分別決定智集舉要言之以一切智知一切集佛子此菩薩摩訶薩以如是上上覺慧如實知眾生業化煩惱化諸見化世界化法界化聲聞化辟支佛化菩薩化如來化一切分別無分別化如是等皆如實知又如實知佛持法持僧持業持煩惱持時持願持供養持行持劫持智持如是等皆如實知又如實知諸佛如來入微細智所謂修行微細智命終微細智受生微細智出家微細智現神通微細智成正覺微細智轉法輪微細智住壽命微細智般涅槃微細智教法住微細智如是等皆如實知又入如來祕密處所謂身祕密語祕密心祕密時非時思量祕密授菩薩記祕密攝眾生祕密種種乘祕密一切眾生根行差別祕密業所作祕密得菩提行祕密如是等皆如實知又知諸佛所有入劫智所謂一劫入阿僧祇劫阿僧祇劫入一劫有數劫入無數劫無數劫入有數劫一念入劫劫入一念劫入非劫非劫入劫有佛劫入無佛劫無佛劫入有佛劫過去未來劫入現在劫現在劫入過去未來劫過去劫入未來劫未來劫入過去劫長劫入短劫短劫入長劫如是等皆如實知又知如來諸所入智所謂入毛道智入微塵智入國土身正覺智入眾生身正覺智入眾生心正覺智入眾生行正覺智入隨順一切處正覺智入示現徧行智入示現順行智入示現逆行智入示現思議不思議世間了知不了知行智入示現聲聞智辟支佛智菩薩行如來行智佛子一切諸佛所有智慧廣大無量此地菩薩皆能得入。
　　【論】第五段有三十六行半經明此位菩薩入廣大微細差別智善知諸集諦分釋義中分為八段一佛子已下至知一切集有八行經明此法雲地知一切集諦分二佛子已下至皆如實知有三行半經明此位菩薩如實知十種化法分三又如實知已下至皆如實知有兩行經明此位菩薩如實知十種持法分四又如實知已下至如是等皆如實知有四行半經明此位菩薩知如來十種微細智分五又入如來祕密處已下至皆如實知有四行經明此位菩薩知如來十種祕密分六又知諸佛已下至皆如實知有七行經明此位菩薩知如來逆順劫相入分七又知如來諸所入知已下至菩薩行如來行智有六行半經明此位菩薩入十三種智分八佛子已下至皆能得入有一行半經明此位菩薩能入如來廣大智慧分從第一段八行經中經云如實知欲界集者以五蘊是三界同迷以十使煩惱隨於四諦上迷諦無明一諦上具十即欲界集有四十箇苦集以此苦集滅道上二界除瞋各有三十六是有為禪界苦集此上二界禪皆從作意息伏而得是故三界有漏攝故禪消想起三界往來此三界共通一百二十八種煩惱集是三界六道之大體約以五蘊配六根與十使無明相因總有八萬四千及不可數集如八九地已前並已配訖如前知之色界無色界如上可知法界集者明一念稱真智現如上八萬四千及不可說諸塵勞門總法界大智慧解脫解脫知見集總積集智慧之海名為一切種種智海有為界集者三界所有煩惱是亦通三乘折伏現行煩惱得變易生死隨意生身皆是出三界有為集故無為集者唯如來一切智一切種種諸差別智也自餘皆有為故眾生界集及虗空涅槃界集者為善分別從一切智起眾生界虗空界涅槃界各各差別智集此菩薩如實知諸見煩惱行集者身邊等五見及六十二見前地已釋訖知世界成壞集者知三千大千世界及十方一切世界若干劫成若干劫住若干劫壞皆悉知之聲聞行集者以四諦觀厭三界苦忻涅槃樂又觀諸世間苦空無常不淨無有可樂皆磨滅法虗積諸業果苦無斷絕猶如波浪集不善法增長生老病死三十六物共成其身修二百五十戒淨欲界苦修上二界八禪知上界業皆是無常入第九定出三界想入滅盡定身智俱盡寂滅無知如此經下文譬如比丘入寂滅定頭上擊鼓不復聞聲又有聲聞得出三界心厭患分段身化火焚身入變易生死如勝鬘及涅槃經並同此說聲聞二乘淨土菩薩以空觀折伏現行煩惱得變易生死非是斷煩惱為不了無明成根本智故妄為無明實有妄生厭離以厭患心成出過三界分段生死得變易生死住無漏界不受後有三界之身有如化火焚身如涅槃經自有文說皆是厭生死住涅槃集辟支佛行集者十二緣行是此四諦十二緣三乘互參以為九乘如前已述一乘菩薩亦修如此四諦十二緣此十地位內次第而說所修之法是一種修四諦十二緣心量見道各自不同菩薩行集者出纏菩薩六波羅蜜分修慈悲生於淨土道滿方來處世教化眾生大悲菩薩依無相觀四念處七菩提分四攝四無量心十波羅蜜修大慈悲不著三界教化眾生此是依空無相無願無作解脫門而建諸行亦是三乘菩薩所修方便加行所忻行門境界但以三千大千世界為一佛土如此一乘經但約如來根本普光明智境發心所修十波羅蜜四諦十二緣四念處三十七品四攝四無量一切助道皆以自心根本智為體用以智無依無限所作行門報果皆無依無限自他身土重重互相參現以智無限無礙故所有身土自他如幻如影皆無障礙故所修諸行皆智為體是三乘一乘菩薩行集如此經十住十行十迴向十地十一地如是所行方便是一乘菩薩行集如來力無所畏色身法身集力無所畏者十力無畏是也色身者九十七大人之相隨好無盡是法身集者理無得證無縛無解無生無滅不垢不淨是也一切種者是五位加行成熏習種者一切眾生而隨五蘊加行即成無明諸業種故菩薩五位加行以成一切智智之種一切智智者明根本無依住無作智而生差別智三乘名後得智一乘中智直以根本圓明三世一時不分前後得菩提時轉法輪智集者所說十二分教是入一切法分別決定智集者以金剛無礙智慧善分別出世法無不明了無不決定皆無錯謬舉要言之總陳大綱以一切智知一切集者明無不盡知也此是總結已上知一切集竟第二段三行半經云以如是上上覺慧如實知眾生業化者明一切眾生以自煩惱所造業自化其形及所居境土一一自成自形及所居境土所有受用除業更無餘物能與因慳因貪因瞋因愛因憎多者先受皆一一眾生乘諸業化皆如實知煩惱化者乘何煩惱合墮何道因果相稱皆悉知之諸見化者由五見及六十二見緣名色便生執取化生種種諸煩惱身世界化者由自心諸業化生種種諸世界形復於所化世界上復更取之化生諸業法界化者皆從自體清淨智而化生諸境界等聲聞化者隨無漏定起正念力起十八變化等緣覺亦然總明二乘正解脫力隨意念力變化通用菩薩化者隨諸波羅蜜力大悲願力自己解脫知見隨如念力得意生身力而變化種種身種種行如來化者從無作大智普應羣物恒自徧故分別無分別化者以未悟者分別無分別法令一切眾生而開解故又正分別時無分別化故已下總結已上知一切化竟第三段兩行半經明此位菩薩常能憶持此十無量法憶持一一不亂失故佛持知佛所持一切法故法持知法次第故僧持知諸合散性體無離隔故業持知眾生業同異故煩惱持識煩惱相故時持知無始及三世劫時同異總別不遷故已下例知已上知諸持竟四又如實知如來十微細智一段有四行半經明如來於一無依無住無作智任運徧知盡一切法故修行時命終受生出家現神通力成正覺轉法輪住壽命般涅槃教法住如是十事不作念而恒徧知不移時而極三世事故已上微細知竟五又入如是祕密處有四行經入如來十無盡祕密處所謂身祕密者於身塵毛孔中現無量土無量身無量示現成佛示現涅槃無量語業言音如是十事一時同異自在十方咸然總是如來普光明智猶如圓鏡等虗空界一時普應任物所為皆能對現無所造作已上祕密知竟六又知諸佛所有入劫智有七行經一念入阿僧祇劫阿僧祇劫入一念已下如經自具如是長短多少劫相入法者理智無性故為眾生根延促即劫延促如來以智方便一時頓現諸業境界於一同之智各自現見因業時分同異不同破彼迷情定時劫長短之執若無情計智等一時無延促相無劫歲月時日分限已上知劫相入竟七又知如來諸所入智有六行半經明此位菩薩知如來十三種入智所謂毛道智者入不定性眾生起方便智令得正信智入微塵智者入微細眾生道中與之同生引生智慧令得人天住佛善根入國土身正覺智者於佛身中及毛孔之內示現成佛入般涅槃智故入眾生身正覺智者方便行四攝行覺悟眾生是也入眾生心正覺智者以眾生心與如來心同一體性以此如來知一切眾生而隨業接之故入隨順一切處正覺智者一切六道徧生其中隨根覺悟故入示現徧行智者一切眾生行及九十五種外道盡同事智故入示現逆行智者示作惡魔惱惑行者或行於非道無不利生如示作阿闍世王殺害父母等事令信得道業除入示現思議不思議世間了知不了知智者或令世間知是不思議聖行或令世間不能了知是凡是聖餘可准知如經自具已上入如來智竟八佛子已下一行半經總結此位菩薩總能入一切諸佛廣大無量智竟。
　　【經】佛子菩薩摩訶薩住此地即得菩薩不思議解脫無障礙解脫淨觀察解脫普照明解脫如來藏解脫隨順無礙輪解脫通達三世解脫法界藏解脫光明輪解脫無餘境界解脫此十為首有無量百千阿僧祇解脫門皆於此第十地中得如是乃至無量百千阿僧祇三昧門無量百千阿僧祇陀羅尼門無量百千阿僧祇神通門皆悉成就。
　　【論】第六段有七行半經明此位菩薩得十大解脫分釋義此一段中都舉四法一先舉十種不可思議解脫二總舉百千阿僧祇解脫三并舉所得三昧之數四并舉無量百千神通皆如文自具。

　　大方廣佛新華嚴經合論卷第六十五


　　音切


鬚
　　(須音)。

碼
　　(馬音)。

碯
　　(奴好切)。

臍
　　(徂兮切)。

脇
　　(許業切)。

莖
　　(行音)。

臆
　　(於力切)。

瓶
　　(薄經切)。

縵
　　(莫半切)。

塊
　　(口內切)。

挾
　　(胡頰切)。

漉
　　(鹿音)。

膝
　　(息七切)。
　　大方廣佛新華嚴經合論卷第六十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十地品第二十六之十四

　　【經】佛子此菩薩摩訶薩通達如是智慧隨順無量菩提成就善巧念力十方無量諸佛所有無量大法明大法照大法雨於一念頃皆能安能受能攝能持譬如娑伽羅龍王所霔大雨唯除大海餘一切處皆不能安不能受不能攝不能持如來祕密藏大法明大法照大法雨亦復如是唯除第十地菩薩餘一切眾生聲聞獨覺乃至第九地菩薩皆不能安不能受不能攝不能持佛子譬如大海能安能受能攝能持一大龍王所霔大雨若二若三乃至無量諸龍王雨於一念間一時霔下皆能安能受能攝能持何以故以是無量廣大器故住法雲地菩薩亦復如是能安能受能攝能持一佛法明法照法雨若二若三乃至無量於一念頃一時演說悉亦如是是故此地名為法雲解脫月菩薩言佛子此地菩薩於一念間能於幾如來所安受攝持大法明大法照大法雨金剛藏菩薩言佛子不可以算數能知我當為汝說其譬喻佛子譬如十方各有十不可說百千億那由他佛剎微塵數世界其世界中一一眾生皆得聞持陀羅尼為佛持者聲聞眾中多聞第一如金剛蓮華上佛所大勝比丘然一眾生所受之法餘不重受佛子於汝意云何此諸眾生所受之法為有量耶為無量耶解脫月菩薩言其數甚多無量無邊金剛藏菩薩言佛子我為汝說令汝得解佛子此法雲地菩薩於一佛所一念之頃所安所受所攝所持大法明大法照大法雨三世法藏前爾所世界一切眾生所聞持法於此百分不及一乃至譬喻亦不能及如一佛所如是十方如前所說爾所世界微塵數佛復過此數無量無邊於彼一一諸如來所所有法明法照法雨三世法藏皆能安能受能攝能持是故此地名為法雲佛子此地菩薩以自願力起大悲雲震大法雷通明無畏以為電光福德智慧而為密雲現種種身周旋往返於一念頃普徧十方百千億那由他世界微塵數國土演說大法摧伏魔怨復過此數於無量百千億那由他世界微塵數國土隨諸眾生心之所樂霔甘露雨滅除一切眾惑塵燄是故此地名為法雲佛子此地菩薩於一世界從兜率天下乃至涅槃隨所應度眾生心而現佛事若二若三乃至如上微塵數國土復過於此乃至無量百千億那由他世界微塵數國土皆亦如是是故此地名為法雲。
　　【論】第七段有四十五行半經明此地菩薩於一念頃能受十方所有諸佛法明皆能領受及能於十方雨法自在分釋義中分為八段一佛子已下至不能持有八行半經明此地菩薩堪持一切諸佛大法明大法照餘二乘及九地菩薩而不堪持并舉娑伽羅龍降雨喻分二佛子已下至名為法雲有六行半經明舉大海能受諸大龍王所雨喻并舉此位菩薩堪受一切諸法明一念之間皆能一時演說分三解脫月已下至大法雨有兩行經明解脫月問此位菩薩一念間能受持幾如來法明分四金剛藏菩薩已下至說其譬喻有一行半經明此位菩薩所受幾許佛說諸法以算數無量分五佛子已下至乃至譬喻亦不能及有十一行半經是第一譬喻廣大不可及此位菩薩所領幾如來法明廣多喻分六如一佛所已下至名為法雲有四行經明此位菩薩所受諸佛法雨倍過前喻分七佛子此地菩薩已下至名為法雲有七行經明此位菩薩以自願力慈悲廣大饒益分八佛子此菩薩已下至名為法雲有四行半經明此位菩薩能於十方世界從兜率天宮下生倍過前微塵喻分如初段云大法明者十方世界出世法無不總知總解盡故大法照者明能以智日所照十方一切眾生根及業常如目前一切眾生若好若惡無有不見大法雨者明能隨十方一切眾生根一時等雨法故一切諸有如是廣大佛事此位菩薩能安能受如娑伽羅龍王所雨大海喻娑伽羅者因所雨大海得名能雨大海此龍所雨唯海能受如十方諸佛法雨唯此位菩薩一念能受已下如文自具。
　　【經】佛子此地菩薩智慧明達神通自在隨其心念能以狹世界作廣世界廣世界作狹世界垢世界作淨世界淨世界作垢世界亂住次住倒住正住如是無量一切世界皆能互作或隨心念於一塵中置一世界須彌盧等一切山川塵相如故世界不減或復於一微塵之中置二置三乃至不可說世界須彌盧等一切山川而彼微塵體相如本於中世界悉得明現或隨心念於一世界中示現二世界莊嚴乃至不可說世界莊嚴或於一世界莊嚴中示現二世界乃至不可說世界或隨心念以不可說世界中眾生置一世界或隨心念以一世界中眾生置不可說世界而於眾生無所嬈害或隨心念於一毛孔示現一切佛境界莊嚴之事或隨心念於一念中示現不可說世界微塵數身一一身示現如是微塵數手一一手各執恒河沙數華匳香篋鬘蓋幢幡周徧十方供養於佛一一身復示現爾許微塵數頭一一頭復現爾許微塵數舌於念念中周徧十方歎佛功德或隨心念於一念間普徧十方示成正覺乃至涅槃及以國土莊嚴之事或現其身普徧三世而於身中有無量諸佛及佛國土莊嚴之事世界成壞靡不皆現或於自身一毛孔中出一切風而於眾生無所惱害或隨心念以無邊世界為一大海此海水中現大蓮華光明嚴好徧覆無量無邊世界於中示現大菩提樹莊嚴之事乃至示成一切種智或於其身現十方世界一切光明摩尼寶珠日月星宿雲電等光靡不皆現或以口[唬-儿+丘]氣能動十方無量世界而不令眾生有驚怖想或現十方風灾火灾及以水灾或隨眾生心之所樂示現色身莊嚴具足或於自身示現佛身或於佛身而現自身或於佛身現己國土或於己國土而現佛身佛子此法雲地菩薩能現如是及餘無量百千億那由他自在神力。
　　【論】第八段有三十五行半經明此位菩薩隨念廣大微細大小一多相入通化自在分釋義中明此法雲地菩薩隨心念力廣大微細自他相入一多大小互參神通德用自在皆隨自心念所成故如一切眾生作用境界皆是自心報業所成人天地獄畜生餓鬼善惡等報果一依心造如此十地菩薩以無作法身大智之力隨所心念莫不十方一時自在皆悉知見為無迷故以普光明智為體為智體無依稱性徧周法界與虗空量等周滿十方世界以無性智大用隨念以不妄失智隨念皆成以具總別智總別同異成壞俱作以廣狹大小自在智化通無礙以與一切眾生同體智能變一切眾生境界純為淨土之剎以自他無二智一身而作多身多身而作一身以法界無大小離量之智能以毛孔廣容佛剎以等虗空無邊無方之智而一念現生滿十方而無去來以如響智而能響應對現等眾生應形以具足圓滿福德智而恒居妙剎常與一切眾生同居若非聖所加持力而眾生不見如是十地菩薩智力神通雖言性等虗空然虗空廣大無用如是十地之智智滿虗空智無體性無造作者一如虗空然隨念力周滿虗空依果重重通化無盡如隨意摩尼珠雖性無能所無所造作而與一切眾境同色餘如文自具。
　　【經】爾時會中諸菩薩及天龍夜叉乾闥婆阿脩羅護世四王釋提桓因梵天淨居摩醯首羅諸天子等咸作是念若菩薩神通智力能如是者佛復云何爾時解脫月菩薩知諸眾會心之所念白金剛藏菩薩言佛子今此大眾聞其菩薩神通智力墮在疑網善哉仁者為斷彼疑當少示現菩薩神力莊嚴之事時金剛藏菩薩即入一切佛國土體性三昧入此三昧時諸菩薩及一切大眾皆自見身在金剛藏菩薩身內於中悉見三千大千世界所有種種莊嚴之事經於億劫說不能盡又於其中見菩提樹其身周圍十萬三千大千世界高百萬三千大千世界枝葉所蔭亦復如是稱樹形量有師子座座上有佛號一切智通王一切大眾悉見其佛坐菩提樹下師子座上種種諸相以為莊嚴假使億劫說不能盡金剛藏菩薩示現如是大神力已還令眾會各在本處時諸大眾得未曾有生奇特想默然而住向金剛藏一心瞻仰。
　　【論】第九段有十八行半經明此大眾聞十地菩薩神通生疑時金剛藏菩薩入體性三昧現佛神通為眾除疑分釋義於此段中約有十事一大眾懷疑二解脫月為請三金剛藏入定四定所現境界五大眾自見自見在金剛藏身中六現菩提樹殊特高顯七樹下有佛坐師子座號一切智通王八大眾見佛九金剛藏菩薩罷其神通十大眾還自見身還在本處得未嘗有如一切佛國土體性三昧者即是無作法性身也菩提樹約以法性身行報得故樹下佛號一切智通王者即法性中無作之大智自在故此三法一切眾生體常如是只為不自加行顯發故餘如文自具。
　　【經】爾時解脫月菩薩白金剛藏菩薩言佛子今此三昧甚為希有有大勢力其名何等金剛藏言此三昧名一切佛國土體性又問此三昧境界云何答言佛子若菩薩修此三昧隨心所念能於身中現恒河沙世界微塵數佛剎復過此數無量無邊佛子菩薩住法雲地得如是等無量百千諸大三昧故此菩薩身身業不可測知語語業意意業神通自在觀察三世三昧境界智慧境界遊戲一切諸解脫門變化所作神力所作光明所作略說乃至舉足下足如是一切諸有所作乃至法王子住善慧地菩薩皆不能知佛子此法雲地菩薩所有境界略說如是若廣說者假使無量百千阿僧祇劫亦不能盡解脫月菩薩言佛子若菩薩神通境界如是佛神通力其復云何金剛藏言佛子譬如有人於四天下取一塊土而作是言為無邊世界大地土多為此土多我觀汝問亦復如是如來智慧無邊無等云何而與菩薩比量復次佛子如四天下取少許土餘者無量此法雲地神通智慧於無量劫但說少分況如來地佛子我今為汝引事為證令汝得知如來境界佛子假使十方一一方各有無邊世界微塵數諸佛國土一一國土得如是地菩薩充滿如甘蔗竹葦稻麻叢林彼諸菩薩於百千億那由他劫修菩薩行所生智慧比一如來智慧境界百分不及一乃至優波尼沙陀分亦不能及。
　　【論】第十段有二十七行經明此地菩薩智慧神通力下地不知不可比如來神力智慧分釋義於此段中約有十一法一解脫月問三昧之名二金剛藏菩薩正答三昧之號三又問三昧之境界四金剛藏正答五正說法雲地得三昧之總相六明法雲地菩薩三業神通下地不知七明略說法雲地境界廣說無量百千劫難量八解脫月問佛神力如何九金剛藏舉一土塊況四天下土多少難比十金剛藏正說十地道力由故難宣況如來神力可說十一舉喻約明其中意趣如文自具。
　　【經】佛子此菩薩億如是智慧不異如來身語意業不捨菩薩諸三昧力於無數劫承事供養一切諸佛一一劫中以一切種供養之具而為供養一切諸佛神力所加智慧光明轉更增勝於法界中所有問難善為解釋百千億劫無能屈者佛子譬如金師以上妙真金作嚴身具大摩尼寶鈿廁其間自在天王身自服戴其餘天人莊嚴之具所不能及此地菩薩亦復如是始從初地乃至九地一切菩薩所有智行皆不能及此地菩薩智慧光明能令眾生乃至入於一切智智餘智光明無能如是佛子譬如摩醯首羅天王光明能令眾生身心清涼一切光明所不能及此地菩薩智慧光明亦復如是能令眾生皆得清涼乃至住於一切智智一切聲聞辟支佛乃至第九地菩薩智慧光明悉不能及佛子此菩薩摩訶薩已能安住如是智慧諸佛世尊復更為說三世智法界差別智徧一切世界智照一切世界智慈念一切眾生智舉要言之乃至為說得一切智智此菩薩十波羅蜜中智波羅蜜最為增上餘波羅蜜非不修行佛子是名略說菩薩摩訶薩第十法雲地若廣說者假使無量阿僧祇劫亦不能盡佛子菩薩住此地多作摩醯首羅天王於法自在能授眾生聲聞獨覺一切菩薩波羅蜜行於法界中所有問難無能屈者布施愛語利行同事如是一切諸所作業皆不離念佛乃至不離念具足一切種一切智智復作是念我當於一切眾生為首為勝乃至為一切智智依止者若勤加精進於一念頃得十不可說百千億那由他佛剎微塵數三昧乃至示現爾所微塵數菩薩以為眷屬若以菩薩殊勝願力自在示現過於此數所謂若修行若莊嚴若信解若所作若身若語若光明若諸根若神變若音聲若行處乃至百千億那由他劫不能數知。
　　【論】第十一段有三十五行半經明此位菩薩不異如來身語意業不捨菩薩諸三昧無數劫承事供養一切諸佛分釋義於此分中約有二十法門一不異如來身語意業二不捨菩薩諸三昧力三於無數劫承事供養一切諸佛四一切諸佛神力所加智慧轉增勝五於法界中所有問難善能解釋六喻真金以摩尼寶鈿廁其間成天寶冠七自在天王服戴餘天不如八正說此地菩薩下地不如九如摩醯首羅天能令眾生心得清涼喻明此地菩薩能令一切眾生得一切智智十二乘及九地菩薩皆不能及十一此地菩薩諸佛世尊更為演說十種智門十二明此地菩薩所行之行智波羅蜜為主餘九為伴十三明且略說此地大綱廣說難盡十四舉此地菩薩受職作摩醯首羅天王十五明此位菩薩於四攝法善能廣行十六不離念佛法一切種一切智智十七自念堪為一切眾生所依十八自更勤修十九一念得十不可說百千億那由他三昧二十若加以殊勝願力倍過前數文義如文自具如摩醯首羅者此云大自在是色界上極於大千界得大自在神通道力智無過者。
　　【經】佛子此菩薩摩訶薩十地行相次第現前則能趣入一切智智譬如阿耨達池出四大河其河流注徧閻浮提既無盡竭復更增長乃至入海令其充滿佛子菩薩亦爾從菩提心流出善根大願之水以四攝法充滿眾生無有窮盡復更增長乃至入於一切智海令其充滿佛子菩薩十地因佛智故而有差別如因大地有十山王何等為十所謂雪山王香山王[鞥-合+(白-日+田)]陀棃山王神仙山王由乾陀山王馬耳山王尼民陀羅山王斫羯羅山王計都末底山王須彌盧山王佛子如雪山王一切藥草咸在其中取不可盡菩薩所住歡喜地亦復如是一切世間經書技藝文頌呪術咸在其中說不可盡佛子如香山王一切諸香咸集其中取不可盡菩薩所住離垢地亦復如是一切菩薩戒行威儀咸在其中說不可盡佛子如[鞥-合+(白-日+田)]陀棃山王純寶所成一切眾寶咸在其中取不可盡菩薩所住發光地亦復如是一切世間禪定神通解脫三昧三摩鉢底咸在其中說不可盡佛子如神仙山王純寶所成五通神仙咸住其中無有窮盡菩薩所住燄慧地亦復如是一切道中殊勝智慧咸在其中說不可盡佛子如由乾陀羅山王純寶所成夜叉大神咸住其中無有窮盡菩薩所住難勝地亦復如是一切自在如意神通咸在其中說不可盡佛子如馬耳山王純寶所成一切諸果咸在其中取不可盡菩薩所住現前地亦復如是入緣起理聲聞果證咸在其中說不可盡如尼民陀羅山王純寶所成大力龍神咸住其中無有窮盡菩薩所住遠行地亦復如是方便智慧獨覺果證咸在其中說不可盡如斫羯羅山王純寶所成諸自在眾咸住其中無有窮盡菩薩所住不動地亦復如是一切菩薩自在行差別世界咸在其中說不可盡如計都山王純寶所成大威德阿脩羅王咸住其中無有窮盡菩薩所住善慧地亦復如是一切世間生滅智行咸在其中說不可盡如須彌盧山王純寶所成大威德諸天咸住其中無有窮盡菩薩所住法雲地亦復如是如來力無畏不共法一切佛事咸在其中問答宣說不可窮盡佛子此十寶山王同在大海差別得名菩薩十地亦復如是同在一切智中差別得名。
　　【論】第十二段有四十二行半經明舉阿耨達池十大山王喻十種地次第方便所行之智慧分釋義此一段總有十二段經如經自有節量不煩更科文初舉阿耨達池喻菩薩從十住初心從菩提心流出善根大願之水以四攝法充滿眾生無有窮盡復更增長乃至入於一切智海明從初發心住生在如來智慧大願水中以四攝行成就眾生滿一切智海不離初時智慧大願水體以初水體成漸廣多又舉大地有十山王喻明從如來智地起十種進修不離智地體漸高勝故如五位五重十法不離如來普光明一切智地起五重十十進修如是五重五位十十進修總是一時一際一念無前後三世之勝進以如來智為體故還如阿耨達池中水流入大海如閻浮提地而出十大山王不離地體以定慧照之可見初發心便成佛者此為可表倣此知之以此說十信心於普光明殿中所說此殿約普光明智報生明果中說因修滿不離此智故十山王者雪山王喻初地如經文義自具以次准知以次香山王以次[鞥-合+(白-日+田)]陀棃山王者[鞥-合+(白-日+田)]者此云種種陀棃者此云持云此山能持種種眾寶華果故喻三地如經文義自具如禪定解脫三昧三摩鉢底者如何如禪定但云稱體三昧以明識想不行為日未出為昧字為識想冥昧正智方現為三云正以十一月至正月三陽生故以三為正三陽生方智明以智為正故以五蘊不生世情頓止名之為昧從此能現正智名之三昧又一止為正字三摩鉢底者明五蘊昧能現正慧故云三摩鉢底是正慧故為無五蘊正智慧現名為解脫禪定都云大體三昧別舉其行神仙山王表四地文義如經乾陀羅山者乾者此云雙也陀羅此云持明此山夜叉及大神共持此山明五地得出世間及世間二智慧神通諸明總能博達持故馬耳山王表六地位如經自具尼民陀山王此曰持邊山表遠行地而能持一切眾生諸邊見行故乃至三界六道總能持故斫迦羅山此云輪圍圍大千界明八地無功行自圓滿故計都末底山者計都云幢末底云慧明善慧地須彌盧山處閻浮四洲內處大海中明十地法雲中道之智滿總攝一切諸三界故佛子已下一行半經明都結十地差別因一切智中差別得名明根本智從初發心住乃至十地及佛地無二由智差別得別名故已上十二段一一如經文中其所表地意次第經自明說。
　　【經】佛子譬如大海以十種相得大海名不可移奪何等為十一次第漸深二不受死屍三餘水入中皆失本名四普同一味五無量珍寶六無能至底七廣大無量八大身所居九潮不過限十普受大雨無有盈溢菩薩行亦復如是以十相故名菩薩行不可移奪何等為十所謂歡喜地出生大願漸次深故離垢地不受一切破戒屍故發光地捨離世間假名字故燄慧地與佛功德同一味故難勝地出生無量方便神通世間所作眾珍寶故現前地觀察緣生甚深理故遠行地廣大覺慧善觀察故不動地示現廣大莊嚴事故善慧地得深解脫行於世間如實而知不過限故法雲地能受一切諸佛如來大法明雨無厭足故。
　　【論】第十三段有十四行經明舉大海有十種德喻十種地昇進分釋義中分為兩段一先舉海之十德二託海之十德表法舉十地之智慧差別進修其中文義如文具足各各十法具足不煩科文。
　　【經】佛子譬如大摩尼珠有十種性出過眾寶何等為十一者從大海出二者巧匠治理三者圓滿無缺四者清淨離垢五者內外明徹六者善巧鑽穿七者貫以寶縷八者置在瑠璃高幢之上九者普放一切種種光明十者能隨王意雨眾寶物如眾生心充滿其願佛子當知菩薩亦復如是有十種事出過眾聖何等為十一者發一切智心二者持戒頭陀正行明淨三者諸禪三昧圓滿無缺四者道行清白離諸垢穢五者方便神通內外明徹六者緣起智慧善能鑽穿七者貫以種種方便智縷八者置於自在高幢之上九者觀眾生行放聞持光十者受佛智職墮在佛數能為眾生廣作佛事佛子此集一切種一切智功德菩薩行法門品若諸眾生不種善根不可得聞解脫月菩薩言聞此法門得幾所福金剛藏菩薩言如一切智所集福德聞此法門福德如是何以故非不聞此功德法門而能信解受持讀誦何況精進如說修行是故當知要得聞此集一切智功德法門乃能信解受持修習然後至於一切智地。
　　【論】第十四段有二十行半經明摩尼珠有十種性出過眾寶喻十種地出過眾聖分釋義中分為六段一佛子已下至充滿其願有六行經明舉摩尼珠有十種性分二佛子已下至廣作佛事有七行半經明正舉十地之加行次第分如第六地善知十二因緣法善知生老病死因緣根本體相一如第六地中所說以善巧觀生死緣生至底喻鑽第七地由以種種方便智為縷能隨生死不受諸垢第八地萬行任用徧諸眾生界知恒無體不動如幢自餘如文自具三佛子已下至不可得聞有兩行經歎此品難聞分四解脫月已下可一行經是解脫月問聞此法得幾所福分五金剛藏已下至福德如是可一行半經明金剛藏菩薩答言如一切智所集之福德明所聞法者如佛福德分六何以故已下至一切智地有三行半經明如聞此法得福廣大生疑分如一切智是佛所得根本智若聞法者其福德如佛何為以明因聞此法方有信解故為初聞是一切智之首故以初信因之福與果同體明非因不果故如非果不苗非苗不果故為明信心信果成因故即如說十信位於如來普光明法界大智殿中說十箇智佛以不動智佛為首以為信心以不動智佛及十箇智佛是自心之智果故畢竟成滿不移此智餘義如文自具意明如種子種果成其生因其根本智喻種子差別智是加行喻苗上之果以此二智各具無邊功德。
　　【經】爾時佛神力故法如是故十方各有十億佛剎微塵數世界六種十八相動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊雨眾天華天鬘天衣及諸天寶莊嚴之具幢幡繒蓋奏天妓樂其音和雅同時發聲讚一切智地所有功德如此世界他化自在天王宮演說此法十方所有一切世界悉亦如是爾時復以佛神力故十方各十億佛剎微塵數世界外有十億佛剎微塵數菩薩而來此會作如是言善哉善哉金剛藏快說此法我等悉亦同名金剛藏所住世界各各差別悉名金剛德佛號金剛幢我等住在本世界中皆承如來威神之力而說此法眾會悉等文字句義與此所說無有增減悉以佛神力而來此會為汝作證如我等今者入此世界如是十方一切世界悉亦如是而往作證爾時金剛藏菩薩觀察十方一切眾會普周法界欲讚歎發一切智智心欲示現菩薩境界欲淨治菩薩行力欲說攝取一切種智道欲除滅一切世間垢欲施與一切智欲示現不思議智莊嚴欲顯示一切菩薩諸功德欲令如是地義轉更開顯承佛神力而說頌言。
　　【論】第十五段有二十二行半經明說此十地法門所感大地六種十八相動及興供并十方金剛藏菩薩咸來證法分於此段中復分為三段一爾時佛神力故已下至一切世界悉亦如是有八行經明法威動地天雨眾華供養分二爾時已下至而往作證有九行經明十方同名金剛藏菩薩咸來作證分三爾時金剛藏已下至而說頌言有六行經明觀眾生及所緣法欲說頌分云十方各十億佛剎微塵數世界外有十億佛剎微塵數菩薩而來此會者明以本體十地之廣大甚多以十億剎塵為遠近及多數之量會此一切創初入十地菩薩因果本末法智無疑明將本十地果法會同創入此十地菩薩智無二故會前九地之劣入十地之廣大智故以陳遠近法之多少故亦明金剛藏所說之法與十方諸佛會同不二昧世界外者即下地位也來此會者即昇進入此十地智也歎善哉者明所說法契當不異也同名者明法藏智同故世界各各差別者明差別智差別行故悉名金剛德明差別智及行不離金剛德故佛號金剛幢者明金剛智能破一切妄業自無體可動故餘義如文自具如一切智根本智又智是差別智從一切智中用故故以重言。
　　【經】
　　其心寂滅恒調順　　平等無礙如虗空　　離諸垢濁住於道　　此殊勝行汝應聽　　百千億劫修諸善　　供養無量無邊佛　　聲聞獨覺亦復然　　為利眾生發大心　　精勤持戒常柔忍　　慚愧福智皆具足　　志求佛智修廣慧　　願得十力發大心　　三世諸佛咸供養　　一切國土悉嚴淨　　了知諸法皆平等　　為利眾生發大心　　住於初地生是心　　永離眾惡常歡喜　　願力廣修諸善法　　以悲愍故入後位　　戒聞具足念眾生　　滌除垢穢心明潔　　觀察世間三毒火　　廣大解者趣三地　　三有一切皆無常　　如箭入身苦熾然　　厭離有為求佛法　　廣大智人趣燄地　　念慧具足得道智　　供養百千無量佛　　常觀最勝諸功德　　斯人趣入難勝地　　智慧方便善觀察　　種種示現救眾生　　復供十力無上尊　　趣入無生現前地　　世所難知而能知　　不受於我離有無　　法性本寂隨緣轉　　得此微妙向七地　　智慧方便心廣大　　難行難伏難了知　　雖證寂滅勤修習　　能趣如空不動地　　佛勸令從寂滅起　　廣修種種諸智業　　具十自在觀世間　　以此而昇善慧地　　以微妙智觀眾生　　心行業惑等稠林　　為欲化其令趣道　　演說諸佛勝義藏　　次第修行具眾善　　乃至九地集福慧　　常求諸佛最上法　　得佛智水灌其頂　　獲得無數諸三昧　　亦善了知其作業　　最後三昧名受職　　住廣大境恒不動　　菩薩得此三昧時　　大寶蓮華忽然現　　身量稱彼於中坐　　佛子圍遶同觀察　　放大光明百千億　　滅除一切眾生苦　　復於頂上放光明　　普入十方諸佛會　　悉住空中作光網　　供養佛已從足入　　即時諸佛悉了知　　今此佛子登職位　　十方菩薩來觀察　　受職大士舒光照　　諸佛眉間亦放光　　普照而來從頂入　　十方世界咸震動　　一切地獄苦消滅　　是時諸佛與其職　　如轉輪王第一子　　若蒙諸佛與灌頂　　是則名登法雲地　　智慧增長無有邊　　開悟一切諸世間　　欲界色界無色界　　法界世界眾生界　　有數無數及虗空　　如是一切咸通達　　一切化用大威力　　諸佛加持微細智　　祕密劫數毛道等　　皆能如實而觀察　　受生捨俗成正道　　轉妙法輪入涅槃　　乃至寂滅解脫法　　及所未說皆能了　　菩薩住此法雲地　　具足念力持佛法　　譬如大海受龍雨　　此地受法亦復然　　十方無量諸眾生　　悉得聞持持佛法　　於一佛所所聞法　　過於彼數無有量　　以昔智願威神力　　一念普徧十方土　　霔甘露雨滅煩惱　　是故佛說名法雲　　神通示現徧十方　　超出人天世間境　　復過是數無量億　　世智思惟必迷悶　　一舉足量智功德　　乃至九地不能知　　何況一切諸眾生　　及以聲聞辟支佛　　此地菩薩供養佛　　十方國土悉周徧　　亦供現前諸聖眾　　具足莊嚴佛功德　　住於此地復為說　　三世法界無礙智　　眾生國土悉亦然　　乃至一切佛功德　　此地菩薩智光明　　能示眾生正法路　　自在天光除世暗　　此光滅暗亦如是　　住此多作三界王　　善能演說三乘法　　無量三昧一念得　　所見諸佛亦如是　　此地我今已略說　　若欲廣說不可盡　　如是諸地佛智中　　如十山王嶷然住　　初地藝業不可盡　　譬如雪山集眾藥　　二地戒聞如香山　　三如毗陀發妙華　　燄慧道寶無有盡　　譬如仙山仁善住　　五地神通如由乾　　六如馬耳具眾果　　七地大慧如尼民　　八地自在如輪圍　　九如計都集無礙　　十如須彌具眾德　　初地願首二持戒　　三地功德四專一　　五地微妙六甚深　　七廣大慧八莊嚴　　九地思量微妙義　　出過一切世間道　　十地受持諸佛法　　如是行海無盡竭　　十行超世發心初　　持戒第二禪第三　　行淨第四成就五　　緣生第六貫穿七　　第八置在金剛幢　　第九觀察眾稠林　　第十灌頂隨王意　　如是德寶漸清淨　　十方國土碎為塵　　可於一念知其數　　毫末度空可知量　　億劫說此不可盡
　　【論】第十六段有八十四行頌明重頌前法分明都歎從初地發心已來通此十地一時次第十地悉皆重頌文義如經自具。

　　大方廣佛新華嚴經合論卷第六十六


　　音切


霔
　　(注音)。

嬈
　　(奴鳥切)。

匳
　　(力鹽切)。

篋
　　(苦協切)。

噓
　　(虛音)。

蔭
　　(於禁切)。

蔗
　　(之夜切)。

葦
　　(于鬼切)。

稻
　　(道音)。

叢
　　(昨紅切)。

鈿
　　(田音)。

廁
　　(初吏切)。

嶷
　　(魚迄切)。

藝
　　(魚際切)。

[鞥-合+(白-日+田)]
　　(毗迷切)。

羯
　　(居謁切)。

屍
　　(式之切)。

鑽
　　(作官切)。

縷
　　(良主切)。

滌
　　(徒力切)。

繒
　　(疾陵切)。

缺
　　(苦穴切)。

徹
　　(丑列切)。
　　大方廣佛新華嚴經合論卷第六十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十定品第二十七之一

　　【論】此品佛自說十定之名普賢說十定之用以明佛根本智是體普賢差別智是用故明一切施為不離根本智之大定體故以是義故還於根本智普光明殿中說寂用之門。
　　將釋此品約作五門分別一釋會來意二釋欲說此會重敘摩竭提國初成佛之所由三明何因緣故在此普光明殿中說此十一品經四明次第釋十一品之大意五明依品釋文第一釋會來意者以從此普光明大智殿中起信以不動智為昇進修行至十地十一地道滿行周至於佛果不離本智是故此會須來明不移因也為時不移智不移行不移因果一體故還教善財見慈氏慈氏還令却見文殊及入普賢身是也第二釋欲說此會何故重敘摩竭提國初成佛之所由者經云爾時世尊在摩竭提國阿蘭若法菩提場中始成正覺於普光明殿入剎那際三昧者明初成佛及四十九年中所轉法輪并從天下降總不出一剎那時不移不遷故恐後眾生失其本意妄生遷移故須重敘明始末無時可遷故此明三本諸佛一切眾生總同一箇不遷之體從初信進修行經過五位總不移初時歲月日時及佛根本智法故第三明何因緣故在此普光明殿說此十一品經釋曰為明初會菩提場始成正覺是佛舉自始成之果勸修第二會普光明殿明是如來大智自果所居之報宅說十箇智佛以不動智佛為首以為信進修行之門令初發菩提心者從此普光明大智宅起信進修行畢竟不離如來本智本行本時還成本佛萬事依舊故於此十地後在於本信心處說此十一品經用明因果依世時日歲月總依本故故於此處說十一品經此十一品經總明成佛之際所有境界故即是明能發菩提心者自成佛故無異初會中毗盧遮那佛故依樣倣修一如本故為約智無時十方一切古今諸佛總與如今始發心者一時成佛故以智照之可見情識聞之即迷是故表依本如是故還於本處說佛果始終之門故以表法界體中始末同際說也此乃約實論之不順凡情之教說多劫也第四明次第釋十一品之大意者一明十定品是古今一切諸佛寂用徧周無時之大體也二明十通品是古今諸佛普光明智利生自在及報業之神通徧周三十忍品是十方古今諸佛自體無作法身一切法無生隨行之忍門四阿僧祇品五隨好光明功德品是明佛果所迷二愚之法以此二品經是如來自說六如來壽量品是一切諸佛隨眾生根性長短所現不同之壽而自報命與虗空之齊年七菩薩住處品是佛果攝眾生之分界明菩薩行門常不斷故八不思議法品明一切十方古今諸佛智德難思非情識之測度九如來十身相海品明佛報身依正二果難量十普賢行品明十方一切古今諸佛共所行自利利他之行周故十一如來出現品明五位修行者昇進位滿自佛出興出世入纏二行圓滿文殊是主出纏智慧普賢是主入俗行周於此品中二行圓滿故令二人自相問答說此出現之門已上十一品經大意如是一一隨文別釋更當重明大綱總明十一地已後佛果位中所行法則亦是一切菩薩一切眾生總不離此定體而無遷易此時分故明時不遷也第五明依品釋文者將釋十定一品約作五門分別一釋品來意二釋品名目三何故此之一處三會重重四釋此處三度重敘初成正覺摩竭提國五隨文釋義一釋品來意者明此十一地前已說進修行行及智用差別已滿此佛果普光明智明五位法界自體寂用重重無礙又明昇進因果修行終始明時法不遷故此品須來又明一多純雜同別自在故此品須來又明十地菩薩自知未具普賢行不見普賢身故此品須來如此品自具明也二釋品名目者明此品如來自說十種定名故因說法而立其名此定乃是古今一切諸佛恒常之法令諸五位菩薩皆同得之一切眾生亦同此體普賢說用明佛是體普賢是用三何故此處三會重重者明信心及定體并離世間品普賢常行此等三事總是如來普光明智一體因果并普賢菩薩佛果後恒行總是普光明一箇智用始終因果時日歲月總無時體以此三會重重總一時有也非是如世情所見去已更來故如是三會重重一時一會有此三種之法事故或以三世遠近劫作九世相入重重不礙故為不離普光明之智無始無終無不印故無終不徹故三世劫海總一時故五位因果亦不出此之定體也四明釋此一處三度重敘初成正覺在摩竭提國者明此一部經有五重因果其五者何一如佛初成道在菩提樹下示成正覺所集神天等眾是一重佛因果也二於普光明殿中說佛自成因果令諸後學信進修行即出毫中之光及眾是也三說此十定品等十一品經明諸菩薩信進修行經過信住行迴向十地十一地等六位自行滿周所成之佛果此十一品經是四離世間品是一切諸佛皆自成佛果後恒以自己果行常行利生亦名為利世間品不可作遠離之離此品名目恐將悞矣譯經之士或可妄詳佛意於中取意亦有義通如此四段經文品初皆云爾時世尊在摩竭提國阿蘭若法菩提場中始成正覺者明說一部之經以菩提智無前後際一時說故非如情量有前後古人云重會三會普光明殿者意非然也非但不移剎那際說此一部之經亦乃從兜率天降神乃至入涅槃亦如之也乃至三世無盡劫佛亦一時不出此一剎那際齊成佛故一切眾生於本無時之內妄生多劫延促之相覺己元無故今此段經文意明菩提智上無延促時日往來之相故總云在摩竭提國始戒正覺以智照之可見凡情思之即迷乃至昇天諸會皆云不離菩提樹下普光明殿而昇忉利夜摩等故以菩提根本智體性自徧周無表裏中間長短延促大小去來等見故五法界品是一切諸佛之所共果凡聖共同不離法界大智慧無限德用圓滿之果一切諸佛以此法界大智慧而成正覺亦名普光明大智慧殿故以此五段經總明一真無礙大智無始終之無限經卷量等十方一切境界於一剎那際誦持悉徧亦名普眼經也意明說此一部經及出世涅槃總不出此一剎那際法界之果此法界品是菩提智境究竟之果此乃都該一部也第五隨品釋義者約分二義一長科經意二隨文釋義一長科經意者於此品中長科為十一段。
　　【經】爾時世尊在摩竭提國阿蘭若法菩提場中始成正覺於普光明殿入剎那際諸佛三昧以一切智自在神通力現如來身清淨無礙無所依止無有攀緣住奢摩他最極寂靜具大威德無所染著能令見者悉得開悟隨宜出興不失於時恒住一相所謂無相。
　　【論】第一爾時世尊已下至所謂無相有五行半經明當十一品經之序分第二隨文釋義從爾時世尊在摩竭提國者此云不害國亦名聰慧為依此國人聰慧故以人得名又摩者云不竭提者云至為此國將謀兵勇隣國敵不至以主將立名又云摩者大也竭提體也云此國最大為五印度之大體故以此國是閻浮提之處中以是如來示成正覺明處中道義故又明大悲無害義故又表大悲普利不偏化故皆如初會中說阿蘭若法如初會已釋始成正覺者明於兜率天下降神受生說法入涅槃總不離始成正覺剎那際三昧之時故此經四品之內皆共同有此言明普光明大智體無時分明其殿體是智報境以智成名以境智無二所居之殿體皆含三世多劫不屬時收無古今去來之體所有眾生自業現量三世之事皆現其中不屬遷變移時之相如來所見一切眾生三世無限業報及心所緣以此普光明智恒現在前十方世界纖毫之事無不知見為普光明大智與一切眾生及等虗空無限境界同一體性故能一切無不知也以智淨無障故又剎那際諸佛三昧者明三世古今同一時故一剎那者會無三世生滅時也此剎那之時為教化眾生說法會古今之名言以智實論猶無此體故以無此剎那之時能含三世古今一切劫時總同一故以六相門觀之可見諸佛三昧者明一切如來久已情塵見亡恒與智俱以一切智自在神通力現如來身清淨無礙無所依止者以一切智是根本智無功用也自在神通者明根本智恒無體性而能普現隨根之身設一切法而無失時名為神通力也亦名現如來清淨之身一時總釋總明從根本智隨一切眾生起無礙廣大用故無所依止者明根本智無體性故為根本智無體性故方能圓照十方成廣大功用故無有攀緣者明以智境寂用非是虗妄緣故住奢摩他最極寂靜者明根本智寂用自在境智俱真功用俱寂起唯法起寂唯法寂十方萬法無事不真故云最極寂靜奢摩他者此云定也明此定是佛根本智無作大體應根大用之寂用故是諸佛根本智體用大自在定故明此會總是諸佛果中根本智作用也具大威德者明佛十力四無畏十八不共法悉自在若有見聞如來皆念敬發心悉歸伏故餘如文自具隨宜出興不失於時者宜堪見聞應時不失故至恒住一相所謂無相者此已上五行半經明歎佛成道智德竟已下列眾如下更明。
　　【經】與十佛剎微塵數菩薩摩訶薩俱靡不皆入灌頂之位具菩薩行等于法界無量無邊獲諸菩薩普見三昧大悲安隱一切眾生神通自在同於如來智慧深入演真實義具一切智降伏眾魔雖入世間心恒寂靜住於菩薩無住解脫其名曰金剛慧菩薩無等慧菩薩義語慧菩薩最勝慧菩薩常捨慧菩薩那伽慧菩薩成就慧菩薩調順慧菩薩大力慧菩薩難思慧菩薩無礙慧菩薩增上慧菩薩普供慧菩薩如理慧菩薩善巧慧菩薩法自在慧菩薩法慧菩薩寂靜慧菩薩虗空慧菩薩一相慧菩薩善慧菩薩如幻慧菩薩廣大慧菩薩勢力慧菩薩世間慧菩薩佛地慧菩薩真實慧菩薩尊勝慧菩薩智光慧菩薩無邊慧菩薩念莊嚴菩薩達空際菩薩性莊嚴菩薩甚深境菩薩善解處非處菩薩大光明菩薩常光明菩薩了佛種菩薩心王菩薩一行菩薩常現神通菩薩智慧芽菩薩功德處菩薩法燈菩薩照世菩薩持世菩薩最安隱菩薩最上菩薩無上菩薩無比菩薩超倫菩薩無礙行菩薩光明燄菩薩月光菩薩一塵菩薩堅固行菩薩霔法雨菩薩最勝幢菩薩普莊嚴菩薩智眼菩薩法眼菩薩慧雲菩薩總持王菩薩無住願菩薩智藏菩薩心王菩薩內覺慧菩薩住佛智菩薩陀羅尼勇健力菩薩持地力菩薩妙月菩薩須彌頂菩薩寶頂菩薩普光照菩薩威德王菩薩智慧輪菩薩大威德菩薩大龍相菩薩質直行菩薩不退轉菩薩持法幢菩薩無忘失菩薩攝諸趣菩薩不思議決定慧菩薩遊戲無邊智菩薩無盡妙法藏菩薩智日菩薩法日菩薩智藏菩薩智澤菩薩普見菩薩不空見菩薩金剛踊菩薩金剛智菩薩金剛燄菩薩金剛慧菩薩普眼菩薩佛日菩薩持佛金剛祕密藏菩薩普眼境界智莊嚴菩薩如是等菩薩摩訶薩十佛剎微塵數往昔皆與毗盧遮那如來同修菩薩諸善根行。
　　【論】第二與十佛剎微塵數已下至諸善根行有三十六行半經明列菩薩大眾分釋義中約分三段一從與十佛剎微塵數菩薩已下至無住解脫有五行經明歎諸菩薩志德分二其名曰已下至無邊慧菩薩有九行經有三十箇菩薩同名為慧明三空禪定解脫門中所生智慧同名為慧分此已上明三空解脫禪定中一解脫門中具生十種慧三空中有三十種慧知見差別三空者無相無願無作空也如是三空門任運發生此三十種慧以表無盡故今三十箇菩薩同名為慧者是三念莊嚴菩薩已下至同修菩薩諸善根有二十二行半經有七十箇菩薩各各隨行別名列眾分已上七十箇菩薩明前三空解脫已終以七覺行華常處生死善覺悟一切眾生行故此明十地道終常入生死方便行周今欲成普賢門故故以十佛剎微塵為數量者一一菩薩皆具如是十徧周行是故則歎德中無不皆灌頂位即十地位也又云獲諸菩薩普見三昧明以其十地智眼普見眾生根欲差別故大悲安隱一切眾生者以自十地道滿不離方便三空七覺方便行華引接含識是入普賢行故故於此品以三昧力三求推覓覓普賢者明三昧雖有慈悲是出世心多以此不見十一地之位普賢入俗利生之門三求推覓方見普賢者明從十地昇進入普賢行果之位成普賢寂用自在門故是故下文以如意摩尼珠王能隨所求及與物同色不失自珠之德明常以如來自果一切智王不壞菩薩種種方便之行隨諸眾生種種樂欲皆隨引之使令得樂又明雖成八地已後乃至十地十一地及佛位而常不壞七地已前三空七覺諸方便行故是故列眾之內以菩薩名數表之使易解故都舉十佛剎塵為數量者明一一菩薩總具如是行徧周故是故淨名經云雖成正覺轉於法輪而不捨菩薩之道是菩薩行此之十定列眾之位總是已成十地出世智悲之眾不捨七地已前諸助道門以利眾生故亦是一切菩薩從初發心不離此定體信進修行至於果滿不遷時故此品之初以敘如來初成正覺之意明說此四十品經及出生滅度時日總不遷始終一際故法本如是故非是如來神通使然約智境實論不隨妄情所說多劫以智照之可見所列前後五位之法及眾各以隨位菩薩一時頓彰明智法界無始末也總以此十定為體此品初一段敘分及列眾歎德略舉大意和會始終於中文義隨行隨法立菩薩名約此法行之名如前略舉十佛剎塵所表以實而論無有盡極但以根本智為佛自果餘差別智中一切法總是菩薩行故故以十佛剎微塵為數量。
　　【經】爾時普眼菩薩摩訶薩承佛神力從座而起偏袒右肩右膝著地合掌白佛言世尊我於如來應正等覺欲有所問願垂哀許佛言普眼恣汝所問當為汝說令汝心喜普眼菩薩言世尊普賢菩薩及住普賢所有行願諸菩薩眾成就幾何三昧解脫而於菩薩諸大三昧或入或出或時安住以於菩薩不可思議廣大三昧善入出故能於一切三昧自在神通變化無有休息佛言善哉普眼汝為利益去來現在諸菩薩眾而問斯義普眼普賢菩薩今現在此已能成就不可思議自在神通出過一切諸菩薩上難可值遇從於無量菩薩行生菩薩大願悉已清淨所行之行皆無退轉無量波羅蜜門無礙陀羅尼門無盡辯才門皆悉已得清淨無礙大悲利益一切眾生以本願力盡未來際而無厭倦汝應請彼彼當為汝說其三昧自在解脫。
　　【論】第三爾時普眼已下至自在解脫有十六行半經明普眼菩薩白佛問普賢道德諸菩薩修幾三昧神通變化而得自在及如來教令請普賢菩薩演說三昧自在分釋義中約分四段一爾時普眼已下至願垂哀許有三行經明普眼菩薩起問普賢菩薩道德所行法門分二佛言普眼已下至令汝心喜有一行經明佛許問分三普眼言已下至無有休息有四行半經明正問普賢及大眾三昧行門多少分四佛言善哉已下至自在解脫有八行經明如來歎普眼所問及示普賢所在并歎普賢之行及勸普眼令請普賢說十三昧分餘如文自具。
　　【經】爾時會中諸菩薩眾聞普賢名即時獲得不可思議無量三昧其心無礙寂然不動智慧廣大難可測量境界甚深無能與等現前悉見無數諸佛得如來力同如來性去來現在靡不明照所有福德不可窮盡一切神通皆已具足其諸菩薩於普賢所心生尊重渴仰欲見悉於眾會周徧觀察而竟不覩亦不見其所坐之座此由如來威力所持亦是普賢神通自在使其然耳。
　　【論】第四爾時會中諸菩薩眾已下至使其然耳有八行半經明諸菩薩眾聞普賢菩薩名得不可思議無量三昧分釋義中約有十法一大眾得聞普賢菩薩名便獲無量三昧二大眾得三昧已現前得見無數諸佛三大眾得如來十力同如來性四大眾獲福五大眾神通具足六大眾尊重普賢渴仰欲見七大眾悉皆周徧觀察八大眾竟不覩見普賢身座九推佛威所持十推普賢自力然也大意明十信已後十地已前以普賢行成法身及根本智得出世中差別智巳成十一地中以法身根本智純成處生死中無限大用普賢行與一切眾生妄念齊等故同想用隨彼解脫故以是如來令想念普賢經云諸菩薩得如來力者即十力也同如來性者即法性身也大意明從十地十一地昇進佛果位至此方終尊重普賢渴仰欲見者明昇進普賢行故將十地智成普賢差別智直至出現品始齊故如彼品自有所表如善財見彌勒菩薩同一生之佛果却令見文殊憶念文殊便聞普賢名及入無量三昧自見其身入普賢身是其樣式一同此普光明殿中說十信心今至佛果不移因位及具佛果後普賢行位滿離世間品是佛果後普賢行云周徧觀察不見普賢及所坐之座者明從初十信十住十行十迴向十地自己乘普賢行昇進多求如來解脫悲智出世間心兼修以成佛自在無作道圓滿已自見徧周故如十地佛果後普賢行及所有三昧純是善入世間無求出世佛果故以將兼修悲智出世佛果三昧三求不見純是大悲無有自利之行即不相見故以十地佛果已前行普賢行有自利利他之心以求世出解脫故以十一地行普賢之行不求自己解脫純是利生之行故以十一地已前助顯根本智明於自解脫道已滿足無所希求故於十一地但為饒益一切眾生無蘊積己自功故是故以將十地已前自利利他普賢行求十一地中普賢行未及見故以此是故大眾周徧觀察竟不得見普賢身及座故審諦觀察以智思惟可見餘如文自具。
　　【經】爾時普眼菩薩白佛言世尊普賢菩薩今何所在佛言普眼普賢菩薩今現在此道場眾會親近我住初無動移是時普眼及諸菩薩復更觀察道場眾會周徧求覓白佛言世尊我等今者猶未得見普賢菩薩其身及座佛言如是善男子汝等何故而不得見善男子普賢菩薩住處甚深不可說故普賢菩薩獲無邊智慧門入師子奮迅定得無上自在用入清淨無礙際生如來十種力以法界藏為身一切如來共所護念於一念頃悉能證入三世諸佛無差別智是故汝等不能見耳。
　　【論】第五爾時普眼已下至是故汝等不能見耳有十一行經明諸菩薩入三昧力欲見普賢徧求不見如來為說普賢志德甚深汝等不能得見分何故不見普賢為明十地菩薩得出世智慈增上所有三昧皆出世智慈以是不見普賢是十一地行門常在世間出世心亡寂用自在以出世三昧不相應故以是不見釋義中分為四段一爾時普眼菩薩已下至今何所在有一行餘經明普眼間普賢菩薩所在分二佛言已下至初無動移有一行半經明如來示普賢所在分三是時普眼及諸菩薩已下至其身及座有兩行半經明普眼及諸菩薩重更觀普賢菩薩猶未能見分四佛言如是已下至不能見耳有六行經明如來為普眼等歎普賢菩薩志德甚深入師子奮迅定汝等不能得見分經云入師子奮迅定者明入十地果後普賢行總是無畏自在定故明以無邊想念同眾生行故明大用自真不待念故師子明無畏自在也奮迅者明普賢菩薩恒徧十方普作用定而常行等十方世界無有一眾生而不徧濟根堪可利而不失時故名奮迅定猶如師子一時奮迅全分身毛一時普震明普賢菩薩常居大用定海任智徧周一時普用等眾生行無失時故不待念故普徧大用利眾生無休息故無始及今同一念故無古今故法如是行故意明大用而常寂是奮迅義得無上自在用者於大用中恒徧用利眾生全是定無別止息不同十地已前昇進有出世心故入清淨無礙際者明普賢智量等虗空無根不悉知故無行不同利故生如來十種力者明如來十種智力是普賢行生又教化眾生成佛十力皆由普賢願力起故以法界藏為身者以根本智身及差別智身性自徧周量等一切眾生心行無不含容皆為佛事故於一毛孔徧容十方凡聖國土無不總含以智無表裏中間之際量故本如是故一切如來共所護念者為與如來同根本智為大作用故於一念頃悉能證入無差別智者明普賢菩薩於十方眾生界示成正覺度眾生方便之行示現一念成佛等事亦明始終以無差別智體論之無盡劫總是一念一切眾生於一念中自作無盡劫生死之見若以達理智明觀以無盡劫便為一念無差別智故如是相應便與古今三世一切諸佛一時成佛故以無分別智印印三世時體本齊無先後際故明十地菩薩猶有出世心在猶迷十一地入纏之行故不能得見者使昇進菩薩存自力能不滯前十地位故餘如文自具如師子奮迅三昧者於十方世界普同一切眾生想念作用而成熟之大用而無作是奮迅義是三昧義就大用而論無別止息故。
　　【經】爾時普眼菩薩聞如來說普賢菩薩清淨功德得十千阿僧祇三昧以三昧力復徧觀察渴仰欲見普賢菩薩亦不能覩其餘一切諸菩薩眾俱亦不見時普眼菩薩從三昧起白佛言世尊我已入十千阿僧祇三昧求見普賢而竟不得不見其身及身業語及語業意及意業座及住處悉皆不見佛言如是如是善男子當知皆以普賢菩薩住不思議解脫之力普眼於汝意云何頗有人能說幻術文字中種種幻相所住處不答言不也佛言普眼幻中幻相尚不可說何況普賢菩薩祕密身境界祕密語境界祕密意境界而於其中能入能見何以故普賢菩薩境界甚深不可思議無有量已過量舉要言之普賢菩薩以金剛慧普入法界於一切世界無所行無所住知一切眾生身皆即非身無去無來得無斷盡無差別自在神通無依無作無有動轉至於法界究竟邊際善男子若有得見普賢菩薩若得承事若得聞名若有思惟若有憶念若生信解若勤觀察若始趣向若正求覓若興誓願相續不絕皆獲利益無空過者爾時普眼及一切菩薩眾於普賢菩薩心生渴仰願得瞻覲作如是言南無一切諸佛南無普賢菩薩如是三稱頭頂禮敬爾時佛告普眼菩薩及諸眾會言諸佛子汝等宜更禮敬普賢殷勤求請又應專至觀察十方想普賢身現在其前如是思惟周徧法界深心信解厭離一切誓與普賢同一行願入於不二真實之法其身普現一切世間悉知眾生諸根差別徧一切處集普賢道若能發起如是大願則當得見普賢菩薩是時普眼聞佛此語與諸菩薩俱時頂禮求請得見普賢菩薩。
　　【論】第六爾時普眼菩薩已下至求請得見普賢菩薩有三十二行經明菩薩大眾三稱普賢菩薩名殷勤求請欲得見普賢菩薩分釋義於此段中復分為七段一爾時普眼菩薩已下至俱亦不見有三行半經明普眼菩薩以十千不可說三昧求覓普賢亦不能見分二時普眼菩薩已下至悉皆不見有三行經明普眼菩薩從三昧起白佛不見普賢菩薩身語意業及座分三佛言如是已下至究竟邊際有十一行經明佛為普眼稱歎普賢三業甚深不可以能出能入三昧能見分四善男子已下至無空過者有三行半經明佛為歎見聞親近承事普賢菩薩利益無空過分五爾時普眼已下至頭頂禮敬可三行已下經明普眼等及諸菩薩皆渴仰普賢三稱南無頭頂禮敬分六爾時佛告普眼已下至即當得見普賢菩薩有六行半經明佛更勸普眼等大眾更致禮敬徧想法界推求普賢菩薩如對現前分七是時已下至得見普賢菩薩有一行半經明普眼及諸菩薩大眾依勸敕更加禮敬普賢知時欲為現身分已上三十二行中七段經不見普賢菩薩意明普眼等諸菩薩以出入三昧不得見普賢三業及座境界故舉幻術文字中種種幻相所住處喻明幻術文字之體了無處所如何所求不可將出入三昧處所之求去彼沈寂生滅却令生想明想念動用自體徧周用而常寂非更滅也以是普賢以金剛慧普入法界於一切世界無所行無所住知一切眾生身皆非身無去無來得無斷盡無差別自在神通此明任物目真稱之為神不為不思不定不亂不來不去任智徧周利生自在知根應現名之為通萬法如是無出入定亂方稱普賢所行三業作用及座如十地菩薩座體但言滿三千大千世界之量此普賢座量量等虗空一切法界大蓮華藏故明知十地菩薩智量猶隔以此來昇此位如許乖宜入出如許不可說三昧之門猶有寂用有限障未得十地果位後普賢菩薩大自在故故三求普賢三重昇進却生想念方始現身及說十三昧境界之事意責彼十地猶有求於出世習在於世間生死境界未得等於十方任用自在以此如來教令却生想念去彼十地中染習出世淨心故此明十地緣真俗出世餘習氣惑故已上意明治十地菩薩緣真俗二習未亡寂亂二習未盡於諸三昧有出入習故未得常入生死猶如虗空性無作者而常普徧非限量所收一切眾生及以境界以之為體普賢之智猶如虗空一切眾生以為生體有諸眾生自迷智者名為無明普賢菩薩隨彼迷事十方世界對現色身以智無體猶如虗空非造作性無有去來非生非滅但以等虗空之智海於一切處啟迷智無體相能隨等法界虗空界之大用故豈將十地之位諸菩薩以出入三昧有所推求云何得見是故如來為諸菩薩說幻術文字求其體相有可得不求幻之心尚不可得如何有彼幻相可求是故將出入三昧及以求心而求普賢大用無依善巧智身了無可得是故如來教諸菩薩却生想念殷勤三禮普賢菩薩方以神通力如應現身明智身不可以三昧處所求為智體無所住無所依故若想念願樂即如應現化無有處所依止故猶如谷響但有應物之音若有欲求即無有處所可得佛言普賢菩薩今現在此道場眾會親近我住初無動移者明以根本智性自無依名為現在此道場故為能治有所得諸見蘊故以無礙總別同異普光明智與十方一切諸佛大用體同名為眾會故無邊差別智海一時等用不移根本智體無依住智名為親近我住初無動移故云稱南無者明歸命信順故約法以南為離為離中虗以虗無故即明離為日離主心以心達虗無之理即心智明故云南無表歸命信順虗無之理智故是故善財南方詢友者義亦如然龍女南方成佛義亦如之但達虗無之理智十方總南無若執諸法作實有者十方總北故餘如文自具。

　　大方廣佛新華嚴經合論卷第六十七


　　音切


竭
　　(渠列切)。

隣
　　(力真切)。

覓
　　(莫敵切)。

奮
　　(方問切)。

迅
　　(信音)。
　　大方廣佛新華嚴經合論卷第六十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十定品第二十七之二

　　【經】爾時普賢菩薩即以解脫神通之力如其所應為現色身令彼一切諸菩薩眾皆見普賢親近如來於此一切菩薩眾中坐蓮華座亦見於餘一切世界一切佛所從彼次第相續而來亦見在彼一切佛所演說一切諸菩薩行開示一切智智之道闡明一切菩薩神通分別一切菩薩威德示現一切三世諸佛是時普眼菩薩及一切菩薩眾見此神變其心踊躍生大歡喜莫不頂禮普賢菩薩心生尊重如見十方一切諸佛是時以佛大威神力及諸菩薩信解之力普賢菩薩本願力故自然而雨十千種雲所謂種種華雲種種鬘雲種種香雲種種末香雲種種蓋雲種種衣雲種種嚴具雲種種珍寶雲種種燒香雲種種繒綵雲不可說世界六種震動奏天音樂其聲遠聞不可說世界放大光明其光普照不可說世界令三惡趣悉得除滅嚴淨不可說世界令不可說菩薩入普賢行不可說菩薩成普賢行不可說菩薩於普賢行願悉得圓滿成阿耨多羅三藐三菩提。
　　【論】第七爾時已下至三藐三菩提有十九行半經是普賢菩薩為眾現身分何故得見普賢菩薩為存想念是以見之以迴體從用故是普賢身也以明想念皆為佛用故普見一切眾生亦佛用也釋義中分為三段一爾時普賢菩薩已下至示現一切三世諸佛有七行經明普賢菩薩如應現身分二是時普眼已下至一切諸佛有兩行半經明菩薩大眾得見普賢菩薩歡喜如見十方一切諸佛分三是時已下至三藐三菩提有十行經明諸菩薩信解力普賢菩薩本願興雲供養光明普照息三惡趣令諸菩薩入普賢行分如普賢菩薩如應現身即見故將心出入三昧求即不得見明無出入智不可作出入三昧求故自非位合道同智自會矣想念而見且是如應現身故然後方會其本身也餘義如文自具意明無依住智是普賢之大體如應現身是普賢之大用。
　　【經】爾時普眼菩薩白佛言世尊普賢菩薩是住大威德者住無等者住無過者住不退者住平等者住不壞者住一切差別法者住一切無差別法者住一切眾生善巧心所住者住一切法自在解脫三昧者佛言如是如是普眼如汝所說普賢菩薩有阿僧祇清淨功德所謂無等莊嚴功德無量寶功德不思議海功德無量相功德無邊雲功德無邊際不可稱讚功德無盡法功德不可說功德一切佛功德稱揚讚歎不可盡功德。
　　【論】第八爾時普眼菩薩已下至歎不可盡功德九行半經明普眼菩薩以十種住法歎普賢菩薩十種廣大所住之法分釋義明普眼歎普賢十種廣大住如來歎普賢十廣大功德其義如文稱歎。
　　【經】爾時如來告普賢菩薩言普賢汝應為普眼及此會中諸菩薩眾說十大三昧令得善入成滿普賢所有行願諸菩薩摩訶薩說此十大三昧故令過去菩薩已得出離現在菩薩今得出離未來菩薩當得出離何等為十一者普光大三昧二者妙光大三昧三者次第徧往諸佛國土大三昧四者清淨深心行大三昧五者知過去莊嚴藏大三昧六者智光明藏大三昧七者了知一切世界佛莊嚴大三昧八者眾生差別身大三昧九者法界自在大三昧十者無礙輪大三昧此十大三昧諸大菩薩乃能善入去來現在一切諸佛已說當說現說若諸菩薩愛樂尊重修習不懈則得成就如是之人則名為佛則名如來亦則名為得十力人亦名導師亦名大導師亦名一切智亦名一切見亦名住無礙亦名達諸境亦名一切法自在此菩薩普入一切世界而於世界無所著普入一切眾生界而於眾生無所取普入一切身而於身無所礙普入一切法界而知法界無有邊親近三世一切佛明見一切諸佛法巧說一切文字了達一切假名成就一切菩薩清淨道安住一切菩薩差別行於一念中普得一切三世智普知一切三世法普說一切諸佛教普轉一切不退輪於去來現在一一世普證一切菩提道於此一一菩提中普了一切佛所說此是諸菩薩法相門是諸菩薩智覺門是一切種智無勝幢門是普賢菩薩諸行願門是猛利神通誓願門是一切總持辯才門是三世諸法差別門是一切諸佛示現門是以薩婆若安立一切眾生門是以佛神力嚴淨一切世界門若菩薩入此三昧得法界力無有窮盡得虗空行無有障礙得法王位無量自在譬如世間灌頂受職得無邊智一切通達得廣大力十種圓滿成無諍心入寂滅際大悲無畏猶如師子為智慧丈夫然正法明燈一切功德歎不可盡聲聞獨覺莫能思議得法界智住無動際而能隨俗種種開演住於無相善入法相得自性清淨藏生如來清淨家善開種種差別法門而以智慧了無所有善知於時常行法施開悟一切名為智者普攝眾生悉令清淨以方便智示成佛道而常修行菩薩之行無有斷盡入一切智方便境界示現種種廣大神通是故普賢汝今應當分別廣說一切菩薩十大三昧今此眾會咸皆願聞。
　　【論】第九爾時如來告普賢菩薩已下至咸皆樂聞有四十五行經明令普賢菩薩演說十種三昧分釋義中分為八段一爾時如來已下至當得出離有四行半經明佛令普賢說十大三昧分二何者為十已下至無礙輪大三昧有六行經明如來先自說十三昧名分三此十大三昧已下至當說現說有一行半經明此三昧十方三世諸佛共所同說分其三昧名如來自說者意明如來是三昧之體令普賢說三昧之功用者明普賢是三昧之用以明佛果位中體用圓滿故此約體名佛用是普賢此位會體用自在故四若諸菩薩已下至亦名一切法自在有四行半經明佛歎若聞此三昧愛樂修行名得佛自在分五此菩薩已下至普了一切佛所說有九行半經明修學此十三昧者得於一切法無所著自在善巧轉佛法輪分六此是諸菩薩法相門已下至嚴淨一切世界門有五行半經明佛歎修此十三昧能入十種法門分七若菩薩入此三昧已下至示現種種廣大神通有十二行半經明佛歎若入此三昧得獲大方便利用示現成佛不捨修菩薩行分八是故已下至咸皆願聞有一行半經明如來勸令普賢說此十三昧德用自在分其中文義如經自明如此十定品已後十一品經意以十地中所得出世大悲智成處世大悲智令差別智圓滿自在方成普賢行具足以出世悲智是佛果處世差別智悲是普賢行是菩薩道至出現品二行方終。
　　第十爾時已下有十段經正說十種三昧作用之功分其文列後。
　　【經】爾時普賢菩薩承如來旨觀普眼等諸菩薩眾而告之言佛子云何為菩薩摩訶薩普光明三昧佛子此菩薩摩訶薩有十種無盡法何者為十所謂諸佛出現智無盡眾生變化智無盡世界如影智無盡深入法界智無盡善攝菩薩智無盡菩薩不退智無盡善觀一切法義智無盡善持心力智無盡住廣大菩提心智無盡住一切佛法一切智願力智無盡佛子是名菩薩摩訶薩十種無盡法佛子此菩薩摩訶薩發十種無邊心何等為十所謂發度脫一切眾生無邊心發承事一切諸佛無邊心發供養一切諸佛無邊心發普見一切諸佛無邊心發受持一切佛法不忘失無邊心發示現一切佛無量神變無邊心發為得佛力故不捨一切菩提行無邊心發普入一切智微細境界說一切佛法無邊心發普入佛不思議廣大境界無邊心發於佛辯才起深志樂領受諸佛法無邊心發示現種種自在身入一切如來道場眾會無邊心是為十佛子此菩薩摩訶薩有十種入三昧差別智何者為十所謂東方入定西方起西方入定東方起南方入定北方起北方入定南方起東北方入定西南方起西南方入定東北方起西北方入定東南方起東南方入定西北方起下方入定上方起上方入定下方起是為十佛子此菩薩摩訶薩有十種入大三昧善巧智何者為十佛子菩薩摩訶薩以三千大千世界為一蓮華現身徧此蓮華之上結跏趺坐身中復現三千大千世界其中有百億四天下一一四天下現百億身一一身入百億百億三千大千世界於彼世界一一四天下現百億百億菩薩修行一一菩薩修行生百億百億決定解一一決定解令百億百億根性圓滿一一根性成百億百億菩薩法不退業然所現身非一非多入定出定無所錯亂佛子如羅睺羅阿脩羅王本身長七百由旬化形長十六萬八千由旬於大海中出其半身與須彌山而正齊等佛子彼阿脩羅王雖化其身長十六萬八千由旬然亦不壞本身之相諸蘊界處悉皆如本心不錯亂不於變化身而作他想於其本身生非己想本受生身恒受諸樂化身常現種種自在神通威力佛子阿脩羅王有貪恚癡具足憍慢尚能如是變現其身何況菩薩摩訶薩能深了達心法如幻一切世間皆悉如夢一切諸佛出興於世皆如影像一切世界猶如變化言語音聲悉皆如響見如實法以如實法而為其身知一切法本性清淨了知身心無有實體其身普住無量境界以佛智慧廣大光明淨修一切菩提之行佛子菩薩摩訶薩住此三昧超過世間遠離世間無能惑亂無能映奪佛子譬如比丘觀察內身住不淨觀審見其身皆是不淨菩薩摩訶薩亦復如是住此三昧觀察法身見諸世間普入其身於中明見一切世間及世間法於諸世間及世間法皆無所著佛子是名菩薩摩訶薩第一普光明大三昧善巧智。
　　【論】初普光明三昧中約分四門一釋三昧名二明三昧之體用三舉三昧之境界四隨文釋義一釋三昧名者何故名為普光明三昧三者正也昧者定也識心不現名之為昧正智徧周名之為普照迷破惑名之為光法無不達名之為明二明三昧之體用者此三昧明以法身根本智為體十種無盡智為用以此義故佛自說三昧之名普賢說三昧之用三明舉三昧之境界者於此初三昧中略舉境界以三千大千世界為一蓮華現身徧此蓮華之上結跏趺坐於其身中復現三千大千世界其中有百億四天下一一四天下現百億身一一身入百億百億三千大千世界於彼世界一一四天下現百億百億菩薩修行一一菩薩修行生百億百億決定解令百億百億根性圓滿一一根性成百億百億菩薩法不退業然所現身非一非多入定出定無所錯亂如是後後倍倍增廣具如經說此是初三昧之境界意明身土重重重重相入徧周廣大無盡限故四隨文釋義者於此段略舉十義一普賢菩薩承如來旨說此三昧不自己功旨者意也二重舉三昧名三舉菩薩十種無盡智四明如是菩薩能發十種無邊心五明是菩薩有十種入三昧六明十種入三昧善巧智七舉羅睺羅阿脩羅王不壞本身現變化身喻八明菩薩深達心法如幻法門九明比丘觀察內身不淨不壞本身如故喻十明菩薩住此三昧觀察法身見諸世間及世間法普入其身如上修學普光明三昧以觀法身根本智為體以十無盡智為用以發十無邊心為所行之行以十種入三昧差別智為三昧同別自在之力以十種入三昧善巧智令三昧身一多佛剎眾生剎現在身內不廢自身常復如故復於身內現無量身度眾生及供養諸佛如下文云住此三昧觀察法身見諸世間普入其身於中明見一切世間及世間法於諸世間及世間法皆無所著為以法身性自無內外大小中邊量故法如是見故法如是無著故為從法身無相理所現世間及世間法皆如影幻體故為世間及世間法皆法身一味無二相故所有報境皆如影像重重不礙故如羅睺羅阿脩羅王者明能攝日光令世生惱以羅云攝睺云惱也阿脩羅云無天無天妙戲故於中化事如經自明。
　　【經】佛子云何為菩薩摩訶薩妙光明三昧佛子此菩薩摩訶薩能入三千大千世界微塵數三千大千世界於一一世界現三千大千世界微塵數身一一身放三千大千世界微塵數光一一光現三千大千世界微塵數色一一色照三千大千世界微塵數世界一一世界中調伏三千大千世界微塵數眾生是諸世界種種不同菩薩悉知所謂世界雜染世界清淨世界所因世界建立世界同住世界光色世界來往如是一切菩薩悉知菩薩悉入是諸世界亦悉來入菩薩之身然諸世界無有雜亂種種諸法亦不壞滅佛子譬如日出遶須彌山照七寶山其七寶山及寶山間皆有光影分明顯現其寶山上所有日影莫不顯現山間影中其七山間所有日影亦悉顯現山上影中如是展轉更相影現或說日影出七寶山或說日影出七山間或說日影入七寶山或說日影入七山間但此日影更相照現無有邊際體性非有亦復非無不住於山不離於山不住於水亦不離水佛子菩薩摩訶薩亦復如是住此妙光廣大三昧不壞世界安立之相不滅世間諸法自性不住世界內不住世界外於諸世界無所分別亦不壞於世界之相觀一切法一相無相亦不壞於諸法自性住真如性恒不捨離佛子譬如幻師善知幻術住四衢道作諸幻事於一日中一須臾頃或現一日或現一夜或復現作七日七夜半月一月一年百年隨其所欲皆能示現城邑聚落泉流河海日月雲雨宮殿屋宅如是一切靡不具足不以示現經年歲故壞其根本一日一時不以本時極短促故壞其所現日月年歲幻相明現本日不滅菩薩摩訶薩亦復如是入此妙光廣大三昧現阿僧祇世界入一世界其阿僧祇世界一一皆有地水火風大海諸山城邑聚落園林屋宅天宮龍宮夜叉宮乾闥婆宮阿脩羅宮迦樓羅宮緊那羅宮摩睺羅伽宮種種莊嚴皆悉具足欲界色界無色界小千世界大千世界業行果報死此生彼一切世間所有時節須臾晝夜半月一月一歲百歲成劫壞劫雜染國土清淨國土廣大國土狹小國土於中諸佛出興于世佛剎清淨菩薩眾會周帀圍遶神通自在教化眾生其諸國土所在方處無量人眾悉皆充滿殊形異趣種種眾生無量無邊不可思議去來現在清淨業力出生無量上妙珍寶如是等事咸悉示現入一世界菩薩於此普皆明見普入普觀普思普了以無盡智皆如實知不以彼世界多故壞此一世界不以此世界一故壞彼多世界何以故菩薩知一切法皆無我故是名入無命法無作法者菩薩於一切世間勤修行無諍法故是名住無我法者菩薩如實見一切身皆從緣起故是名住無眾生法者菩薩知一切生滅法皆從因生故是名住無補特伽羅法者菩薩知諸法本性平等故是名住無意生無摩納婆法者菩薩知一切法本性寂靜故是名住寂靜法者菩薩知一切法一相故是名住無分別法者菩薩知法界無有種種差別法故是名住不思議法者菩薩勤修一切方便善調伏眾生故是名住大悲法者佛子菩薩如是能以阿僧祇世界入一世界知無數眾生種種差別見無數菩薩各各發趣觀無數諸佛處處出興彼諸如來所演說法其諸菩薩悉能領受亦見自身於中修行然不捨此處而見在彼亦不捨彼處而見在此彼身此身無有差別入法界故常勤觀察無有休息不捨智慧無退轉故如有幻師隨於一處作諸幻術不以幻地故壞於本地不以幻日故壞於本日菩薩摩訶薩亦復如是於無國土現有國土於有國土現無國土於有眾生現無眾生於無眾生現有眾生無色現色色現無色初不亂後後不亂初菩薩了知一切世法悉亦如是同於幻化知法幻故知智幻知智幻故知業幻知智幻業幻已起於幻智觀一切業如世幻者不於處外而現其幻亦不於幻外而有其處菩薩摩訶薩亦復如是不於虗空外入世間亦不於世間外入虗空何以故虗空世間無差別故住於世間亦住虗空菩薩摩訶薩於虗空中能見能修一切世間種種差別妙莊嚴業於一念頃悉能了知無數世界若成若壞亦知諸劫相續次第能於一念現無數劫亦不令其一念廣大菩薩摩訶薩得不思議解脫幻智到於彼岸住於幻際入世幻數思惟諸法悉皆如幻不違幻世盡於幻智了知三世與幻無別決定通達心無邊際如諸如來住如幻智其心平等菩薩摩訶薩亦復如是知諸世間皆悉如幻於一切處皆無所著無有我所如彼幻師作諸幻事雖不與彼幻事同住而於幻事亦無迷惑菩薩摩訶薩亦復如是知一切法到於彼岸心不計我能入於法亦不於法而有錯亂是為菩薩摩訶薩第二妙光明大三昧善巧智。
　　【論】第二妙光明三昧者於此段中四義如前一釋三昧名二明三昧體用如下自明三明三昧之境界四隨文釋義一釋三昧名者為明法身理智體淨能現妙光以立其名二釋三昧之體用者明此三昧還以根本智為體幻智為用三明三昧之境界者以入三千大千世界微塵數三千大千世界於一一世界中復現三千大千世界微塵數身乃至一一身放三千大千世界微塵數光具如經說乃至菩薩身中能現一切聖凡國土更相照現重重相入等是此三昧之境界具如經說四隨文釋義者復分為二一長科經意二隨文解釋一長科經意者於此段中長科為十段一佛子已下一行經是普賢菩薩告眾重舉三昧之名分二佛子此菩薩已下至種種諸法亦不壞滅有十一行經明入三昧境界廣狹身土照現互相涉入光影重重不雜亂分三佛子譬如日出已下至亦不離水有八行經明以日光照現七寶山及大海水及山間以此日光影更相照現影像重重無盡光影喻分四佛子菩薩摩訶薩已下至恒不捨離有五行經明如是菩薩住妙光廣大三昧不壞世間相不壞真性二俱不住二俱不壞分五佛子譬如幻師已下至本日不滅有七行經明以幻師幻作日月年歲長短不同不壞本日喻分六菩薩摩訶薩已下至不壞彼多世界有十七行經明菩薩入此妙光大三昧能一多世界更互相入各不妨礙分七何以故已下至是名住大悲法者有十一行經明菩薩住無我法於諸法自他境界身之及心無所妨礙分八佛子已下至無退轉故有六行半經明此菩薩以不可數世界入一世界善知無數眾生差別菩薩趣入差別佛處處出興皆現自身於彼一一佛所修行諸行而身彼此無去來能同異自在分九如有幻師已下至後不亂初有五行半經明以幻師喻菩薩實智所生如幻喻分十菩薩了知一切智幻故已下至下有二十行半經明入此妙光明大三昧得智幻門自在分四隨文釋義者此一段以根本無作智性自徧周以如影智顯現諸境自他相入一多自在由根本智故多入一中猶如影智一現多境各身色相狀差別故如世界所因者今生修是來世因世界建立者明各各世界建立法則故世界同住者一世界中有多類眾生同住光色世界者或有眾生於佛光中住故如此日月星是帝王及人中眾生共業所化精光昇上復有天住居其中故往來者於虗空中持轉往來此菩薩悉知如八部神名如初會中已釋補特伽羅法者數取趣明數取惡法趣於苦果摩納婆法教儒童法餘如經自具。
　　【經】佛子云何為菩薩摩訶薩次第徧往諸佛國土神通三昧佛子此菩薩摩訶薩過於東方無數世界復過爾所世界微塵數世界於彼諸世界中入此三昧或剎那入或須臾入或相續入或日初分時入或日中分時入或日後分時入或夜初分時入或夜中分時入或夜後分時入或一日入或五日入或半月入或一月入或一年入或百年入或千年入或百千年入或億年入或百千億年入或百千那由他億年入或一劫入或百劫入或百千劫入或百千那由他億劫入或無數劫入或無量劫入或無邊劫入或無等劫入或不可數劫入或不可稱劫入或不可思劫入或不可量劫入或不可說劫入或不可說不可說劫入若久若近若法若時種種不同菩薩於彼不生分別心無染著不作二不作不二不作普不作別雖離此分別而以神通方便從三昧起於一切法不忘不失至於究竟譬如日天子周行照耀晝夜不住日出名晝日沒名夜晝亦不生夜亦不滅菩薩摩訶薩於無數世界入神通三昧入三昧已明見爾所無數世界亦復如是佛子是為菩薩摩訶薩第三次第徧往諸佛國土神通大三昧善巧智。
　　【論】第三次第徧往諸佛國土神通三昧者於此段中約有三門一釋三昧名二釋三昧體用三隨文釋義一釋三昧名者何故名為徧往諸佛國土神通三昧為此三昧以理性自性徧周即智用自體徧周以智用自體徧周即神通徧周此明約理智自體徧周以如幻智應物動寂依根本智恒無來往彼此延促以此立名名為徧往諸佛國土神通三昧二釋三昧體用者此三昧以法性身為體以根本智起如幻智為用此如幻智如空谷響應物成音自無體故以此二智以法為體但有德用而無所依乃至一切眾生心本來如是故但為智自無性不能自了逐境成迷故以止觀二門照之迷解依本此約法身為止體約觀十二緣生成智體用明定能發慧觀能起智三隨文釋義者二義如前一長科經意者於此段中長科為四段一佛子已下至神通三昧有一行半經明普賢重舉三昧之名分二佛子此菩薩已下至於究竟有十六行半經明入三昧延促自在無所分別於諸法不忘失分三譬如日天子已下至亦復如是有三行半經明舉日天子照臨四天下晝夜無生滅喻分四佛子已下至善巧智有一行半經明都舉已上總結其三昧之名分已上文義自具不煩更釋。
　　【經】佛子云何為菩薩摩訶薩清淨深心行三昧佛子此菩薩摩訶薩知諸佛身數等眾生見無量佛過阿僧祇世界微塵數於彼一一諸如來所以一切種種妙香而作供養以一切種種妙華而作供養以一切種種蓋大如阿僧祇佛剎而作供養以超過一切世界一切上妙莊嚴具而作供養散一切種種寶而作供養以一切種種莊嚴具莊嚴經行處而作供養以一切無數上妙摩尼寶藏而作供養以佛神力所流出過諸天上味飲食而作供養一切佛剎種種上妙諸供養具能以神力普皆攝取而作供養於彼一一諸如來所恭敬尊重頭頂禮敬舉身布地請問佛法讚佛平等稱揚諸佛廣大功德入於諸佛所入大悲得佛平等無礙之力於一念頃一切佛所勤求妙法然於諸佛出興於世入般涅槃如是之相皆無所得如散動心了別所緣心起不知何所緣起心滅不知何所緣滅此菩薩摩訶薩亦復如是終不分別如來出世及涅槃相佛子如日中陽燄不從雲生不從池生不處於陸不住於水非有非無非善非惡非清非濁不堪飲漱不可穢汙非有體非無體非有味非無味以因緣故而現水相為識所了遠望似水而興水想近之則無本想自滅此菩薩摩訶薩亦復如是不得如來出興於世及涅槃相諸佛有相及以無相皆是想心之所分別佛子此三昧名為清淨深心行菩薩摩訶薩於此三昧入已而起起已不失譬如有人從睡得寤憶所夢事覺時雖無夢中境界而能憶念心不忘失菩薩摩訶薩亦復如是入於三昧見佛聞法從定而起憶持不忘而以此法開曉一切道場眾會莊嚴一切諸佛國土無量義趣悉得明達一切法門皆亦清淨然大智炬長諸佛種無畏具足辯才不竭開示演說甚深法藏是為菩薩摩訶薩第四清淨深心行大三昧善巧智。
　　【論】第四清淨深心行三昧於此段中三門如前一釋三昧之名者何故名為清淨深心行三昧以菩薩已修空無相之理智得身如理智徧周之身起前理智徧周之身以善巧智加行深心供養隨所供養一切諸佛香華蓋等十事而心不壞法身智身無作無想是故以立其名二釋三昧之體用者以法身根本智為體起方便善巧智興十事供養等眾生數佛為用三隨文釋義二義如前一長科經意者於此段中科為四段一佛子已下一行經明普賢菩薩重舉三昧之名二佛子此菩薩已下至不分別如來出世及涅槃相有十八行半經明以香華蓋等十事供養等眾生數諸佛分三佛子如日中陽燄已下至皆是心想之所分別有七行經明舉日中陽燄喻菩薩得知如來出興滅度分四佛子此三昧已下至善巧智有十行經明入三昧如夢中所見境界憶念不忘為人善說喻分二隨文釋義者其義如文但入觀者善得其宜先須入無思無心定得法身之理稱虗空之性方可於根本智方便起智興供養心起用須得自在稱理智而為之若也但修空無相法身即於智不能起用若但一向生想不見無相法身即純是有為一一依此十定次第方便一一經文自具明矣。
　　【經】佛子云何為菩薩摩訶薩知過去莊嚴藏三昧佛子此菩薩摩訶薩能知過去諸佛出現所謂劫次第中諸剎次第剎次第中諸劫次第劫次第中諸佛出現次第佛出現次第中說法次第說法次第中諸心樂次第心樂次第中諸根次第根次第中調伏次第調伏次第中諸佛壽命次第壽命次第中知億那由他年歲數量次第佛子此菩薩摩訶薩得如是無邊次第智故則知過去諸佛則知過去諸剎則知過去法門則知過去諸劫則知過去諸法則知過去諸心則知過去諸解則知過去諸眾生則知過去諸煩惱則知過去諸儀式則知過去諸清淨佛子此三昧名過去清淨藏於一念中能入百劫能入千劫能入百千劫能入百千億那由他劫能入無數劫能入無量劫能入無邊劫能入無等劫能入不可數劫能入不可稱劫能入不可思劫能入不可量劫能入不可說劫能入不可說不可說劫佛子彼菩薩摩訶薩入此三昧不滅現在不緣過去佛子彼菩薩摩訶薩從此三昧起於如來所受十種不可思議灌頂法亦得亦清淨亦成就亦入亦證亦滿亦持平等了知三輪清淨何等為十一者辯不違義二者說法無盡三者訓詞無失四者樂說不斷五者心無恐畏六者語必誠實七者眾生所依八者救脫三界九者善根最勝十者調御妙法佛子此是十種灌頂法若菩薩入此三昧從三昧起無間則得如歌羅邏入胎藏時於一念間識則託生菩薩摩訶薩亦復如是從此定起於如來所一念則得此十種法佛子是名菩薩摩訶薩第五知過去莊嚴藏大三昧善巧智。
　　【論】第五知過去莊嚴藏三昧於此段中三門如前一釋三昧名者何故名為知過去莊嚴藏大三昧此菩薩入此定中能知過去諸佛出現劫剎諸佛出現法門以嚴自心根本智具差別智以此成名為前之三昧興其供養於定中須知劫剎諸佛出興之次第法門二釋三昧之體用者以根本智為體知劫剎次第差別智為用已下如文三隨文釋義者三輪者神通記心正教是三輪清淨明此三昧得神通善記不忘善說諸法如歌羅邏者此云薄酪謂初受胎如薄酪自餘如文自具。

　　大方廣佛新華嚴經合論卷第六十八


　　音切


儒
　　(人朱切)。

漱
　　(所奏切)。

覺
　　(教音)。

邏
　　(郎佐切)。

酪
　　(盧各切)。

錯
　　(倉各切)。

暎
　　(於敬切)。

蔽
　　(必袂切)。
　　大方廣佛新華嚴經合論卷第六十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十定品第二十七之三

　　【經】佛子云何為菩薩摩訶薩智光明藏三昧佛子彼菩薩摩訶薩住此三昧能知未來一切世界一切劫中所有諸佛若已說若未說若已授記若未授記種種名號各各不同所謂無數名無量名無邊名無等名不可數名不可稱名不可思名不可量名不可說名當出現於世當利益眾生當作法王當興佛事當說福利當讚善義當說白分義當淨治諸惡當安住功德當開示第一義諦當入灌頂位當成一切智彼諸如來修圓滿行發圓滿願入圓滿智有圓滿眾備圓滿莊嚴集圓滿功德悟圓滿法得圓滿果具圓滿相成圓滿覺彼諸如來名姓種族方便善巧神通變化成熟眾生入般涅槃如是一切皆悉了知此菩薩於一念中能入一劫百劫千劫百千劫百千億那由他劫入閻浮提微塵數劫入四天下微塵數劫入小千世界微塵數劫入中千世界微塵數劫入大千世界微塵數劫入百佛剎微塵數劫入百千佛剎微塵數劫入百千億那由他佛剎微塵數劫入無數佛剎微塵數劫入無量佛剎微塵數劫入無邊佛剎微塵數劫入無等佛剎微塵數劫入不可數佛剎微塵數劫入不可稱佛剎微塵數劫入不可思佛剎微塵數劫入不可量佛剎微塵數劫入不可說佛剎微塵數劫入不可說不可說佛剎微塵數劫如是未來一切世界所有劫數能以智慧皆悉了知以了知故其心復入十種持門何者為十所謂入佛持故得不可說佛剎微塵數諸佛護念入法持故得十種陀羅尼光明無盡辯才入行持故出生圓滿殊勝諸願入力持故無能暎蔽無能摧伏入智持故所行佛法無有障礙入大悲持故轉於不退清淨法輪入差別善巧句持故轉一切文字輪淨一切法門地入師子受生法持故開法關鑰出欲淤泥入智力持故修菩薩行常不休息入善友力持故令無邊眾生普得清淨入無住力持故入不可說不可說廣大劫入法力持故以無礙方便智知一切法自性清淨佛子菩薩摩訶薩住此三昧已善巧住不可說不可說劫善巧住不可說不可說剎善巧知不可說不可說種種眾生善巧知不可說不可說眾生異相善巧知不可說不可說同異業報善巧知不可說不可說精進諸根習氣相續差別諸行善巧知不可說不可說無量染淨種種思惟善巧知不可說不可說法種種義無量文字演說言詞善巧知不可說不可說種種佛出現種族時節現相說法施為佛事入般涅槃善巧知不可說不可說無邊智慧門善巧知不可說不可說一切神通無量變現佛子譬如日出世間所有村營城邑宮殿屋宅山澤鳥獸樹林華果如是一切種種諸物有目之人悉得明見佛子日光平等無有分別而能令目見種種相此大三昧亦復如是體性平等無有分別能令菩薩知不可說不可說百千億那由他差別之相佛子此菩薩摩訶薩如是了知時令諸眾生得十種不空何等為十一者見不空令諸眾生生善根故二者聞不空令諸眾生得成熟故三者同住不空令諸眾生心調伏故四者發起不空令諸眾生如言而作通達一切諸法義故五者行不空令無邊世界皆清淨故六者親近不空於不可說不可說佛剎諸如來所斷不可說不可說眾生疑故七者願不空隨所念眾生令作勝供養成就諸願故八者善巧法不空皆令得住無礙解脫清淨智故九者雨法雨不空於不可說不可說諸根眾生中方便開示一切智行令住佛道故十者出現不空現無邊相令一切眾生皆蒙照故佛子菩薩摩訶薩住此三昧得十種不空時諸天王眾皆來頂禮諸龍王眾興大香雲諸夜叉王頂禮其足阿脩羅王恭敬供養迦樓羅王前後圍遶諸梵天王悉來勸請緊那羅王摩睺羅伽王咸共稱讚乾闥婆王常來親近諸人王眾承事供養佛子是為菩薩摩訶薩第六智光明藏大三昧善巧智。
　　【論】第六智光明藏三昧者明此菩薩能知未來一切諸劫中所有諸佛若已說法若未說法皆悉能知故智光明藏者不離一念含三世劫智名之為藏餘義如文自具於中八部王等名依初會已釋名此不表法但以供養恭敬法故親近如來。
　　【經】佛子云何為菩薩摩訶薩了知一切世界佛莊嚴三昧佛子此三昧何故名了知一切世界佛莊嚴佛子菩薩摩訶薩住此三昧能次第入東方世界能次第入南方世界西方北方四維上下所有世界悉亦如是能次第入皆見諸佛出興於世亦見彼佛一切神力亦見諸佛所有遊戲亦見諸佛廣大威德亦見諸佛最勝自在亦見諸佛大師子吼亦見諸佛所修諸行亦見諸佛種種莊嚴亦見諸佛神足變化亦見諸佛眾會雲集眾會清淨眾會廣大眾會一相眾會多相眾會處所眾會居止眾會成熟眾會調伏眾會威德如是一切悉皆明見亦見眾會其量大小等閻浮提亦見眾會等四天下亦見眾會等小千界亦見眾會等中千界亦見眾會量等三千大千世界亦見眾會充滿百千億那由他佛剎亦見眾會充滿阿僧祇佛剎亦見眾會充滿百佛剎微塵數佛剎亦見眾會充滿千佛剎微塵數佛剎亦見眾會充滿百千億那由他佛剎微塵數佛剎亦見眾會充滿無數佛剎微塵數佛剎亦見眾會充滿無量佛剎微塵數佛剎亦見眾會充滿無邊佛剎微塵數佛剎亦見眾會充滿無等佛剎微塵數佛剎亦見眾會充滿不可數佛剎微塵數佛剎亦見眾會充滿不可稱佛剎微塵數佛剎亦見眾會充滿不可思佛剎微塵數佛剎亦見眾會充滿不可量佛剎微塵數佛剎亦見眾會充滿不可說佛剎微塵數佛剎亦見眾會充滿不可說不可說佛剎微塵數佛剎亦見諸佛於彼眾會道場中示現種種相種種時種種國土種種變化種種神通種種莊嚴種種自在種種形量種種事業菩薩摩訶薩亦見自身往彼眾會亦自見身在彼說法亦自見身受持佛語亦自見身善知緣起亦自見身住在虗空亦自見身住於法身亦自見身不生染著亦自見身不住分別亦自見身無有疲倦亦自見身普入諸智亦自見身普知諸義亦自見身普入諸地亦自見身普入諸趣亦自見身普知方便亦自見身普住佛前亦自見身普入諸力亦自見身普入真如亦自見身普入無諍亦自見身普入諸法如是見時不分別國土不分別眾生不分別佛不分別法不執著身不執著身業不執著心不執著意譬如諸法不分別自性不分別音聲而自性不捨名字不滅菩薩摩訶薩亦復如是不捨於行隨世所作而於此二無所執著佛子菩薩摩訶薩見佛無量光色無量形相圓滿成就平等清淨一一現前分明證了或見佛身種種光明或見佛身圓光一尋或見佛身如盛日色或見佛身微妙光色或見佛身作清淨色或見佛身作黃金色或見佛身作金剛色或見佛身作紺青色或見佛身作無邊色或見佛身作大青摩尼寶色或見佛身其量七肘或見佛身其量八肘或見佛身其量九肘或見佛身其量十肘或見佛身二十肘量或見佛身三十肘量如是乃至一百肘量一千肘量或見佛身一俱盧舍量或見佛身半由旬量或見佛身一由旬量或見佛身十由旬量或見佛身百由旬量或見佛身千由旬量或見佛身百千由旬量或見佛身閻浮提量或見佛身四天下量或見佛身小千界量或見佛身中千界量或見佛身大千界量或見佛身百大千世界量或見佛身千大千世界量或見佛身百千大千世界量或見佛身百千億那由他大千世界量或見佛身無數大千世界量或見佛身無量大千世界量或見佛身無邊大千世界量或見佛身無等大千世界量或見佛身不可數大千世界量或見佛身不可稱大千世界量或見佛身不可思大千世界量或見佛身不可量大千世界量或見佛身不可說大千世界量或見佛身不可說不可說大千世界量佛子菩薩如是見諸如來無量色相無量形狀無量示現無量光明無量光明網其光分量等于法界於法界中無所不照普令發起無上智慧又見佛身無有染著無有障礙上妙清淨佛子菩薩如是見於佛身而如來身不增不減譬如虗空於蟲所食芥子孔中亦不減小於無數世界中亦不增廣其諸佛身亦復如是見大之時亦無所增見小之時亦無所減佛子譬如月輪閻浮提人見其形小而亦不減月中住者見其形大而亦不增菩薩摩訶薩亦復如是住此三昧隨其心樂見諸佛身種種化相言辭演法受持不忘而如來身不增不減佛子譬如眾生命終之後將受生時不離於心所見清淨菩薩摩訶薩亦復如是不離於此甚深三昧所見清淨佛子菩薩摩訶薩住此三昧成就十種速疾法何者為十所謂速增諸行圓滿大願速以法光照耀世間速以方便轉於法輪度脫眾生速隨眾生業示現諸佛清淨國土速以平等智趣入十力速與一切如來同住速以大慈力摧破魔軍速斷眾生疑令生歡喜速隨勝解示現神變速以種種妙法言辭淨諸世間佛子此菩薩摩訶薩復得十種法印印一切法何等為十一者同去來今一切諸佛平等善根二者同諸如來得無邊際智慧法身三者同諸如來住不二法四者同諸如來觀察三世無量境界皆悉平等五者同諸如來得了達法界無礙境界六者同諸如來成就十力所行無礙七者同諸如來永絕二行住無諍法八者同諸如來教化眾生恒不止息九者同諸如來於智善巧義善巧中能善觀察十者同諸如來與一切佛平等無二佛子若菩薩摩訶薩成就此了知一切世界佛莊嚴大三昧善巧方便門是無師者不由他教自入一切佛法故是丈夫者能開悟一切眾生故是清淨者知心性本淨故是第一者能度脫一切世間故是安慰者能開曉一切眾生故是安住者未住佛種性者令得住故是真實知者入一切智門故是無異想者所言無二故是住法藏者誓願了知一切佛法故是能雨法雨者隨眾生心樂悉令充足故佛子譬如帝釋於頂髻中置摩尼寶以寶力故威光轉盛其釋天王初獲此寶則得十法出過一切三十三天何等為十一者色相二者形體三者示現四者眷屬五者資具六者音聲七者神通八者自在九者慧解十者智用如是十種悉過一切三十三天菩薩摩訶薩亦復如是初始獲得此三昧時則得十種廣大智藏何等為十一者照耀一切佛剎智二者知一切眾生受生智三者普作三世變化智四者普入一切佛身智五者通達一切佛法智六者普攝一切淨法智七者普令一切眾生入法身智八者現見一切法普眼清淨智九者一切自在到於彼岸智十者安住一切廣大法普盡無餘智佛子菩薩摩訶薩住此三昧復得十種最清淨威德身何等為十一者為照耀不可說不可說世界故放不可說不可說光明輪二者為令世界咸清淨故放不可說不可說無量色相光明輪三者為調伏眾生故放不可說不可說光明輪四者為親近一切諸佛故化作不可說不可說身五者為承事供養一切諸佛故雨不可說不可說種種殊妙香華雲六者為承事供養一切佛及調伏一切眾生故於一一毛孔中化作不可說不可說種種音樂七者為成熟眾生故現不可說不可說種種無量自在神變八者為於十方種種名號一切佛所請問法故一步超過不可說不可說世界九者為令一切眾生見聞之者皆不空故現不可說不可說種種無量清淨色相身無能見頂十者為與眾生開示無量祕密法故發不可說不可說音聲語言佛子菩薩摩訶薩得此十種最清淨威德身已能令眾生得十種圓滿何等為十一者能令眾生得見於佛二者能令眾生深信於佛三者能令眾生聽聞於法四者能令眾生知有佛世界五者能令眾生見佛神變六者能令眾生念所集業七者能令眾生定心圓滿八者能令眾生入佛清淨九者能令眾生發菩提心十者能令眾生圓滿佛智佛子菩薩摩訶薩令眾生得十種圓滿已復為眾生作十種佛事何等為十所謂以音聲作佛事為成熟眾生故以色形作佛事為調伏眾生故以憶念作佛事為清淨眾生故以震動世界作佛事為令眾生離惡趣故以方便覺悟作佛事為令眾生不失念故以夢中現相作佛事為令眾生恒正念故以放大光明作佛事為普攝取諸眾生故以修菩薩行作佛事為令眾生住勝願故以成正等覺作佛事為令眾生知幻法故以轉妙法輪作佛事為眾說法不失時故以現住壽命作佛事為調伏一切眾生故以示般涅槃作佛事知諸眾生起疲厭故佛子是為菩薩摩訶薩第七了知一切世界佛莊嚴大三昧善巧智。
　　【論】第七了知一切世界佛莊嚴三昧者明此菩薩能徧入十方一切世界見一切諸佛所有教化莊嚴悉能見盡及承事供養及所聞法普入諸趣等總盡故因立名也於中文義經自具明。
　　【經】佛子云何為菩薩摩訶薩一切眾生差別身三昧佛子菩薩摩訶薩住此三昧得十種無所著何者為十所謂於一切剎無所著於一切方無所著於一切劫無所著於一切眾無所著於一切法無所著於一切菩薩無所著於一切菩薩願無所著於一切三昧無所著於一切佛無所著於一切地無所著是為十佛子菩薩摩訶薩於此三昧云何入云何起佛子菩薩摩訶薩於此三昧內身入外身起外身入內身起同身入異身起異身入同身起人身入夜叉身起夜叉身入龍身起龍身入阿脩羅身起阿脩羅身入天身起天身入梵王身起梵王身入欲界身起天中入地獄起地獄入人間起人間入餘趣起千身入一身起一身入千身起那由他身入一身起一身入那由他身起閻浮提眾生眾中入西瞿陀尼眾生眾中起西瞿陀尼眾生眾中入北拘盧眾生眾中起北拘盧眾生眾中入東毗提訶眾生眾中起東毗提訶眾生眾中入三天下眾生眾中起三天下眾生眾中入四天下眾生眾中起四天下眾生眾中入一切海差別眾生眾中起一切海差別眾生眾中入一切海神眾中起一切海神眾中入一切海水大中起一切海水大中入一切海地大中起一切海地大中入一切海火大中起一切海火大中入一切海風大中起一切海風大中入一切四大種中起一切四大種中入無生法中起無生法中入妙高山中起妙高山中入七寶山中起七寶山中入一切地種種稼穡樹林黑山中起一切地種種稼穡樹林黑山中入一切妙香華寶莊報中起一切妙香華寶莊嚴中入一切四天下下方上方一切眾生受生中起一切四天下下方上方一切眾生受生中入小千世界眾生眾中起小千世界眾生眾中入中千世界眾生眾中起中千世界眾生眾中入大千世界眾生眾中起大千世界眾生眾中入百千億那由他三千大千世界眾生眾中起百千億那由他三千大千世界眾生眾中入無數世界眾生眾中起無數世界眾生眾中入無量世界眾生眾中起無量世界眾生眾中入無邊佛剎眾生眾中起無邊佛剎眾生眾中入無等佛剎眾生眾中起無等佛剎眾生眾中入不可數世界眾生眾中起不可數世界眾生眾中入不可種世界眾生眾中起不可種世界眾生眾中入不可思世界眾生眾中起不可思世界眾生眾中入不可量世界眾生眾中起不可量世界眾生眾中入不可說世界眾生眾中起不可說世界眾生眾中入不可說不可說世界眾生眾中起不可說不可說世界眾生眾中入雜染眾生眾中起雜染眾生眾中入清淨眾生眾中起清淨眾生眾中入雜染眾生眾中起眼處入耳處起耳處入眼處起鼻處入舌處起舌處入鼻處起身處入意處起意處入身處起自處入他處起他處入自處起一微塵中入無數世界微塵中起無數世界微塵中入一微塵中起聲聞入獨覺起獨覺入聲聞起自身入佛身起佛身入自身起一念入億劫起億劫入一念起同念入別時起別時入同念起前際入後際起後際入前際起前際入中際起中際入前際起三世入剎那起剎那入三世起真如入言說起言說入真如起佛子譬如有人為鬼所持其身戰動不能自安鬼不現身令他身然菩薩摩訶薩住此三昧亦復如是自身入定他身起他身入定自身起佛子譬如死屍以呪力故而能起行隨所作事皆得成就屍之與呪雖各差別而能和合成就彼事菩薩摩訶薩住此三昧亦復如是同境入定異境起異境入定同境起佛子譬如比丘得心自在或以一身作多身或以多身作一身非一身沒多身生非多身沒一身生菩薩摩訶薩住此三昧亦復如是一身入定多身起多身入定一身起佛子譬如大地其味一種所生苗稼種種味別地雖無差別然味有殊異菩薩摩訶薩住此三昧亦復如是無所分別然有一種入定多種起多種入定一種起佛子菩薩摩訶薩住此三昧得十種稱讚法之所稱讚何者為十所謂入真如故名為如來覺一切法故名之為佛為一切世間所稱讚故名為法師知一切法故名一切智為一切世間所歸依故名所依處了達一切法方便故名為導師引一切眾生入薩婆若道故名大導師為一切世間燈故名為光明心志圓滿義利成就所作皆辦住無礙智分別了知一切諸法故名為十力自在通達一切法輪故名一切見者是為十佛子菩薩摩訶薩住此三昧復得十種光明照耀何者為十所謂得一切諸佛光明與彼平等故得一切世界光明普能嚴淨故得一切眾生光明悉往調伏故得無量無畏光明法界為場演說故得無差別光明知一切法無種種性故得方便光明於一切法離欲際而證入故得真實光明於一切法離欲際心平等故得徧一切世間神變光明蒙佛所加恒不息故得善思惟光明到一切佛自在岸故得一切法真如光明於一毛孔中善說一切故是為十佛子菩薩摩訶薩住此三昧復得十種無所作何者為十所謂身業無所作語業無所作意業無所作神通無所作了法無性無所作知業不壞無所作無差別智無所作無生起智無所作知法無滅無所作隨順於文不壞於義無所作是為十佛子菩薩摩訶薩住此三昧無量境界種種差別所謂一入多起多入一起同入異起異入同起細入麤起麤入細起大入小起小入大起順入逆起逆入順起無身入有身起有身入無身起無相入有相起有相入無相起起中入入中起如是皆是此之三昧自在境界佛子譬如幻師持呪得成能現種種差別形相呪與幻別而能作幻呪唯是聲而能幻作眼識所知種種諸色耳識所知種種諸聲鼻識所知種種諸香舌識所知種種諸味身識所知種種諸觸意識所知種種境界菩薩摩訶薩住此三昧亦復如是同中入定異中起異中入定同中起佛子譬如三十三天共阿脩羅聞戰之時諸天得勝脩羅退衂阿脩羅王其身長大七百由旬四兵圍遶無數千萬以幻術力將諸軍眾同時走入藕絲孔中菩薩摩訶薩亦復如是已善成就諸幻智地幻智即是菩薩菩薩即是幻智是故能於無差別法中入定差別法中起差別法中入定無差別法中起佛子譬如農夫田中下種種子在下果生於上菩薩摩訶薩住此三昧亦復如是一中入定多中起多中入定一中起佛子譬如男女赤白和合或有眾生於中受生爾時名為歌羅邏位從此次第住母胎中滿足十月善業力故一切肢分皆得成就諸根不缺心意明了其歌羅邏與彼六根體狀各別以業力故而能令彼次第成就受同異類種種果報菩薩摩訶薩亦復如是從一切智歌羅邏位信解願力漸次增長其心廣大任運自在無中入定有中起有中入定無中起佛子譬如龍宮依地而立不依虗空龍依宮住亦不在空而能興雲徧滿空中有人仰視所見宮殿當知皆是乾闥婆城非是龍宮佛子龍雖處下而雲布上菩薩摩訶薩住此三昧亦復如是於無相入有相起於有相入無相起佛子譬如妙光大梵天王所住之宮名一切世間最勝清淨藏此大宮中普見三千大千世界諸四天下天宮龍宮夜叉宮乾闥婆宮阿脩羅宮迦樓羅宮緊那羅宮摩睺羅伽宮人間住處及三惡道須彌山等種種諸山大海江河陂澤泉源城邑聚落樹林眾寶如是一切種種莊嚴盡大輪圍所有邊際乃至空中微細遊塵莫不皆於梵宮顯現如於明鏡見其面像菩薩摩訶薩住此一切眾生差別身大三昧知種種剎見種種佛度種種眾證種種法成種種行滿種種解入種種三昧起種種神通得種種智慧住種種剎那際佛子此菩薩摩訶薩到十種神通彼岸何者為十所謂到諸佛盡虗空徧法界神通彼岸到菩薩究竟無差別自在神通彼岸到能發起菩薩廣大行願入如來門佛事神通彼岸到能震動一切世界一切境界悉令清淨神通彼岸到能自在知一切眾生不思議業果皆如幻化神通彼岸到能自在知諸三昧麤細入出差別相神通彼岸到能勇猛入如來境界而於其中發生大願神通彼岸到能化作佛化轉法輪調伏眾生令生佛種令入佛乘速得成就神通彼岸到能了知不可說一切祕密文句而轉法輪令百千億那由他不可說不可說法門皆得清淨神通彼岸到不假晝夜年月劫數一念悉能三世示現神通彼岸是為十佛子是名菩薩摩訶薩第八一切眾生差別身大三昧善巧智。
　　【論】第八一切眾生差別身三昧者明入此三昧能現佛身等眾生差別身皆隨其類現故立其名也又能入同異順逆三昧故以立其名餘義如文自具。

　　大方廣佛新華嚴經合論卷第六十九


　　音切


關
　　(古還切)。

鑰
　　(以灼切)。

淤
　　(依倨切)。

紺
　　(古暗切)。

肘
　　(陟九切)。

疲
　　(皮音)。

藕
　　(禺苟切)。

瞿
　　(其俱切)。

農
　　(奴冬切)。

穡
　　(所力切)。

衂
　　(尼六切)。

陂
　　(彼為切)。
　　大方廣佛新華嚴經合論卷第七十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十定品第二十七之四

　　【經】佛子云何為菩薩摩訶薩法界自在三昧佛子此菩薩摩訶薩於自眼處乃至意處入三昧名法界自在菩薩於自身一一毛孔中入此三昧自然能知諸世間知諸世間法知諸世界知億那由他世界知阿僧祇世界知不可說佛剎微塵數世界見一切世界中有佛出興菩薩眾會悉皆充滿光明清淨淳善無雜廣大莊嚴種種眾寶以為嚴飾菩薩於彼或一劫百劫千劫億劫百千億那由他劫無數劫無量劫無邊劫無等劫不可數劫不可稱劫不可思劫不可量劫不可說劫不可說不可說劫不可說不可說佛剎微塵數劫修菩薩行常不休息又於如是無量劫中住此三昧亦入亦起亦成就世界亦調伏眾生亦徧了法界亦普知三世亦演說諸法亦現大神通種種方便無著無礙以於法界得自在故善分別眼善分別耳善分別鼻善分別舌善分別身善分別意如是種種差別不同悉善分別盡其邊際菩薩如是善知見已能生起十千億陀羅尼法光明成就十千億清淨行獲得十千億諸根圓滿十千億神通能入十千億三昧成就十千億神力長養十千億諸力圓滿十千億深心運動十千億力持示現十千億神變具足十千億菩薩無礙圓滿十千億菩薩助道積集十千億菩薩藏照明十千億菩薩方便演說十千億諸義成就十千億諸願出生十千億迴向淨治十千億菩薩正位明了十千億法門開示十千億演說修治十千億菩薩清淨佛子菩薩摩訶薩復有無數功德無量功德無邊功德無等功德不可數功德不可稱功德不可思功德不可量功德不可說功德無盡功德佛子此菩薩於如是功德皆已辦具皆已積集皆已莊嚴皆已清淨皆已瑩徹皆已攝受皆能出生皆可稱歎皆得堅固皆已成就佛子菩薩摩訶薩住此三昧為東方十千阿僧祇佛剎微塵數名號諸佛之所攝受一一名號復有十千阿僧祇佛剎微塵數佛各各差別如東方南西北方四維上下亦復如是微塵諸佛悉現其前為現諸佛清淨剎為說諸佛無量身為說諸佛難思眼為說諸佛無量耳為說諸佛清淨鼻為說諸佛清淨舌為說諸佛無住心為說如來無上神通令修如來無上菩提令得如來清淨音聲開示如來不退法輪顯示如來無邊眾會令入如來無邊祕密讚歎如來一切善根令入如來平等之法宣說如來三世種性示現如來無量色相闡揚如來護念之法演暢如來微妙法音辯明一切諸佛世界宣揚一切諸佛三昧示現諸佛眾會次第護持諸佛不思議法說一切法猶如幻化明諸法性無有動轉開示一切無上法輪讚美如來無量功德令入一切諸三昧雲令知其心如幻如化無邊無盡佛子菩薩摩訶薩住此法界自在三昧時彼十方各十千阿僧祇佛剎微塵數名號如來一一名中各有十千阿僧祇佛剎微塵數佛同時護念令此菩薩得無邊身令此菩薩得無礙心令此菩薩於一切法得無忘念令此菩薩於一切法得決定慧令此菩薩轉更聰敏於一切法皆能領受令此菩薩於一切法悉能明了令此菩薩諸根猛利於神通法悉得善巧令此菩薩境界無礙周行法界恒不休息令此菩薩得無礙智畢竟清淨令此菩薩以神通力一切世界示現成佛佛子菩薩摩訶薩住此三昧得十種海何者為十所謂得諸佛海咸覩見故得眾生海悉調伏故得諸法海能以智慧悉了知故得諸剎海以無性無作神通皆往詣故得功德海一切修行悉圓滿故得神通海能廣示現令開悟故得諸根海種種不同悉善知故得諸心海知一切眾生種種差別無量心故得諸行海能以願力悉圓滿故得諸願海悉使成就永清淨故佛子菩薩摩訶薩得如是十種海已復得十種殊勝何等為十一者於一切眾生中最為第一二者於一切諸天中最為殊特三者於一切梵王中最極自在四者於諸世間無所染著五者一切世間無能暎蔽六者一切諸魔不能惑亂七者普入諸趣無所罣礙八者處處受生知不堅固九者一切佛法皆得自在十者一切神通悉能示現佛子菩薩摩訶薩得如是十種殊勝已復得十種力於眾生界修習諸行何等為十一謂勇健力調伏世間故二謂精進力恒不退轉故三謂無著力離諸垢染故四謂寂靜力於一切法無諍論故五謂逆順力於一切法心自在故六謂法性力於諸義中得自在故七謂無礙力智慧廣大故八謂無畏力能說諸法故九謂辯才力能持諸法故十謂開示力智慧無邊故佛子此十種力是廣大力最勝力無能摧伏力無量力善集力不動力堅固力智慧力成就力勝定力清淨力極清淨力法身力法光明力法燈力法門力無能壞力極勇猛力大丈夫力善丈夫修習力成正覺力過去積集善根力安住無量善根力住如來力力心思惟力增長菩薩歡喜力出生菩薩淨信力增長菩薩勇猛力菩提心所生力菩薩清淨深心力菩薩殊勝深心力菩薩善根熏習力究竟諸法力無障礙身力入方便善巧法門力清淨妙法力安住大勢一切世間不能傾動力一切眾生無能暎蔽力佛子此菩薩摩訶薩於如是無量功德法能生能成就能圓滿能照明能具足能徧具足能廣大能堅固能增長能淨治能徧淨治此菩薩功德邊際智慧邊際修行邊際法門邊際自在邊際苦行邊際成就邊際清淨邊際出離邊際法自在邊際無能說者此菩薩所獲得所成就所趣入所現前所有境界所有觀察所有證入所有清淨所有了知所有建立一切法門於不可說劫無能說盡佛子菩薩摩訶薩住此三昧能了知無數無量無邊無等不可數不可稱不可思不可量不可說不可說不可說一切三昧彼一一三昧所有境界無量廣大於境界中若入若起若住所有相狀所有示現所有行處所有等流所有自性所有除滅所有出離如是一切靡不明見佛子譬如無熱惱大龍王宮流出四河無濁無雜無有垢穢光色清淨猶如虗空其池四面各有一口一一口中流出一河於象口中出恒伽河師子口中出私陀河於牛口中出信度河於馬口中出縛蒭河其四大河流出之時恒伽河口流出銀沙私陀河口流出金剛沙信度河口流出金沙縛蒭河口流出琉璃沙恒伽河口作白銀色私陀河口作金剛色信度河口作黃金色縛蒭河口作琉璃色一一河口廣一由旬其四大河既流出已各共圍遶大池七帀隨其方面四向分流澒涌奔馳入於大海其河旋遶一一之間有天寶所成優鉢羅華波頭摩華拘物頭華芬陀利華奇香發越妙色清淨種種華葉種種臺蘂悉是眾寶自然暎徹咸放光明互相照現其無熱池周圍廣大五十由旬眾寶妙沙徧布其底種種摩尼以為嚴飾無量妙寶莊嚴其岸栴檀妙香普散其中優鉢羅華波頭摩華拘物頭華芬陀利華及餘寶華皆悉徧滿微風吹動香氣遠徹華林寶樹周帀圍遶日光出時普皆照明池河內外一切眾物接影連輝成光明網如是眾物若遠若近若高若下若廣若狹若麤若細乃至極小一沙一塵悉有妙寶光明鑒徹靡不於中日輪影現亦復展轉更相現影如是眾影不增不減非合非散皆如本質而得明見佛子如無熱大池於四口中流出四河入於大海菩薩摩訶薩亦復如是從四辯才流出諸行究竟入於一切智海如恒伽大河從銀色象口流出銀沙菩薩摩訶薩亦復如是以義辯才說一切如來所說一切義門出生一切清淨白法究竟入於無礙智海如私陀大河從金剛色師子口流出金剛沙菩薩摩訶薩亦復如是以法辯才為一切眾生說佛金剛句引出金剛智究竟入於無礙智海如信度大河從金色牛口流出金沙菩薩摩訶薩亦復如是以訓辭辯說隨順世間緣起方便開悟眾生令皆歡喜調伏成熟究竟入於緣起方便海如縛蒭大河於琉璃色馬口流出琉璃沙菩薩摩訶薩亦復如是以無盡辯雨百千億那由他不可說法令其聞者皆得潤洽究竟入於諸佛法海如四大河隨順圍遶無熱池已四方入海菩薩摩訶薩亦復如是成就隨順身業隨順語業隨順意業成就智為前導身業智為前導語業智為前導意業四方流注究竟入於一切智海佛子何者名為菩薩四方佛子所謂見一切佛而得開悟聞一切法受持不忘圓滿一切波羅蜜行大悲說法滿足眾生如四大河圍遶大池於其中間優鉢羅華波頭摩華拘物頭華芬陀利華皆悉徧滿菩薩摩訶薩亦復如是於菩提心中間不捨眾生說法調伏悉令圓滿無量三昧見佛國土莊嚴清淨如無熱大池寶樹圍遶菩薩摩訶薩亦復如是現佛國土莊嚴圍遶令諸眾生趣向菩提如無熱大池其中縱廣五十由旬清淨無濁菩薩摩訶薩亦復如是菩提之心其量無邊善根充滿清淨無濁如無熱大池以無量寶莊嚴其岸散栴檀香徧滿其中菩薩摩訶薩亦復如是以百千億十種智寶莊嚴菩提心大願之岸普散一切眾善妙香如無熱大池底布金沙種種摩尼間錯莊嚴菩薩摩訶薩亦復如是微妙智慧周徧觀察不可思議菩薩解脫種種法寶間錯莊嚴得一切法無礙光明住於一切諸佛所住入於一切甚深方便如阿那婆達多龍王永離龍中所有熱惱菩薩摩訶薩亦復如是永離一切世間憂惱雖現受生而無染著如四大河潤澤一切閻浮提地既潤澤已入於大海菩薩摩訶薩亦復如是以四智河潤澤天人沙門婆羅門令其普入阿耨多羅三藐三菩提智慧大海以四種力而為莊嚴何者為四一者願智河救護調伏一切眾生常不休息二者波羅蜜智河修菩提行饒益眾生去來今世相續無盡究竟入於諸佛智海三者菩薩三昧智河無數三昧以為莊嚴見一切佛入諸佛海四者大悲智河大慈自在普救眾生方便攝取無有休息修行祕密功德之門究竟入於十力大海如四大河從無熱池既流出已究竟無盡入於大海菩薩摩訶薩亦復如是以大願力修菩薩行自在知見無有窮盡究竟入於一切智海如四大河入於大海無能為礙令不入者菩薩摩訶薩亦復如是常勤修習普賢行願成就一切智慧光明住於一切佛菩提法入如來智無有障礙如四大河奔流入海經於累劫亦無疲厭菩薩摩訶薩亦復如是以普賢行願盡未來劫修菩薩行入如來海不生疲厭佛子如日光出時無熱池中金沙銀沙金剛沙琉璃沙及餘一切種種寶物皆有日影於中顯現其金沙等一切寶物亦各展轉而現其影互相鑒徹無所妨礙菩薩摩訶薩亦復如是住此三昧於自身一一毛孔中悉見不可說不可說佛剎微塵數諸佛如來亦見彼佛所有國土道場眾會一一佛所聽法受持信解供養各經不可說不可說億那由他劫而不想念時節長短其諸眾會亦無迫隘何以故以微妙心入無邊法界故入無等差別業果故入不可思議三昧境界故入不思議思惟境界故入一切佛自在境界故得一切佛所護念故得一切佛大神變故得諸如來難得難知十種力故入普賢菩薩行圓滿境界故得一切佛無勞倦神通力故佛子菩薩摩訶薩雖能於定一念入出而亦不廢長時在定亦無所著雖於境界無所依住而亦不捨一切所緣雖善入剎那際而為利益一切眾生現佛神通無有厭足雖等入法界而不得其邊雖無所住無有處所而恒趣入一切智道以變化力普入無量眾生眾中具足莊嚴一切世界雖離世間顛倒分別超過一切分別之地亦不捨於種種諸相雖能具足方便善巧而究竟清淨雖不分別菩薩諸地而皆已善入佛子譬如虗空雖能容受一切諸物而離有無菩薩摩訶薩亦復如是雖普入一切世間而離世間想雖勤度一切眾生而離眾生想雖深知一切法而離諸法想雖樂見一切佛而離諸佛想雖善入種種三昧而知一切法自性皆如無所染著雖以無邊辯才演無盡法句而心恒住離文字法雖樂觀察無言說法而恒示現清淨音聲雖住一切離言法際而恒示現種種色相雖教化眾生而知一切法畢竟性空雖勤修大悲度脫眾生而知眾生界無盡無散雖了達法界常住不變而以三輪調伏眾生恒不休息雖常安住如來所住而智慧清淨心無怖畏分別演說種種諸法轉於法輪常不休息佛子是為菩薩摩訶薩第九法界自在大三昧善巧智。
　　【論】第九法界自在三昧者明此菩薩於自身一一毛孔中入三昧自然能知諸世間及知世間法及十方虗空界中一切世間法悉皆知盡乃至佛菩薩大眾亦皆知盡何以故以智稱法界故以智無中邊大小量故如虗空故智體性明白故於一毛孔中虗空無大小量即等虗空界悉能徧知十方世界一切境界此不可以情識籌量知當可以亡思方便定顯發之後理智現前方可堪為此乃定盡想亡無思無心以無作智印方會故名法界自在三昧不在情作任智徧知故名法界自在此經云如蟲食芥子孔中虗空無損減以無思之智可見以思知之者即乖身邊見盡即十方與身量同一性無表裏故情存即隔如無熱惱大龍王宮流出四河者准經說香山頂上有阿耨達池其池四方各流出一河東面私陀河師子口中流出金剛沙東入震旦國便入東海南面恒伽河從象口流出銀沙流入南印度便入南海西面信度河從牛口流出黃金沙流入信度國便入西海北面縛蒭河從琉璃馬口流出琉璃沙入波斯拂林國便入北海其池縱廣五十由旬隨方面口各一由旬於中表法經自具明優鉢羅華此云青蓮華波頭摩華此云赤蓮華拘物頭華此云小白華其華未開時華葉郁蹙然因立其名芬陀利華此云百葉白蓮華如阿那婆達多龍王者阿者無也那婆達多者熱惱也言此龍永離龍中之熱惱故於中文義表法一一如經自具。
　　【經】佛子云何為菩薩摩訶薩無礙輪三昧佛子菩薩摩訶薩入此三昧時住無礙身業無礙語業無礙意業住無礙佛國土得無礙成就眾生智獲無礙調伏眾生智放無礙光明現無礙光明網示無礙廣大變化轉無礙清淨法輪得菩薩無礙自在普入諸佛力普住諸佛智作佛所作淨佛所淨現佛神通令佛歡喜行如來行住如來道常得親近無量諸佛作諸佛事紹諸佛種佛子菩薩摩訶薩住此三昧已觀一切智總觀一切智別觀一切智隨順一切智顯示一切智攀緣一切智見一切智總見一切智別見一切智於普賢菩薩廣大願廣大心廣大行廣大所趣廣大所入廣大光明廣大出現廣大護念廣大變化廣大道不斷不退無休無替無倦無捨無散無亂常增進恒相續何以故此菩薩摩訶薩於諸法中成就大願發行大乘入於佛法大方便海以勝願力於諸菩薩所行之行智慧明照皆得善巧具足菩薩神通變化善能護念一切眾生如去來今一切諸佛之所護念於諸眾生恒起大悲成就如來不變異法佛子譬如有人以摩尼寶置色衣中其摩尼寶雖同衣色不捨自性菩薩摩訶薩亦復如是成就智慧以為心寶觀一切智普皆明現然不捨於菩薩諸行何以故菩薩摩訶薩發大誓願利益一切眾生度脫一切眾生承事一切諸佛嚴淨一切世界安慰眾生深入法海為淨眾生界現大自在給施眾生普照世間入於無邊幻化法門不退不轉無疲無厭佛子譬如虗空持眾世界若成若住無厭無倦無羸無朽無散無壞無變無異無有差別不捨自性何以故虗空自性法應爾故菩薩摩訶薩亦復如是立無量大願度一切眾生心無厭倦佛子譬如涅槃去來現在無量眾生於中滅度終無厭倦何以故一切諸法本性清淨是謂涅槃云何於中而有厭倦菩薩摩訶薩亦復如是為欲度脫一切眾生皆令出離而現於世云何而起疲厭之心佛子如薩婆若能令過去未來現在一切菩薩於諸佛家已現當生乃至令成無上菩提終不疲厭何以故一切智與法界無二故於一切法無所著故菩薩摩訶薩亦復如是其心平等住一切智云何而有疲厭之心佛子此菩薩摩訶薩有一蓮華其華廣大盡十方際以不可說葉不可說寶不可說香而為莊嚴其不可說寶復各示現種種眾寶清淨妙好極善安住其華常放眾色光明普照十方一切世界無所障礙真金為網彌覆其上寶鐸徐搖出微妙音其音演暢一切智法此大蓮華具足如來清淨莊嚴一切善根之所生起吉祥為表神力所現有十千阿僧祇清淨功德菩薩妙道之所成就一切智心之所流出十方佛影於中顯現世間瞻仰猶如佛塔眾生見者無不禮敬從能了幻正法所生一切世間不可為喻菩薩摩訶薩於此華上結跏趺坐其身大小與華相稱一切諸佛神力所加令菩薩身一一毛孔各出百萬億那由他不可說佛剎微塵數光明一一光明現百萬億那由他不可說佛剎微塵數摩尼寶其寶皆名普光明藏種種色相以為莊嚴無量功德之所成就眾寶及華以為羅網彌覆其上散百千億那由他殊勝妙香無量色相種種莊嚴復現不思議寶莊嚴蓋以覆其上一一摩尼寶悉現百萬億那由他不可說佛剎微塵數樓閣一一樓閣現百萬億那由他不可說佛剎微塵數蓮華藏師子之座一一師子座現百萬億那由他不可說佛剎微塵數光明一一光明現百萬億那由他不可說佛剎微塵數色相一一色相現百萬億那由他不可說佛剎微塵數光明輪一一光明輪現百萬億那由他不可說佛剎微塵數毗盧遮那摩尼寶華一一華現百萬億那由他不可說佛剎微塵數臺一一臺現百萬億那由他不可說佛剎微塵數佛一一佛現百萬億那由他不可說佛剎微塵數神變一一神變淨百萬億那由他不可說佛剎微塵數眾生眾一一眾生眾中現百萬億那由他不可說佛剎微塵數諸佛自在一一自在雨百萬億那由他不可說佛剎微塵數佛法一一佛法有百萬億那由他不可說佛剎微塵數修多羅一一修多羅說百萬億那由他不可說佛剎微塵數法門一一法門有百萬億那由他不可說佛剎微塵數金剛智所入法輪差別言辭各別演說一一法輪成就百萬億那由他不可說佛剎微塵數眾生界一一眾生界有百萬億那由他不可說佛剎微塵數眾生於佛法中而得調伏佛子菩薩摩訶薩住此三昧示現如是神通境界無量變化悉知如幻而不染著安住無邊不可說法自性清淨法界實相如來種性無礙際中無去無來非先非後甚深無底現量所得以智自入不由他悟心不迷亂亦無分別為去來今一切諸佛之所稱讚從諸佛力之所流出入於一切諸佛境界體性如實淨眼現證慧眼普見成就佛眼為世明燈行於智眼所知境界廣能開示微妙法門成菩提心趣勝丈夫於諸境界無有障礙入智種性出生諸智離世生法而現受生神通變化方便調伏如是一切無非善巧功德解欲悉皆清淨最極微妙具足圓滿智慧廣大猶如虗空善能觀察眾聖境界信行願力堅固不動功德無盡世所稱歎於一切佛所觀之藏大菩提處一切智海集眾妙寶為大智者猶如蓮華自性清淨眾生見者皆生歡喜咸得利益智光普照見無量佛淨一切法所行寂靜於諸佛法究竟無礙恒以方便住佛菩提功德行中而得出生具菩薩智為菩薩首一切諸佛共所護念得佛威神成佛法身念力難思於境一緣而無所緣其行廣大無相無礙等于法界無量無邊所證菩提猶如虗空無有邊際無所縛著於諸世間普作饒益一切智海善根所流悉能通達無量境界已善成就清淨施法住菩薩心淨菩薩種能隨順生諸佛菩提於諸佛法皆得善巧具微妙行成堅固力一切諸佛自在威神眾生難聞菩薩悉知入不二門住無相法雖復永捨一切諸相而能廣說種種諸法隨諸眾生心樂欲解悉使調伏咸令歡喜法界為身無有分別智慧境界不可窮盡志常勇猛心恒平等見一切佛功德邊際了一切劫差別次第開示一切法安住一切剎嚴淨一切諸佛國土顯現一切正法光明演去來今一切佛法示諸菩薩所住之處為世明燈生諸善根永離世間常生佛所得佛智慧明了第一一切諸佛皆共攝受已入未來諸佛之數從諸善友而得出生所有志求皆無不果具大威德住增上意隨所聽聞咸能善說亦為開示聞法善根住實際輪於一切法心無障礙不捨諸行離諸分別於一切法心無動念得智慧眼滅諸癡闇悉能明照一切佛法不壞諸有而生其中了知一切諸有境界從本已來無有動作身語意業皆悉無邊雖隨世俗演說種種無量文字而恒不壞離文字法深入佛海知一切法但有假名於諸境界無繫無著了一切法空無所有所修諸行從法界生猶如虗空無相無形深入法界隨順演說於一境門生一切智觀十力地以智修學智為橋梁至薩婆若以智慧眼見法無礙善入諸地知種種義一一法門悉得明了所有大願靡不成就佛子菩薩摩訶薩以此開示一切如來無差別性此是無礙方便之門此能出生菩薩眾會此法唯是三昧境界此能勇進入薩婆若此能開顯諸三昧門此能無礙普入諸剎此能調伏一切眾生此能住於無眾生際此能開示一切佛法此於境界皆無所得雖一切時演說開示而恒遠離妄想分別雖知諸法皆無所作而能示現一切作業雖知諸佛無有二相而能顯示一切諸佛雖知無色而演說諸色雖知無受而演說諸受雖知無想而演說諸想雖知無行而演說諸行雖知無識而演說諸識恒以法輪開示一切雖知法無生而常轉法輪雖知法無差別而說諸差別門雖知諸法無有生滅而說一切生滅之相雖知諸法無麤無細而說諸法麤細之相雖知諸法無上中下而能宣說最上之法雖知諸法不可言說而能演說清淨言辭雖知諸法無內無外而說一切內外諸法雖知諸法不可了知而說種種智慧觀察雖知諸法無有真實而說出離真實之道雖知諸法畢竟無盡而能演說盡諸有漏雖知諸法無違無諍然亦不無自他差別雖知諸法畢竟無師而常尊敬一切師長雖知諸法不由他悟而常尊敬諸善知識雖知諸法無轉而轉法輪雖知諸法無起而示諸因緣雖知諸法無有前際而廣說過去雖知諸法無有後際而廣說未來雖知諸法無有中際而廣說現在雖知諸法無有作者而說諸作業雖知諸法無有因緣而說諸集因雖知諸法無有等比而說平等不平等道雖知諸法無有言說而決定說三世之法雖知諸法無有所依而說依善法而得出離雖知法無身而廣說法身雖知三世諸佛無邊而能演說唯有一佛雖知法無色而現種種色雖知法無見而廣說諸見雖知法無相而說種種相雖知諸法無有境界而廣宣說智慧境界雖知諸法無有差別而說行果種種差別雖知諸法無有出離而說清淨諸出離行雖知諸法本來常住而說一切諸流轉法雖知諸法無有照明而恒廣說照明之法佛子菩薩摩訶薩入如是大威德三昧智輪則能證得一切佛法則能趣入一切佛法則能成就則能圓滿則能積集則能清淨則能安住則能了達與一切法自性相應而此菩薩摩訶薩不作是念有若干諸菩薩若干菩薩法若干菩薩究竟若干幻究竟若干化究竟若干神通成就若干智成就若干思惟若干證入若干趣向若干境界何以故菩薩三昧如是體性如是無邊如是殊勝故此三昧種種境界種種威力種種深入所謂入不可說智門入離分別諸莊嚴入無邊殊勝波羅蜜入無數禪定入百千億那由他不可說廣大智入見無邊佛勝妙藏入於境界不休息入清淨信解助道法入諸根猛利大神通入於境界心無礙入見一切佛平等眼入積集普賢勝志行入住那羅延妙智身入諸如來智慧海入起無量種自地神變入生一切佛無盡智門入住一切佛現前境界入淨普賢菩薩自在智入開示無比普門智入普知法界一切微細境界入普現法界一切微細境界入一切殊勝智光明入一切自在邊際入一切辯才法門際入徧法界智慧身入成就一切處徧行道入善住一切差別三昧入知一切諸佛心。

　　大方廣佛新華嚴經合論卷第七十


　　音切


蒭
　　(測隅切)。

羸
　　(力為切)。

朽
　　(許九切)。

澒
　　(胡動切)。

鑒
　　(古陷切)。

替
　　(他計切)。

郁
　　(於六切)。

蹙
　　(子六切)。
　　大方廣佛新華嚴經合論卷第七十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十定品第二十七之五

　　【經】佛子此菩薩摩訶薩住普賢行念念入百億不可說三昧然不見普賢菩薩三昧及佛境界莊嚴前際何以故知一切法究竟無盡故知一切佛剎無邊故知一切眾生界不思議故知前際無始故知未來無窮故知現在盡虗空徧法界無邊故知一切諸佛境界不可思議故知一切菩薩行無數故知一切諸佛辯才所說境界不可說無邊故知一切幻心所緣法無量故佛子如如意珠隨有所求一切皆得求者無盡意皆滿足而珠勢力終不匱止菩薩摩訶薩亦復如是入此三昧知心如幻出生一切諸法境界周徧無盡不匱不息何以故菩薩摩訶薩成就普賢無礙行智觀察無量廣大幻境猶如影像無增減故佛子譬如凡夫各別生心已生現生及以當生無有邊際無斷無盡其心流轉相續不絕不可思議菩薩摩訶薩亦復如是入此普幻門三昧無有邊際不可測量何以故了達普賢菩薩普幻門無量法故佛子譬如難陀跋難陀摩那斯龍王及餘大龍降雨之時滴如車軸無有邊際雖如是雨雲終不盡此是諸龍無作境界菩薩摩訶薩亦復如是住此三昧入普賢菩薩諸三昧門智門法門見諸佛門往諸方門心自在門加持門神變門神通門幻化門諸法如幻門不可說不可說諸菩薩充滿門親近不可說不可說佛剎微塵數如來正覺門入不可說不可說廣大幻網門知不可說不可說差別廣大佛剎門知不可說不可說有體性無體性世界門知不可說不可說眾生想門知不可說不可說時劫差別門知不可說不可說世界成壞門知不可說不可說覆住仰住諸佛剎門於一念中皆如實知如是入時無有邊際無有窮盡不疲不厭不斷不息無退無失於諸法中不住非處恒正思惟不沈不舉求一切智常無退捨為一切佛剎照世明燈轉不可說不可說法輪以妙辯才諮問如來無窮盡時示成佛道無有邊際調伏眾生恒無廢捨常勤修習普賢行願未曾休息示現無量不可說不可說色相身無有斷絕何以故譬如燃火隨所有緣於爾所時火起不息菩薩摩訶薩亦復如是觀察眾生界法界世界猶如虗空無有邊際乃至能於一念之頃往不可說不可說佛剎微塵數佛所一一佛所入不可說不可說一切智種種差別法令不可說不可說眾生界出家為道勤修善根究竟清淨令不可說不可說菩薩於普賢行願未決定者而得決定安住普賢智慧之門以無量方便入不可說不可說三世成住壞廣大差別劫於不可說不可說成住壞世間差別境界起於爾所大悲大願調伏無量一切眾生悉使無餘何以故此菩薩摩訶薩為欲度脫一切眾生修普賢行生普賢智滿足普賢所有行願是故諸菩薩應於如是種類如是境界如是威德如是廣大如是無量如是不思議如是普照明如是一切諸佛現前住如是一切如來所護念如是成就往昔善根如是其心無礙不動三昧之中勤加修習離諸熱惱無有疲厭心不退轉立深志樂勇猛無怯順三昧境界入難思智地不依文字不著世間不取諸法不起分別不染著世事不分別境界於諸法智但應安住不應稱量所謂親近一切智悟解佛菩提成就法光明施與一切眾生善根於魔界中拔出眾生令其得入佛法境界令不捨大願勤觀出道增廣淨境成就諸度於一切佛深生信解常應觀察一切法性無時暫捨應知自身與諸法性普皆平等應當明解世間所作示其如法智慧方便應常精進無有休息應現自身善根尠少應勤增長他諸善根應自修行一切智道應勤增長菩薩境界應樂親近諸善知識應與同行而共止住應不分別佛應不捨離念應常安住平等法界應知一切心識如幻應知世間諸行如夢應知諸佛願力出現猶如影像應知一切諸廣大業猶如變化應知言語悉皆如響應觀諸法一切如幻應知一切生滅之法皆如音聲應知所往一切佛剎皆無體性應為請問如來佛法不生疲倦應為開悟一切世間勤加教誨而不捨離應為調伏一切眾生知時說法而不休息佛子菩薩摩訶薩如是修行普賢之行如是圓滿菩薩境界如是通達出離之道如是受持三世佛法如是觀察一切智門如是思惟不變異法如是明潔增上志樂如是信解一切如來如是了知佛廣大力如是決定無所礙心如是攝受一切眾生佛子菩薩摩訶薩入普賢菩薩所住如是大智慧三昧時十方各有不可說不可說國土一一國土各有不可說不可說佛剎微塵數如來名號一一名號各有不可說不可說佛剎微塵數諸佛而現其前與如來念力令不忘失如來境界與一切法究竟慧令入一切智與知一切法種種義決定慧令受持一切佛法趣入無礙與無上佛菩提令入一切智開悟法界與菩薩究竟慧令得一切法光明無諸黑闇與菩薩不退智令知時非時善巧方便調伏眾生與無障礙菩薩辯才令悟解無邊法演說無盡與神通變化力令現不可說不可說差別身無邊色相種種不同開悟眾生與圓滿言音令現不可說不可說差別音聲種種言辭開悟眾生與不唐捐力令一切眾生若得見形若得聞法皆悉成就無空過者佛子菩薩摩訶薩如是滿足普賢行故得如來力淨出離道滿一切智以無礙辯才神通變化究竟調伏一切眾生具佛威德淨普賢行住普賢道盡未來際為欲調伏一切眾生轉一切佛微妙法輪何以故佛子此菩薩摩訶薩成就如是殊勝大願諸菩薩行則為一切世間法師則為一切世間法日則為一切世間智月則為一切世間須彌山王嶷然高出堅固不動則為一切世間無涯智海則為一切世間正法明燈普照無邊相續不斷為一切眾生開示無邊清淨功德皆令安住功德善根順一切智大願平等修習普賢廣大之行常能勸發無量眾生住不可說不可說廣大行三昧現大自在佛子此菩薩摩訶薩獲如是智證如是法於如是法審住明見得如是神力住如是境界現如是神變起如是神通常安住大悲常利益眾生開示眾生安隱正道建立福智大光明幢證不思議解脫住一切智解脫到諸佛解脫彼岸學不思議解脫方便門已得成就入法界差別門無有錯亂於普賢不可說不可說三昧遊戲自在住師子奮迅智心意無礙其心恒住十大法藏何者為十所謂住憶念一切諸佛住憶念一切佛法住調伏一切眾生大悲住示現不思議清淨國土智住深入諸佛境界決定解住去來現在一切佛平等相菩提住無礙無著際住一切法無相性住去來現在一切佛平等善根住去來現在一切如來法界無差別身語意業先導智住觀察三世一切諸佛受生出家詣道場成正覺轉法輪般涅槃悉入剎那際佛子此十大法藏廣大無量不可數不可稱不可思不可說無窮盡難忍受一切世智無能稱述佛子此菩薩摩訶薩已到普賢諸行彼岸證清淨法志力廣大開示眾生無量善根增長菩薩一切勢力於念念頃滿足菩薩一切功德成就菩薩一切諸行得一切佛陀羅尼法受持一切諸佛所說雖常安住真如實際而隨一切世俗言說示現調伏一切眾生何以故菩薩摩訶薩住此三昧法如是故佛子菩薩摩訶薩以此三昧得一切佛廣大智得巧說一切廣大法自在辯才得一切世中最為殊勝清淨無畏法得入一切三昧智得一切菩薩善巧方便得一切法光明門到安慰一切世間法彼岸知一切眾生時非時照十方世界一切處令一切眾生得勝智作一切世間無上師安住一切諸功德開示一切眾生清淨三昧令入最上智何以故菩薩摩訶薩如是修行則利益眾生則增長大悲則親近善知識則見一切佛則了一切法則詣一切剎則入一切方則入一切世則悟一切法平等性則知一切佛平等性則住一切智平等性於此法中作如是業不作餘業住未足心住不散亂心住專一心住勤修心住決定心住不變異心如是思惟如是作業如是究竟佛子菩薩摩訶薩無異語異作有如語如作何以故譬如金剛以不可壞而得其名終無有時離於不壞菩薩摩訶薩亦復如是以諸行法而得其名終無有時離諸行法譬如真金已有妙色而得其名終無有時離於妙色菩薩摩訶薩亦復如是以諸善業而得其名終無有時離諸善業譬如日天子以光明輪而得其名終無有時離光明輪菩薩摩訶薩亦復如是以智慧光而得其名終無有時離智慧光譬如須彌山王以四寶峯處於大海迥然高出而得其名終無有時捨離四峯菩薩摩訶薩亦復如是以諸善根處在於世迥然高出而得其名終無有時捨離善根譬如大地以持一切而得其名終無有時捨離能持菩薩摩訶薩亦復如是以度一切而得其名終無有時捨離大悲譬如大海以含眾水而得其名終無有時捨離於水菩薩摩訶薩亦復如是以諸大願而得其名終不暫捨度眾生願譬如軍將以能慣習戰鬥之法而得其名終無有時捨離此能菩薩摩訶薩亦復如是以能慣習如是三昧而得其名乃至成就一切智智終無有時捨離此行如轉輪王馭四天下常勤守護一切眾生令無橫死恒受快樂菩薩摩訶薩亦復如是入如是等諸大三昧常勤化度一切眾生乃至令其究竟清淨譬如種子植之於地乃至能令莖葉增長菩薩摩訶薩亦復如是修普賢行乃至能令一切眾生善法增長譬如大雲於夏暑月降霔大雨乃至增長一切種子菩薩摩訶薩亦復如是入如是等諸大三昧修菩薩行雨大法雨乃至能令一切眾生究竟清淨究竟涅槃究竟安隱究竟彼岸究竟歡喜究竟斷疑為諸眾生究竟福田令其施業皆得清淨令其皆住不退轉道令其同得一切智智令其皆得出離三界令其皆得究竟之智令其皆得諸佛如來究竟之法置諸眾生一切智處何以故菩薩摩訶薩成就此法智慧明了入法界門能淨菩薩不可思議無量諸行所謂能淨諸智求一切智故能淨眾生使調伏故能淨剎土常迴向故能淨諸法普了知故能淨無畏無怯弱故能淨無礙辯巧演說故能淨陀羅尼於一切法得自在故能淨親近行常見一切佛興世故佛子菩薩摩訶薩住此三昧得如是等百千億那由他不可說不可說清淨功德於如是等三昧境界得自在故一切諸佛所加被故自善根力之所流故入智慧地大威力故諸善知識引導力故摧伏一切諸魔力故同分善根淳淨力故廣大誓願欲樂力故所種善根成就力故超諸世間無盡之福無對力故佛子菩薩摩訶薩住此三昧得十種法同去來今一切諸佛何者為十所謂得諸相好種種莊嚴同於諸佛能放清淨大光明網同於諸佛神通變化調伏眾生同於諸佛無邊色身清淨圓音同於諸佛隨眾生業現淨佛國同於諸佛一切眾生所有語言皆能攝持不忘不失同於諸佛無盡辯才隨眾生心而轉法輪令生智慧同於諸佛大師子吼無所怯畏以無量法開悟羣生同於諸佛於一念頃以大神通普入三世同於諸佛普能顯示一切眾生諸佛莊嚴諸佛威力諸佛境界同於諸佛。
　　【論】第十無礙輪大三昧輪者譬如輪王千輻金剛輪轂輻輞軔悉圓滿明壞生死行圓表此菩薩智悲萬行神通道力滿眾生界斷眾生惑悉圓滿故明自己佛果已成菩薩智悲願行無有休息不離一念滿三世劫不離毛孔等周十方法界眾生界悲智行雲一時普覆是故名無礙輪三昧摩那斯龍王者摩那者意也斯云慈謂此龍王興雲降雨從慈心起故。
　　【經】爾時普眼菩薩白普賢菩薩言佛子此菩薩摩訶薩得如是法同諸如來何故不名佛何故不名十力何故不名一切智何故不名一切法中得菩提者何故不得名為普眼何故不名一切境中無礙見者何故不名覺一切法何故不名與三世佛無二住者何故不名住實際者何故修行普賢行願猶未休息何故不能究竟法界捨菩薩道爾時普賢菩薩告普眼菩薩言善哉佛子如汝所言若此菩薩摩訶薩同一切佛以何義故不名為佛乃至不能捨菩薩道佛子此菩薩摩訶薩已能修習去來今世一切菩薩種種行願入智境界則名為佛於如來所修菩薩行無有休息說名菩薩如來諸力皆悉已入則名十力雖成十力行普賢行而無休息說名菩薩知一切法而能演說名一切智雖能演說一切諸法於一一法善巧思惟未嘗止息說名菩薩知一切法無有二相是則說名悟一切法於二不二一切諸法差別之道善巧觀察展轉增勝無有休息說名菩薩已能明見普眼境界說名普眼雖能證得普眼境界念念增長未曾休息說名菩薩於一切法悉能明照離諸闇障名無礙見常勤憶念無礙見者說名菩薩已得諸佛智慧之眼是則說名覺一切法觀諸如來正覺智眼而不放逸說名菩薩住佛所住與佛無二說名與佛無二住者為佛攝受修諸智慧說名菩薩常觀一切世間實際是則說名住實際者雖常觀察諸法實際而不證入亦不捨離說名菩薩不來不去無同無異此等分別悉皆永息是則說名休息願者廣大修習圓滿不退則名未息普賢願者了知法界無有邊際一切諸法一相無相是則說名究竟法界捨菩薩道雖知法界無有邊際而知一切種種異相起大悲心度諸眾生盡未來際無有疲厭是則說名普賢菩薩佛子譬如伊羅鉢那象王住金脅山七寶窟中其窟周圍悉以七寶而為欄楯寶多羅樹次第行列真金羅網彌覆其上象身潔白猶如珂雪上立金幢金為纓絡寶網覆鼻寶鈴垂下七支成就六牙具足端正充滿見者欣樂調良善順心無所逆若天帝釋將欲遊行爾時象王即知其意便於寶窟而沒其形至忉利天釋主之前以神通力種種變現令其身有三十三頭於一一頭化作六牙於一一牙化作七池一一池中有七蓮華一一華中有七婇女一時俱奏百千天樂是時帝釋乘茲寶象從難勝殿往詣華園芬陀利華徧滿其中是時帝釋至華園已從象而下入於一切寶莊嚴殿無量婇女以為侍從歌詠妓樂受諸快樂爾時象王復以神通隱其象形現作天身與三十三天及諸婇女於芬陀利華園之內歡娛戲樂所現身相光明衣服往來進止語笑觀瞻皆如彼天等無有異無能分別此象此天象之與天更互相似佛子彼伊羅鉢那象王於金脅山七寶窟中無所變化至於三十三天之上為欲供養釋提桓因化作種種諸可樂物受天快樂與天無異佛子菩薩摩訶薩亦復如是修習普賢菩薩行願及諸三昧以為眾寶莊嚴之具七菩提分為菩薩身所放光明以之為網建大法幢鳴大法鍾大悲為窟堅固大願以為其牙智慧無畏猶如師子法繒繫頂開示祕密到諸菩薩行願彼岸為欲安處菩提之座成一切智得最正覺增長普賢廣大行願不退不息不斷不捨大悲精進盡未來際度脫一切苦惱眾生不捨普賢道現成最正覺現不可說不可說成正覺門現不可說不可說轉法輪門現不可說不可說住深心門於不可說不可說廣大國土現涅槃變化門於不可說不可說差別世界而現受生修普賢行現不可說不可說如來於不可說不可說廣大國土菩提樹下成最正覺不可說不可說菩薩眾親近圍遶或於一念頃修普賢行而成正覺或須臾頃或於一時或於一日或於半月或於一月或於一年或無數年或於一劫如是乃至不可說不可說劫修普賢行而成正覺復於一切諸佛剎中而為上首親近於佛頂禮供養請問觀察如幻境界淨修菩薩無量諸行無量諸智種種神變種種威德種種智慧種種境界種種神通種種自在種種解脫種種法明種種教化調伏之法佛子菩薩摩訶薩本身不滅以行願力於一切處如是變現何以故欲以普賢自在神力調伏一切諸眾生故令不可說不可說眾生得清淨故令其永斷生死輪故嚴淨廣大諸世界故常見一切諸如來故深入一切佛法流故憶念三世諸佛種故憶念十方一切佛法及法身故普修一切菩薩諸行使圓滿故入普賢流自在能證一切智故佛子汝應觀此菩薩摩訶薩不捨普賢行不斷菩薩道見一切佛證一切智自在受用一切智法如伊羅鉢那象王不捨象身往三十三天為天所乘受天快樂作天遊戲承事天主與天婇女而作歡娛同於諸天無有差別佛子菩薩摩訶薩亦復如是不捨普賢大乘諸行不退諸願得佛自在具一切智證佛解脫無障無礙成就清淨於諸國土無所染著於佛法中無所分別雖知諸法普皆平等無有二相而恒明見一切佛土雖已等同三世諸佛而修菩薩行相續不斷佛子菩薩摩訶薩安住如是普賢行願廣大之法當知是人心得清淨佛子此是菩薩摩訶薩第十無礙輪大三昧殊勝心廣大智佛子此是菩薩摩訶薩所住普賢行十大三昧輪。
　　【論】第十一爾時普眼菩薩白普賢菩薩已下直至四十三卷末明普眼菩薩問普賢菩薩如是菩薩何故不名佛不名十力分伊羅鉢那象王住金脅山者伊羅鉢那此云香葉以於寶窟邊多有香葉樹以此為名又以化作三十三頭一一頭有六牙一一牙上化作七池一一池化作七蓮華以取能化蓮華其葉香潔因此為名住居第一金山之脅以知帝釋欲遊行時此沒而天上出送帝釋至園遊觀時化其自身與天人相似帝釋還宮還作象身送帝釋還宮便於天上沒於寶窟中出此舉喻明此菩薩雖已成佛位不壞方便行也如彼象王雖能化身作天而常不失象之本位自餘廣義如經備文已上十定有十一段文意明從初發心成道始終出生入涅槃總以此剎那際為體乃至古今一切諸佛亦總同時成佛故有情延促生約真無終始又明此一會十一品經總明至隨位佛果不壞方便行普賢之道如十信已來乘如來根本智起普賢行願并教化眾生及自資自智轉令明淨如作十度鍊真金喻者是亦不離此定體今至十一地已去自智鍊磨已終即乃純是利益眾生普賢之行故此十定品和會從初發心來及無始來諸佛成佛時劫不遷佛果及普賢方便行無始終時劫身心作用滿十方不出毛孔時不離剎那不遷故一切古今三世歲劫皆以此十定品該收眾生迷之妄作延促迷解還源此十定為本體不延促之常道本來如是。

　　十通品第二十八

　　【論】將釋此品兩門分別一釋品來意二隨文釋義一釋品來意者為明前有十定品此明以定起用即有十種神通二隨文釋義者即明定有十種神通其十通者具如下列如文具明。
　　【經】爾時普賢菩薩摩訶薩告諸菩薩言佛子菩薩摩訶薩有十種通何者為十佛子菩薩摩訶薩以他心智通知一三千大千世界眾生心差別所謂善心不善心廣心狹心大心小心順生死心背生死心聲聞心獨覺心菩薩心聲聞行心獨覺行心菩薩行心天心龍心夜叉心乾闥婆心阿脩羅心迦樓羅心緊那羅心摩睺羅伽心人心非人心地獄心畜生心閻魔王處心餓鬼心諸難處眾生心如是等無量差別種種眾生心悉分別知如一世界如是百世界千世界百千世界百千億那由他世界乃至不可說不可說佛剎微塵數世界中所有眾生心悉分別知是名菩薩摩訶薩第一善知他心智神通。
　　【論】第一段有十三行半經明都舉十種通之數并舉初他心智通之大用閻魔王者此曰遮止謂遮止誡勗罪人能離苦故。
　　【經】佛子菩薩摩訶薩以無礙清淨天眼智通見無量不可說不可說佛剎微塵數世界中眾生死此生彼善趣惡趣福相罪相或好或醜或垢或淨如是品類無量眾生所謂天眾龍眾夜叉眾乾闥婆眾阿脩羅眾迦樓羅眾緊那羅眾摩睺羅伽眾人眾非人眾微細身眾生眾廣大身眾生眾小眾大眾如是種種眾生眾中以無礙眼悉皆明見隨所積集業隨所受苦樂隨心隨分別隨見隨言說隨因隨業隨所緣隨所起悉皆見之無有錯謬是名菩薩摩訶薩第二無礙天眼智神通。
　　【論】第二段有十一行經明天眼智通之大用。
　　【經】佛子菩薩摩訶薩以宿住隨念智通能知自身及不可說不可說佛剎微塵數世界中一切眾生過去不可說不可說佛剎微塵數劫宿住之事所謂某處生如是名如是姓如是種族如是飲食如是苦樂從無始來於諸有中以因以緣展轉滋長次第相續輪迴不絕種種品類種種國土種種趣生種種形相種種業行種種結使種種心念種種因緣受生差別如是等事皆悉了知又憶過去爾所佛剎微塵數劫爾所佛剎微塵數世界中有爾所佛剎微塵數諸佛一一佛如是名號如是出興如是眾會如是父母如是侍者如是聲聞如是最勝二大弟子於如是城邑如是出家復於如是菩提樹下成最正覺於如是處坐如是座演說如是若干經典如是利益爾所眾生於爾所時住於壽命施作如是若干佛事依無餘依般涅槃界而般涅槃般涅槃後法住久近如是一切悉能憶念又憶念不可說不可說佛剎微塵數諸佛名號一一名號有不可說不可說佛剎微塵數佛從初發心起願修行供養諸佛調伏眾生眾會說法壽命多少神通變化乃至入於無餘涅槃般涅槃後法住久近造立塔廟種種莊嚴令諸眾生種植善根皆悉能知是名菩薩摩訶薩第三知過去際劫宿住智神通。
　　【論】第三一段有二十四行半經明宿命隨念智通大用。
　　【經】佛子菩薩摩訶薩以知盡未來際劫智通知不可說不可說佛剎微塵數世界中所有劫一一劫中所有眾生命終受生諸有相續業行果報若善若不善若出離若不出離若決定若不決定若邪定若正定若善根與使俱若善根不與使俱若具足善根若不具足善根若攝取善根若不攝取善根若積集善根若不積集善根若積集罪法若不積集罪法如是一切皆能了知又知不可說不可說佛剎微塵數世界盡未來際有不可說不可說佛剎微塵數劫一一劫有不可說不可說佛剎微塵數諸佛名號一一名號有不可說不可說佛剎微塵數諸佛如來一一如來從初發心起願立行供養諸佛教化眾生眾會說法壽命多少神通變化乃至入於無餘涅槃般涅槃後法住久近造立塔廟種種莊嚴令諸眾生種植善根如是等事悉能了知是名菩薩摩訶薩第四知盡未來際劫智神通。
　　【論】第四一段有十八行經明知盡未來際劫智通大用。
　　【經】佛子菩薩摩訶薩成就無礙清淨天耳圓滿廣大聰徹離障了達無礙具足成就於諸一切所有音聲欲聞不聞隨意自在佛子東方有不可說不可說佛剎微塵數佛是諸佛所說所示所開所演所安立所教化所調伏所憶念所分別甚深廣大種種差別無量方便無量善巧清淨之法於彼一切皆能受持又於其中若義若文若一人若眾會如其音辭如其智慧如所了達如所示現如所調伏如其境界如其所依如其出道於彼一切悉能記持不忘不失不斷不退無迷無惑為他演說令得悟解終不忘失一文一句如東方南西北方四維上下亦復如是是名菩薩摩訶薩第五無礙清淨天耳智神通。
　　【論】第五一段有十三行半經明天耳圓滿通之大用。
　　【經】佛子菩薩摩訶薩住無體性神通無作神通平等神通廣大神通無量神通無依神通隨念神通起神通不起神通不退神通不斷神通不壞神通增長神通隨詣神通此菩薩聞極遠一切世界中諸佛名所謂無數世界無量世界乃至不可說不可說佛剎微塵數世界中諸佛名聞其名已即自見身在彼佛所彼諸世界或仰或覆各各形狀各各方所各各差別無邊無礙種種國土種種時劫無量功德各別莊嚴彼彼如來於中出現示現神變稱揚名號無量無數各各不同此菩薩一得聞彼諸如來名不動本處而見其身在彼佛所禮拜尊重承事供養問菩薩法入佛智慧悉能了達諸佛國土道場眾會及所說法至於究竟無所取著如是經不可說不可說佛剎微塵數劫普至十方而無所往然詣剎觀佛聽法請道無有斷絕無有廢捨無有休息無有疲厭修菩薩行成就大願悉令具足曾無退轉為令如來廣大種性不斷絕故是名菩薩摩訶薩第六住無體性無動作往一切佛剎智神通。
　　【論】第六一段有二十行半經明住無體性神通起十三種神通大用。
　　【經】佛子菩薩摩訶薩以善分別一切眾生言音智通知不可說不可說佛剎微塵數世界中眾生種種言辭所謂聖言辭非聖言辭天言辭龍言辭夜叉言辭乾闥婆阿脩羅迦樓羅緊那羅摩睺羅伽人及非人乃至不可說不可說眾生所有言辭各各表示種種差別如是一切皆能了知此菩薩隨所入世界能知其中一切眾生所有性欲如其性欲為出言辭悉令解了無有疑惑如日光出現普照眾色令有目者悉得明見菩薩摩訶薩亦復如是以善分別一切言辭智深入一切言辭雲所有言辭令諸世間聰慧之者悉得解了是名菩薩摩訶薩第七善分別一切言辭智神通。
　　【論】第七一段有十三行經明善分別一切眾生語言智通大用。

　　大方廣佛新華嚴經合論卷第七十一


　　音切


尠
　　(息淺切)。

嶷
　　(宜力切)。

軔
　　(而振切)。

硋
　　(五蓋切)。
　　大方廣佛新華嚴經合論卷第七十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　十通品第二十八之餘

　　【經】佛子菩薩摩訶薩以出生無量阿僧祇色身莊嚴智通知一切法遠離色相無差別相無種種相無無量相無分別相無青黃赤白相菩薩如是入於法界能現其身作種種色所謂無邊色無量色清淨色莊嚴色普徧色無比色普照色增上色無違逆色具諸相色離眾惡色大威力色可尊重色無窮盡色眾雜妙色極端嚴色不可量色善守護色能成熟色隨化者色無障礙色甚明徹色無垢濁色極澄淨色大勇健色不思議方便色不可壞色離瑕翳色無障闇色善安住色妙莊嚴色諸相端嚴色種種隨好色大尊貴色妙境界色善磨瑩色清淨深心色熾然明盛色最勝廣大色無間斷色無所依色無等比色充滿不可說佛剎色增長色堅固攝受色最勝功德色隨諸心樂色清淨解了色積集眾妙色善巧決定色無有障礙色虗空明淨色清淨可樂色離諸塵垢色不可稱量色妙見色普見色隨時示現色寂靜色離貪色真寔福田色能作安隱色離諸怖畏色離愚癡行色智慧勇猛色身相無礙色遊行普徧色心無所依色大慈所起色大悲所現色平等出離色具足福德色隨心憶念色無邊妙寶色寶藏光明色眾生信樂色一切智現前色歡喜眼色眾寶莊嚴第一色無有處所色自在示現色種種神通色生如來家色過諸譬喻色周徧法界色眾皆往詣色種種色成就色出離色隨所化者威儀色見無厭足色種種明淨色能放無數光網色不可說光明種種差別色不可思香光明超過三界色不可量日輪光明照曜色示現無比月身色無量可愛樂華雲色出生種種蓮華鬘雲莊嚴色超過一切世間香燄普熏色出生一切如來藏色不可說音聲開示演暢一切法色具足一切普賢行色佛子菩薩摩訶薩深入如是無色法界能現此等種種色身令所化者見令所化者念為所化者轉法輪隨所化者時隨所化者相令所化者親近令所化者開悟為所化者起種種神通為所化者現種種自在為所化者施種種能事是名菩薩摩訶薩為度一切眾生故勤修成就第八無數色身智神通。
　　【論】第八一段有四十一行經明出生無量阿僧祇色身莊嚴智通大用。
　　【經】佛子菩薩摩訶薩以一切法智通知一切法無有名字無有種性無來無去非異非不異非種種非不種種非二非不二無我無比不生不滅不動不壞無實無虗一相無相非無非有非法非非法不隨於俗非不隨俗非業非非業非報非非報非有為非無為非第一義非不第一義非道非非道非出離非不出離非量非無量非世間非出世間非從因生非不從因生非決定非不決定非成就非不成就非出非不出非分別非不分別非如理非不如理此菩薩不取世俗諦不住第一義不分別諸法不建立文字隨順寂滅性不捨一切願見義知法興布法雲降霔法雨雖知實相不可言說而以方便無盡辯才隨法隨義次第開演以於諸法言辭辯說皆得善巧大慈大悲悉已清淨能於一切離文字法中出生文字與法與義隨順無違為說諸法悉從緣起雖有言說而無所著演一切法辯才無盡分別安立開發示導令諸法性具足明顯斷眾疑網悉得清淨雖攝眾生不捨真實於不二法而無退轉常能演說無礙法門以眾妙音隨眾生心普雨法雨而不失時是名菩薩摩訶薩第九一切法智神通。
　　【論】第九一段有二十二行半經明以一切法智通大用此明於根本無作智起一切差別智故。
　　【經】佛子菩薩摩訶薩以一切法滅盡三昧智通於念念中入一切法滅盡三昧亦不退菩薩道不捨菩薩事不捨大慈大悲心修習波羅蜜未嘗休息觀察一切佛國土無有厭倦不捨度眾生願不斷轉法輪事不廢教化眾生業不捨供養諸佛行不捨一切法自在門不捨常見一切佛不捨常聞一切法知一切法平等無礙自在成就一切佛法所有勝願皆得圓滿了知一切國土差別入佛種性到於彼岸能於彼彼諸世界中學一切法了法無相知一切法皆從緣起無有體性然隨世俗方便演說雖於諸法心無所住然順眾生諸根欲樂方便為說種種諸法此菩薩住三昧時隨其心樂或住一劫或住百劫或住千劫或住億劫或住百億劫或住千億劫或住百千億劫或住那由他億劫或住百那由他億劫或住千那由他億劫或住百千那由他億劫或住無數劫或住無量劫乃至或住不可說不可說劫菩薩入此一切法滅盡三昧雖復經於爾所劫住而身不離散不羸瘦不變異非見非不見不滅不壞不疲不懈不可盡竭雖於有於無悉無所作而能成辦諸菩薩事所謂恒不捨離一切眾生教化調伏未曾失時令其增長一切佛法於菩薩行悉得圓滿為欲利益一切眾生神通變化無有休息譬如光影普現一切而於三昧寂然不動是為菩薩摩訶薩入一切法滅盡三昧智神通佛子菩薩摩訶薩住於如是十種神通一切天人不能思議一切眾生不能思議一切聲聞一切獨覺及餘一切諸菩薩眾如是皆悉不能思議此菩薩身業不可思議語業不可思議意業不可思議三昧自在不可思議智慧境界不可思議唯除諸佛及有得此神通菩薩餘無能說此人功德稱楊讚歎佛子是為菩薩摩訶薩十種神通若菩薩摩訶薩住此神通悉得一切三世無礙智神通。
　　【論】第十段三十五行半經明以一切法滅盡三昧智通大用此一段明於法性寂滅理中常起大智大悲大用利生性圓滿故此已上十通皆以不思議無作無礙無限大自在智起無限寂用入因陀羅網境界重重自在法門皆不可作三乘有限量見故如阿那律我以天眼見三千大千世界如觀掌中菴摩勒果等如權教菩薩見自他佛國往來彼此皆有量故此約法身無限無表裏中間智身亦爾總無限故處帝網重重大用故總約第一義天一切智天非如世間上界諸天眼耳通及三乘聲聞緣覺淨土菩薩通故以住無體性神通身恒不離本處而十方一切諸佛國土一切眾生國土皆悉現自在身及以毛孔而眼耳鼻舌身心無不共同一體一性如因陀羅網眾像互容無往來自他之性此十通體如是徧周如是通徹名為神通以智徧通與物同性而知物故名為神通非是往來自他見故如此十定十通十忍等是十地位終入於生死利眾生之方便亦是十住十行十迴向十地十一地五位通修餘義經文自具。

　　十忍品第二十九

　　【論】將釋此品約分三門一釋品名目二釋品來意三隨文釋義一釋品名目者明此品通初發心之始自位昇進行之門亦通佛果後利眾生成行之方便以隨行之忍依行立名若以權教菩薩地前為伏忍地上見道方入順無生忍若以一乘通十住初心得憶念諸佛智慧光明門名生佛智慧家名得音聲忍亦名順無生忍但為隨行名異故且約十住初生佛智慧家約名順佛正智慧無生忍以十行中名以佛智慧隨行無生忍以十迴向中以約理智之中以無限大願起大慈悲門和融理智大慈悲使令均調名和融大願大悲大智寂用無生忍此是地前隨行順無生忍從初地至三地總取地前三位總作一法修行名長養智悲使令慣習成滿以初地依地前十住十行十迴向大願圓滿發心起常處生死守護眾生之志是故亦名順忍直至八地名得無生忍善財童子初地善知識名婆珊演底此名主當春生苗稼亦名依止無畏為明表主當眾生初發心之菩提苗稼亦名主當眾生與作依止使令無畏此初地菩薩以前願力處眾生界行故二地明修上上十善戒治欲界惑習使令無著故三地修上界八禪及以九定令於禪界不著此名順其理智利俗長養大悲順無生忍四地方明三界不污又明生在佛家五地以禪定門發善巧智慧修世間技藝六地修世間出世間智慧已終滅定三空現前名寂滅忍七地常處生死行圓八地現行菩薩行功用已終得無生忍九地以法師位明說法得自在用十地佛用一分方終十一地普賢行滿已去純是妙覺如來不離菩薩方便以用濟生此十種忍若以十地昇進論之一地得一忍十定十通亦然約以堪忍之位至普賢行內以立品之名目又隨位進修之位調治之功隨行立名名之十忍品二釋品來意者前已有十通此乃約通有忍若無神智通達但成伏忍法忍不生以此品須來此乃十地已前以忍成通十一地內以通成忍亦是十定十通十忍是一德之功用故三隨文釋義者已下有十段文明十種忍。
　　【經】爾時普賢菩薩告諸菩薩言佛子菩薩摩訶薩有十種忍若得此忍則得到於一切菩薩無礙忍地一切佛法無礙無盡何者為十所謂音聲忍順忍無生法忍如幻忍如燄忍如夢忍如響忍如影忍如化忍如空忍此十種忍三世諸佛已說今說當說佛子云何為菩薩摩訶薩音聲忍謂聞諸佛所說之法不驚不怖不畏深信悟解愛樂趣向專心憶念修習安住是名菩薩摩訶薩第一音聲忍佛子云何為菩薩摩訶薩順忍謂於諸法思惟觀察平等無違隨順了知令心清淨正住修習趣入成就是名菩薩摩訶薩第二順忍佛子云何為菩薩摩訶薩無生法忍佛子此菩薩摩訶薩不見有少法生亦不見有少法滅何以故若無生則無滅若無滅則無盡若無盡則離垢若離垢則無差別若無差別則無處所若無處所則寂靜若寂靜則離欲若離欲則無作若無作則無願若無願則無住若無住則無去無來是名菩薩摩訶薩第三無生法忍佛子云何為菩薩摩訶薩如幻忍佛子此菩薩摩訶薩知一切法皆悉如幻從因緣起於一法中解多法於多法中解一法此菩薩知諸法如幻已了達國土了達眾生了達法界了達世間平等了達佛出現平等了達三世平等成就種種神通變化譬如幻非象非馬非車非步非男非女非童男非童女非樹非葉非華非果非地非水非火非風非晝非夜非日非月非半月非一月非一年非百年非一劫非多劫非定非亂非純非雜非一非異非廣非狹非多非少非量非無量非麤非細非是一切種種眾物種種非幻幻非種種然由幻故示現種種差別之事菩薩摩訶薩亦復如是觀一切世間如幻所謂業世間煩惱世間國土世間法世間時世間趣世間成世間壞世間運動世間造作世間菩薩摩訶薩觀一切世間如幻時不見眾生生不見眾生滅不見國土生不見國土滅不見諸法生不見諸法滅不見過去可分別不見未來有起作不見現在一念住不觀察菩提不分別菩提不見佛出現不見佛涅槃不見住大願不見入正位不出平等性是菩薩雖成就佛國土知國土無差別雖成就眾生界知眾生無差別雖普觀法界而安住法性寂然不動雖達三世平等而不違分別三世法雖成就蘊處而永斷所依雖度脫眾生而了知法界平等無種種差別雖知一切法遠離文字不可言說而常說法辯才無盡雖不取著化眾生事而不捨大悲為度一切轉於法輪雖為開示過去因緣而知因緣性無有動轉是名菩薩摩訶薩第四如幻忍佛子云何為菩薩摩訶薩如燄忍佛子此菩薩摩訶薩知一切世間同於陽燄譬如陽燄無有方所非內非外非有非無非斷非常非一色非種種色亦非無色但隨世間言說顯示菩薩如是如實觀察了知諸法現證一切令得圓滿是名菩薩摩訶薩第五如燄忍佛子云何為菩薩摩訶薩如夢忍佛子此菩薩摩訶薩知一切世間如夢譬如夢非世間非離世間非欲界非色界非無色界非生非沒非染非淨而有示現菩薩摩訶薩亦復如是知一切世間悉同於夢無有變異故如夢自性故如夢執著故如夢性離故如夢本性故如夢所現故如夢無差別故如夢想分別故如夢覺時故是名菩薩摩訶薩第六如夢忍佛子云何為菩薩摩訶薩如響忍佛子此菩薩摩訶薩聞佛說法觀諸法性修學成就到於彼岸知一切音聲悉同於響無來無去如是示現佛子此菩薩摩訶薩觀如來聲不從內出不從外出亦不從於內外而出雖了此聲非內非外非內外出而能示現善巧名句成就演說譬如谷響從緣所起而與法性無有相違令諸眾生隨類各解而得修學如帝釋夫人阿脩羅女名曰舍支於一音中出千種音亦不心念令如是出菩薩摩訶薩亦復如是入無分別界成就善巧隨類之音於無邊世界中恒轉法輪此菩薩善能觀察一切眾生以廣長舌相而為演說其聲無礙徧十方土令隨所宜聞法各異雖知聲無起而普現音聲雖知無所說而廣說諸法妙音平等隨類各解悉以智慧而能了達是名菩薩摩訶薩第七如響忍佛子云何為菩薩摩訶薩如影忍佛子此菩薩摩訶薩非於世間生非於世間歿非在世間內非在世間外非行於世間非不行於世間非同於世間非異於世間非往於世間非不往於世間非住於世間非不住於世間非是世間非出世間非修菩薩行非捨於大願非實非不實雖常行一切佛法而能辦一切世間事不隨世間流亦不住法流譬如日月男子女人舍宅山林河泉等物於油於水於身於寶於明鏡等清淨物中而現其影影與油等非一非異非離非合於川流中亦不漂度於池井內亦不沈沒雖現其中無所染著然諸眾生知於此處有是影現亦知彼處無如是影遠物近物雖皆影現影不隨物而有近遠菩薩摩訶薩亦復如是能知自身及以他身一切皆是智之境界不作二解謂自他別而於自國土於他國土各各差別一時普現如種子中無有根芽莖節枝葉而能生起如是等事菩薩摩訶薩亦復如是於無二法中分別二相善巧方便通達無礙是名菩薩摩訶薩第八如影忍菩薩摩訶薩成就此忍雖不往詣十方國土而能普現一切佛剎亦不離此亦不到彼如影普現所行無礙令諸眾生見差別身同於世間堅實之相然此差別即非差別別與不別無所障礙此菩薩從於如來種性而生身語及意清淨無礙故能獲得無邊色相清淨之身佛子云何為菩薩摩訶薩如化忍佛子此菩薩摩訶薩知一切世間皆悉如化所謂一切眾生意業化覺想所起故一切世間諸行化分別所起故一切苦樂顛倒化妄取所起故一切世間不實法化言說所現故一切煩惱分別化想念所起故復有清淨調伏化無分別所現故於三世不轉化無生平等故菩薩願力化廣大修行故如來大悲化方便示現故轉法輪方便化智慧無畏辯才所說故菩薩如是了知世間出世間化現證知廣大知無邊知如事知自在知真實知非虗妄見所能傾動隨世所行亦不失壞譬如化不從心起不從心法起不從業起不受果報非世間生非世間滅不可隨逐不可攬觸非久住非須臾住非行世間非離世間不專繫一方不普屬諸方非有量非無量不厭不息非不厭息非凡非聖非染非淨非生非死非智非愚非見非不見非依世間非入法界非黠慧非遲鈍非取非不取非生死非涅槃非有非無有菩薩如是善巧方便行於世間修菩薩道了知世法分身化往不著世間不取自身於世於身無所分別不住世間不離世間不住於法不離於法以本願故不棄捨一眾生界不調伏少眾生界不分別法非不分別法知諸法性無來無去雖無所有而滿足佛法了法如化非有非無佛子菩薩摩訶薩如是安住如化忍時悉能滿足一切諸佛菩提之道利益眾生是名菩薩摩訶薩第九如化忍菩薩摩訶薩成就此忍凡有所作悉同於化譬如化士於一切佛剎無所依住於一切世間無所取著於一切佛法不生分別而趣佛菩提無有懈倦修菩薩行離諸顛倒雖無有身而現一切身雖無所住而住眾國土雖無有色而普現眾色雖不著實際而明照法性平等圓滿佛子此菩薩摩訶薩於一切法無所依止名解脫者一切過失悉皆捨離名調伏者不動不轉普入一切如來眾會名神通者於無生法已得善巧名無退者具一切力須彌鐵圍不能為障名無礙者佛子云何為菩薩摩訶薩如空忍佛子此菩薩摩訶薩了一切法界猶如虗空以無相故一切世界猶如虗空以無起故一切法猶如虗空以無二故一切眾生行猶如虗空無所行故一切佛猶如虗空無分別故一切佛力猶如虗空無差別故一切禪定猶如虗空三際平等故所說一切法猶如虗空不可言說故一切佛身猶如虗空無著無礙故菩薩如是以如虗空方便了一切法皆無所有佛子菩薩摩訶薩以如虗空忍智了一切法時得如虗空身身業得如虗空語語業得如虗空意意業譬如虗空一切法依不生不沒菩薩摩訶薩亦復如是一切法身不生不沒譬如虗空不可破壞菩薩摩訶薩亦復如是智慧諸力不可破壞譬如虗空一切世間之所依止而無所依菩薩摩訶薩亦復如是一切諸法之所依止而無所依譬如虗空無生無滅能持一切世間生滅菩薩摩訶薩亦復如是無向無得能示向得普使世間修行清淨譬如虗空無方無隅而能顯現無邊方隅菩薩摩訶薩亦復如是無業無報而能顯示種種業報譬如虗空非行非住而能示現種種威儀菩薩摩訶薩亦復如是非行非住而能分別一切諸行譬如虗空非色非非色而能示現種種諸色菩薩摩訶薩亦復如是非世間色非出世間色而能示現一切諸色譬如虗空非久非近而能久住現一切物菩薩摩訶薩亦復如是非久非近而能久住顯示菩薩所行諸行譬如虗空非淨非穢不離淨穢菩薩摩訶薩亦復如是非障非無障不離障無障譬如虗空一切世間皆現其前非現一切世間之前菩薩摩訶薩亦復如是一切諸法皆現其前非現一切諸法之前譬如虗空普入一切而無邊際菩薩摩訶薩亦復如是普入諸法而菩薩心無有邊際何以故菩薩所作如虗空故謂所有修習所有嚴淨所有成就皆悉平等一體一味一種分量如虗空清淨偏一切處如是證知一切諸法於一切法無有分別嚴淨一切諸佛國土圓滿一切無所依身了一切方無有迷惑具一切力不可摧壞滿足一切無邊功德已到一切甚深法處通達一切波羅蜜道普坐一切金剛之座普發一切隨類之音為一切世間轉於法輪未曾失時是名菩薩摩訶薩第十如空忍菩薩摩訶薩成就此忍得無來身以無去故得無生身以無滅故得不動身以無壞故得不實身離虗妄故得一相身以無相故得無量身佛力無量故得平等身同如相故得無差別身等觀三世故得至一切處身淨眼等照無障礙故得離欲際身知一切法無合散故得虗空無邊際身福德藏無盡如虗空故得無斷無盡法性平等辯才身知一切法相唯是一相無性為性如虗空故得無量無礙音聲身無所障礙如虗空故得具足一切善巧清淨菩薩行身於一切處皆無障礙如虗空故得一切佛法海次第相續身不可斷絕如虗空故得一切佛剎中現無量佛剎身離諸貪著如虗空無邊故得示現一切自在法無休息身如虗空大海無邊際故得一切不可壞堅固勢力身如虗空任持一切世間故得諸根明利如金剛堅固不可壞身如虗空一切劫火不能燒故得持一切世間力身智慧力如虗空故佛子是名菩薩摩訶薩十種忍爾時普賢菩薩摩訶薩欲重宣其義而說頌言。
　　譬如世有人　　聞有寶藏處　　以其可得故　　心生大歡喜　　如是大智慧　　菩薩真佛子　　聽聞諸佛法　　甚深寂滅相　　聞此深法時　　其心得安隱　　不驚亦不怖　　亦不生恐畏　　大士求菩提　　聞斯廣大音　　心淨能堪忍　　於此無疑惑　　自念以聞此　　甚深微妙法　　當成一切智　　人天大導師　　菩薩聞此音　　其心大歡喜　　發生堅固意　　願求諸佛法　　以樂菩提故　　其心漸調伏　　令信益增長　　於法無違謗　　是故聞此音　　其心得堪忍　　安住而不動　　修行菩薩行　　為求菩提故　　專行向彼道　　精進無退轉　　不捨眾善軛　　以求菩提故　　其心無恐畏　　聞法增勇猛　　供佛令歡喜　　如有大福人　　獲得真金藏　　隨身所應服　　造作莊嚴具　　菩薩亦如是　　聞此甚深義　　思惟增智海　　以修隨順法　　法有亦順知　　法無亦順知　　隨彼法如是　　如是知諸法　　成就清淨心　　明徹大歡喜　　知法從緣起　　勇猛勤修習　　平等觀諸法　　了知其自性　　不違佛法藏　　普覺一切法　　志樂常堅固　　嚴淨佛菩提　　不動如須彌　　一心求正覺　　以發精進意　　復修三昧道　　無量劫勤行　　未曾有退失　　菩薩所入法　　是佛所行處　　於此能了知　　其心無厭怠　　如無等所說　　平等觀諸法　　非不平等忍　　能成平等智　　隨順佛所說　　成就此忍門　　如法而了知　　亦不分別法　　三十三天中　　所有諸天子　　共同一器食　　所食各不同　　所食種種食　　不從十方來　　如其所修業　　自然咸在器　　菩薩亦如是　　觀察一切法　　悉從因緣起　　無生故無滅　　無滅故無盡　　無盡故無染　　於世變異法　　了知無變異　　無異則無處　　無處即寂滅　　其心無染著　　願度諸羣生　　專念於諸法　　未曾有散動　　而以悲願心　　方便行於世　　勤求於十力　　處世而不住　　無去亦無來　　方便善說法　　此忍最為上　　了法無有盡　　入於真法界　　實亦無所入　　菩薩住此忍　　普見諸如來　　同時與授記　　斯名受佛職　　了達三世法　　寂滅清淨相　　而能化眾生　　置於善道中　　世間種種法　　一切皆如幻　　若能如是知　　其心無所動　　諸業從心生　　故說心如幻　　若離此分別　　普滅諸有趣　　譬如工幻師　　普現諸色像　　徒令眾貪樂　　畢竟無所得　　世間亦如是　　一切皆如幻　　無性亦無生　　示現有種種　　度脫諸眾生　　令知法如幻　　眾生不異幻　　了幻無眾生　　眾生及國土　　三世所有法　　如是悉無餘　　一切皆如幻　　幻作男女形　　及象馬牛羊　　屋宅池泉類　　園林華果等　　幻物無知覺　　亦無有住處　　畢竟寂滅相　　但隨分別現　　菩薩能如是　　普見諸世間　　有無一切法　　了達悉如幻　　眾生及國土　　種種業所造　　入於如幻際　　於彼無依著　　如是得善巧　　寂滅無戲論　　住於無礙地　　普現大威力　　勇猛諸佛子　　隨順入妙法　　善觀一切想　　纏網於世間　　眾想如陽燄　　令眾生倒解　　菩薩善知想　　捨離一切倒　　眾生各別異　　形類非一種　　了達皆是想　　一切無真實　　十方諸眾生　　皆為想所覆　　若捨顛倒見　　則滅世間想　　世間如陽燄　　以想有差別　　知世住於想　　遠離二顛倒　　譬如熱時燄　　世見謂為水　　水實無所有　　智者不應求　　眾生亦復然　　世趣皆無有　　如燄住於想　　無礙心境界　　若離於諸想　　亦離諸戲論　　愚癡著想者　　悉令得解脫　　遠離憍慢心　　除滅世間想　　住盡無盡處　　是菩薩方便　　菩薩了世法　　一切皆如夢　　非處非無處　　體性恒寂滅　　諸法無分別　　如夢不異心　　三世諸世間　　一切悉如是　　夢體無生滅　　亦無有方所　　三界悉如是　　見者心解脫　　夢不在世間　　不在非世間　　此二不分別　　得入於忍地　　譬如夢中見　　種種諸異相　　世間亦如是　　與夢無差別　　住於夢定者　　了世皆如夢　　非同非是異　　非一非種種　　眾生諸剎業　　雜染及清淨　　如是悉了知　　與夢皆平等　　菩薩所行行　　及以諸大願　　明了皆如夢　　與世亦無別　　了世皆空寂　　不壞於世法　　譬如夢所見　　長短等諸色　　是名如夢忍　　因此了世法　　疾成無礙智　　廣度諸羣生　　修行如是行　　出生廣大解　　巧知諸法性　　於法心無著　　一切諸世間　　種種諸音聲　　非內亦非外　　了之悉如響　　如聞種種響　　心不生分別　　菩薩聞音聲　　其心亦如是　　瞻仰諸如來　　及聽說法音　　演契經無量　　雖聞無所著　　如響無來處　　所聞聲亦然　　而能分別法　　與法無乖謬　　善了諸音聲　　於聲不分別　　知聲悉空寂　　普出清淨音　　了法不在言　　善入無言際　　而能示言說　　如響徧世間　　了知言語道　　具足音聲分　　知聲性空寂　　以世言音說　　如世所有音　　示同分別法　　其音悉周徧　　開悟諸羣生　　菩薩獲此忍　　淨音化世間　　善巧說三世　　於世無所著　　為欲利世間　　專意求菩提　　而常入法性　　於彼無分別　　普觀諸世間　　寂滅無體性　　而恒為饒益　　修行意不動　　不住於世間　　不離於世間　　於世無所依　　依處不可得　　了知世間性　　於性無染著　　雖不依世間　　化世令超度　　世間所有法　　悉知其自性　　了法無有二　　無二亦無著　　心不離世間　　亦不住世間　　非於世間外　　修行一切智　　譬如水中影　　非內亦非外　　菩薩求菩提　　了世非世間　　不於世住出　　以世不可說　　亦不在內外　　如影現世間　　入此甚深義　　離垢悉明徹　　不捨本誓心　　普照智慧燈　　世間無邊際　　智入悉齊等　　普化諸羣生　　令其捨眾著　　觀察甚深法　　利益羣生眾　　從此入於智　　修行一切道　　菩薩觀諸法　　諦了悉如化　　而行如化行　　畢竟永不捨　　隨順化自在　　修習菩提道　　一切法如化　　菩薩行亦然　　一切諸世間　　及以無量業　　平等悉如化　　畢竟住寂滅　　三世所有佛　　一切亦如化　　本願修諸行　　變化成如來　　佛以大慈悲　　度脫化眾生　　度脫亦如化　　化力為說法　　知世皆如化　　不分別世間　　化事種種殊　　皆由業差別　　修習菩提行　　莊嚴於化藏　　無量善莊嚴　　如業作世間　　化法離分別　　亦不分別法　　此二俱寂滅　　菩薩行如是　　化海了於智　　化性印世間　　化非生滅法　　智慧亦如是　　第十忍明觀　　眾生及諸法　　體性皆寂滅　　如空無處所　　獲此如空智　　永離諸取著　　如空無種種　　於世無所礙　　成就空忍力　　如空無有盡　　境界如虗空　　不作空分別　　虗空無體性　　亦復非斷滅　　亦無種種別　　智力亦如是　　虗空無初際　　亦復無中後　　其量不可得　　菩薩智亦然　　如是觀法性　　一切如虗空　　無生亦無滅　　菩薩之所得　　自住如空法　　復為眾生說　　降伏一切魔　　皆斯忍方便　　世間相差別　　皆空無有相　　入於無相處　　諸相悉平等　　唯以一方便　　普入眾世間　　謂知三世法　　悉等虗空性　　智慧與音聲　　及以菩薩身　　其性如虗空　　一切皆寂滅　　如是十種忍　　佛子所修行　　其心善安住　　廣為眾生說　　於此善修學　　成就廣大力　　法力及智力　　為菩提方便　　通達此忍門　　成就無礙智　　超過一切眾　　轉於無上輪　　所修廣大行　　其量不可得　　調御師智海　　乃能分別知　　捨我而修行　　入於深法性　　心常住深法　　以是施羣生　　眾生及剎塵　　尚可知其數　　菩薩諸功德　　無能度其限　　菩薩能成就　　如是十種忍　　智慧及所行　　眾生莫能測
　　【論】第十段已下有一段頌是重頌前十忍法故如第一音聲忍總配五位中初位十住初十行初十迴向初十地初十一地初如第二順忍者十住第二住十行第二行十迴向第二迴向十地第二地十一地第二位如是一一次第五位同配但以昇進功用慣習生熟不同故如是無生法忍如幻忍如燄忍如夢忍如響忍如影忍如化忍如空忍皆如上一一隨五位同配同修又一位具十忍故餘義如文自具已上十一地行滿。

　　大方廣佛新華嚴經合論卷第七十二


　　音切


瑕
　　(胡加切)。

瘦
　　(所祐切)。

攬
　　(郎淡切)。

觸
　　(尺玉切)。

黠
　　(胡八切)。

軛
　　(於革許)熏(許云切)。

勗
　　(許玉切)。
　　大方廣佛新華嚴經合論卷第七十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　阿僧祇品第三十

　　【論】將釋此品約立四門一釋品來意二釋能問之主三釋說法之主四隨文釋義一釋品來意者明前十定十通十忍三品明該括因果初終始末不遷剎那之際已成神通法忍具足明一切諸佛所施因果教行方便果行相資始終不絕不離剎那之時如仁王經一念中具九十剎那一剎那經九百生滅如是三世佛果及普賢方便行總時不遷故但以剎那為量不立生滅之名設論生滅但於剎那內安立更無長短自此已下至如來出現品明佛果之中三業廣大自在行門且如阿僧祇一品明如來心業廣大自在二如來壽量品明如來命廣大自在三菩薩住處品明如來行攝生廣大常住自在四佛不思議法品明歎佛三業神德廣大自在五如來十身相海品明佛身業報得莊嚴廣大自在六如來隨好光明功德品明佛三業所順法身所感之功德廣大自在依纓絡經配第三禪說佛華三昧有百萬億頌即是此普賢行品是其略也當第七會合名佛華三昧品七普賢行品明佛三業果行徧周廣大自在八如來出現品明佛覺行徧周常於一切世間無時不出現廣大自在此之八品經總歎佛果行智德三業功用及莊嚴報相廣大自在故以次此品須來二釋能問法主者菩薩名心王此明得心成忍之後心業自在名之為王三釋能說法之主者此品何故如來自說明此數法廣大下位智所不及唯佛能究竟故此是佛果二愚非至差別智滿方了即此阿僧祇品隨好光明功德品二品法是如來自說自餘五位各各隨位菩薩自說十信菩薩說十信法即文殊覺首等是十住菩薩說十住法即法慧財慧等是如是准此例知以此此品非至差別智果滿佛位方明還是如來自說故所問之主還是如來心智自在名之為王表心自在故方堪能問總是佛自在之心故設教法則令學者倣之故說行以普賢主之以行成忍即以王主之又此數法智滿佛果方終以智徧故任運而知非是加行作意而知以此佛自說故。
　　【經】爾時心王菩薩白佛言世尊諸佛如來演說阿僧祇無量無邊無等不可數不可稱不可思不可量不可說不可說不可說世尊云何阿僧祇乃至不可說不可說耶佛告心王菩薩言善哉善哉善男子汝今為欲令諸世間入佛所知數量之義而問如來應正等覺善男子諦聽諦聽善思念之當為汝說時心王菩薩唯然受教佛言善男子一百洛叉為一俱胝俱胝俱胝為一阿庾多阿庾多阿庾多為一那由他那由他那由他為一頻婆羅頻婆羅頻婆羅為一矜羯羅矜羯羅矜羯羅為一阿伽羅阿伽羅阿伽羅為一最勝最勝最勝為一摩婆(上聲)羅摩婆羅摩婆羅為一阿婆(上聲)羅阿婆羅阿婆羅為一多婆(上聲)羅多婆羅多婆羅為一界分界分界分為一普摩普摩普摩為一禰摩禰摩禰摩為一阿婆(上聲)鈴阿婆鈴阿婆鈴為一彌伽(上聲)婆彌伽婆彌伽婆為一毗攞伽毗攞伽毗攞伽為一毗伽(上聲)婆毗伽婆毗伽婆為一僧羯邏摩僧羯邏摩僧羯邏摩為一毗薩羅毗薩羅毗薩羅為一毗贍婆毗贍婆毗贍婆為一毗盛(上聲)伽毗盛伽毗盛伽為一毗素陀毗素陀毗素陀為一毗婆訶毗婆訶毗婆訶為一毗薄底毗薄底毗薄底為一毗佉擔毗佉擔毗佉擔為一稱量稱量稱量為一一持一持一持為一異路異路異路為一顛倒顛倒顛倒為一三末耶三末耶三末耶為一毗覩羅毗覩羅毗覩羅為一奚婆(上聲)羅奚婆羅奚婆羅為一伺察伺察伺察為一周廣周廣周廣為一高出高出高出為一最妙最妙最妙為一泥羅婆泥羅婆泥羅婆為一訶理婆訶理婆訶理婆為一一動一動一動為一訶理蒱訶理蒱訶理蒱為一訶理三訶理三訶理三為一奚魯伽奚魯伽奚魯伽為一達攞步陀達攞步陀達攞步陀為一訶魯那訶魯那訶魯那為一摩魯陀摩魯陀摩魯陀為一懺慕陀懺慕陀懺慕陀為一瑿攞陀瑿攞陀瑿攞陀為一摩魯摩摩魯摩摩魯摩為一調伏調伏調伏為一離憍慢離憍慢離憍慢為一不動不動不動為一極量極量極量為一阿麼怛羅阿麼怛羅阿麼怛羅為一勃麼怛羅勃麼怛羅勃麼怛羅為一伽麼怛羅伽麼怛羅伽麼怛羅為一那麼怛羅那麼怛羅那麼怛羅為一奚麼怛羅奚麼怛羅奚麼怛羅為一[鞥-合+(白-日+田)]麼怛羅[鞥-合+(白-日+田)]麼怛羅[鞥-合+(白-日+田)]麼怛羅為一鉢羅麼怛羅鉢羅麼怛羅鉢羅麼怛羅為一尸婆麼怛羅尸婆麼怛羅尸婆麼怛羅為一翳羅翳羅翳羅為一薜羅薜羅薜羅為一諦羅諦羅諦羅為一偈羅偈羅偈羅為一窣步羅窣步羅窣步羅為一泥羅泥羅泥羅為一計羅計羅計羅為一細羅細羅細羅為一睥羅睥羅睥羅為一謎羅謎羅謎羅為一娑攞荼娑攞荼娑攞荼為一謎魯陀謎魯陀謎魯陀為一契魯陀契魯陀契魯陀為一摩覩羅摩覩羅摩覩羅為一娑母羅娑母羅娑母羅為一阿野娑阿野娑阿野娑為一迦麼羅迦麼羅迦麼羅為一摩伽婆摩伽婆摩伽婆為一阿怛羅阿怛羅阿怛羅為一醯魯邪醯魯邪醯魯邪為一薜魯婆薜魯婆薜魯婆為一羯羅波羯羅波羯羅波為一訶婆婆訶婆婆訶婆婆為一毗婆(上聲)羅毗婆羅毗婆羅為一那婆(上聲)羅那婆羅那婆羅為一摩攞羅摩攞羅摩攞羅為一娑婆(上聲)羅娑婆羅娑婆羅為一迷攞普迷攞普迷攞普為一者麼羅者麼羅者麼羅為一馱麼羅馱麼羅馱麼羅為一鉢攞麼陀鉢攞麼陀鉢攞麼陀為一毗伽摩毗伽摩毗伽摩為一烏波跋多烏波跋多烏波跋多為一演說演說演說為一無盡無盡無盡為一出生出生出生為一無我無我無我為一阿畔多阿畔多阿畔多為一青蓮華青蓮華青蓮華為一鉢頭摩鉢頭摩鉢頭摩為一僧祇僧祇僧祇為一趣趣趣為一至至至為一阿僧祇阿僧祇阿僧祇為一阿僧祇轉阿僧祇轉阿僧祇轉為一無量無量無量為一無量轉無量轉無量轉為一無邊無邊無邊為一無邊轉無邊轉無邊轉為一無等無等無等為一無等轉無等轉無等轉為一不可數不可數不可數為一不可數轉不可數轉不可數轉為一不可稱不可稱不可稱為一不可稱轉不可稱轉不可稱轉為一不可思不可思不可思為一不可思轉不可思轉不可思轉為一不可量不可量不可量為一不可量轉不可量轉不可量轉為一不可說不可說不可說為一不可說轉不可說轉不可說轉為一不可說不可說此又不可說不可說為一不可說不可說轉爾時世尊為心王菩薩而說頌言。
　　不可言說不可說　　充滿一切不可說　　不可言說諸劫中　　說不可說不可盡　　不可言說諸佛剎　　皆悉碎抹為微塵　　一塵中剎不可說　　如一一切皆如是　　此不可說諸佛剎　　一念碎塵不可說　　念念所碎悉亦然　　盡不可說劫恒爾　　此塵有剎不可說　　此剎為塵說更難　　以不可說算數法　　不可說劫如是數　　以此諸塵數諸劫　　一塵十方不可說　　爾劫稱讚一普賢　　無能盡其功德量　　於一微細毛端處　　有不可說諸普賢　　一切毛端悉亦爾　　如是乃至徧法界　　一毛端處所有剎　　其數無量不可說　　盡虗空量諸毛端　　一一處剎悉如是　　彼毛端處諸國土　　無量種類差別住　　有不可說異類剎　　有不可說同類剎　　不可言說毛端處　　皆有淨剎不可說　　種種莊嚴不可說　　種種奇妙不可說　　於彼一一毛端處　　演不可說諸佛名　　一一名有諸如來　　皆不可說不可說　　一一諸佛於身上　　現不可說諸毛孔　　於彼一一毛孔中　　現眾色相不可說　　不可言說諸毛孔　　咸放光明不可說　　於彼一一光明中　　悉現蓮華不可說　　於彼一一蓮華內　　悉有眾葉不可說　　不可說華眾葉中　　各現色相不可說　　彼不可說諸色內　　復現眾葉不可說　　葉中光明不可說　　光中色相不可說　　此不可說色相中　　一一現光不可說　　光中現月不可說　　月復現月不可說　　於不可說諸月中　　一一現光不可說　　於彼一一光明內　　復現於日不可說　　於不可說諸日中　　一一現色不可說　　於彼一一諸色內　　又現光明不可說　　於彼一一光明內　　現不可說師子座　　一一嚴具不可說　　一一光明不可說　　光中妙色不可說　　色中淨光不可說　　於彼一一淨光內　　復現種種妙光明　　此光復現種種光　　不可言說不可說　　如是種種光明內　　各現妙寶如須彌　　一一光中所現寶　　不可言說不可說　　彼如須彌一妙寶　　現眾剎土不可說　　盡須彌寶無有餘　　示現剎土皆如是　　以一剎土抹為塵　　一塵色相不可說　　眾剎為塵塵有相　　不可言說不可說　　如是種種諸塵相　　皆出光明不可說　　光中現佛不可說　　佛所說法不可說　　法中妙偈不可說　　聞偈得解不可說　　不可說解念念中　　顯了真諦不可說　　示現未來一切佛　　常演說法無窮盡　　一一佛法不可說　　種種清淨不可說　　出妙音聲不可說　　轉正法輪不可說　　於彼一一法輪中　　演脩多羅不可說　　於彼一一脩多羅　　分別法門不可說　　於彼一一法門中　　又說諸法不可說　　於彼一一諸法中　　調伏眾生不可說　　或復於一毛端處　　不可說劫常安住　　如一毛端餘悉然　　所住劫數皆如是　　其心無礙不可說　　變化諸佛不可說　　一一變化諸如來　　復現於化不可說　　彼佛法身不可說　　彼佛分身不可說　　莊嚴無量不可說　　往詣十方不可說　　周行國土不可說　　觀察眾生不可說　　清淨眾生不可說　　調伏眾生不可說　　彼諸莊嚴不可說　　彼諸神力不可說　　彼諸自在不可說　　彼諸神變不可說　　所有神通不可說　　所有境界不可說　　所有加持不可說　　所住世間不可說　　清淨實相不可說　　說脩多羅不可說　　於彼一一脩多羅　　演說法門不可說　　於彼一一法門中　　又說諸法不可說　　於彼一一諸法中　　所有決定不可說　　於彼一一決定中　　調伏眾生不可說　　不可言說同類法　　不可言說同類心　　不可言說異類法　　不可言說異類心　　不可言說異類根　　不可言說異類語　　念念於諸所行處　　調伏眾生不可說　　所有神變不可說　　所有示現不可說　　於中時劫不可說　　於中差別不可說　　菩薩悉能分別說　　諸明算者莫能辯　　一毛端處大小剎　　雜染清淨麤細剎　　如是一切不可說　　一一明了可分別　　以一國土碎為塵　　其塵無量不可說　　如是塵數無邊剎　　俱來共集一毛端　　此諸國土不可說　　共集毛端無迫隘　　不使毛端有增大　　而彼國土俱來集　　於中所有諸國土　　形相如本無雜亂　　如一國土不亂餘　　一切國土皆如是　　虗空境界無邊際　　悉布毛端使充滿　　如是毛端諸國土　　菩薩一念皆能說　　於一微細毛孔中　　不可說剎次第入　　毛孔能受彼諸剎　　諸剎亦能徧毛孔　　入時劫數不可說　　受時劫數不可說　　於此行列安住時　　一切諸劫無能說　　如是攝受安住已　　所有境界不可說　　入時方便不可說　　入已所作不可說　　意根明了不可說　　遊歷諸方不可說　　勇猛精進不可說　　自在神變不可說　　所有思惟不可說　　所有大願不可說　　所有境界不可說　　一切通達不可說　　身業清淨不可說　　語業清淨不可說　　意業清淨不可說　　信解清淨不可說　　妙智清淨不可說　　妙慧清淨不可說　　了諸實相不可說　　斷諸疑惑不可說　　出離生死不可說　　超昇正位不可說　　甚深三昧不可說　　了達一切不可說　　一切眾生不可說　　一切佛剎不可說　　知眾生身不可說　　知其心樂不可說　　知其業果不可說　　知其意解不可說　　知其品類不可說　　知其種性不可說　　知其受身不可說　　知其生處不可說　　知其正生不可說　　知其生已不可說　　知其解了不可說　　知其趣向不可說　　知其言語不可說　　知其作業不可說　　菩薩如是大慈悲　　利益一切諸世間　　普現其身不可說　　入諸佛剎不可說　　見諸菩薩不可說　　發生智慧不可說　　請問正法不可說　　敷揚佛教不可說　　現種種身不可說　　詣諸國土不可說　　示現神通不可說　　普徧十方不可說　　處處分身不可說　　親近諸佛不可說　　作諸供具不可說　　種種無量不可說　　清淨眾寶不可說　　上妙蓮華不可說　　最勝香鬘不可說　　供養如來不可說　　清淨信心不可說　　最勝悟解不可說　　增上志樂不可說　　恭敬諸佛不可說　　修行於施不可說　　其心過去不可說　　有求皆施不可說　　一切悉施不可說　　持戒清淨不可說　　心意清淨不可說　　讚歎諸佛不可說　　愛樂正法不可說　　成就諸忍不可說　　無生法忍不可說　　具足寂靜不可說　　住寂靜地不可說　　起大精進不可說　　其心過去不可說　　不退轉心不可說　　不傾動心不可說　　一切定藏不可說　　觀察諸法不可說　　寂然在定不可說　　了達諸禪不可說　　智慧通達不可說　　三昧自在不可說　　了達諸法不可說　　明見諸佛不可說　　修無量行不可說　　發廣大願不可說　　甚深境界不可說　　清淨法門不可說　　菩薩法力不可說　　菩薩法住不可說　　彼諸正念不可說　　彼諸法界不可說　　修方便智不可說　　學甚深智不可說　　無量智慧不可說　　究竟智慧不可說　　彼諸法智不可說　　彼淨法輪不可說　　彼大法雲不可說　　彼大法雨不可說　　彼諸神力不可說　　彼諸方便不可說　　入空寂智不可說　　念念相續不可說　　無量行門不可說　　念念恒住不可說　　諸佛剎海不可說　　悉能往詣不可說　　諸剎差別不可說　　種種清淨不可說　　差別莊嚴不可說　　無邊色相不可說　　種種間錯不可說　　種種妙好不可說　　清淨佛土不可說　　雜染世界不可說　　了知眾生不可說　　知其種性不可說　　知其業報不可說　　知其心行不可說　　知其根性不可說　　知其解欲不可說　　雜染清淨不可說　　觀察調伏不可說　　變化自在不可說　　現種種身不可說　　修行精進不可說　　度脫眾生不可說　　示現神變不可說　　放大光明不可說　　種種色相不可說　　令眾生淨不可說　　一一毛孔不可說　　放光明網不可說　　光網現色不可說　　普照佛剎不可說　　勇猛無畏不可說　　方便善巧不可說　　調伏眾生不可說　　令出生死不可說　　清淨身業不可說　　清淨語業不可說　　無邊意業不可說　　殊勝妙行不可說　　成就智寶不可說　　深入法界不可說　　菩薩總持不可說　　善能修學不可說　　智者音聲不可說　　音聲清淨不可說　　正念真實不可說　　開悟眾生不可說　　具足威儀不可說　　清淨修行不可說　　成就無畏不可說　　調伏世間不可說　　諸佛子眾不可說　　清淨勝行不可說　　讚歎諸佛不可說　　讚揚無盡不可說　　世間導師不可說　　演說讚歎不可說　　彼諸菩薩不可說　　清淨功德不可說　　彼諸邊際不可說　　能住其中不可說　　住中智慧不可說　　盡諸劫住無能說　　欣樂諸佛不可說　　智慧平等不可說　　善入諸法不可說　　於法無礙不可說　　三世如空不可說　　三世智慧不可說　　了達三世不可說　　住於智慧不可說　　殊勝妙行不可說　　無量大願不可說　　清淨大願不可說　　成就菩提不可說　　諸佛菩提不可說　　發生智慧不可說　　分別義理不可說　　知一切法不可說　　嚴淨佛剎不可說　　修行諸力不可說　　長時修習不可說　　一念悟解不可說　　諸佛自在不可說　　廣演正法不可說　　種種神力不可說　　示現世間不可說　　清淨法輪不可說　　勇猛能轉不可說　　種種開演不可說　　哀愍世間不可說　　不可言說一切劫　　讚不可說諸功德　　不可說劫猶可盡　　不可說德難可盡　　不可言說諸如來　　不可言說諸舌根　　歎佛不可言說德　　不可說劫無能盡　　十方所有諸眾生　　一切同時成正覺　　於中一佛普能現　　不可言說一切身　　此不可說中一身　　示現於頭不可說　　此不可說中一頭　　示現於舌不可說　　此不可說中一舌　　示現於聲不可說　　此不可說中一聲　　經於劫住不可說　　如一如是一切佛　　如一如是一切身　　如一如是一切頭　　如一如是一切舌　　如一如是一切聲　　不可說劫恒讚佛　　不可說劫猶可盡　　歎佛功德無能盡　　一微塵中能悉有　　不可言說蓮華界　　一一蓮華世界中　　賢首如來不可說　　乃至法界悉周徧　　其中所有諸微塵　　世界若成若住壞　　其數無量不可說　　一微塵處無邊際　　無量諸剎普來入　　十方差別不可說　　剎海分別不可說　　一一剎中有如來　　壽命劫數不可說　　諸佛所行不可說　　甚深妙法不可說　　神通大力不可說　　無障礙智不可說　　入於毛孔不可說　　毛孔因緣不可說　　成就十力不可說　　覺悟菩提不可說　　入淨法界不可說　　獲深智藏不可說　　種種數量不可說　　如其一切悉了知　　種種形量不可說　　於此靡不皆通達　　種種三昧不可說　　悉能經劫於中住　　於不可說諸佛所　　所行清淨不可說　　得不可說無礙心　　往詣十方不可說　　神力示現不可說　　所行無際不可說　　往詣眾剎不可說　　了達諸佛不可說　　精進勇猛不可說　　智慧通達不可說　　於法非行非不行　　入諸境界不可說　　不可稱說諸大劫　　恒遊十方不可說　　方便智慧不可說　　真實智慧不可說　　神通智慧不可說　　念念示現不可說　　於不可說諸佛法　　一一了知不可說　　能於一時證菩提　　或種種時而證入　　毛端佛剎不可說　　塵中佛剎不可說　　如是佛剎皆往詣　　見諸如來不可說　　通達一實不可說　　善入佛種不可說　　諸佛國土不可說　　悉能往詣成菩提　　國土眾生及諸佛　　體性差別不可說　　如是三世無有邊　　菩薩一切皆明見
　　【論】四隨文釋義者一百洛叉為一俱胝者一洛叉此云一億一俱胝此云一兆又案此方黃帝算法總有二十三數謂一二三四五六七八九十百千萬億兆京垓[禾*巿]壤溝澗正載從壤已去有三等數法其下者十十變之中者萬萬變之上者億億變之今此阿僧祇品用上等數法故云百千百千為一俱胝俱胝俱胝是當此壤也那由他當溝也[鞥-合+(白-日+田)]婆羅當此澗也作正也來載也自是已去此方數名盡也彌伽及毗伽皆上聲呼矜(居陵反)羯摩娑婆(上聲呼)羅(郎我反)毗佉擔(擔多甘反)瑿攞陀(瑿於奚反)阿麼(莫我反)勃(蒲沒反)薜(蒲計反)窣(蘇沒反)睥(普計反)謎(莫計反)荼(宅加反)此已上數義廣大雖復無量難量意明如來智慧普賢願行三業廣大世數不能及故如下文頌中具明此已上依大數有百二十大數至不可說不可說轉以為一終頌云不可言說不可說充滿一切不可說不可言說諸劫中說不可說不可盡不可言說諸佛剎皆悉碎抹為微塵一塵中剎不可說如一一切皆如是此不可說諸佛剎一念碎塵不可說念念所碎悉皆然盡不可說劫恒爾此塵為剎不可說此剎為塵說更難以不可說算數法不可說劫如是數以此諸塵數諸劫一塵十方不可說爾劫稱讚一普賢無能盡其功德量意明如來普賢願行功德過稱量數量所不及故如是此品說佛位內普賢行願虗空不可量剎塵不可比無限重重無限重重廣如經自具如是多劫是一剎那際多如是如來普賢行是一剎那中無盡故准前第二會所問合有十頂品來文未至。

　　壽量品第三十一

　　【論】將釋此品約作三門一釋品來意二釋說教之主三隨文釋義一釋品來意者明前品既是阿僧祇此即合便有壽量二釋說教之主者說此品教主以心王菩薩說者明佛壽量以心王為體以心王表命自在故即明如來心王之命隨根延促長短任物自在而實如來無壽命者無長短者故三隨文釋義者此之一品經明佛壽量長短約未悟者作節級令知如來壽量無盡以少顯多以短顯長若不如是云何能知佛之壽量然實如來無長短命性無生滅故如來壽命如根本智無生無滅無去無來故約以十佛之命表之無盡故。
　　【經】爾時心王菩薩摩訶薩於眾會中告諸菩薩言佛子此娑婆世界釋迦牟尼佛剎一劫於極樂世界阿彌陀佛剎為一日一夜極樂世界一劫於袈裟幢世界金剛堅佛剎為一日一夜袈裟幢世界一劫於不退轉音聲輪世界善勝光明蓮華開敷佛剎為一日一夜不退轉音聲輪世界一劫於離垢世界法幢佛剎為一日一夜離垢世界一劫於善燈世界師子佛剎為一日一夜善燈世界一劫於妙光明世界光明藏佛剎為一日一夜妙光明世界一劫於難超過世界法光明蓮華開敷佛剎為一日一夜難超過世界一劫於莊嚴慧世界一切神通光明佛剎為一日一夜莊嚴慧世界一劫於鏡光明世界月智佛剎為一日一夜佛子如是次第乃至過百萬阿僧祇世界最後世界一劫於勝蓮華世界賢勝佛剎為一日一夜普賢菩薩及諸同行大菩薩等充滿其中。

　　菩薩住處品第三十二

　　【論】將釋此品約作三門一釋品來意二釋說法之主三隨文釋義一釋品來意者前有如來壽命住劫此品佛以菩薩行持世間人間海中攝化徧故此方如是十方國土及閻浮提例然且約住處雖有所依化行無方不至總是身含佛剎毛容法界之眾於剎那際應十方而等周對現色身隨根普見為明菩薩住持攝化境界此品須來二釋說法之主者明菩薩攝化住持之行是心王自在隨智之行故令心王菩薩說此住處之品總明隨自心王起智用故明以普賢行隨行成忍已後皆名心王於世自在明不與物違。
　　【經】爾時心王菩薩摩訶薩於眾會中告諸菩薩言佛子東方有處名仙人山從昔已來諸菩薩眾於中止住現有菩薩名金剛勝與其眷屬諸菩薩眾三百人俱常在其中而演說法南方有處名勝峯山從昔已來諸菩薩眾於中止住現有菩薩名曰法慧與其眷屬諸菩薩眾五百人俱常在其中而演說法西方有處名金剛燄山從昔已來諸菩薩眾於中止住現有菩薩名精進無畏行與其眷屬諸菩薩眾三百人俱常在其中而演說法北方有處名香積山從昔已來諸菩薩眾於中止住現有菩薩名曰香象與其眷屬諸菩薩眾三千人俱常在其中而演說法東北方有處名清涼山從昔已來諸菩薩眾於中止住現有菩薩名文殊師利與其眷屬諸菩薩眾一萬人俱常在其中而演說法海中有處名金剛山從昔已來諸菩薩眾於中止住現有菩薩名曰法起與其眷屬諸菩薩眾千二百人俱常在其中而演說法東南方有處名支提山從昔已來諸菩薩眾於中止住現有菩薩名曰天[冠-元+((袖-由)-、)]與其眷屬諸菩薩眾一千人俱常在其中而演說法西南方有處名光明山從昔已來諸菩薩眾於中止住現有菩薩名曰賢勝與其眷屬諸菩薩眾三千人俱常在其中而演說法西北方有處名香風山從昔已來諸菩薩眾於中止住現有菩薩名曰香光與其眷屬諸菩薩眾五千人俱常在其中而演說法大海之中復有住處名莊嚴窟從昔已來諸菩薩眾於中止住毗舍離南有一住處名善住根從昔已來諸菩薩眾於中止住摩度羅城有一住處名滿足窟從昔已來諸菩薩眾於中止住俱珍那城有一住處名曰法座從昔已來諸菩薩眾於中止住清淨彼岸城有一住處名目真隣陀窟從昔已來諸菩薩眾於中止住摩蘭陀國有一住處名無礙龍王建立從昔已來諸菩薩眾於中止住甘菩遮國有一住處名出生慈從昔已來諸菩薩眾於中止住震旦國有一住處名那羅延窟從昔已來諸菩薩眾於中止住疏勒國有一住處名牛頭山從昔已來諸菩薩眾於中止住迦葉彌羅國有一住處名曰次第從昔已來諸菩薩眾於中止住增長歡喜城有一住處名尊者窟從昔已來諸菩薩眾於中止住菴浮棃摩國有一住處名見億藏光明從昔已來諸菩薩眾於中止住乾陀羅國有一住處名苫婆羅窟從昔已來諸菩薩眾於中止住。
　　【論】三隨文釋義者支提山者此云淨信為此山見者能生淨信毗舍離城此云廣博為於中印度中最廣大故亦名廣嚴城摩度羅城者此云孔雀城亦云密蓋皆因古事立名俱珍那城亦名俱陳那俱陳者此云大盆於大盆中畜水若池恒於盆側修仙法常為人說護淨經及養生經後學之徒皆以師法為姓今城因此為稱目真隣陀窟此云解脫是龍名也隣陀此云處以有龍在此處聞法得解脫故因此為名摩蘭陀國未翻甘菩遮國未翻震旦或曰支那亦云真丹此翻為思慮為此國人多思慮計度以之為名是此漢國也那羅延此云堅牢疏勒國正云佉路數怛勒此方存略但云疏勒迦葉彌羅國舊云罽賓國此翻為阿誰入昔此國未立之時其有大龍池人莫敢近其後有一羅漢見其形勝宜人居止乃從龍乞容一膝地龍乃許之羅漢化身令大其膝漸滿池中龍以言信捨之而去羅漢以神力乾竭其水令百姓居之建立屋宅眾人咸言我等不因聖師阿誰得入此處故從此語以立其名其國即在北印度境乾陀羅國此云持地以此國多有賢聖居在此國不為他國所侵害故又云乾陀是香羅謂陀羅此云徧也言此國內多生香氣徧故在中印度北北印度南二界中間苫婆羅窟是香華樹名其窟側近多生此樹因名耳此之一品大意明菩薩攝生住持不斷三寶之行但舉此一閻浮提表十方剎土及一切閻浮提總皆准此已上加第三禪佛華會以為七會通下離世間普光明殿中會及法界品逝多林會總為十會。

　　大方廣佛新華嚴經合論卷第七十三


　　音切


胝
　　(陟尼切)。

庾
　　(以主切)。

衿
　　(居凝切)。

禰
　　(乃禮切)。

鈴
　　(巨炎切)。

攞
　　(郎可切)。

贍
　　(市豔切)。

抾
　　(去業切)。

擔
　　(丁含切)。

蒱
　　(蒲胡切)。

怛
　　(丹達切)。

勃
　　(薄沒切)。

[鞥-合+(白-日+田)]
　　(部迷切)。

薜
　　(蒲計切)。

窣
　　(倉沒切)。

睥
　　(普計切)。

[繼-糸+言]
　　(莫計切)。

畔
　　(伴音)。

碎
　　(蘇外切)。

疏
　　(疎音)。

苫
　　(式占切)。

垶
　　(息營切)。

壤
　　(如兩切)。

罽
　　(古詣切)。

垓
　　(柯開切)。
　　大方廣佛新華嚴經合論卷第七十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　佛不思議法品第三十三之一

　　【論】將釋此品約立四門一釋品名目二釋品來意三釋能說法主四隨文釋義一釋品名目者此品依如來身口智三業得名云何名不思議想心不能及名為不思情識名言不能及故言不議以想心曰思是有所得心故言義名識是世情名言義量是妄度量心不能及情亡識滅任智用故明如來智用非識心妄情思慮所知故非情亡想寂智現乃應是修方便三昧力方現也識情昧正智現前名為不思議二釋品來意者明前品既說菩薩住處攝生住持之宜此品即明能化之智故名佛不思議非情識議量所為任智自性徧周不為應物故有此品來也三釋能說法主者說法菩薩號青蓮華藏明前品菩薩得法成忍得心自在號曰心王此明根本智圓明清淨無染名青蓮華以根本智圓明能成差別智名藏故告蓮華藏菩薩者明根本智告差別智故為表相成故三乘名先得智緣真後得智緣俗此一乘得即同得不分三世有前後故故青蓮華藏菩薩告蓮華藏菩薩說此不思議如來國土身眼耳鼻等不思議智自在法故此品意明以自心王根本智說差別智教化眾生自佛事業大自在用故為此會中從阿僧祇品至出現品有八品經總談佛果位中心行法則故該前五位差別同所歸故不移十三昧之體普光明智而有此八品法門及一部經故皆約自佛智德立菩薩名而說自法令易解故四隨文釋義者於此一品經長科為三十五段前三段是問并佛加持及青蓮華獲益後三十二段是答。
　　【經】爾時大會中有諸菩薩作是念諸佛國土云何不思議諸佛本願云何不思議諸佛種性云何不思議諸佛出現云何不思議諸佛身云何不思議諸佛音聲云何不思議諸佛智慧云何不思議諸佛自在云何不思議諸佛無礙云何不思議諸佛解脫云何不思議。
　　【論】第一爾時已下至云何不思議有六行經明諸菩薩大眾作念有問佛十種不思議分。
　　【經】爾時世尊知諸菩薩心之所念則以神力加持智慧攝受光明照耀威勢充滿令青蓮華藏菩薩住佛無畏入佛法界獲佛威德神通自在得佛無礙廣大觀察知一切佛種性次第等住不可說佛法方便。
　　【論】第二爾時世尊已下至佛法方便有四行半經明如來以十法加持青蓮華藏菩薩分。
　　【經】爾時青蓮華藏菩薩則能通達無礙法界則能安住離障深行則能成滿普賢大願則能知見一切佛法以大悲心觀察眾生欲令清淨精勤修習無有厭怠受行一切諸菩薩法於一念中出生佛智解了一切無盡智門總持辯才皆悉具足承佛神力告蓮華藏菩薩言佛子。
　　【論】第三爾時青蓮華藏菩薩已下至告蓮華藏菩薩言佛子有六行經明青蓮華藏菩薩蒙佛加持以十種自在智慧欲答前菩薩眾所問十法分。
　　【經】諸佛世尊有無量住所謂常住大悲住種種身作諸佛事住平等意轉淨法輪住四辯才說無量法住不思議一切佛法住清淨音徧無量土住不可說甚深法界住現一切最勝神通住能開示無有障礙究竟之法。
　　【論】第四諸佛世尊已下至無有障礙究竟之法有五行經明青蓮華藏菩薩都舉諸佛有十種無量住且總答前大眾十種問分已下通十種無量住總有三十二種無量普徧周無礙總別同異成壞自在因陀羅網門答前十問問佛不思議法故於此三十二種如因陀羅網互參普徧周法門中約數有三百二十種答前十問此三百二十種因陀羅網互參法門中以明佛不思議無盡無盡重重重重無限無限如下一一段中自具十法如經自明不煩科意。
　　【經】佛子諸佛世尊有十種法普徧無量無邊法界何等為十所謂一切諸佛有無邊際身色相清淨普入諸趣而無染著一切諸佛有無邊際無障礙眼於一切法悉能明見一切諸佛有無邊際無障礙耳悉能解了一切音聲一切諸佛有無邊際鼻能到諸佛自在彼岸一切諸佛有廣長舌出妙音聲周徧法界一切諸佛有無邊際身應眾生心咸令得見一切諸佛有無邊際意住於無礙平等法身一切諸佛有無邊際無礙解脫示現無盡大神通力一切諸佛有無邊際清淨世界隨眾生樂現眾佛土具足無量種種莊嚴而於其中不生染著一切諸佛有無邊際菩薩行願得圓滿智遊戲自在悉能通達一切佛法佛子是為如來應正等覺普徧法界無邊際十種佛法佛子諸佛世尊有十種念念出生智何等為十所謂一切諸佛於一念中悉能示現無量世界從天來下一切諸佛於一念中悉能示現無量世界菩薩受生一切諸佛於一念中悉能示現無量世界出家學道一切諸佛於一念中悉能示現無量世界菩提樹下成等正覺一切諸佛於一念中悉能示現無量世界轉妙法輪一切諸佛於一念中悉能示現無量世界教化眾生供養諸佛一切諸佛於一念中悉能示現無量世界不可言說種種佛身一切諸佛於一念中悉能示現無量世界種種莊嚴無數莊嚴如來自在一切智藏一切諸佛於一念中悉能示現無量世界無量無數清淨眾生一切諸佛於一念中悉能示現無量世界三世諸佛種種根性種種精進種種行解於三世中成等正覺是為十佛子諸佛世尊有十種不失時何等為十所謂一切諸佛成等正覺不失時一切諸佛成熟有緣不失時一切諸佛授菩薩記不失時一切諸佛隨眾生心示現神力不失時一切諸佛隨眾生解示現佛身不失時一切諸佛住於大捨不失時一切諸佛入諸聚落不失時一切諸佛攝諸淨信不失時一切諸佛調惡眾生不失時一切諸佛現不思議諸佛神通不失時是為十佛子諸佛世尊有十種無比不思議境界何等為十所謂一切諸佛一跏趺坐徧滿十方無量世界一切諸佛說一義句悉能開示一切佛法一切諸佛放一光明悉能徧照一切世界一切諸佛於一身中悉能示現一切諸身一切諸佛於一處中悉能示現一切世界一切諸佛於一智中悉能決了一切諸法無所罣礙一切諸佛於一念中悉能徧往十方世界一切諸佛於一念中悉現如來無量威德一切諸佛於一念中普緣三世佛及眾生心無雜亂一切諸佛於一念中與去來今一切諸佛體同無二是為十佛子諸佛世尊能出生十種智何者為十所謂一切諸佛知一切法無所趣向而能出生迴向願智一切諸佛知一切法皆無有身而能出生清淨身智一切諸佛知一切法本來無二而能出生能覺悟智一切諸佛知一切法無我無眾生而能出生調眾生智一切諸佛知一切法本來無相而能出生了諸相智一切諸佛知一切世界無有成壞而能出生了成壞智一切諸佛知一切法無有造作而能出生知業果智一切諸佛知一切法無有言說而能出生了言說智一切諸佛知一切法無有染淨而能出生知染淨智一切諸佛知一切法無有生滅而能出生了生滅智是為十佛子諸佛世尊有十種普入法何等為十所謂一切諸佛有淨妙身普入三世一切諸佛皆悉具足三種自在普化眾生一切諸佛皆悉具足諸陀羅尼普能受持一切佛法一切諸佛皆悉具足四種辯才普轉一切清淨法輪一切諸佛皆悉具足平等大悲恒不捨離一切眾生一切諸佛皆悉具足甚深禪定恒普觀察一切眾生一切諸佛皆悉具足利他善根調伏眾生無有休息一切諸佛皆悉具足無所礙心普能安住一切法界一切諸佛皆悉具足無礙神力一念普現三世諸佛一切諸佛皆悉具足無礙智慧一念普立三世劫數是為十佛子諸佛世尊有十種難信受廣大法何等為十所謂一切諸佛悉能摧滅一切諸魔一切諸佛悉能降伏一切外道一切諸佛悉能調伏一切眾生咸令歡悅一切諸佛悉能往詣一切世界化導羣品一切諸佛悉能知證甚深法界一切諸佛悉皆能以無二之身現種種身充滿世界一切諸佛悉皆能以清淨音聲起四辯才說法無斷凡有信受功不唐捐一切諸佛皆悉能於一毛孔中出現諸佛與一切世界微塵數等無有斷絕一切諸佛皆悉能於一微塵中示現眾剎與一切世界微塵數等具足種種上妙莊嚴恒於其中轉妙法輪教化眾生而微塵不大世界不小常以證智安住法界一切諸佛皆悉了達清淨法界以智光明破世癡闇令於佛法悉得開曉隨逐如來住十力中是為十佛子諸佛世尊有十種大功德離過清淨何等為十所謂一切諸佛具大威德離過清淨一切諸佛悉於三世如來家生種族調善離過清淨一切諸佛盡未來際心無所住離過清淨一切諸佛於三世法皆無所著離過清淨一切諸佛知種種性皆是一性無所從來離過清淨一切諸佛前際後際福德無盡等於法界離過清淨一切諸佛無邊身相徧十方剎隨時調伏一切眾生離過清淨一切諸佛獲四無畏離諸恐怖於眾會中大師子吼明了分別一切諸法離過清淨一切諸佛於不可說不可說劫入般涅槃眾生聞名獲無量福如佛現在功德無異離過清淨一切諸佛遠在不可說不可說世界中若有眾生一心正念則皆得見離過清淨是為十佛子諸佛世尊有十種究竟清淨何等為十所謂一切諸佛往昔大願究竟清淨一切諸佛所持梵行究竟清淨一切諸佛離世眾惑究竟清淨一切諸佛莊嚴國土究竟清淨一切諸佛所有眷屬究竟清淨一切諸佛所有種族究竟清淨一切諸佛色身相好究竟清淨一切諸佛法身無染究竟清淨一切諸佛一切智智無有障礙究竟清淨一切諸佛解脫自在所作已辦到於彼岸究竟清淨是為十佛子諸佛世尊於一切世界一切時有十種佛事何等為十一者若有眾生專心憶念則現其前二者若有眾生心不調順則為說法三者若有眾生能生淨信必令獲得無量善根四者若有眾生能入法位悉皆現證無不了知五者教化眾生無有疲厭六者遊諸佛剎往來無礙七者大悲不捨一切眾生八者現變化身恒不斷絕九者神通自在未嘗休息十者安住法界能徧觀察是為十佛子諸佛世尊有十種無盡智海法何等為十所謂一切諸佛無邊法身無盡智海法一切諸佛無量佛事無盡智海法一切諸佛佛眼境界無盡智海法一切諸佛無量無數難思善根無盡智海法一切諸佛普雨一切甘露妙法無盡智海法一切諸佛讚佛功德無盡智海法一切諸佛往昔所修種種願行無盡智海法一切諸佛盡未來際恒作佛事無盡智海法一切諸佛了知一切眾生心行無盡智海法一切諸佛福智莊嚴無能過者無盡智海法是為十佛子諸佛世尊有十種常法何等為十所謂一切諸佛常行一切諸波羅蜜一切諸佛於一切法常離迷惑一切諸佛常具大悲一切諸佛常有十力一切諸佛常轉法輪一切諸佛常為眾生示成正覺一切諸佛常樂調伏一切眾生一切諸佛心常正念不二之法一切諸佛化眾生已常示入於無餘涅槃一一諸佛境界無邊際故是為十佛子諸佛世尊有十種演說無量諸佛法門何等為十所謂一切諸佛演說無量眾生界門一切諸佛演說無量眾生行門一切諸佛演說無量眾生業果門一切諸佛演說無量化眾生門一切諸佛演說無量淨眾生門一切諸佛演說無量菩薩行門一切諸佛演說無量菩薩願門一切諸佛演說無量一切世界成壞劫門一切諸佛演說無量菩薩深心淨佛剎門一切諸佛演說無量一切世界三世諸佛於彼彼劫次第出現門一切諸佛演說一切諸佛智門是為十佛子諸佛世尊有十種為眾生作佛事何等為十所謂一切諸佛示現色身為眾生作佛事一切諸佛出妙音聲為眾生作佛事一切諸佛有所受為眾生作佛事一切諸佛無所受為眾生作佛事一切諸佛以地水火風為眾生作佛事一切諸佛神力自在示現一切所緣境界為眾生作佛事一切諸佛種種名號為眾生作佛事一切諸佛以佛剎境界為眾生作佛事一切諸佛嚴淨佛剎為眾生作佛事一切諸佛寂寞無言為眾生作佛事是為十佛子諸佛世尊有十種最勝法何等為十所謂一切諸佛大願堅固不可沮壞所言必作言無有二一切諸佛為欲圓滿一切功德盡未來劫修菩薩行不生懈倦一切諸佛為欲調伏一切眾生故往不可說不可說世界如是而為一切眾生而無斷絕一切諸佛於信於毀二種眾生大悲普觀平等無異一切諸佛從初發心乃至成佛終不退失菩提之心一切諸佛積集無量諸善功德皆以迴向一切智性於諸世間終無染著一切諸佛於諸佛所修學三業唯行佛行非二乘行皆為迴向一切智性成於無上正等菩提一切諸佛放大光明其光平等照一切處及照一切諸佛之法令諸菩薩心得清淨滿一切智一切諸佛捨離世樂不貪不染而普願世間離苦得樂無諸戲論一切諸佛愍諸眾生受種種苦守護佛種行佛境界出離生死逮十力地是為十佛子諸佛出尊有十種無障礙住何等為十所謂一切諸佛皆能往一切世界無障礙住一切諸佛皆能住一切世界無障礙住一切諸佛皆能於一切世界行住坐臥無障礙住一切諸佛皆能於一切世界演說正法無障礙住一切諸佛皆能於一切世界住兜率天宮無障礙住一切諸佛皆能入法界一切三世無障礙住一切諸佛皆能坐法界一切道場無障礙住一切諸佛皆能念念觀一切眾生心行以三種自在教化調伏無障礙住一切諸佛皆能以一身住無量不思議佛所及一切處利益眾生無障礙住一切諸佛皆能開示無量諸佛所說正法無障礙住是為十佛子諸佛世尊有十種最勝無上莊嚴何等為十所謂一切諸佛皆悉具足諸相隨好是為諸佛第一最勝無上身莊嚴一切諸佛皆悉具足六十種音一一音有五百分一一分無量百千清淨之音以為嚴好能於法界一切眾中無諸恐怖大師子吼演說如來甚深法義眾生聞者靡不歡喜隨其根欲悉得調伏是為諸佛第二最勝無上語莊嚴一切諸佛皆具十力諸大三昧十八不共莊嚴意業所行境界通達無礙一切佛法咸得無餘法界莊嚴而為莊嚴法界眾生心之所行去來現在各各差別於一念中悉能明見是為諸佛第三最勝無上意莊嚴一切諸佛皆悉能放無數光明一一光明有不可說光明網以為眷屬普照一切諸佛國土滅除一切世間黑闇示現無量諸佛出興其身平等悉皆清淨所作佛事咸不唐捐能令眾生至不退轉是為諸佛第四最勝無上光明莊嚴一切諸佛現微笑時皆於口中放百千億那由他阿僧祇光明一一光明各有無量不思議種種色徧照十方一切世界於大眾中發誠實語授無量無數不思議眾生阿耨多羅三藐三菩提記是為諸佛第五離世癡惑最勝無上現微笑莊嚴一切諸佛皆有法身清淨無礙於一切法究竟通達住於法界無有邊際雖在世間不與世雜了世實性行出世法言語道斷超蘊界處是為諸佛第六最勝無上法身莊嚴一切諸佛皆有無量常妙光明不可說不可說種種色相以為嚴好為光明藏出生無量圓滿光明普照十方無有障礙是為諸佛第七最勝無上常妙光明莊嚴一切諸佛皆有無邊妙色可愛妙色清淨妙色隨心所現妙色暎蔽一切三界妙色到於彼岸無上妙色是為諸佛第八最勝無上妙色莊嚴一切諸佛皆於三世佛種中生積眾善寶究竟清淨無諸過失離世譏謗一切法中最為殊勝清淨妙行之所莊嚴具足成就一切智智種族清淨無能譏毀是為諸佛第九最勝無上種族莊嚴一切諸佛以大慈力莊嚴其身究竟清淨無諸渴愛身行永息心善解脫見者無厭大悲救護一切世間第一福田無上受者哀愍利益一切眾生悉令增長無量福德智慧之聚是為諸佛第十最勝無上大慈大悲功德莊嚴是為十佛子諸佛世尊有十種自在法何等為十所謂一切諸佛於一切法悉得自在明達種種句身味身演說諸法辯才無礙是為諸佛第一自在法一切諸佛教化眾生未曾失時隨其願樂為說正法咸令調伏無有斷絕是為諸佛第二自在法一切諸佛能令盡虗空界無量無數種種莊嚴一切世界六種震動令彼世界或舉或下或大或小或合或散未曾惱害於一眾生其中眾生不覺不知無疑無怪是為諸佛第三自在法一切諸佛以神通力悉能嚴淨一切世界於一念頃普現一切世界莊嚴此諸莊嚴經無數劫說不能盡悉皆離染清淨無比一切佛剎嚴淨之事皆令平等入一剎中是為諸佛第四自在法一切諸佛見一眾生應受化者為其住壽經不可說不可說劫乃至盡未來際結跏趺坐身心無倦專心憶念未曾廢忘方便調伏而不失時如為一眾生為一切眾生悉亦如是是為諸佛第五自在法一切諸佛悉能徧往一切世界一切如來所行之處而不暫捨一切法界十方各別一一方有無量世界海一一世界海有無量世界種佛以神力一念咸到轉於無礙清淨法輪是為諸佛第六自在法一切諸佛為欲調伏一切眾生念念中成阿耨多羅三藐三菩提而於一切佛法非已現覺亦非當覺亦不住於有學之地而悉知見通達無礙無量智慧無量自在教化調伏一切眾生是為諸佛第七自在法一切諸佛能以眼處作耳處佛事能以耳處作鼻處佛事能以鼻處作舌處佛事能以舌處作身處佛事能以身處作意處佛事能以意處於一切世界中住世出世間種種境界一一境界中能作無量廣大佛事是為諸佛第八自在法一切諸佛其身毛孔一一能容一切眾生一一眾生其身悉與不可說諸佛剎等而無迫隘一一眾生步步能過無數世界如是展轉盡無數劫悉見諸佛出現於世教化眾生轉淨法輪開示過去未來現在不可說法盡虗空界一切眾生諸趣受身威儀往來及其所受種種樂具皆悉具足而於其中無所障礙是為諸佛第九自在法一切諸佛於一念頃現一切世界微塵數佛一一佛皆於一切法界眾妙蓮華廣大莊嚴世界蓮華藏師子座上成等正覺示現諸佛自在神力如於眾妙蓮華廣大莊嚴世界如是於一切法界中不可說不可說種種莊嚴種種境界種種形相種種示現種種劫數清淨世界如於一念如是於無量無邊阿僧祇劫一切念中一念一切現一念無量住而未曾用少方便力是為諸佛第十自在法佛子諸佛世尊有十種無量不思議圓滿佛法何等為十所謂一切諸佛一一淨相皆具百福一切諸佛皆悉成就一切佛法一切諸佛皆悉成就一切善根一切諸佛皆悉成就一切功德一切諸佛皆能教化一切眾生一切諸佛皆悉能為眾生作主一切諸佛皆悉成就清淨佛剎一切諸佛皆悉成就一切智智一切諸佛皆悉成就色身相好見者獲益功不唐捐一切諸佛皆具諸佛平等正法一切諸佛作佛事已莫不示現入於涅槃是為十佛子諸佛世尊有十種善巧方便何等為十所謂一切諸佛了知諸法皆離戲論而能開示諸佛善根是為第一善巧方便一切諸佛知一切法悉無所見各不相知無縛無解無受無集無成就自在究竟到於彼岸然於諸法真實而知不異不別而得自在無我無受不壞實際已得至於大自在地常能觀察一切法界是為第二善巧方便一切諸佛永離諸相心無所住而能悉知不亂不錯雖知一切相皆無自性而如其體性悉能善入而亦示現無量色身及以一切清淨佛土種種莊嚴無盡之相集智慧燈滅眾生惑是為第三善巧方便一切諸佛住於法界不住過去未來現在如如性中無去來今三世相故而能演說去來今世無量諸佛出現世間令其聞者普見一切諸佛境界是為第四善巧方便一切諸佛身語意業無所造作無來無去亦無有住離諸數法到於一切諸法彼岸而為眾法藏具無量智了達種種世出世法智慧無礙示現無量自在神力調伏一切法界眾生是為第五善巧方便一切諸佛知一切法不可見非一非異非量非無量非來非去皆無自性亦不違於世間諸法一切智者無自在中見一切法於法自在廣說諸法而常安住真如實性是為第六善巧方便一切諸佛於一時中加一切時具淨善根入於正位而無所著於其日月年劫成壞如是等時不住不捨而能示現若晝若夜初中後時一日七日半月一月一年百年一劫多劫不可思劫不可說劫乃至盡於未來際劫恒為眾生轉妙法輪不斷不退無有休息是為第七善巧方便一切諸佛恒住法界成就諸佛無量無畏及不可數辯不可量辯無盡辯無斷辯無邊辯不共辯無窮辯真實辯方便開示一切句辯一切法辯隨其根性及以欲解以種種法門說不可說不可說百千億那由他脩多羅初中後善皆悉究竟是為第八善巧方便一切諸佛住淨法界知一切法本無名字無過去名無現在名無未來名無眾生名無非眾生名無國土名無非國土名無法名無非法名無功德名無非功德名無菩薩名無佛名無數名無非數名無生名無滅名無有名無無名無一名無種種名何以故諸法體性不可說故一切諸法無方無處不可集說不可散說不可一說不可多說音聲莫逮言語悉斷雖隨世俗種種言說無所攀緣無所造作遠離一切虗妄想著如是究竟到於彼岸是為第九善巧方便一切諸佛知一切法本性寂靜無生故非色無戲論故非受無名數故非想無造作故非行無執取故非識無入處故非處無所得故非界然亦不壞一切諸法本性無起如虗空故一切諸法皆悉空寂無業果無修習無成就無出生故非數非不數非有非無非生非滅非垢非淨非入非出非住非不住非調伏非不調伏非眾生非無眾生非壽命非無壽命非因緣非無因緣而能了知正定邪定及不定聚一切眾生為說妙法令到彼岸成就十力四無所畏能師子吼具一切智住佛境界是為第十善巧方便佛子是為諸佛成就十種善巧方便佛子諸佛世尊有十種廣大佛事無量無邊不可思議一切世間諸天及人皆不能知去來現在所有一切聲聞獨覺亦不能知唯除如來威神之力何等為十所謂一切諸佛於盡虗空徧法界一切世界兜率陀天皆現受生修菩薩行作大佛事無量色相無量威德無量光明無量音聲無量言辭無量三昧無量智慧所行境界攝取一切人天魔梵沙門婆羅門阿脩羅等大慈無礙大悲究竟平等饒益一切眾生或令生天或令生人或淨其根或調其心或時為說差別三乘或時為說圓滿一乘普皆濟度令出生死是為第一廣大佛事佛子一切諸佛從兜率天降神母胎以究竟三昧觀受生法如幻如化如影如空如熱時燄隨樂而受無量無礙入無諍法起無著智離欲清淨成就廣大妙莊嚴藏受最後身住大寶莊嚴樓閣而作佛事或以神力而作佛事或以正念而作佛事或現神通而作佛事或現智日而作佛事或現諸佛廣大境界而作佛事或現諸佛無量光明而作佛事或入無數廣大三昧而作佛事或現從彼諸三昧起而作佛事佛子如來爾時在母胎中為欲利益一切世間種種示現而作佛事所謂或現初生或現童子或現在宮或現出家或復示現成等正覺或復示現轉妙法輪或示現於入般涅槃如是皆以種種方便於一切方一切網一切旋一切種一切世界中而作佛事是為第二廣大佛事佛子一切諸佛一切善業皆已清淨一切生智皆已明潔而以生法誘導羣迷令其開悟具行眾善為眾生故示誕王宮一切諸佛於諸色欲宮殿妓樂皆已捨離無所貪染常觀諸有空無體性一切樂具悉不真實持佛淨戒究竟圓滿觀諸內宮妻妾侍從生大悲愍觀諸眾生虗妄不實起大慈心觀諸世間無一可樂而生大喜於一切法心得自在而起大捨具佛功德現生法界身相圓滿眷屬清淨而於一切皆無所著以隨類音為眾演說令於世法深生厭離如其所行示所得果復以方便隨應教化未成熟者令其成熟已成熟者令得解脫為作佛事令不退轉復以廣大慈悲之心恒為眾生說種種法又為示現三種自在令其開悟心得清淨雖處內宮眾所咸覩而於一切諸世界中施作佛事以大智慧以大精進示現種種諸佛神通無礙無盡恒住三種巧方便業所謂身業究竟清淨語業常隨智慧而行意業甚深無有障礙以是方便利益眾生是為第三廣大佛事佛子一切諸佛示處種種莊嚴宮殿觀察厭離捨而出家欲使眾生了知世法皆是妄想無常敗壞深起厭離不生染著永斷世間貪愛煩惱修清淨行利益眾生當出家時捨俗威儀住無諍法滿足本願無量功德以大智光滅世癡闇為諸世間無上福田常為眾生讚佛功德令於佛所植諸善本以智慧眼見真實義復為眾生讚說出家清淨無過永得出離長為世間智慧高幢是為第四廣大佛事佛子一切諸佛具一切智於無量法悉已知見菩提樹下成最正覺降伏眾魔威德特尊其身充滿一切世界神力所作無邊無盡於一切智所行之義皆得自在修諸功德悉已圓滿其菩提座具足莊嚴周徧十方一切世界佛處其上轉妙法輪說諸菩薩所有行願開示無量諸佛境界令諸菩薩皆得悟入修行種種清淨妙行復能示導一切眾生令種善根生於如來平等地中住諸菩薩無邊妙行成就一切功德勝法一切世界一切眾生一切佛剎一切諸法一切菩薩一切教化一切三世一切調伏一切神變一切眾生心之樂欲悉善了知而作佛事是為第五廣大佛事佛子一切諸佛轉不退法輪令諸菩薩不退轉故轉無量法輪令一切世間咸了知故轉開悟一切法輪能大無畏師子吼故轉一切法智藏法輪開法藏門除闇障故轉無礙法輪等虗空故轉無著法輪觀一切法非有無故轉照世法輪令一切眾生淨法眼故轉開示一切智法輪悉徧一切三世法故轉一切佛同一法輪一切佛法不相違故一切諸佛以如是等無量無數百千億那由他法輪隨諸眾生心行差別而作佛事不可思議是為第六廣大佛事佛子一切諸佛入於一切王都城邑為諸眾生而作佛事所謂人王都邑天王都邑龍王夜叉王乾闥婆王阿脩羅王迦樓羅王緊那羅王摩睺羅伽王羅剎王毗舍闍王如是等王一切都邑入城門時大地震動光明普照盲者得眼聾者得耳狂者得心躶者得衣諸憂苦者悉得安樂一切樂器不鼓自鳴諸莊嚴具若著不著咸出妙音眾生聞者無不欣樂一切諸佛色身清淨相好具足見者無厭能為眾生作於佛事所謂若顧視若觀察若動轉若屈伸若行若住若坐若臥若默若語若現神通若為說法若有教敕如是一切皆為眾生而作佛事一切諸佛普於一切無數世界種種眾生心樂海中勸令念佛常勤觀察種諸善根修菩薩行歎佛色相微妙第一一切眾生難可值遇若有得見而興信心則生一切無量善法集佛功德普皆清淨如是稱讚佛功德已分身普往十方世界令諸眾生悉得瞻奉思惟觀察承事供養種諸善根得佛歡喜增長佛種悉當成佛以如是行而作佛事或為眾生示現色身或出妙音或但微笑令其信樂頭頂禮敬曲躬合掌稱揚讚歎問訊起居而作佛事一切諸佛以如是等無量無數不可言說不可思議種種佛事於一切世界中隨諸眾生心之所樂以本願力大慈悲力一切智力方便教化悉令調伏是為第七廣大佛事佛子一切諸佛或住阿蘭若處而作佛事或住寂靜處而作佛事或住空閑處而作佛事或住佛住處而作佛事或住三昧而作佛事或獨處園林而作佛事或隱身不現而作佛事或住甚深智而作佛事或住諸佛無比境界而作佛事或住不可見種種身行隨諸眾生心樂欲解方便教化無有休息而作佛事或以天身求一切智而作佛事或以龍身夜叉身乾闥婆身阿脩羅身迦樓羅身緊那羅身摩睺羅伽人非人等身求一切智而作佛事或以聲聞身獨覺身菩薩身求一切智而作佛事或時說法或時寂默而作佛事或說一佛或說多佛而作佛事或說諸菩薩一切行一切願為一行願而作佛事或說諸菩薩一行一願為無量行願而作佛事或說佛境界即世間境界而作佛事或說世間境界即佛境界而作佛事或說佛境界即非境界而作佛事或住一日或住一夜或住半月或住一月或住一年乃至住不可說劫為諸眾生而作佛事是為第八廣大佛事佛子一切諸佛是生清淨善根之藏令諸眾生於佛法中生淨信解諸根調伏永離世間令諸菩薩於菩提道具智慧眼不由他悟或現涅槃而作佛事或現世間皆悉無常而作佛事或說佛身而作佛事或說所作皆悉已辦而作佛事或說功德圓滿無缺而作佛事或說永斷諸有根本而作佛事或令眾生厭離世間隨順佛心而作佛事或說壽命終歸於盡而作佛事或說世間無一可樂而作佛事或為宣說盡未來際供養諸佛而作佛事或說諸佛轉淨法輪令其得聞生大歡喜而作佛事或為宣說諸佛境界令其發心而修諸行而作佛事或為宣說念佛三昧令其發心常樂見佛而作佛事或為宣說諸根清淨勤求佛道心無懈退而作佛事或詣一切諸佛國土觀諸境界種種因緣而作佛事或攝一切諸眾生身皆為佛身令諸懈怠放逸眾生悉住如來清淨禁戒而作佛事是為第九廣大佛事佛子一切諸佛入涅槃時無量眾生悲號涕泣生大憂惱遞相瞻顧而作是言如來世尊有大慈悲哀愍饒益一切世間與諸眾生為救為歸如來出現難可值遇無上福田於今永滅即以如是令諸眾生悲號戀慕而作佛事復為化度一切天人龍神夜叉乾闥婆阿脩羅迦樓羅緊那羅摩睺羅伽人非人等故隨其樂欲自碎其身以為舍利無量無數不可思議令諸眾生起淨信心恭敬尊重歡喜供養修諸功德具足圓滿復起於塔種種嚴飾於諸天宮龍宮夜叉宮乾闥婆阿脩羅迦樓羅緊那羅摩睺羅伽人非人等諸宮殿中以為供養牙齒爪髮咸以起塔令其見者皆悉念佛念法念僧信樂不迴誠敬尊重在在處處布施供養修諸功德以是福故或生天上或處人間種族尊榮財產備足所有眷屬悉皆清淨不入惡趣常生善道恒得見佛具眾白法於三有中速得出離各隨所願獲自乘果於如來所知恩報恩永與世間作所歸依佛子諸佛世尊雖般涅槃仍與眾生作不思議清淨福田無盡功德最上福田令諸眾生善根具足福德圓滿是為第十廣大佛事佛子此諸佛事無量廣大不可思議一切世間諸天及人及去來今聲聞獨覺皆不能知唯除如來威神所加。

　　大方廣佛新華嚴經合論卷第七十四


　　音切


寞
　　(母各切)。

礙
　　(艾音)。

譏
　　(居希切)。

謗
　　(北浪切)。

誕
　　(但音)。

聾
　　(盧紅切)。

躶
　　(力垛切)。

號
　　(乎高切)。

泣
　　(去急切)。

科
　　(苦和切)。
　　大方廣佛新華嚴經合論卷第七十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　佛不思議法品第三十三之餘

　　【經】佛子諸佛世尊有十種無二行自在法何等為十所謂一切諸佛悉能善說授記言辭決定無二一切諸佛悉能隨順眾生心念令其意滿決定無二一切諸佛悉能現覺一切諸法演說其義決定無二一切諸佛悉能具足去來今世諸佛智慧決定無二一切諸佛悉知三世一切剎那即一剎那決定無二一切諸佛悉知三世一切佛剎入一佛剎決定無二一切諸佛悉知三世一切佛語即一佛語決定無二一切諸佛悉知三世一切諸佛與其所化一切眾生體性平等決定無二一切諸佛悉知世法及諸佛法性無差別決定無二一切諸佛悉知三世一切諸佛所有善根同一善根決定無二是為十佛子諸佛世尊有十種住住一切法何等為十所謂一切諸佛住覺悟一切法界一切諸佛住大悲語一切諸佛住本大願一切諸佛住不捨調伏眾生一切諸佛住無自性法一切諸佛住平等利益一切諸佛住無忘失法一切諸佛住無障礙心一切諸佛住恒正定心一切諸佛住等入一切法不違實際相是為十佛子諸佛世尊有十種知一切法盡無有餘何等為十所謂知過去一切法盡無有餘知未來一切法盡無有餘知現在一切法盡無有餘知一切言語法盡無有餘知一切世間道盡無有餘知一切眾生心盡無有餘知一切菩薩善根上中下種種分位盡無有餘知一切佛圓滿智及諸善根不增不減盡無有餘知一切法皆從緣起盡無有餘知一切世界種盡無有餘知一切法界中如因陀羅網諸差別事盡無有餘是為十佛子諸佛世尊有十種力何等為十所謂廣大力最上力無量力大威德力難獲力不退力堅固力不可壞力一切世間不思議力一切眾生無能動力是為十佛子諸佛世尊有十種大那羅延幢勇健法何者為十所謂一切諸佛身不可壞命不可斷世間毒藥所不能中一切世界水火風灾皆於佛身不能為害一切諸魔天龍夜叉乾闥婆阿脩羅迦樓羅緊那羅摩睺羅伽人非人毗舍闍羅剎等盡其勢力雨大金剛如須彌山及鐵圍山徧於三千大千世界一時俱下不能令佛心有驚怖乃至一毛亦不搖動行住坐臥初無變易佛所住處四方遠近不令其下則不能雨假使不制而從雨之終不為損若有眾生為佛所持及佛所使尚不可害況如來身是為諸佛第一大那羅延幢勇健法佛子一切諸佛以一切法界諸世界中須彌山王及鐵圍山大鐵圍山大海山林宮殿屋宅置一毛孔盡未來劫而諸眾生不覺不知唯除如來神力所被佛子爾時諸佛於一毛孔持於爾所一切世界盡未來劫或行或住或坐或臥不生一念勞倦之心佛子譬如虗空普持一切徧法界中所有世界而無勞倦一切諸佛於一毛孔持諸世界亦復如是是為諸佛第二大那羅延幢勇健法佛子一切諸佛能於一念起不可說不可說世界微塵數步一一步過不可說不可說佛剎微塵數國土如是而行經一切世界微塵數劫佛子假使有一大金剛山與上所經一切佛剎其量正等如是量等大金剛山有不可說不可說佛剎微塵數諸佛能以如是諸山置一毛孔佛身毛孔與法界中一切眾生毛孔數等一一毛孔悉置爾許大金剛山持爾許山遊行十方入盡虗空一切世界從於前際盡未來際一切諸劫無有休息佛身無損亦不勞倦心常在定無有散亂是為諸佛第三大那羅延幢勇健法佛子一切諸佛一坐食已結跏趺坐經前後際不可說劫入佛所受不思議樂其身安住寂然不動亦不廢捨化眾生事佛子假使有人於徧虗空一一世界悉以毛端次第度量諸佛能於一毛端處結跏趺坐盡未來劫如一毛端處一切毛端處悉亦如是佛子假使十方一切世界所有眾生一一眾生其身大小悉與不可說佛剎微塵數世界量等輕重亦爾諸佛能以爾所眾生置一指端盡於後際所有諸劫一切指端皆亦如是盡持爾許一切眾生入徧虗空一一世界盡於法界悉使無餘而佛身心曾無勞倦是為諸佛第四大那羅延幢勇健法佛子一切諸佛能於一身化現不可說不可說佛剎微塵數頭一一頭化現不可說不可說佛剎微塵數舌一一舌化出不可說不可說佛剎微塵數差別音聲法界眾生靡不皆聞一一音聲演不可說不可說佛剎微塵數脩多羅藏一一脩多羅藏演不可說不可說佛剎微塵數法一一法有不可說不可說佛剎微塵數文字句義如是演說盡不可說不可說佛剎微塵數劫盡是劫已復更演說盡不可說不可說佛剎微塵數劫如是次第乃至盡於一切世界微塵數盡於一切眾生心念數未來際劫猶可窮盡如來化身所轉法輪無有窮盡所謂智慧演說法輪斷諸疑惑法輪照一切法法輪開無礙藏法輪令無量眾生歡喜調伏法輪開示一切諸菩薩行法輪高昇圓滿大智慧日法輪普然照世智慧明燈法輪辯才無畏種種莊嚴法輪如一佛身以神通力轉如是等差別法輪一切世法無能為喻如是盡虗空界一一毛端分量之處有不可說不可說佛剎微塵數世界一一世界中念念現不可說不可說佛剎微塵數化身一一化身皆亦如是所說音聲文字句義一一充滿一切法界其中眾生皆得解了而佛言音無變無斷無有窮盡是為諸佛第五大那羅延幢勇健法佛子一切諸佛皆以德相莊嚴胷臆猶若金剛不可損壞菩提樹下結跏趺坐魔王軍眾其數無邊種種異形甚可怖畏眾生見者靡不驚懾悉發狂亂或時致死如是魔眾徧滿虗空如來見之心無恐怖容色不變一毛不豎不動不亂無所分別離諸喜怒寂然清淨住佛所住具慈悲力諸根調伏心無所畏非諸魔眾所能傾動而能摧伏一切魔軍皆使迴心稽首歸依然後復以三輪教化令其悉發阿耨多羅三藐三菩提意永不退轉是為諸佛第六大那羅延幢勇健法佛子一切諸佛有無礙音其音普徧十方世界眾生聞者自然調伏彼諸如來所出音聲須彌盧等一切諸山不能為障天宮龍宮夜叉宮乾闥婆阿脩羅迦樓羅緊那羅摩睺羅伽人非人等一切諸宮所不能障一切世界高大音聲亦不能障隨所應化一切眾生靡不皆聞文字句義悉得解了是為諸佛第七大那羅延幢勇健法佛子一切諸佛心無障礙於百千億那由他不可說不可說劫恒善清淨去來現在一切諸佛同一體性無濁無翳無我無我所非內非外了境空寂不生妄想無所依無所作不住諸相永斷分別本性清淨捨離一切攀緣憶念於一切法常無違諍住於實際離欲清淨入真法界演說無盡離量非量所有妄想絕為無為一切言說於不可說無邊境界悉已通達無礙無盡智慧方便成就十力一切功德莊嚴清淨演說種種無量諸法皆與實相不相違背於諸法界三世諸法悉等無異究竟自在入一切法最勝之藏一切法門正念不惑安住十方一切佛剎而無動轉得不斷智知一切法究竟無餘盡諸有漏心善解脫慧善解脫住於實際通達無礙心常正定於三世法及以一切眾生心行一念了達皆無障礙是為諸佛第八大那羅延幢勇健法佛子一切諸佛同一法身境界無量身功德無邊身世間無盡身三界不染身隨念示現身非實非虗平等清淨身無來無去無為不壞身一相無相法自性身無處無方徧一切身神變自在無邊色相身種種示現普入一切身妙法方便身智藏普照身示法平等身普徧法界身無動無分別非有非無常清淨身非方便非不方便非滅非不滅隨所應化一切眾生種種信解而示現身從一切功德寶所生身具一切諸佛法真如身本性寂靜無障礙身成就一切無礙法身徧住一切清淨法界身分形普徧一切世間身無攀緣無退轉永解脫具一切智普了達身是為諸佛第九大那羅延幢勇健法佛子一切諸佛等悟一切諸如來法等修一切諸菩薩行若願若智清淨平等猶如大海悉得滿足行力尊勝未曾退怯住諸三昧無量境界示一切道勸善誡惡智力第一演法無畏隨有所問悉能善答智慧說法平等清淨身語意行悉皆無雜住佛所住諸佛種性以佛智慧而作佛事住一切智演無量法無有根本無有邊際神通智慧不可思議一切世間無能解了智慧深入見一切法微妙廣大無量無邊三世法門咸善通達一切世界悉能開曉以出世智於諸世間作不可說種種佛事成不退智入諸佛數雖已證得不可言說離文字法而能開示種種言辭以普賢智集諸善行成就一念相應妙慧於一切法悉能覺了如先所念一切眾生皆依自乘而施其法一切諸法一切世界一切眾生一切三世於法界內如是境界其量無邊以無礙智悉能知見佛子一切諸佛於一念頃隨所應化出興於世住清淨土成等正覺現神通力開悟三世一切眾生心意及識不失於時佛子眾生無邊世界無邊法界無邊三世無邊諸佛最勝亦無有邊悉現於中成等正覺以佛智慧方便開悟無有休息佛子一切諸佛以神通力現最妙身住無邊處大悲方便心無障礙於一切時常為眾生演說妙法是為諸佛第十大那羅延幢勇健法佛子此一切諸佛大那羅延幢勇健法無量無邊不可思議去來現在一切眾生及以二乘不能解了唯除如來神力所加佛子諸佛世尊有十種決定法何等為十所謂一切諸佛定從兜率壽盡下生一切諸佛定示受生處胎十月一切諸佛定厭世俗樂求出家一切諸佛決定坐於菩提樹下成等正覺悟諸佛法一切諸佛定於一念悟一切法一切世界示現神力一切諸佛定能應時轉妙法輪一切諸佛定能隨彼所種善根應時說法而為授記一切諸佛定能應時為作佛事一切諸佛定能為諸成就菩薩而授記莂一切諸佛定能一念普答一切眾生所問是為十佛子諸佛世尊有十種速疾法何等為十所謂一切諸佛若有見者速得遠離一切惡趣一切諸佛若有見者速得圓滿殊勝功德一切諸佛若有見者速能成就廣大善根一切諸佛若有見者速得往生淨妙天上一切諸佛若有見者速能除斷一切疑惑一切諸佛若已發菩提心而得見者速得成就廣大信解永不退轉能隨所應教化眾生若未發心即能速發阿耨多羅三藐三菩提心一切諸佛若未入正位而得見者速入正位一切諸佛若有見者速能清淨世出世間一切諸根一切諸佛若有見者速得除滅一切障礙一切諸佛若有見者速能獲得無畏辯才是為十佛子諸佛世尊有十種應常憶念清淨法何等為十所謂一切諸佛過去因緣一切菩薩應常憶念一切諸佛清淨勝行一切菩薩應常憶念一切諸佛滿足諸度一切菩薩應常憶念一切諸佛成就大願一切菩薩應常憶念一切諸佛積集善根一切菩薩應常憶念一切諸佛已具梵行一切菩薩應常憶念一切諸佛現成正覺一切菩薩應常憶念一切諸佛色身無量一切菩薩應常憶念一切諸佛神通無量一切菩薩應常憶念一切諸佛十力無畏一切菩薩應常憶念是為十佛子諸佛世尊有十種一切智住何等為十所謂一切諸佛於一念中悉知三世一切眾生心心所行一切諸佛於一念中悉知三世一切眾生所集諸業及業果報一切諸佛於一念中悉知一切眾生所宜以三種輪教化調伏一切諸佛於一念中盡知法界一切眾生所有心相於一切處普現佛興令其得見方便攝受一切諸佛於一念中普隨法界一切眾生心樂欲解示現說法令其調伏一切諸佛於一念中悉知法界一切眾生心之所樂為現神力一切諸佛於一念中徧一切處隨所應化一切眾生示現出興為說佛身不可取著一切諸佛於一念中普至法界一切處一切眾生彼彼諸道一切諸佛於一念中隨諸眾生有憶念者在在處處無不往應一切諸佛於一念中悉知一切眾生解欲為其示現無量色相是為十佛子諸佛世尊有十種無量不可思議佛三昧何等為十所謂一切諸佛恒在正定於一念中徧一切處普為眾生廣說妙法一切諸佛恒在正定於一念中徧一切處普為眾生說無我際一切諸佛恒住正定於一念中徧一切處普入三世一切諸佛恒在正定於一念中徧一切處普入十方廣大佛剎一切諸佛恒在正定於一念中徧一切處普現無量種種佛身一切諸佛恒在正定於一念中徧一切處隨諸眾生種種心解現身語意一切諸佛恒在正定於一念中徧一切處說一切法離欲真際一切諸佛恒住正定於一念中徧一切處演說一切緣起自性一切諸佛恒住正定於一念中徧一切處示現無量世出世間廣大莊嚴令諸眾生常得見佛一切諸佛恒住正定於一念中徧一切處令諸眾生悉得通達一切佛法無量解脫究竟到於無上彼岸是為十佛子諸佛世尊有十種無礙解脫何等為十所謂一切諸佛能於一塵現不可說不可說諸佛出興於世一切諸佛能於一塵現不可說不可說諸佛轉淨法輪一切諸佛能於一塵現不可說不可說眾生受化調伏一切諸佛能於一塵現不可說不可說諸佛國土一切諸佛能於一塵現不可說不可說菩薩受記一切諸佛能於一塵現去來今一切諸佛一切諸佛能於一塵現去來今諸世界種一切諸佛能於一塵現去來今一切神通一切諸佛能於一塵現去來今一切眾生一切諸佛能於一塵現去來今一切佛事是為十。
　　【論】此品大意明從前進修至此自己三業身語智用業用廣大會佛三業廣大用故一業之上答十百千萬等無量三業用故三業用上各答三十百千萬等十種無量三業之上各答三十百千萬等不可說無量業用餘兩段各具十百千萬無量以明三業所明業用不離二諦真俗二門一一十法之中身語智為體餘七是三業上用故以青蓮華藏菩薩答前十問有三十二種答一一答中皆有十無盡法故意明至此佛果三業用中真俗法滿足故故號佛為無上兩足尊也此明三種業用二智徧周總攝諸法故青蓮華是真智蓮華藏是隨俗智以真俗二智自說自己三種業用廣大自在不思議門人王都邑者王所居城所管天下為都自餘為邑宮殿者所居止寢宿之室為宮以法治生陳設正法處為殿毗舍闍者是鬼趣此云噉人精氣屬東方提頭賴吒天王所管提頭賴吒者此云持國謂護持國土因以為名乾闥婆此曰尋香是樂神亦此王所管如於身毛孔及一微塵中所現一切世界國土一切諸佛及以眾生咸住其中施化佛事者妄情滅唯智境乃爾以三昧力方現非情識所求法常如是然唯妄情自隔故如世界種等前華藏品已釋自餘如文自具。

　　如來十身相海品第三十四

　　【論】將釋此品約分三門一釋品來意二釋能說法主三隨文釋義一釋品來意者明前品說自佛三業二智入不思議際徧周廣大無限饒益眾生此品約三業二智入不思議智中之報身故此品來也二釋能說法主者明此相海由行報成普賢是行還令行者自說自行報德之果三隨文釋義者於此一品經長分為九十九段。
　　【經】爾時普賢菩薩摩訶薩告諸菩薩言佛子今當為汝演說如來所有相海。
　　【論】第一爾時普賢菩薩已下至所有相海一行半經是初總舉如來身相如海廣多第二略說九十七種大人之相分為九十七段如下。
　　【經】佛子如來頂上有三十二寶莊嚴大人相其中有大人相名光照一切方普放無量大光明網一切妙寶以為莊嚴寶髮周徧柔耎密緻一一咸放摩尼寶光充滿一切無邊世界悉現佛身色相圓滿是為一次有大人相名佛眼光明雲以摩尼王種種莊嚴出金色光如眉間毫相所放光明其光普照一切世界是為二次有大人相名充滿法界雲上妙寶輪以為莊嚴放於如來福智燈明普照十方一切法界諸世界海於中普現一切諸佛及諸菩薩是為三次有大人相名示現普照雲真金摩尼種種莊嚴其諸妙寶咸放光明照不思議諸佛國土一切諸佛於中出現是為四次有大人相名放寶光明雲摩尼寶王清淨莊嚴毗琉璃寶以為華蘂光照十方一切法界於中普現種種神變讚歎如來往昔所行智慧功德是為五次有大人相名示現如來徧法界大自在雲菩薩神變寶燄摩尼以為其冠具如來力覺悟一切寶燄光輪以為其鬘其光普照十方世界於中示現一切如來坐於道場一切智雲充滿虗空無量法界是為六次有大人相名如來普燈雲以能震動法界國土大自在寶海而為莊嚴放淨光明充滿法界於中普現十方諸菩薩功德海過現未來佛智慧幢海是為七次有大人相名普照諸佛廣大雲因陀羅寶如意王寶摩尼王寶以為莊嚴常放菩薩燄燈光明普照十方一切世界於中顯現一切諸佛眾色相海大音聲海清淨力海是為八次有大人相名圓滿光明雲上妙琉璃摩尼王種種寶華以為莊嚴一切眾寶舒大燄網充滿十方一切世界一切眾生悉見如來現坐其前讚歎諸佛及諸菩薩法身功德令入如來清淨境界是為九次有大人相名普照一切菩薩行藏光明雲眾寶妙華以為莊嚴寶光普照無量世界寶燄普覆一切國土十方法界通達無礙震動佛音宣暢法海是為十次有大人相名普光照耀雲毗琉璃因陀羅金剛摩尼寶以為莊嚴琉璃寶光色相明徹普照一切諸世界海出妙音聲充滿法界如是皆從諸佛智慧大功德海之所化現是為十一次有大人相名正覺雲以雜寶華而為莊嚴其諸寶華悉放光明皆有如來坐於道場充滿一切無邊世界令諸世界普得清淨永斷一切妄想分別是為十二次有大人相名光明照耀雲以寶燄藏海心王摩尼而為莊嚴放大光明光中顯現無量菩薩及諸菩薩所行之行一切如來智身法身諸色相海充滿法界是為十三次有大人相名莊嚴普照雲以金剛華毗琉璃寶而為莊嚴放大光明光中有大寶蓮華座具足莊嚴彌覆法界自然演說四菩薩行其音普徧諸法界海是為十四次有大人相名現佛三昧海行雲於一念中示現如來無量莊嚴普徧莊嚴一切法界不思議世界海是為十五次有大人相名變化海普照雲妙寶蓮華如須彌山以為莊嚴眾寶光明從佛願生現諸變化無有窮盡是為十六次有大人相名一切如來解脫雲清淨妙寶以為莊嚴放大光明莊嚴一切佛師子座示現一切諸佛色像及無量佛法諸佛剎海是為十七次有大人相名自在方便普照雲毗琉璃華真金蓮華摩尼王燈妙法燄雲以為莊嚴放一切諸佛寶燄密雲清淨光明充滿法界於中普現一切妙好莊嚴之具是為十八次有大人相名覺佛種性雲無量寶光以為莊嚴具足千輪內外清淨從於往昔善根所生其光徧照十方世界發明智日宣布法海是為十九次有大人相名現一切如來相自在雲眾寶纓珞琉璃寶華以為莊嚴舒大寶燄充滿法界於中普現等一切佛剎微塵數去來現在無量諸佛如師子王勇猛無畏色相智慧皆悉具足是為二十次有大人相名徧照一切法界雲如來寶相清淨莊嚴放大光明普照法界顯現一切無量無邊諸佛菩薩智慧妙藏是為二十一次有大人相名毗盧遮那如來相雲上妙寶華及毗琉璃清淨妙月以為莊嚴悉放無量百千萬億摩尼寶光充滿一切虗空法界於中示現無量佛剎皆有如來結跏趺坐是為二十二次有大人相名普照一切佛光明雲眾寶妙燈以為莊嚴放淨光明徧照十方一切世界悉現諸佛轉於法輪是為二十三次有大人相名普現一切莊嚴雲種種寶燄以為莊嚴放淨光明充滿法界念念常現不可說不可說一切諸佛與諸菩薩坐於道場是為二十四次有大人相名出一切法界音聲雲摩尼寶海上妙栴檀以為莊嚴舒大燄網充滿法界其中普演微妙音聲示諸眾生一切業海是為二十五次有大人相名普照諸佛變化輪雲如來淨眼以為莊嚴光照十方一切世界於中普現去來今佛所有一切莊嚴之具復出妙音演不思議廣大法海是為二十六次有大人相名光照佛海雲其光普照一切世界盡於法界無所障礙悉有如來結跏趺坐是為二十七次有大人相名寶燈雲放於如來廣大光明普照十方一切法界於中普現一切諸佛及諸菩薩不可思議諸眾生海是為二十八次有大人相名法界無差別雲放於如來大智光明普照十方諸佛國土一切菩薩道場眾會無量法海於中普現種種神通復出妙音隨諸眾生心之所樂演說普賢菩薩行願令其迴向是為二十九次有大人相名安住一切世界海普照雲放寶光明充滿一切虗空法界於中普現淨妙道場及諸佛菩薩莊嚴身相令其見者得無所見是為三十次有大人相名一切寶清淨光燄雲放於無量諸佛菩薩摩尼妙寶清淨光明普照十方一切法界於中普現諸菩薩海莫不具足如來神力常遊十方盡虗空界一切剎網是為三十一次有大人相名普照一切法界莊嚴雲最處於中漸次隆起閻浮檀金因陀羅網以為莊嚴放淨光雲充滿法界念念常現一切世界諸佛菩薩道場眾會是為三十二佛子如來頂上有如是三十二種大人相以為嚴好佛子如來眉間有大人相名徧法界光明雲摩尼寶華以為莊嚴放大光明具眾寶色猶如日月洞徹清淨其光普照十方國土於中顯現一切佛身復出妙音宣暢法海是為三十三如來眼有大人相名自在普見雲以眾妙寶而為莊嚴摩尼寶光清淨暎徹普見一切皆無障礙是為三十四如來鼻有大人相名一切神通智慧雲清淨妙寶以為莊嚴眾寶色光彌覆其上於中出現無量化佛坐寶蓮華往諸世界為一切菩薩一切眾生演不思議諸佛法海是為三十五如來舌有大人相名示現音聲影像雲眾色妙寶以為莊嚴宿世善根之所成就其舌廣長徧覆一切諸世界海如來若或熈怡微笑必放一切摩尼寶光其光普照十方法界能令一切心得清涼去來現在所有諸佛皆於光中炳然顯現悉演廣大微妙之音徧一切剎住無量劫是為三十六如來舌復有大人相名法界雲其掌安平眾寶為嚴放妙寶光色相圓滿猶如眉間所放光明其光普照一切佛剎唯塵所成無有自性光中復現無量諸佛咸發妙音說一切法是為三十七如來舌端有大人相名照法界光明雲如意寶王以為莊嚴自然恒出金色寶燄於中影現一切佛海復震妙音充滿一切無邊世界一一音中具一切音悉演妙法聽者心悅經無量劫玩味不忘是為三十八如來舌端復有大人相名照耀法界雲摩尼寶王以為嚴飾演眾色相微妙光明充滿十方無量國土盡於法界靡不清淨於中悉有無量諸佛及諸菩薩各吐妙音種種開示一切菩薩現前聽受是為三十九如來口上齶有大人相名示現不思議法界雲因陀羅寶毗琉璃寶以為莊嚴放香燈燄清淨光雲充滿十方一切法界示現種種神通方便普於一切諸世界海開演甚深不思議法是為四十如來口右輔下牙有大人相名佛牙雲眾寶摩尼卍字相輪以為莊嚴放大光明普照法界於中普現一切佛身周流十方開悟羣生是為四十一如來口右輔上牙有大人相名寶燄彌盧藏雲摩尼寶藏以為莊嚴放金剛香燄清淨光明一一光明充滿法界示現一切諸佛神力復現一切十方世界淨妙道場是為四十二如來口左輔下牙有大人相名寶燈普照雲一切妙寶舒華發香以為莊嚴放燈燄雲清淨光明充滿一切諸世界海於中顯現一切諸佛坐蓮華藏師子之座諸菩薩眾所共圍遶是為四十三如來口左輔上牙有大人相名照現如來雲清淨光明閻浮檀金寶網寶華以為莊嚴放大燄輪充滿法界於中普現一切諸佛以神通力於虗空中流布法乳法燈法寶教化一切諸菩薩眾是為四十四如來齒有大人相名普現光明雲一一齒間相海莊嚴若微笑時悉放光明具眾寶色摩尼寶燄右旋宛轉流布法界靡不充滿演佛言音說普賢行是為四十五如來脣有大人相名影現一切寶光雲放閻浮檀真金色蓮華色一切寶色廣大光明照於法界悉令清淨是為四十六如來頸有大人相名普照一切世界雲摩尼寶王以為莊嚴紺蒲成就柔耎細滑放毗盧遮那清淨光明充滿十方一切世界於中普現一切諸佛是為四十七如來右肩有大人相名佛廣大一切寶雲放一切寶色真金色蓮華色光明成寶燄網普照法界於中普現一切菩薩是為四十八如來右肩復有大人相名最勝寶普照雲其色清淨如閻浮金放摩尼光充滿法界於中普現一切菩薩是為四十九如來左肩有大人相名最勝光照法界雲猶如頂上及以眉間種種莊嚴放閻浮檀金及蓮華色眾寶光明成大燄網充滿法界於中示現一切神力是為五十。

　　大方廣佛新華嚴經合論卷第七十五


　　音切


胷
　　(凶音)。

臆
　　(於力切)。

懾
　　(之葉切)。

莂
　　(彼列切)。

緻
　　(直利切)。

怡
　　(與之切)。

齶
　　(五各切)。

輔
　　(父音)。

滑
　　(戶八切)。

宛
　　(於遠切)。

頸
　　(吉郢切)。

炳
　　(丙音)。

噉
　　(徒敢切)。
　　大方廣佛新華嚴經合論卷第七十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來十身相海品第三十四之餘

　　【經】如來左肩復有大人相名光明徧照雲其相右旋閻浮檀金色摩尼寶王以為莊嚴放眾寶華香燄光明充徧法界於中普現一切諸佛及以一切嚴淨國土是為五十一如來左肩復有大人相名普照耀雲其相右旋微密莊嚴放佛燈燄雲清淨光明充徧法界於中顯現一切菩薩種種莊嚴悉皆妙好是為五十二如來胷臆有大人相形如卍字名吉祥海雲摩尼寶華以為莊嚴放一切寶色種種光燄輪充滿法界普令清淨復出妙音宣暢法海是為五十三吉祥相右邊有大人相名示現光照雲因陀羅網以為莊嚴放大光輪充滿法界於中普現無量諸佛是為五十四吉祥相右邊復有大人相名普現如來雲以諸菩薩摩尼寶冠而為莊嚴放大光明普照十方一切世界悉令清淨於中示現去來今佛坐於道場普現神力廣宣法海是為五十五吉祥相右邊復有大人相名開敷華雲摩尼寶華以為莊嚴放寶香燄燈清淨光明狀如蓮華充滿世界是為五十六吉祥相右邊復有大人相名可悅樂金色雲以一切寶心王藏摩尼王而為莊嚴放淨光明照於法界於中普現猶如佛眼廣大光明摩尼寶藏是為五十七吉祥相右邊復有大人相名佛海雲毗琉璃寶香燈華鬘以為莊嚴放滿虗空摩尼寶王香燈大燄清淨光明充徧十方一切國土於中普現道場眾會是為五十八吉祥相左邊有大人相名示現光明雲無數菩薩坐寶蓮華以為莊嚴放摩尼王種種間錯寶燄光明普淨一切諸法界海於中示現無量諸佛及佛妙音演說諸法是為五十九吉祥相左邊復有大人相名示現徧法界光明雲摩尼寶海以為莊嚴放大光明徧一切剎於中普現諸菩薩眾是為六十吉祥相左邊復有大人相名普勝雲日光明摩尼王寶輪鬘而為莊嚴放大光燄充滿法界諸世界海於中示現一切世界一切如來一切眾生是為六十一吉祥相左邊復有大人相名轉法輪妙音雲一切法燈清淨香藥以為莊嚴放大光明充滿法界於中普現一切諸佛所有相海及以心海是為六十二吉祥相左邊復有大人相名莊嚴雲以去來今一切佛海而為莊嚴放淨光明嚴淨一切諸佛國土於中普現十方一切諸佛菩薩及佛菩薩所行之行是為六十三如來右手有大人相名海照雲眾寶莊嚴恒放月燄清淨光明充滿虗空一切世界發大音聲歎美一切諸菩薩行是為六十四如來右手復有大人相名影現照耀雲以毗琉瑠帝青摩尼寶華而為莊嚴放大光明普照十方菩薩所住蓮華藏摩尼藏等一切世界於中悉現無量諸佛以淨法身坐菩提樹震動一切十方國土是為六十五如來右手復有大人相名燈燄鬘普嚴淨雲毗盧遮那寶以為莊嚴放大光明成變化網於中普現諸菩薩眾咸戴寶冠演諸行海是為六十六如來右手復有大人相名普現一切摩尼雲蓮華燄燈而為莊嚴放海藏光充徧法界於中普現無量諸佛坐蓮華座是為六十七如來右手復有大人相名光明雲摩尼燄海以為莊嚴放眾寶燄香燄華燄清淨光明充滿一切諸世界網於中普現諸佛道場是為六十八如來左手有大人相名毗琉璃清淨燈雲寶地妙色以為莊嚴放於如來金色光明念念常現一切上妙莊嚴之具是為六十九如來左手復有大人相名一切剎智慧燈音聲雲以因陀羅網金剛華而為莊嚴放閻浮檀金清淨光明普照十方一切世界是為七十如來左手復有大人相名安住寶蓮華光明雲眾寶妙華以為莊嚴放大光明如須彌燈普照十方一切世界是為七十一如來左手復有大人相名徧照法界雲以妙寶鬘寶輪寶瓶因陀羅網及眾妙相以為莊嚴放大光明普照十方一切國土於中示現一切法界一切世界海一切如來坐蓮華座是為七十二如來右手指有大人相名現諸劫剎海旋雲水月燄藏摩尼王一切寶華以為莊嚴放大光明充滿法界其中恒出微妙音聲滿十方剎是為七十三如來左手指有大人相名安住一切寶雲以帝青金剛寶而為莊嚴放摩尼王眾寶光明充滿法界其中普現一切諸佛及諸菩薩是為七十四如來右手掌有大人相名照耀雲以摩尼王千輻寶輪而為莊嚴放寶光明其光右旋充滿法界於中普現一切諸佛一一佛身光燄熾然說法度人淨諸世界是為七十五如來左手掌有大人相名燄輪普增長化現法界道場雲以日光摩尼王千輻輪而為莊嚴放大光明充滿一切諸世界海於中示現一切菩薩演說普賢所有行海普入一切諸佛國土各各開悟無量眾生是為七十六如來陰藏有大人相名普流出佛音聲雲一切妙寶以為莊嚴放摩尼燈華燄光明其光熾盛具眾寶色普照一切虗空法界其中普現一切諸佛遊行往來處處周徧是為七十七如來右臀有大人相名寶燈鬘普照雲諸摩尼寶以為莊嚴放不思議寶燄光明彌布十方一切法界與虗空法界同為一相而能出生一切諸相一一相中悉現諸佛自在神變是為七十八如來左臀有大人相名示現一切法界海光明彌覆虗空雲猶如蓮華清淨妙寶以為嚴飾放光明網徧照十方一切法界於中普現種種相雲是為七十九如來右[月*坒]有大人相名普現雲以眾色摩尼而為莊嚴其[月*坒]與腨上下相稱放摩尼燄妙法光明於一念中能普示現一切寶王遊步相海是為八十如來左[月*坒]有大人相名現一切佛無量相海雲一切寶海隨順安住以為莊嚴廣大遊行放淨光明普照眾生悉便希求無上佛法是為八十一如來右邊伊尼延鹿王腨有大人相名一切虗空法界雲光明妙寶以為莊嚴其相圓直善能遊步放閻浮金色清淨光明徧照一切諸佛世界發大音聲普皆震動復現一切諸佛國土住於虗空寶燄莊嚴無量菩薩從中化現是為八十二如來左邊伊尼延鹿王腨有大人相名莊嚴海雲色如真金能徧遊行一切佛剎放一切寶清淨光明充滿法界施作佛事是為八十三如來寶腨上毛有大人相名普現法界影像雲其毛右旋一一毛端放寶光明充滿十方一切法界示現一切諸佛神力其諸毛孔悉放光明一切佛剎於中顯現是為八十四如來足下有大人相名一切菩薩海安住雲色如金剛閻浮檀金清淨蓮華放寶光明普照十方諸世界海寶香燄雲處處周偏舉足將步香氣司流具眾寶色充滿法界是為八十五如來右足上有大人相名普照一切光明雲一切眾寶以為莊嚴放大光明充滿法界示現一切諸佛菩薩是為八十六如來左足上有大人相名普現一切諸佛雲寶藏摩尼以為莊嚴放寶光明於念念中現一切佛神通變化及其法海所坐道場盡未來際劫無有間斷是為八十七如來右足指間有大人相名光照一切法界海雲須彌燈摩尼王千輻燄輪種種莊嚴放大光明充滿十方一切法界諸世界海於中普現一切諸佛所有種種寶莊嚴相是為八十八如來左足指間有大人相名現一切佛海雲摩尼寶華香燄燈鬘一切寶輪以為莊嚴恒放寶海清淨光明充滿虗空普及十方一切世界於中示現一切諸佛及諸菩薩圓滿音聲卍字等相利益無量一切眾生是為八十九如來右足跟有大人相名自在照耀雲帝青寶粖以為莊嚴常放如來妙寶光明其光妙好充滿法界皆同一相無有差別於中示現一切諸佛坐於道場演說妙法是為九十如來左足跟有大人相名示現妙音演說諸法海雲以變化海摩尼寶香燄海須彌華摩尼寶及毗琉璃而為莊嚴放大光明充滿法界於中普現諸佛神力是為九十一如來右足趺有大人相名示現一切莊嚴光明雲眾寶所成極妙莊嚴放閻浮檀金色清淨光明普照十方一切法界其光明相猶如大雲普覆一切諸佛道場是為九十二如來左足趺有大人相名現眾色相雲以一切月燄藏毗盧遮那寶因陀羅尼羅寶而為莊嚴念念遊行諸法界海放摩尼燈香燄光明其光徧滿一切法界是為九十三如來右足四周有大人相名普藏雲因陀羅尼羅金剛寶以為莊嚴放寶光明充滿虗空於中示現一切諸佛坐於道場摩尼寶王師子之座是為九十四如來左足四周有大人相名光明徧照法界雲摩尼寶華以為莊嚴放大光明充滿法界平等一相於中示現一切諸佛及諸菩薩自在神力以大妙音演說法界無盡法門是為九十五如來右足指端有大人相名示現莊嚴雲甚可愛樂閻浮檀清淨真金以為莊嚴放大光明充滿十方一切法界於中示現一切諸佛及諸菩薩無盡法海種種功德神通變化是為九十六如來左足指端有大人相名現一切佛神變雲不思議佛光明月燄普香摩尼寶燄輪以為莊嚴放眾寶色清淨光明充滿一切諸世界海於中示現一切諸佛及諸菩薩演說一切諸佛法海是為九十七佛子毗盧遮那如來有如是等十華藏世界海微塵數大人相一一身分眾寶妙相以為莊嚴。
　　【論】最下一段總說十華藏世界微塵數諸相為總結通初爾時已下都有九十九段經文以取十華藏世界微塵數相海莊嚴號十身相海品此一品經文大意明三種業用身語智廣大無限利益一切眾生善根行上報生福相如初舉頂上三十二寶莊嚴大人相其中有大人相名光照一切方普放無量大光明網一切妙寶以為莊嚴者初明三十種寶是明三種業用是萬德之總相二種寶是二智明如來三業二智是修眾福之本故萬善根海無不以此三業二智以為體故故初所感果以先標為首又用嚴如來之頭首故經云其中有大人相名光照一切方方者法也是根本智成差別智之法故普放無量大光明網者是差別智中隨根設教濟漉一切眾生之所報生約因名為光網一切妙寶以為莊嚴者一切業果福相報得皆以此二智為所莊嚴故寶髮周徧者明以智治生周旋普覆以此報生寶髮柔耎密緻者慈悲柔耎眾根普濟報成故一一寶髮咸放摩尼寶光充滿一切無邊世界悉現佛身色相圓滿者明於根本智所生諸差別智起差別行皆純淨無垢故報得摩尼淨光光化佛身為約此二智純淨無礙所有報境總成智用故皆與身同此三業上一中報十三業上三十故二智上二種總言三十二種寶用嚴頂髮通此頂上及身略舉有九十七種大人之相者明且約隨真俗二智淨三業上行七菩提分十波羅蜜能淨一切三界九品煩惱便為智用以智淨故所有報果亦淨以智無礙自在故所有報果亦自在故九品煩惱者欲界一色界四禪無色界四禪上二界有八欲界一共為九品有能覺之者便以二智七覺十波羅蜜方便自利及以利生具普賢行滿便報成此九十七相以十波羅蜜方便發起三界中大自在行用故於九品煩惱上各成十波羅蜜行門成九十種大人相以七菩提分上助顯方便分明故以成七種通以此七覺分十波羅蜜助道方便行助顯九品煩惱成真俗二智令大悲圓滿於一品煩惱上成十種行門報生十種相九十配十波羅蜜七種配七覺分十華藏世界微塵相者配真俗二智三業及行普賢行徧周也問曰此出何教所配答曰此經所有法門但出自教餘經不能與此教門相會何者是自教答曰為普賢是佛自行還令自行說自行所報得之相普賢行者不離真俗二智七菩提分十波羅蜜故但約名知教約教知行約行治惑惑亡報成即知因果所生即為教也不可引餘權教三乘行門例此所修因果報得但准已前諸品所放光及菩薩名乃至座名數以次類之可曉其意也佛行普賢行者不離三界九地煩惱中而成智悲之門所有報生因果還約三界九品煩惱中成殊勝智行出三界自在行獲過三界殊勝報業故以此准知可明佛意即是經之教也已下諸相以此三業二智七覺分十波羅蜜為體又以七菩提分九波羅蜜共成一箇智波羅蜜以智波羅蜜為佛果七菩提分九波羅蜜是行故報得九十七種大人之相十蓮華藏世界微塵數大人之相者是差別智大悲圓滿十方世界以普賢行報得故此前後二釋義通其一故已下諸相約根本智起大悲用隨差別智報生如文自明如經云紺蒲成就者意明頸文三約嬰節成就云西國有紺蒲果赤色三約文成以此比之彌盧藏雲者明如來右輔上牙大人相寶燄高遠如須彌山之狀也。

　　如來隨好光明功德品第三十五

　　【論】將釋此品約立四門一釋品名目二釋品來意三釋說法之主四隨文釋義一釋品名目何故名為隨好光明功德者明前品已明十身相海有十蓮華藏世界微塵數相海莊嚴其身此品約其佛身相中隨相無性功德故以約行報得成大人之相隨行法身之理智以成光明故以立品名故以隨行破煩惱之妙理智慧以成報相之光二釋品來意者明前品大人之相約如來行生報得故即令普賢說故為普賢行是一切諸佛行故此隨好光明明法身根本智無性隨行無體無相功德以為光明能大利物還以無形質無體性光照有緣如無形質天鼓音聲說法令解脫故此品須來然雖理行無二同為一體今約感果利物之殊不可無其次第三釋說教之主者明如是妙理之果寶手是引接義故表以法身妙慧性光引接一切眾生故立此品何故如來自說如來自說此品者明佛果中二愚一數法廣大愚二隨好光明功德愚此二位法非諸菩薩智所及至佛果滿方明以理智法身但與行作無依之體達妄之緣其行中所感功德之相即屬普賢行成即普賢自行報生還令普賢自說自行報終之果阿僧祇品是數法廣大隨好光明功德品是法身智身自體無性無依功德故此二法皆非依行作得不由普賢行之所及故但與行為依止故是當普賢行滿佛果位終之法是故如來自說明當位自說自位法門令後學者不惑故此品明法身智身無相理中功德所有利物之法還以光明天鼓無形質物響音所告還說法身無相妙理頓登十地離垢之功故非餘下位和會大願智悲萬行之相得故以是如來自位自說故雖行果與智果不殊然約法辯位令法則分明令發心修行者解行不惑意明法身及根本智不屬行所修生唯大悲及差別智須依此根本智加普賢大願力和融迴向修學常以根本智為無作之體此之法身及根本智雖加十波羅蜜三十七菩提分法四攝四無量成就饒益眾生之行然根本智法身為無自性可有成壞但能與一切諸行願作無染著無煩惱無三界業解脫果之體以此品中明此隨好功德能隨行用不失自果廣利眾生此是一切菩薩行之恒佛果故故以此如來自說若無此智德之果一切眾生皆無常故如虗空體全與諸有而作全體然虗空不屬修生四隨文釋義者於此段中長科分為十三段。
　　【經】爾時世尊告寶手菩薩言佛子如來應正等覺有隨好名圓滿王此隨好中出大光明名為熾盛七百萬阿僧祇光明而為眷屬。
　　【論】第一爾時世尊已下至而為眷屬有三行經明舉光之體用分。
　　【經】佛子我為菩薩時於兜率天宮放大光明名光幢王照十佛剎微塵數世界彼世界中地獄眾生遇斯光者眾苦休息得十種清淨眼耳鼻舌身意亦復如是咸生歡喜踊躍稱慶從彼命終生兜率天天中有鼓名甚可愛樂彼天生已此鼓發音而告之言諸天子汝以心不放逸於如來所種諸善根往昔親近眾善知識毗盧遮那大威神力於彼命終來生此天。
　　【論】第二佛子已下至於彼命終來生此天有八行經明如來處兜率天時放法身妙理智無作淨光地獄獲益天鼓告因分。
　　【經】佛子菩薩足下千輻輪名光明普照王此有隨好名圓滿王常放四十種光明中有一光名清淨功德能照億那由他佛剎微塵數世界隨諸眾生種種業行種種欲樂皆令成熟阿鼻地獄極苦眾生遇斯光者皆悉命終生兜率天既生天已聞天鼓音而告之言善哉善哉諸天子毗盧遮那菩薩入離垢三昧汝當敬禮爾時諸天子聞天鼓音如是勸誨咸生是念奇哉希有何因發此微妙之音是時天鼓告諸天子言我所發聲諸善根力之所成就諸天子如我說我而不著我不著我所一切諸佛亦復如是自說是佛不著於我不著我所諸天子如我音聲不從東方來不從南西北方四維上下來業報成佛亦復如是非十方來諸天子譬如汝等昔在地獄地獄及身非十方來但由於汝顛倒惡業愚癡纏縛生地獄身此無根本無有來處諸天子毗盧遮那菩薩威德力故放大光明而此光明非十方來諸天子我天鼓音亦復如是非十方來但以三昧善根力故般若波羅蜜威德力故出生如是清淨音聲示現如是種種自在諸天子譬如須彌山王有三十三天上妙宮殿種種樂具而此樂具非十方來我天鼓音亦復如是非十方來諸天子譬如億那由他佛剎微塵數世界盡抹為塵我為如是塵數眾生隨其所樂而演說法令大歡喜然我於彼不生疲厭不生退怯不生憍慢不生放逸諸天子毗盧遮那菩薩住離垢三昧亦復如是於右手掌一隨好中放一光明出現無量自在神力一切聲聞辟支佛尚不能知況諸眾生諸天子汝當往詣彼菩薩所親近供養勿復貪著五欲樂具著五欲樂障諸善根諸天子譬如劫火燒須彌山悉令除盡無餘可得貪欲纏心亦復如是終不能生念佛之意諸天子汝等應當知恩報恩諸天子其有眾生不知報恩多遭橫死生於地獄諸天子汝等昔在地獄之中蒙光照身捨彼生此汝等今者宜疾迴向增長善根諸天子如我天鼓非男非女而能出生無量無邊不思議事汝天子天女亦復如是非男非女而能受用種種上妙宮殿園林如我天鼓不生不滅色受想行識亦復如是不生不滅汝等若能於此悟解應知則入無依智印三昧。
　　【論】第三佛子菩薩足下千輻輪中已下至入無依智印三昧有四十二行半經明惡道眾生蒙光所照捨報生天天鼓說法分。
　　【經】時諸天子聞是音已得未曾有即皆化作一萬華雲一萬香雲一萬音樂雲一萬幢雲一萬蓋雲一萬歌讚雲作是化已即共往詣毗盧遮那菩薩所住宮殿合掌恭敬於一面立欲申瞻覲而不得見。
　　【論】第四時諸天子聞是音已已下至而不得見有四行半經明諸天子興供而往天宮而不得見毗盧遮那菩薩分。
　　【經】時有天子作如是言毗盧遮那菩薩已從此歿生於人間淨飯王家乘栴檀樓閣處摩耶夫人胎。
　　【論】第五時有天子已下至摩耶夫人胎有兩行經明天子告諸天眾菩薩所生人間分。
　　【經】時諸天子以天眼觀見菩薩身處在人間淨飯王家梵天欲天承事供養諸天子眾咸作是念我等若不往菩薩所問訊起居乃至一念於此天宮而生愛著則為不可時一一天子與十那由他眷屬欲下閻浮提時天鼓中出聲告言諸天子菩薩摩訶薩非此命終而生彼間但以神通隨諸眾生心之所宜令其得見諸天子如我今者非眼所見而能出聲菩薩摩訶薩入離垢三昧亦復如是非眼所見而能處處示現受生離分別除憍慢無染著諸天子汝等應發阿耨多羅三藐三菩提心淨治其意住善威儀悔除一切業障煩惱障報障見障以盡法界眾生數等身以盡法界眾生數等頭以盡法界眾生數等舌以盡法界眾生數等善身業善語業善意業悔除所有諸障過惡。
　　【論】第六時諸天子以天眼觀已下至悔除所有諸障過惡有十五行半經明諸天子欲往人間供養天鼓音告云毗盧遮那菩薩體無來去并勸發菩提心悔除過惡分。
　　【經】時諸天子聞是語已得未曾有心大歡喜而問之言菩薩摩訶薩云何悔除一切過惡爾時天鼓以菩薩三昧善根力故發聲告言諸天子菩薩知諸業不從東方來不從南西北方四維上下來而共積集止住於心但從顛倒生無有住處菩薩如是決定明見無有疑惑諸天子如我天鼓說業說報說行說戒說喜說安說諸三昧諸佛菩薩亦復如是說我說我所說眾生說貪恚癡種種諸業而實無我無有我所諸所作業六趣果報十方推求悉不可得諸天子譬如我聲不生不滅造惡諸天不聞餘聲唯聞以地獄覺悟之聲一切諸業亦復如是非生非滅隨有修習則受其報諸天子如我天鼓所出音聲於無量劫不可窮盡無有間斷若來若去皆不可得諸天子若有去來則有斷常一切諸佛終不演說有斷常法除為方便成熟眾生諸天子譬如我聲於無量世界隨眾生心皆使得聞一切諸佛亦復如是隨眾生心悉令得見諸天子如有頗棃鏡名為能照清淨鑒徹與十世界其量正等無量無邊諸國土中一切山川一切眾生乃至地獄畜生餓鬼所有影像皆於中現諸天子於汝意云何彼諸影像可得說言來入鏡中從鏡去不答言不也諸天子一切諸業亦復如是雖能出生諸善果報無來去處諸天子譬如幻師幻惑人眼當知諸業亦復如是若如是知是真實懺悔一切罪惡悉得清淨。
　　【論】第七爾時天鼓已下至一切罪惡悉得清淨有二十七行經明天鼓為諸天子說菩薩悔除罪惡達業無生分。
　　【經】說此法時百千億那由他佛剎微塵數世界中兜率陀諸天子得無生法忍無量不思議阿僧祇六欲諸天子發阿耨多羅三藐三菩提心六欲天中一切天女皆捨女身發於無上菩提之意爾時諸天子聞說普賢廣大迴向得十地故獲諸力莊嚴三昧故以眾生數等清淨三業悔除一切諸重障故即見百千億那由他佛剎微塵數七寶蓮華一一華上皆有菩薩結跏趺坐放大光明彼諸菩薩一一隨好放眾生數等光明彼光明中有眾生數等諸佛結跏趺坐隨眾生心而為說法而猶未現離垢三昧少分之力。
　　【論】第八說此法時已下至離垢三昧少分之力有十一行半經明諸天子天女獲益分。
　　【經】爾時彼諸天子以上眾華復於身上一一毛孔化作眾生數等眾妙華雲供養毗盧遮那如來持以散佛一切皆於佛身上住其諸香雲普雨無量佛剎微塵數世界若有眾生身蒙香者其身安樂譬如比丘入第四禪一切業障皆得銷滅若有聞者彼諸眾生於色聲香味觸其內具有五百煩惱其外亦有五百煩惱貪行多者二萬一千瞋行多者二萬一千癡行多者二萬一千等分行者二萬一千了知如是悉是虗妄如是知已成就香幢雲自在光明清淨善根若有眾生見其蓋者種清淨金網轉輪王一恒河沙善根。
　　【論】第九爾時彼諸天子已下至恒河沙善根有十二行經明諸天子興香華供佛及有眾生聞香八萬四千煩惱皆悉清淨成就香幢雲自在光明清淨善根若有眾生見其蓋者種金網轉輪王一恒河沙善根分。
　　【經】佛子菩薩住此轉輪王位於百千億那由他佛剎微塵數世界中教化眾生。
　　【論】第十佛子菩薩住此轉輪王位已下至教化眾生有一行半經明金網轉輪王境位攝化廣狹分。
　　【經】佛子譬如明鏡世界月智如來常有無量諸世界中比丘比丘尼優婆塞優婆夷等化現其身而來聽法廣為演說本生之事未曾一念而有間斷若有眾生聞其佛名必得往生彼佛國土。
　　【論】第十一佛子譬如明鏡世界已下至必得往生彼佛國土有四行經明舉月智如來喻聞名獲益分。
　　【經】菩薩安住清淨金網轉輪王位亦復如是若有暫得遇其光明必獲菩薩第十地位以先修行善根力故佛子如得初禪雖未命終見梵天處所有宮殿而得受於梵世安樂得諸禪者悉亦如是菩薩摩訶薩住清淨金網轉輪王位放摩尼髻清淨光明若有眾生遇斯光者皆得菩薩第十地位成就無量智慧光明得十種清淨眼乃至十種清淨意具足無量甚深三昧成就如是清淨肉眼。
　　【論】第十二菩薩安住已下至成就如是清淨肉眼有九行經明若有遇此金網轉輪聖王光明即獲得十地法門分。

　　大方廣佛新華嚴經合論卷第七十六


　　音切


輻
　　(方六切)。

臀
　　(徒渾切)。

[月*坒]
　　(旁米切)。

腨
　　(時兗切)。

跟
　　(古恩切)。

嬰
　　(於陵切)。

漉
　　(盧谷切)。

髻
　　(古詣切)。
　　大方廣佛新華嚴經合論卷第七十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來隨好光明功德品第三十五之餘

　　【經】佛子假使有人以億那由他佛剎碎為微塵一塵一剎復以爾許微塵數佛剎碎為微塵如是微塵悉置左手持以東行過爾許微塵數世界乃下一塵如是東行盡此微塵南西北方四維上下亦復如是如是十方所有世界若著微塵及不著者悉以集成一佛國土寶手於汝意云何如是佛土廣大無量可思議不答曰不也如是佛土廣大無量希有奇特不可思議若有眾生聞此譬喻能生信解當知更為希有奇特佛言寶手如是如是如汝所說若有善男子善女人聞此譬喻而生信者我授彼記決定當成阿耨多羅三藐三菩提當獲如來無上智慧寶手設復有人以千億佛剎微塵數如上所說廣大佛土抹為微塵以此微塵依前譬喻一一下盡乃至集成一佛國土復抹為塵如是次第展轉乃至經八十反如是一切廣大佛土所有微塵菩薩業報清淨肉眼於一念中悉能明見亦見百億廣大佛剎微塵數佛如頗棃鏡清淨光明照十佛剎微塵數世界寶手如是皆是清淨金網轉輪王甚深三昧福德善根之所成就。
　　【論】十三佛子假使有人已下至末有二十一行經明此清淨金網轉輪王肉眼所見境界廣大難量分隨文釋義者於此品中十三段文約立三門一說光明所因從何所來二蒙光觸者以何因緣三明天鼓從何所因而能說法第一說光所因從何所來者從如來自體性自清淨法身根本無依住智自性清淨功德所生能成相好無所依止故名隨好光明功德品此之光明一切眾生同共有之為不以普賢行願助揚顯發不能顯現普賢願行不以此光明體亦不能得成法界無眼大用是故此經名為覺行互嚴經至此二行圓滿遂乃各各自顯其功前品大人之相因普賢行成還令普賢說故此品隨好光明是佛自果無作法身無依住根本智光是佛自說但依教主以取經意舉光之中其隨好光無量今依此品略舉其三一初舉如來應正等覺有隨好名圓滿王者都陳根本智無依無性而能普照自在名圓滿王別舉此光中隨用云此隨好中出大光明名為熾盛此明隨用能破迷惑七百萬阿僧祇光明而為眷屬者此明隨用備根七百者都數約七菩提分息六道苦乃為七百百者數之長也皆令發起一乘中十地道故為此光體是佛果光光所及者皆依本故又約八地已前有行者開發為七百萬者萬行阿僧祇者明光體備根徧周次舉兜率天為菩薩時放大光明名幢王照十佛剎塵世界地獄眾生得眾苦休息得十種眼耳鼻舌身意清淨捨地獄身生兜率天聞天鼓音而為說法得離垢三昧登十地道此明光照往因十信解心修力不固有因放逸生惡道者遇光苦息三業復本此明三生成果第一生修十信解心心不精專作諸惡業第二生惡道住地獄中三蒙光照觸苦息生兜率天天鼓響音告法成十地果此為三生若也於此教中依智發心專求不懈無放逸心修方便定入佛智慧生如來家為佛真子便名成佛如輪王第一夫人所生太子具輪王相雖未當位是王真種體無差別如是十住初發心菩薩創從信種修方便定自顯正智生如來家雖未有神足通力當其佛位然其真智慧種與佛不殊從此一生加行修治隨其正智入變易生神通自在如人一生身語意業修有為十善尚得生天報得天神通何況正智慧現前法身體會無心作惡專學慈悲豈可不入變易生身也若也直約第一義論通於生死總為變化悟智即佛不約神通為神通是利眾生之權方便故若直取覺義智是正覺自餘神通降生成佛總屬行收今至此品明覺行圓滿佛前之二種光明一名圓滿王一名光幢王者且約佛果法身根本智圓明破惑之大用一切修道不會此根本智光無成佛期二舉足下千輻輪光名圓滿王者明成菩薩昇進加行之光為足表所行行故常放四十種光明者成十信十住十行十迴向地前四位也中有一光隨於一切六道種種諸欲所樂皆令成熟乃至阿鼻地獄受無間苦遇斯光者皆生兜率天天鼓響音說法及以悔除諸惑得離垢三昧或得無依智印定一光是一切六道應根起信之光餘三是十住十行十迴向加行成十地道果滿之光為地前三賢位是圓會悲智願行已終十地但成此地前十迴向之功不別有位以此但放四十光明不放五十也無功之果是佛自位不屬行故明足下光是表十信十住十行十迴向願行之位十地約法而成功滿前願故三右手掌中一隨好光明出現無量自在神力者此表引接光以手是引接義故此乃宜同一切世間三界所行方便非世間天人及三乘所知故且舉此三種光明備世諸有已徧自餘廣多不論第二蒙光觸者何因緣者經意明先世有信心故如經云汝往昔親近眾善知識即明昔曾有信心之種雖造惡業生於地獄為有信種光及其身苦息種存便能發意捨身生天若無先世信種設光照身者不覺不知三明天鼓從何所因緣而能說法如經云但以毗盧遮那三昧力故般若波羅蜜威德力故出音聲大約三緣而得聞之一毗盧遮那菩薩三昧之力二於無體性三昧中有自在無作妙慧三眾生昔曾聞此無性法身大智慧之種方堪得聞如是妙聲迷除得道如離垢三昧者是無性妙理自體無中邊等虗空性性自無垢具無限智慧知見自無我所須以方便定發起方明如法慧菩薩入無量方便三昧是也又如善財於妙峯山上得憶念一切諸佛智慧光明者是也總是十住初心創始顯發故至此品中不離初處滿故還向普光明殿說十信心處說此十一品十一地及佛果之門表此意也不離一念不隔一時而成果故方便三昧者任無作性蕩然自定不收不攝任心自安萬惑自淨道自現爾方可任用施為不失其理然以普賢願行方成悲智大用無作法界緣起之門一如其上五位進修行者是也如經云於色聲香味觸其內具有五百煩惱其外亦有五百煩惱瞋行多者二萬一千貪行多者二萬一千癡行多者二萬一千等分行者二萬一千已上都有八萬四千如色聲香味觸各有五蘊共十使煩惱皆意根為主如是色聲香味觸為外受想行識及意為內如因內外心境成緣皆能成十使煩惱色聲香味觸受想行識及意能所互參內外各十如是內外十種煩惱一一皆能起十使煩惱即內外所緣各有五百煩惱由迷心境內外相資由內五蘊成境因外五境所起能緣由此內外能所二緣十使煩惱因之不息乃至八萬四千如是十使皆因五蘊所成一一使中有百以將十使中五蘊以五蘊成十使一一蘊中一百五蘊中有五百以五蘊成五塵五塵中有五百以塵蘊為內外之上共為一千配七識中有七千分三世三七二十一當二萬一千即依貪瞋癡多者及等分各二萬一千共為八萬四千餘如文自具如十使中各有內外五蘊十使互參即有一百於一百十使一一使皆有五蘊為五百由內心緣外境互為主伴以此內外各有五百共成一千由末那與六識相因作業有七千煩惱法如前配三七二十一亦當二萬一千若約此品法門天鼓所說無生理智及說悔除過惡之法甚善甚妙修道發菩提心者可以持誦作意倣而學之以方便定慧力勤思觀察還同此品剎那成佛於中法門融通次第具如此品如善財童子所見善知識皆云我已先發阿耨多羅三藐三菩提心云何教我學菩薩道者明菩提無求無修無三世故但求其行菩提無修此隨好光明功德但與行作光明令行無依無修作者一切發心者先修方便三昧而以顯之從此理中方當加行是故名以果成因門以因即果門以理智之外無別行故即理事無礙以為進修是故但求其菩薩道即行是菩提明隨行無得故是以發普賢行未圓滿故求菩薩道以菩提無三世不出一剎那萬行皆圓滿故名為佛乘即乃直論智境不分三世延促等障凡夫及三乘謂三無數劫及無限劫是此教中智境不遷之門故以本如是故法如是故非佛神通使然也三乘情見謂佛神通以迷實法本來如是此普光明殿中十一品法是都該一部及無盡古今總不移毫念也須當如是信解修行名悟佛知見入佛知見故當知十地及等妙二位總依十信十住十行十迴向法則而成。

　　普賢行品第三十六

　　【論】將釋此品約作四門分別一釋品名目二釋品來意三釋說教之主四隨文釋義一釋品名目者何故名為普賢行品為明從初會菩提場如來是佛果如十普賢菩薩并已下菩薩神天等眾是佛普賢行故從第二會普光明殿說不動智佛無礙智等十智如來以成十信心明其能信自心是不動智佛是自心之本果餘九亦然文殊師利覺首目首等十首菩薩是自身所行普賢之行以次十住十行十迴向十地十一地所有十十等佛號十十等菩薩名乃至無量佛號無量菩薩名皆是自身自心進修佛果自普賢行直至於此普賢行品是一箇自心佛果一箇自心普賢行至如來出現品方明自己佛果現理智體用方終以此出現品中如來放眉間光灌文殊頂口中光灌普賢口令其理智法身妙慧文殊師利共普賢菩薩自相問答如來出現所有境界方明自身理智妙慧普賢行海佛果進修始終圓滿付囑流通亦在出現品內離世間品是佛果後常道無始終普賢行故法界品是佛常道法界如以佛果後普賢行依義亦可作利世間品是自己道行已滿純是利益世間無世間可離無出世間可至故以普賢行恒利益眾生為本故餘義至後品重明以此品通該十信已來至出現品一勢始終因果本末以立其品名大約此一會十定已來十一品經總以十定之體通收始末不出一剎那際故此品以明佛果位內自行普賢行滿故以立其名二釋品來意者為明前品果極性智光明以利眾生此品明普賢行能利物故有理智無行理智乃處俗不圓有行無理智其行無由出俗故理行體徹方成不二自在之門以此此品須來三釋說教之主者此品何故普賢為能說教之主者為此品行門是普賢之行滿故還令普賢自說明普賢是法身本智妙理之用故二法獨行即不圓故先舉法身性智之光次說普賢之行故四隨文釋義者於此一品經長科為十五段。
　　【經】爾時普賢菩薩摩訶薩復告諸菩薩大眾言佛子如向所演此但隨眾生根器所宜略說如來少分境界何以故諸佛世尊為諸眾生無智作惡計我我所執著於身顛倒疑惑邪見分別與諸結縛恒共相應隨生死流遠如來道故出興于世。
　　【論】第一爾時普賢菩薩已下至出興于世有五行半經明眾生去佛道遠佛乃出世前品所說略說少分境界分隨文釋義者如向所說者言前十身相海品及隨好光明功德品是略說少分為邪見恒與結使繫縛恒相應故遠離如來道不云出現若以正見何出何沒何成何壞何梵何淨若得自心如是平等不染不淨是佛出興結縛者六處結縛眼耳鼻舌身意邪見者所謂八邪邪念邪命邪思邪精進邪定邪語邪業邪慧計我我所者身邊二見是顛倒疑惑者四倒無常計常無我計我非樂計樂不淨計淨如來為如是眾生示現出興略說少分福德境界而實如來無出無沒唯道相應者智境自會不於諸佛作出生滅沒之見但自以定觀二門以治心垢身邊見謝智現相應。
　　【經】佛子我不見一法為大過失如諸菩薩於他菩薩起瞋心者何以故佛子若諸菩薩於餘菩薩起瞋恚心即成就百萬障門故。
　　【論】第二佛子已下至成就百萬障門故有兩行半經明普賢菩薩眾生有大過惡不曾見一過惡若見一菩薩有瞋心成百萬障門分。
　　【經】何等為百萬障所謂不見菩提障不聞正法障生不淨世界障生諸惡趣障生諸難處障多諸疾病障多被謗毀障生頑鈍諸趣障壞失正念障闕少智慧障眼障耳障鼻障舌障身障意障惡知識障惡伴黨障樂習小乘障樂近凡庸障不信樂大威德人障樂與離正見人同住障生外道家障生魔境界障離佛正教障不見善友障善根留難障增不善法障得下劣處障生邊地障生惡人家障生惡神中障生惡龍惡夜叉惡乾闥婆惡阿脩羅惡迦樓羅惡緊那羅惡摩睺羅伽惡羅剎中障不樂佛法障習童蒙法障樂著小乘障不樂大乘障性多驚怖障心常憂惱障愛著生死障不專佛法障不喜見聞佛自在神通障不得菩薩諸根障不行菩薩淨行障退怯菩薩深心障不生菩薩大願障不發一切智心障於菩薩行懈怠障不能淨治諸業障不能攝取大福障智力不能明利障斷於廣大智慧障不護持菩薩諸行障樂誹謗一切智語障遠離諸佛菩提障樂住眾魔境界障不專修佛境界障不決定發菩薩弘誓障不樂與菩薩同住障不求菩薩善根障性多見疑障心常愚闇障不能行菩薩平等施故起不捨障不能持如來戒故起破戒障不能入堪忍門故起愚癡惱害瞋恚障不能行菩薩大精進故起懈怠垢障不能得諸三昧故起散亂障不修治般若波羅蜜故起惡慧障於處非處中無善巧障於度眾生中無方便障於菩薩智慧中不能觀察障於菩薩出離法中不能了知障不成就菩薩十種廣大眼故眼如生盲障耳不聞無礙法故口如啞羊障不具相好故鼻根破壞障不能辯了眾生語言故成就舌根障輕賤眾生故成就身根障心多狂亂故成就意根障不持三種律儀故成就身業障恒起四種過失故成就語業障多生貪瞋邪見故成就意業障賊心求法障斷絕菩薩境界障於菩薩勇猛法中心生退怯障於菩薩出離道中心生懶惰障於菩薩智慧光明門中心生止息障於菩薩念力中心生劣弱障於如來教法中不能住持障於菩薩離生道不能親近障於菩薩無失壞道不能修習障隨順二乘正位障遠離三世諸佛菩薩種性障佛子若菩薩於諸菩薩起一瞋心則成就如是等百萬障門。
　　【論】第三何等為百萬障門已下至成就如是等百萬障門有四十四行經明舉一百箇障門以彰百萬障門之首分已下說一百箇障門與百萬障門為首以防修道者於他菩薩起一念瞋心如經自具如有修道者大須慎之如上修道創始發心非慮亡想盡其道乃會情在想存我見求道終不相應須依智人自摧憍慢敬心徹到方以定觀二門決擇上二界禪聲聞外道及權教菩薩所修定慧一一須知方識正法方始心無邪正求差別智門以大願力長大慈悲成普賢行如作賊心求法不善調心慠慢心增於他菩薩起一念瞋恨當入百萬障門如經具明作惡神惡鬼等難已得一分求道之心助成勢力怒不可當諸有發心者應當防之如法謙敬一心志求亦可常須誦持此普賢行品以防三業令使應真。
　　【經】何以故佛子我不見有一法為大過惡如諸菩薩於餘菩薩起瞋心者。
　　【論】第四何以故已下至起瞋心者有一行半經明都結已上於他菩薩不起瞋心分。
　　【經】是故諸菩薩摩訶薩欲疾滿足諸菩薩行應勤修十種法何等為十所謂心不棄捨一切眾生於諸菩薩生如來想永不誹謗一切佛法知諸國土無有窮盡於菩薩行深生信樂不捨平等虗空法界菩提之心觀察菩提入如來力精勤修習無礙辯才教化眾生無有疲厭住一切世界心無所著是為十佛子菩薩摩訶薩安住此十法已則能具足十種清淨何等為十所謂通達甚深法清淨親近善知識清淨護持諸佛法清淨了達虗空界清淨深入法界清淨觀察無邊心清淨與一切菩薩同善根清淨不著諸劫清淨觀察三世清淨修行一切諸佛法清淨是為十佛子菩薩摩訶薩住此十法已則具足十種廣大智何等為十所謂知一切眾生心行智知一切眾生業報智知一切佛法智知一切佛法深密理趣智知一切陀羅尼門智知一切文字辯才智知一切眾生語言音聲詞辯善巧智於一切世界中普現其身智於一切眾會中普現影像智於一切受生處中具一切智智是為十佛子菩薩摩訶薩住此十智已則得入十種普入何等為十所謂一切世界入一毛道一毛道入一切世界一切眾生身入一身一身入一切眾生身不可說劫入一念一念入不可說劫一切佛法入一法一法入一切佛法不可說處入一處一處入不可說處不可說根入一根一根入不可說根一切根入非根非根入一切根一切想入一想一想入一切想一切言音入一言音一言音入一切言音一切三世入一世一世入一切三世是為十佛子菩薩摩訶薩如是觀察已則住十種勝妙心何等為十所謂住一切世界語言非語言勝妙心住一切眾生想念無所依止勝妙心住究竟虗空界勝妙心住無邊法界勝妙心住一切深密佛法勝妙心住甚深無差別法勝妙心住除滅一切疑惑勝妙心住一切世平等無差別勝妙心住三世諸佛平等勝妙心住一切諸佛力無畏勝妙心是為十佛子菩薩摩訶薩住此十種勝妙心已則得十種佛法善巧智何等為十所謂了達甚深佛法善巧智出生廣大佛法善巧智宣說種種佛法善巧智證入平等佛法善巧智明了差別佛法善巧智悟解無差別佛法善巧智深入莊嚴佛法善巧智一方便入佛法善巧智無量方便入佛法善巧智知無邊佛法無差別善巧智以自心自力於一切佛法不退轉善巧智是為十佛子菩薩摩訶薩聞此法已咸應發心恭敬受持。
　　【論】是故諸菩薩摩訶薩已下至佛子菩薩摩訶薩應發心恭敬受持有六段十法如經文義自明一諸菩薩欲疾滿足諸菩薩行應勤修十法二則能具足十種清淨分三則能具足十廣大智分四則得十種普入分五則住十種勝妙心分六則得十種善巧智分已上有十段經文如經云知一切眾生心行智者此名他心智以自無心自他障絕即自心與一切眾生心一體無二以此能知一切眾生心故以自心眾生心無二故乃至知一切佛法深密理趣智亦爾以自心無自他心故即聖凡一理同體聖凡一理同體即聖凡心法悉知故以聖凡心一理故即身無內外諸見無內外見故即無邊世界虗空界平等自心與虗空界平等即無大小遠近中間既自心無大小遠近中間即智恒徧滿十方世界而無往來既智恒徧滿十方世界而無往來即能隨根對現色身自在既能隨根對現色身自在即應根說法自在即一身多身相入自在已下諸自在法皆如是修行以禪定智慧力性自融通非生滅妄想所知如是自無心無思無妄想之正智性自徧周而無來往隨時隨根為教化一切眾生故現作一切等眾生之事業皆無作者無有處所任性智用故如響應聲無有處所無作者故非往來故已下皆准此智知之修之。
　　【經】何以故菩薩摩訶薩持此法者少作功力疾得阿耨多羅三藐三菩提皆得具足一切佛法悉與三世諸佛法等。
　　【論】第十一何以故已下至與三世諸佛法等有兩行半經明聞此法勸恭敬受持以少方便速成佛分。
　　【經】爾時佛神力故法如是故十方各有十不可說百千億那由他佛剎微塵數世界六種震動雨出過諸天一切華雲香雲末香雲衣蓋幢幡摩尼寶等及以一切莊嚴具雲雨眾妓樂雲雨諸菩薩雲雨不可說如來色相雲雨不可說讚歎如來善哉雲雨如來音聲充滿一切法界雲雨不可說莊嚴世界雲雨不可說增長菩提雲雨不可說光明照耀雲雨不可說神力說法雲如此世界四天下菩提樹下菩提場菩薩宮殿中見於如來成等正覺演說此法十方一切諸世界中悉亦如是。
　　【論】第十二爾時佛神力故已下至一切世界中悉亦如是有十一行經明正法威感地六震動天興供雲供養法分如地動興供有三義一法威感也二諸菩薩聞法適悅三如經云法如是故經云受持此法少作功力疾得菩提者一念無思無依智現即菩提也。
　　【經】爾時佛神力故法如是故十方各過十不可說佛剎微塵數世界外有十佛剎微塵數菩薩摩訶薩來詣此土充滿十方作如是言善哉善哉佛子乃能說此諸佛如來最大誓願授記深法佛子我等一切同名普賢各從普勝世界普幢自在如來所來詣此土悉以佛神力故於一切處演說此法如此眾會如是所說一切平等無有增減我等皆承佛威佛力來此道場為汝作證如此道場我等十佛剎微塵數菩薩而來作證十方一切諸世界中悉亦如是。
　　【論】第十三爾時佛神力故已下至十方一切世界中悉亦如是有十行半經明普勝世界一切處普賢菩薩俱來作證分如十方各過十不可說世界佛剎微塵數世界外有十佛剎微塵數菩薩摩訶薩來詣此土充滿十方者此即是普賢行滿故歎言善哉善哉者歎教法難遇故佛子乃能說此諸佛如來最大誓願受記深法者明普賢行願是理智大悲圓滿法果行已終故以果終是佛受記深法故明法身智身大悲之行塵塵之內具佛普賢無盡行故號曰甚深佛子我等一切同名普賢明法行無二以此名同各從普勝世界普幢自在如來所來者處道謙和名為普勝世界能破自他憍慢及諸煩惱號之普幢幢者明心不隨境動理智悲行重重徧周故名為普勝幢雖處生死不與染俱名為自在此佛號世界是隨行因果之名來詣此土者明昇進位極至此法也以佛神力故於一切處演說此法者前明身業行周此明語業徧周已下如文可見。
　　【經】爾時普賢菩薩摩訶薩以佛神力自善根力觀察十方暨于法界欲開示菩薩行欲宣說如來菩提界欲說大願界欲說一切世界劫數欲明諸佛隨時出現欲說如來隨根熟眾生出現令其供養欲明如來出世功不唐捐欲明所種善根必獲果報欲明大威德菩薩為一切眾生現形說法令其開悟而說頌言。
　　【論】第十四爾時普賢菩薩已下有七行經明普賢菩薩觀眾并陳說頌之意分如經欲開示菩薩行者普賢行是欲說如來行菩提界者法身無性根本智是欲說大願界者是普賢發興大悲願者是欲說一切世界劫數者如下頌中云一劫入一切劫一切劫入一劫一念入一切劫者是欲明如來出世功不唐捐者明應根不失時欲明所種善根必獲果報者明佛菩薩應根眾生獲益欲明大威德菩薩為一切眾生現形說法者明理智徧周無來往而對現色身隨根授法已上十事法皆已下頌中一一具明。
　　【經】
　　汝等應歡喜　　捨離於諸蓋　　一心恭敬聽　　菩薩諸願行　　往昔諸菩薩　　最勝人師子　　如彼所修行　　我當次第說　　亦說諸劫數　　世界并諸業　　及以無等尊　　於彼而出興　　如是過去佛　　大願出于世　　云何為眾生　　滅除諸苦惱　　一切論師子　　所行相續滿　　得佛平等法　　一切智境界　　見於過去世　　一切人師子　　放大光明網　　普照十方界　　思惟發是願　　我當作世燈　　具足佛功德　　十力一切智　　一切諸眾生　　貪恚癡熾然　　我當悉救脫　　令滅惡道苦　　發如是誓願　　堅固不退轉　　具修菩薩行　　獲十無礙力　　如是誓願已　　修行無退怯　　所作皆不虗　　說名論師子　　於一賢劫中　　千佛出于世　　彼所有普眼　　我當次第說　　如一賢劫中　　無量劫亦然　　彼未來佛行　　我當分別說　　如一佛剎種　　無量剎亦然　　未來十力尊　　諸行我今說　　諸佛次興世　　隨願隨名號　　隨彼所得記　　隨其所壽命　　隨所修正法　　專求無礙道　　隨所化眾生　　正法住於世　　隨所淨佛剎　　眾生及法輪　　演說時非時　　次第淨羣生　　隨諸眾生業　　所行及信解　　上中下不同　　化彼令修習　　入於如是智　　修其最勝行　　常作普賢業　　廣度諸眾生　　身業無障礙　　語業悉清淨　　意行亦如是　　三世靡不然　　菩薩如是行　　究竟普賢道　　出生淨智日　　普照於法界　　未來世諸劫　　國土不可說　　一念悉了知　　於彼無分別　　行者能趣入　　如是最勝地　　此諸菩薩法　　我當說少分　　智慧無邊際　　通達佛境界　　一切皆善入　　所行不退轉　　具足普賢慧　　成滿普賢願　　入於無等智　　我當說彼行　　於一微塵中　　悉見諸世界　　眾生若聞者　　迷亂心發狂　　如於一微塵　　一切塵亦然　　世界悉入中　　如是不思議　　一一塵中有　　十方三世法　　趣剎皆無量　　悉能分別知　　一一塵中有　　無量種佛剎　　種種皆無量　　於一靡不知　　法界中所有　　種種諸異相　　趣類各差別　　悉能分別知　　深入微細智　　分別諸世界　　一切劫成壞　　悉能明了說　　知諸劫脩短　　三世即一念　　眾行同不同　　悉能分別知　　深入諸世界　　廣大非廣大　　一身無量剎　　一剎無量身　　十方中所有　　異類諸世界　　廣大無量相　　一切悉能知　　一切三世中　　無量諸國土　　具足甚深智　　悉了彼成敗　　十方諸世界　　有成或有壞　　如是不可說　　賢德悉深了　　或有諸國土　　種種地嚴飾　　諸趣亦復然　　斯由業清淨　　或有諸世界　　無量種雜染　　斯由眾生感　　一切如其行　　無量無邊剎　　了知即一剎　　如是入諸剎　　其數不可知　　一切諸世界　　悉入一剎中　　世界不為一　　亦復無雜亂　　世界有仰覆　　或高或復下　　皆是眾生想　　悉能分別知　　廣博諸世界　　無量無有邊　　知種種是一　　知一是種種　　普賢諸佛子　　能以普賢智　　了知諸剎數　　其數無邊際　　知諸世界化　　剎化眾生化　　法化諸佛化　　一切皆究竟　　一切諸世界　　微細廣大剎　　種種異莊嚴　　皆由業所起　　無量諸佛子　　善學入法界　　神通力自在　　普徧於十方　　眾生數等劫　　說彼世界名　　亦不能令盡　　唯除佛開示　　世界及如來　　種種諸名號　　經於無量劫　　說之不可盡　　何況最勝智　　三世諸佛法　　從於法界生　　充滿如來地　　清淨無礙念　　無邊無礙慧　　分別說法界　　得至於彼岸　　過法諸世界　　廣大及微細　　修習所莊嚴　　一念悉能知　　其中人師子　　修佛種種行　　成於等正覺　　示現諸自在　　如是未來世　　次第無量劫　　所有人中尊　　菩薩悉能知　　所有諸行願　　所有諸境界　　如是勤修行　　於中成正覺　　亦知彼眾會　　壽命化眾生　　以此諸法門　　為眾轉法輪　　菩薩如是知　　住普賢行地　　智慧悉明了　　出生一切佛　　現在世所攝　　一切諸佛土　　深入此諸剎　　通達於法界　　彼諸世界中　　現在一切佛　　於法得自在　　言論無所礙　　亦知彼眾會　　淨土應化力　　盡無量億劫　　常思惟是事　　調御世間尊　　所有威神力　　無盡智慧藏　　一切悉能知　　出生無礙眼　　無礙耳鼻身　　無礙廣長舌　　能令眾歡喜　　最勝無礙心　　廣大普清淨　　智慧徧充滿　　悉知三世法　　善學一切化　　剎化眾生化　　世化調伏化　　究竟化彼岸　　世間種種別　　皆由於想住　　入佛方便智　　於此悉明了　　眾會不可說　　一一為現身　　悉使見如來　　度脫無邊眾　　諸佛甚深智　　如日出世間　　一切國土中　　普現無休息　　了達諸世間　　假名無有實　　眾生及世界　　如夢如光影　　於諸世間法　　不生分別見　　善離分別者　　亦不見分別　　無量無數劫　　解之即一念　　知念亦無念　　如是見世間　　無量諸國土　　一念悉超越　　經於無量劫　　不動於本處　　不可說諸劫　　即是須臾頃　　莫見脩與短　　究竟剎那法　　心住於世間　　世間住於心　　於此不妄起　　二非二分別　　眾生世界劫　　諸佛及佛法　　一切如幻化　　法界悉平等　　普於十方剎　　示現無量身　　知身從緣起　　究竟無所著　　依於無二智　　出現人師子　　不著無二法　　知無二非二　　了知諸世間　　如燄如光影　　如響亦如夢　　如幻如變化　　如是隨順入　　諸佛所行處　　成就普賢智　　普照深法界　　眾生剎染著　　一切皆捨離　　而興大悲心　　普淨諸世間　　菩薩常正念　　論師子妙法　　清淨如虗空　　而興大方便　　見世常迷倒　　發心咸救度　　所行皆清淨　　普徧諸法界　　諸佛及菩薩　　佛法世間法　　若見其真實　　一切無差別　　如來法身藏　　普入世間中　　雖在於世間　　於世無所著　　譬如清淨水　　影像無去來　　法身徧世間　　當知亦如是　　如是離染著　　身世皆清淨　　湛然如虗空　　一切無有生　　知身無有盡　　無生亦無滅　　非常非無常　　示現諸世間　　除滅諸邪見　　開示於正見　　法性無來去　　不著我我所　　譬如工幻師　　示現種種事　　其來無所從　　去亦無所至　　幻性非有量　　亦復非無量　　於彼大眾中　　示現量無量　　以此寂定心　　修習諸善根　　出生一切佛　　非量非無量　　有量及無量　　皆悉是妄想　　了達一切趣　　不著量無量　　諸佛甚深法　　廣大深寂滅　　甚深無量智　　知甚深諸趣　　菩薩離迷倒　　心淨常相續　　巧以神通力　　度無量眾生　　未安者令安　　安者示道場　　如是徧法界　　其心無所著　　不住於實際　　不入於涅槃　　如是徧世間　　開悟諸羣生　　法數眾生數　　了知而不著　　普雨於法雨　　充洽諸世間　　普於諸世界　　念念成正覺　　而修菩薩行　　未曾有退轉　　世間種種身　　一切悉了知　　如是知身法　　則得諸佛身　　普知諸眾生　　諸劫及諸剎　　十方無涯際　　智海無不入　　眾生身無量　　一一為現身　　佛身無有邊　　智者悉觀見　　一念之所知　　出現諸如來　　經於無量劫　　稱揚不可盡　　諸佛能現身　　處處般涅槃　　一念中無量　　舍利各差別　　如是未來世　　有求於佛果　　無量菩提心　　決定智悉知　　如是三世中　　所有諸如來　　一切悉能知　　名住普賢行　　如是分別知　　無量諸行地　　入於智慧處　　其輪不退轉　　微妙廣大智　　深入如來境　　入已不退轉　　說名普賢慧　　一切最勝尊　　普入佛境界　　修行不退轉　　得無上菩提　　無量無邊心　　各各差別業　　皆由想積集　　平等悉了知　　染汙非染汙　　學心無學心　　不可說諸心　　念念中悉知　　了知非一二　　非染亦非淨　　亦復無雜亂　　皆從自想起　　如是悉明見　　一切諸眾生　　心想各不同　　起種種世間　　以如是方便　　修諸最勝行　　從佛法化生　　得名為普賢　　眾生皆妄起　　善惡諸趣想　　由是或生天　　或復墮地獄　　菩薩觀世間　　妄想業所起　　妄想無邊故　　世間亦無量　　一切諸國土　　想網之所現　　幻網方便故　　一念悉能入　　眼耳鼻舌身　　意根亦如是　　世間想別異　　平等皆能入　　一一眼境界　　無量眼皆入　　種種性差別　　無量不可說　　所見無差別　　亦復無雜亂　　各隨於自業　　受用其果報　　普賢力無量　　悉知彼一切　　一切眼境界　　大智悉能入　　如是諸世間　　悉能分別知　　而修一切行　　亦復無退轉　　佛說眾生說　　及以國土說　　三世如是說　　種種悉了知　　過去中未來　　未來中現在　　三世互相見　　一一皆明了　　如是無量種　　開悟諸世間　　一切智方便　　邊際不可得
　　【論】第十五正申頌意此一段頌有一百二十一行竝一時普頌前十法明普賢行終因果理智悲願皆圓滿故如頌中自明。

　　大方廣佛新華嚴經合論卷第七十七


　　音切


頑
　　(五還切)。

鈍
　　(徒困切)。

闕
　　(苦穴切)。

庸
　　(涌從切)。

啞
　　(於雅切)。

懶
　　(落旱切)。

墯
　　(徒果切)。

洎
　　(巨義切)。

汙
　　(烏故切)。

蕩
　　(徒浪切)。

暨
　　(巨至切)。

澍
　　(注音)。
　　大方廣佛新華嚴經合論卷第七十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來出現品第三十七之一

　　【論】將釋此品約立四門一釋品名目二釋品來意三釋如來放光加文殊普賢所由四隨文釋義一釋品名目者何故名為如來出現品為從第二會普光明殿說十信心以不動智佛為初信首次無礙智佛等餘九佛是十信中進修又明一智中具十種智故隨行立名從十信中信進修行不離根本智不動智體起大悲願行修差別智成大慈悲至此位滿名為如來出現品明前初會菩提場中出現始成正覺者是毗盧遮那佛出現此品中出現是菩薩進修五位行解智悲位滿出現故名出現品亦如善財見德生童子有德童女表智悲二行滿故便見慈氏如來是表如來出現義是故如來以光加此二人問答說如來出現之門文殊表現根本智普賢是差別智成就饒益眾生之門二釋品來意者明前五位中文殊普賢及佛果三法已周此明佛果行圓滿故此品須來三釋如來放光加文殊普賢所由者明如來眉間光是佛中道佛果智光以灌文殊之頂者明佛果智德高勝為令文殊起問佛果之門如來放口中光灌普賢口者明普賢是差別智滿欲令說法故問曰何故如來不自說此品所以放光加此文殊普賢二人答曰以表法故令後學者易解故非是如來自不能說云何為表法答曰為明文殊是佛法身現根本智者普賢菩薩是佛昇進修行差別智者明至此位根本智及差別智齊滿周圓方始名為如來出現表以法身自性白淨無垢中能現自體無依明淨本智問差別智自說自己修行行解之心與古今諸佛合其智德方是自己所行覺行圓滿佛故是故如來放光加之成法則故明一切菩薩果滿功終法皆如是佛所放光許至佛位故法非謬故表明如是法身根本智差別智利生萬行齊備周圓方是自己如來出現表文殊是現根本智者普賢是說法者佛是果也思之可見大意明文殊普賢是成就佛果理智行門還令說佛出現之法佛是根本智自體無言凡是有言皆是差別智初會菩提場中毗盧遮那佛出現者明初會菩提場非是毗盧遮那如來放光成法與初發心修行者為樣式故明表法身根本智與差別利生行周圓滿故令此二人說自佛與古佛出興恰相似故如是文殊普賢是古今諸佛之共法若初發心者從初發信心已來皆悉遊履此之文殊普賢二行至此方滿故如是進修皆不離初信中不動智佛十智之體故以明時不動智不動行不動能徧遊十方不動一入多不動多入一不動小入大不動乃至如經所明為達身心理智無性無依情識繫亡法會常爾故以此五位昇進或昇天表法或身徧十方終成不離普光明殿本智之體一剎那際是故此自果已終之法還不離說信心之處普光明殿說還如善財至慈氏如來還見文殊信心初友入普賢身相似恐後學者迷法一一以善財將行表之令易解故大意依此可知又約此一部之經有三終因果二種常道一從初菩提場至毗盧遮那品有六品經是佛自分五位中因果即以十普賢海月光大明菩薩通神天等五十眾是二發信心菩薩五位通信心即六位因果者從第二會於普光明殿說佛名號品已下至第八會普光明殿如來出現品有三十二品經明菩薩發心因果一終此三十二品中第三禪佛華三昧品未來是此修行中加行之次第三自文殊師利至大塔廟說普照法界脩多羅門化善財令南求五十三勝友明以行勸修五位一終之因果為表但說教由恐在行還迷以置善財是發心能行行者五十三善知識是已行行之人一一求學昇進與後發菩提心者作五位昇進之樣令不迷其行故其中意至文方釋二種常道者如法界品離世間品於出離道常利眾生恒真法界非虗妄也常真法界是常道佛果故恒利世間利生無求自利是佛常道之普賢行也是名此經三終因果二種常道如第二會至第八會中如來出現品是明發心菩薩昇進五位一終付囑流通總在此品明此品是五位進昇果圓之末也有人於法界品終覓付囑流通此為未得經之意趣以法界品總該一部教體及以三世古今無本末時分寂用之大體非是安立加行置因果所為但以引接菩薩發心乘法界乘引接迷徒至此如來出現品以明經五位加行進修功熟處方論流通付囑故若論根本法界性自不迷性自不悟無出無沒不成不壞無流無通也此付囑流通意從凡夫未悟令加行功終處說故非在法界品後也如法界品直論一切諸佛功終之果是自流通不須付囑如法界品中如來師子座暨于法界無有邊涯此明果極也如此如來出現品明信心者五位加行功終之力方始純實創登功畢二行圓周便說付囑流通明果初滿故方人常道法界非古今始末之量也流通此法名曰流通即法界品是為自以法界功滿常以法界行勸眾生以方便行倣而學之名為付囑流通方便行者即五位中方法是也即諸波羅蜜四攝四無量三十七品大願大智大悲等是一切諸佛法皆如是方能成也四隨文釋義者於此一品之中長科兩段。
　　【經】爾時世尊從眉間白毫相中放大光明名如來出現無量百千億那由他阿僧祇光明以為眷屬其光普照十方盡虗空法界一切世界右遶十帀顯現如來無量自在覺悟無數諸菩薩眾震動一切十方世界除滅一切諸惡道苦暎蔽一切諸魔宮殿顯示一切諸佛如來坐菩提座成等正覺及以一切道場眾會作是事已而來右遶菩薩眾會入如來性起妙德菩薩頂時此道場一切大眾身心踊躍生大歡喜作如是念甚奇希有今者如來放大光明必當演說甚深大法爾時如來性起妙德菩薩於蓮華座上偏袒右肩右跽合掌一心向佛而說頌言。
　　正覺功德大智出　　普達境界到彼岸　　等於三世諸如來　　是故我今恭敬禮　　已昇無相境界岸　　而現妙相莊嚴身　　放於離垢千光明　　破魔軍眾咸令盡　　十方所有諸世界　　悉能震動無有餘　　未曾恐怖一眾生　　善逝威神力如是　　虗空法界性平等　　已能如是而安住　　一切含生無數量　　咸令滅惡除眾垢　　苦行勤勞無數劫　　成就最上菩提道　　於諸境界智無礙　　與一切佛同其性　　導師放此大光明　　震動十方諸世界　　已現無量神通力　　而復還來入我身　　決定法中能善學　　無量菩薩皆來集　　令我發起問法心　　是故我今請法王　　今此眾會皆清淨　　善能度脫諸世間　　智慧無邊無染著　　如是賢勝咸來集　　利益世間尊導師　　智慧精進皆無量　　今以光明照大眾　　令我問於無上法　　誰於大仙深境界　　而能真實具開演　　誰是如來法長子　　世間尊導願顯示
　　爾時如來即於口中放大光明名無礙無畏百千億阿僧祇光明以為眷屬普照十方盡虗空等法界一切世界右遶十帀顯現如來種種自在開悟無量諸菩薩眾震動一切十方世界除滅一切諸惡道苦暎蔽一切諸魔宮殿顯示一切諸佛如來坐菩提座成等正覺及以一切道場眾會作是事已而來右遶菩薩眾會入普賢菩薩摩訶薩口其光入已普賢菩薩身及師子座過於本時及諸菩薩身座百倍唯除如來師子之座爾時如來性起妙德菩薩問普賢菩薩摩訶薩言佛子佛所示現廣大神變令諸菩薩皆生歡喜不可思議世莫能如是何瑞相普賢菩薩摩訶薩言佛子我於往昔見諸如來應正等覺示現如是廣大神變即說如來出現法門如我惟忖今現此相當說其法說是語時一切大地悉皆震動出生無量問法光明時性起妙德菩薩問普賢菩薩言佛子菩薩摩訶薩應云何知諸佛如來應正等覺出現之法願為我說佛子此諸無量百千億那由他菩薩眾會皆久修淨業念慧成就到於究竟大莊嚴岸具一切佛威儀之行正念諸佛未曾忘失大悲觀察一切眾生決定了知諸大菩薩神通境界已得諸佛神力所加能受一切如來妙法具如是等無量功德皆已來集佛子汝已曾於無量百千億那由他佛所承事供養成就菩薩最上妙行於三昧門皆得自在入一切佛祕密之處知諸佛法斷眾疑惑為諸如來神力所加知眾生根隨其所樂為說真實解脫之法隨順佛智演說佛法到於彼岸有如是等無量功德善哉佛子願說如來應正等覺出現之法身相言音心意境界所行之行成道轉法輪乃至示現入般涅槃見聞親近所生善根如是等事願皆為說時如來性起妙德菩薩欲重明此義向普賢菩薩而說頌曰。
　　善哉無礙大智慧　　善覺無邊平等境　　願說無量佛功德　　佛子聞已皆欣慶　　菩薩云何隨順入　　諸佛如來出興世　　云何身語心境界　　及所行處願皆說　　云何諸佛成正覺　　云何如來轉法輪　　云何善逝般涅槃　　大眾聞已心歡喜　　若有見佛大法王　　親近增長諸善根　　願說彼諸功德藏　　眾生見已何所獲　　若有得聞如來名　　若現在世若涅槃　　於彼福藏生深信　　有何等利願宣說　　此諸菩薩皆合掌　　瞻仰如來仁及我　　大功德海之境界　　淨眾生者願為說　　願以因緣及譬喻　　演說妙法相應義　　眾生聞已發大心　　疑盡智淨如虗空　　如徧一切國土中　　諸佛所現莊嚴身　　願以妙音及譬喻　　示佛菩提亦如彼　　十方千萬諸國土　　億那由他無量劫　　如今所集菩薩眾　　於彼一切悉難見　　此諸菩薩咸恭敬　　於微妙義生渴仰　　願以淨心具開演　　如來出現廣大法
　　爾時普賢菩薩摩訶薩告如來性起妙德等諸菩薩大眾言佛子此處不可思議所謂如來應正等覺以無量法而得出現何以故非以一緣非以一事如來出現而得成就以十無量百千阿僧祇事而得成就何等為去所謂過去無量攝受一切眾生菩提心所成故過去無量清淨殊勝志樂所成故過去無量救護一切眾生大慈大悲所成故過去無量相續行願所成故過去無量修諸福智心無厭足所成故過去無量供養諸佛教化眾生所成故過去無量智慧方便清淨道所成故過去無量清淨功德藏所成故過去無量莊嚴道智所成故過去無量通達法義所成故佛子如是無量阿僧祇法門圓滿成於如來。
　　【論】第一從初爾時世尊已下至佛子如是無量阿僧祇法門圓滿成於如來於中并頌有一百行半經明如來放光加文殊普賢令說如來出現分隨文釋義分為五段第一從初爾時世尊從眉間放白毫相光已下至而說頌言有十二行半經明佛放光灌文殊頂令問法分第二二十行頌明文殊師利菩薩稱歎如來德及放光加持之意請問誰堪演說佛境界分第三爾時如來即於口中放大光明已下至頌有三十五行經明如來放光入普賢口令文殊知問法所在并舉問如來出現十法分第四二十行頌明文殊師利菩薩重頌前所請說如來出現十法分第五爾時普賢菩薩摩訶薩已下至佛子如是無量阿僧祇法門圓滿成於如來明普賢告眾如來出現有十無量百千阿僧祇事而得成就分已上五段是佛光加文殊普賢令相問答說佛出現分光加之意前已敘竟大意表法中明昇進修行法身根本智差別智慈悲行十方圓終處名為如來出現故放光加令文殊普賢二人明理智體用參徹是如來出現明文殊是十方一切諸佛之法身妙理現根本智慧之門普賢是十方一切諸佛差別智萬行大悲之門今明五位進修至此位此二法圓滿名自佛出現故放眉間光灌文殊頂令問自佛果極至頂法門放口中光是說教之光令說自己佛果極至頂差別萬行智悲十方圓滿法故以此二人表法令學者易解故非是如來自不能說又表根本智非言所及也此一品經表明法身根本智差別智悲萬行圓滿故十地十一地已前加行此位真俗二法功終其義如文自明第二佛子譬如三千大千世界已下有十段經明普賢菩薩說如來出現身境界及所行行十事之法分於此段中演說如來十種出現門中有十段經文說如來出現有十百千阿僧祇事其十者第一明如來十無量出現。
　　【經】佛子譬如三千大千世界非以一緣非以一事而得成就以無量緣無量事方乃得成所謂興布大雲降霪大雨四種風輪相續為依其四者何一名能持能持大水故二名能消能消大水故三名建立建立一切諸處所故四名莊嚴莊嚴分布咸善巧故如是皆由眾生共業及諸菩薩善根所起令於其中一切眾生各隨所宜而得受用佛子如是等無量因緣乃成三千大千世界法性如是無有生者無有作者無有知者無有成者然彼世界而得成就如來出現亦復如是非以一緣非以一事而得成就以無量因緣無量事相乃得成就所謂曾於過去佛所聽聞受持大法雲雨因此能起如來四種大智風輪何等為四一者念持不忘陀羅尼大智風輪能持一切如來大法雲雨故二者出生止觀大智風輪能消竭一切煩惱故三者善巧迴向大智風輪能成就一切善根故四者出生離垢差別莊嚴大智風輪令過去所化一切眾生善根清淨成就如來無漏善根力故如來如是成等正覺法性如是無生無作而得成就佛子是為如來應正等覺出現第一相菩薩摩訶薩應如是知復次佛子譬如三千大千世界將欲成時大雲降雨名曰洪霔一切方處所不能受所不能持唯除大千界將欲成時佛子如來應正等覺亦復如是興大法雲雨大法雨名成就如來出現一切二乘心志狹劣所不能受所不能持唯除諸大菩薩心相續力佛子是為如來應正等覺出現第二相菩薩摩訶薩應如是知復次佛子譬如眾生以業力故大雲降雨來無所從去無所至如來應正等覺亦復如是以諸菩薩善根力故興大法雲雨大法雨亦無所從來無所至去佛子是為如來應正等覺出現第三相菩薩摩訶薩應如是知復次佛子譬如大雲降霔大雨大千世界一切眾生無能知數若欲算計徒令發狂唯大千世界主摩醯首羅以過去所修善根力故乃至一滴無不明了佛子如來應正等覺亦復如是興大法雲雨大法雨一切眾生聲聞獨覺所不能知若欲思量心必狂亂唯除一切世間主菩薩摩訶薩以過去所修覺慧力故乃至一文一句入眾生心無不明了佛子是為如來應正等覺出現第四相菩薩摩訶薩應如是知復次佛子譬如大雲降雨之時有大雲雨名為能滅能滅火災有大雲雨名為能起能起大水有大雲雨名為能止能止大水有大雲雨名為能成能成一切摩尼諸寶有大雲雨名為分別分別三千大千世界佛子如來出現亦復如是興大法雲雨大法雨有大法雨名為能滅能滅一切眾生煩惱有大法雨名為能起能起一切眾生善根有大法雨名為能止能止一切眾生見惑有大法雨名為能成能成一切智慧法寶有大法雨名為分別分別一切眾生心樂佛子是為如來應正等覺出現第五相菩薩摩訶薩應如是知復次佛子譬如大雲雨一味水隨其所雨無量差別如來出現亦復如是雨於大悲一味法水隨宜說法無量差別佛子是為如來應正等覺出現第六相菩薩摩訶薩應如是知復次佛子譬如三千大千世界初始成時先成色界諸天宮殿次成欲界諸天宮殿次成於人及餘眾生諸所住處佛子如來出現亦復如是先起菩薩諸行智慧次起緣覺諸行智慧次起聲聞善根諸行智慧次起其餘眾生有為善根諸行智慧佛子譬如大雲雨一味水隨諸眾生善根異故所起宮殿種種不同如來大悲一味法雨隨眾生器而有差別佛子是為如來應正等覺出現第七相菩薩摩訶薩應如是知復次佛子譬如世界初欲成時有大水生徧滿三千大千世界生大蓮華名如來出現功德寶莊嚴徧覆水上光照十方一切世界時摩醯首羅淨居天等見是華已即決定知於此劫中有爾所佛出興于世佛子爾時其中有風輪起名善淨光明能成色界諸天宮殿有風輪起名淨光莊嚴能成欲界諸天宮殿有風輪起名堅密無能壞能成大小諸輪圍山及金剛山有風輪起名勝高能成須彌山王有風輪起名不動能成十大山王何等為十所謂佉陀羅山仙人山伏魔山大伏魔山持雙山尼民陀羅山目真隣陀山摩訶目真隣陀山香山雪山有風輪起名為安住能成大地有風輪起名為莊嚴能成地天宮殿龍宮殿乾闥婆宮殿有風輪起名無盡藏能成三千大千世界一切大海有風輪起名普光明藏能成三千大千世界諸摩尼寶有風輪起名堅固根能成一切諸如意樹佛子大雲所雨一味之水無有分別以眾生善根不同故風輪不同風輪差別故世界差別佛子如來出現亦復如是具足一切善根功德放於無上大智光明名不斷如來種不思議智普照十方一切世界與諸菩薩一切如來灌頂之記當成正覺出興於世佛子如來出現復有無上大智光明名清淨離垢能成如來無漏無盡智復有無上大智光明名普照能成如來普入法界不思議智復有無上大智光明名持佛種性能成如來不傾動力復有無上大智光明名迥出無能壞能成如來無畏無壞智復有無上大智光明名一切神通能成如來諸不共法一切智智復有無上大智光明名出生變化能成如來令見聞親近所生善根不失壞智復有無上大智光明名普隨順能成如來無盡福德智慧之身為一切眾生而作饒益復有無上大智光明名不名究竟能成如來甚深妙智隨所開悟令三寶種永不斷絕復有無上大智光明名種種莊嚴能成如來相好嚴身令一切眾生皆生歡喜復有無上大智光明名不可壞能成如來法界虗空界等殊勝壽命無有窮盡佛子如來大悲一味之水無有分別以諸眾生欲樂不同根性各別而起種種大智風輪令諸菩薩成就如來出現之法佛子一切如來同一體性大智輪中出生種種智慧光明佛子汝等應知如來於一解脫味出生無量不可思議種種功德眾生念言此是如來神力所造佛子此非如來神力所造佛子乃至一菩薩不於佛所曾種善根能得如來少分智慧無有是處但以諸佛威德力故令諸眾生具佛功德而佛如來無有分別無成無壞無有作者亦無作法佛子是為如來應正等覺出現第八相菩薩摩訶薩應如是知復次佛子如依虗空起四風輪能持水輪何等為四一名安住二名常住三名究竟四名堅固此四風輪能持水輪水輪能持大地令不散壞是故說地輪依水輪水輪依風輪風輪依虗空虗空無所依雖無所依能令三千大千世界而得安住佛子如來出現亦復如是依無礙慧光明起佛四種大智風輪能持一切眾生善根何等為四所謂普攝眾生皆令歡喜大智風輪建立正法令諸眾生皆生愛樂大智風輪守護一切眾生善根大智風輪具一切方便通達無漏界大智風輪是為四佛子諸佛世尊大慈救護一切眾生大悲度脫一切眾生大慈大悲普徧饒益然大慈大悲依大方便善巧大方便善巧依如來出現如來出現依無礙慧光明無礙慧光明無有所依佛子是為如來應正等覺出現第九相菩薩摩訶薩應如是知復次佛子譬如三千大千世界既成就已饒益無量種種眾生所謂水族眾生得水饒益陸地眾生得地饒益宮殿眾生得宮殿饒益虗空眾生得虗空饒益如來出現亦復如是種種饒益無量眾生所謂見佛生歡喜者得歡喜益住淨戒者得淨戒益住諸禪定及無量者得聖出世大神通益住法門光明者得因果不壞益住無所有光明者得一切法不壞益是故說言如來出現饒益一切無量眾生佛子是為如來應正等覺出現第十相菩薩摩訶薩應如是知佛子菩薩摩訶薩知如來出現則知無量知成就無量行故則知廣大知周徧十方故則知無來去知離生住滅故則知無行無所行知離心意識故則知無身知如虗空故則知平等知一切眾生皆無我故則知無盡知徧一切剎無有盡故則知無退知盡後際無斷絕故則知無壞知如來智無有對故則知無二知平等觀察為無為故則知一切眾生皆得饒益本願迴向自在滿足故爾時普賢菩薩摩訶薩欲重明此義而說頌言。
　　十力大雄最無上　　譬如虗空無等等　　境界廣大不可量　　功德第一超世間　　十力功德無邊量　　心意思量所不及　　人中師子一法門　　眾生億劫莫能知　　十方國土碎為塵　　或有算計知其數　　如來一毛功德量　　千萬億劫無能說　　如人持尺量虗空　　復有隨行計其數　　虗空邊際不可得　　如來境界亦如是　　或有能於剎那頃　　悉知三世眾生心　　設經眾生數等劫　　不能知佛一念性　　譬如法界徧一切　　不可見取為一切　　十力境界亦復然　　徧於一切非一切　　真如離妄恒寂靜　　無生無滅普周徧　　諸佛境界亦復然　　體性平等不增減　　譬如實際而非際　　普在三世亦非普　　導師境界亦如是　　徧於三世皆無礙　　法性無作無變易　　猶如虗空本清淨　　諸佛性淨亦如是　　本性非性離有無　　法性不在於言論　　無說離說恒寂滅　　十力境界性亦然　　一切文辭菓能辯　　了知諸法性寂滅　　如鳥飛空無有跡　　以本願力現色身　　令見如來大神變　　若有欲知佛境界　　當淨其意如虗空　　遠離妄想及諸取　　令心所向皆無礙　　是故佛子應善聽　　我以少譬明佛境　　十力功德不可量　　為悟眾生今略說　　導師所現於身業　　語業心業諸境界　　轉妙法輪般涅槃　　一切善根我今說　　譬如世界初安立　　非一因緣而可成　　無量力便諸因緣　　成此三千大千界　　如來出現亦如是　　無量功德乃得成　　剎塵心念尚可知　　十力生因莫能測　　譬如劫初雲澍雨　　而起四種大風輪　　眾生善根菩薩力　　成此三千各安住　　十力法雲亦如是　　起智風輪清淨意　　昔所迴向諸眾生　　普導令成無上果　　如有大雨名洪澍　　無有處所能容受　　唯除世界將成時　　清淨虗空大風力　　如來出現亦如是　　普雨法雨充法界　　一切劣意無能持　　唯除清淨廣大心　　譬如空中澍大雨　　無所從來無所去　　作者受者悉亦無　　自然如是普充洽　　十力法雨亦如是　　無去無來無造作　　本行為因菩薩力　　一切大心咸聽受　　譬如空雲澍大雨　　一切無能數其滴　　唯除三千自在王　　具功德力悉明了　　善逝法雨亦如是　　一切眾生莫能測　　唯除於世自在人　　明見如觀掌中寶　　譬如空雲澍大雨　　能滅亦起亦能斷　　一切珍寶悉能成　　三千所有皆分別　　十力法雨亦如是　　滅惑起善斷諸見　　一切智寶皆使成　　眾生心樂悉分別　　譬如空中雨一味　　隨其所雨各不同　　豈彼雨性有分別　　然隨物異法如是　　如來法雨非一異　　平等寂靜離分別　　然隨所化種種殊　　自然如是無邊相　　譬如世界初成時　　先成色界天宮殿　　次及欲天次人處　　乾闥婆宮最後成　　如來出現亦如是　　先起無邊菩薩行　　次化樂寂諸緣覺　　次聲聞眾後眾生　　諸天初見蓮華瑞　　知佛當出生歡喜　　水緣風力起世間　　宮殿山川悉成立　　如來宿善大光明　　巧別菩薩與其記　　所有智輪體皆淨　　各能開示諸佛法　　譬如樹林依地有　　地依於水得不壞　　水輪依風風依空　　而其虗空無所依　　一切佛法依慈悲　　慈悲復依方便立　　方便依智智依慧　　無礙慧身無所依　　譬如世界既成立　　一切眾生獲其利　　地水所住及空居　　二足四足皆蒙益　　法王出現亦如是　　一切眾生獲其利　　若有見聞及親近　　悉使滅除諸惑惱　　如來出現法無邊　　世間迷惑莫能知　　為欲開悟諸含識　　無譬喻中說其譬
　　【論】第二明如來出現有十無量身。
　　【經】佛子諸菩薩摩訶薩應云何見如來應正等覺身佛子諸菩薩摩訶薩應於無量處見如來身何以故諸菩薩摩訶薩不應於一法一事一身一國土一眾生見於如來應徧一切處見於如來佛子譬如虗空徧至一切色非色處非至非不至何以故虗空無身故如來身亦如是徧一切處徧一切眾生徧一切法徧一切國土非至非不至何以故如來身無身故為眾生故示現其身佛子是為如來身第一相諸菩薩摩訶薩應如是見復次佛子譬如虗空寬廣非色而能顯現一切諸色而彼虗空無有分別亦無戲論如來身亦復如是以智光明普照明故令一切眾生世出世間諸善根業皆得成就而如來身無有分別亦無戲論何以故從本已來一切執著一切戲論皆永斷故佛子是為如來身第二相諸菩薩摩訶薩應如是見復次佛子譬如日出於閻浮提無量眾生皆得饒益所謂破闇作明變濕令燥生長草木成熟穀稼廓徹虗空開敷蓮華行者見道居者辦業何以故日輪普放無量光故佛子如來智日亦復如是以無量事普益眾生所謂滅惡生善破愚為智大慈救護大悲度脫令其增長根力覺分令生深信捨離濁心令得見聞不壞因果令得天眼見歿生處令心無礙不壞善根令智修明開敷覺華令其發心成就本行何以故如來廣大智慧日身放無量光普照耀故佛子是為如來身第三相諸菩薩摩訶薩應如是見復次佛子譬如日出於閻浮提先照一切須彌山等諸大山王次照黑山次照高原然後普照一切大地日不作念我先照此後照於彼但以山地有高下故照有先後如來應正等覺亦復如是成就無邊法界智輪常放無礙智慧光明先照菩薩摩訶薩等諸大山王次照緣覺次照聲聞次照決定善根眾生隨其心器示廣大智然後普照一切眾生乃至邪定亦皆普及為作未來利益因緣令成熟故而彼如來大智日光不作是念我當先照菩薩大行乃至後照邪定眾生但放光明平等普照無礙無障無所分別佛子譬如日月隨時出現大山幽谷普照無私如來智慧亦復如是普照一切無有分別隨諸眾生根欲不同智慧光明種種有異佛子是為如來身第四相諸菩薩摩訶薩應如是見復次佛子譬如日出生盲眾生無眼根故未曾得見雖未曾見然為日光之所饒益何以故因此得知晝夜時節受用種種衣服飲食令身調適離眾患故如來智日亦復如是無信無解毀戒毀見邪命自活生盲之類無信眼故不見諸佛智慧日輪雖不見佛智慧日輪亦為智日之所饒益何以故以佛威力令彼眾生所有身苦及諸煩惱未來苦因皆消滅故佛子如來有光明名積集一切功德有光明名普照一切有光明名清淨自在照有光明名出大妙音有光明名普解一切語言法令他歡喜有光名明示現永斷一切疑自在境界有光明名無住智自在普照有光明名永斷一切戲論自在智有光明名隨所應出妙音聲有光明名出清淨自在音莊嚴國土成熟眾生佛子如來一一毛孔放如是等千種光明五百光明普照下方五百光明普照上方種種剎中種種佛所諸菩薩眾其菩薩等見此光明一時皆得如來境界十頭十眼十耳十鼻十舌十身十手十足十地十智皆悉清淨彼諸菩薩先所成就諸處諸地見彼光明轉更清淨一切善根皆悉成熟趣一切智住二乘者滅一切垢其餘一分生盲眾生身既快樂心亦清淨柔耎調伏堪修念智地獄餓鬼畜生諸趣所有眾生皆得快樂解脫眾苦命終皆生天上人間佛子彼諸眾生不覺不知以何因緣以何神力而來生此彼生盲者作如是念我是梵天我是梵化是時如來住普自在三昧出六十種妙音而告之言汝等非是梵天亦非梵化亦非帝釋護世所作皆是如來威神之力彼諸眾生聞是語已以佛神力皆知宿命生大歡喜心歡喜故自然而出優曇華雲香雲音樂雲衣雲蓋雲幢雲幡雲末香雲寶雲師子幢半月樓閣雲歌詠讚歎雲種種莊嚴雲皆以尊重心供養如來何以故此諸眾生得淨眼故如來與彼授阿耨多羅三藐三菩提記佛子如來智日如是利益生盲眾生令得善根具足成熟佛子是為如來身第五相諸菩薩摩訶薩應如是見復次佛子譬如月輪有四奇特未曾有法何等為四一者暎蔽一切星宿光明二者隨逐於時示現虧盈三者於閻浮提澄淨水中影無不現四者一切見者皆對目前而此月輪無有分別無有戲論佛子如來身月亦復如是有四奇特未曾有法何等為四所謂暎蔽一切聲聞獨覺學無學眾隨其所宜示現壽命脩短不同而如來身無有增減一切世界淨心眾生菩提器中影無不現一切眾生有瞻對者皆謂如來唯現我前隨其心樂而為說法隨其地位令得解脫隨所應化令見佛身而如來身無有分別無有戲論所作利益皆得究竟佛子是為如來身第六相諸菩薩摩訶薩應如是見復次佛子譬如三千大千世界大梵天王以少方便於大千世界普現其身一切眾生皆見梵王現在已前而此梵王亦不分身無種種身佛子諸佛如來亦復如是無有分別無有戲論亦不分身無種種身而隨一切眾生心樂示現其身亦不作念現若干身佛子是為如來身第七相諸菩薩摩訶薩應如是見復次佛子譬如醫王善知眾藥及諸呪論閻浮提中諸所有藥用無不盡復以宿世諸善根力大明呪力為方便故眾生見者病無不愈彼大醫王知命將終作是念言我命終後一切眾生無所依怙我今宜應為現方便是時醫王合藥塗身明呪力持令其終後身不分散不萎不枯威儀視聽與本無別凡所療治悉得除差佛子如來應正等覺無上醫王亦復如是於無量百千億那由他劫鍊治法藥已得成就修學一切方便善巧大明呪力皆到彼岸善能除滅一切眾生諸煩惱病及住壽命經無量劫其身清淨無有思慮無有動用一切佛事未嘗休息眾生見者諸煩惱病悉得消滅佛子是為如來身第八相諸菩薩摩訶薩應如是見。

　　大方廣佛新華嚴經合論卷第七十八


　　音切


袒
　　(堂爛切)。

跪
　　(溪委切)。

燥
　　(先到切)。

廓
　　(苦郭切)。

忖
　　(錯本切)。

怙
　　(戶音)。

萎
　　(於追切)。

跽
　　(其几切)。

倍
　　(薄亥切)。

囑
　　(之玉切)。
　　大方廣佛新華嚴經合論卷第七十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來出現品第三十七之二

　　【經】復次佛子譬如大海有大摩尼寶名集一切光明毗盧遮那藏若有眾生觸其光者悉同其色若有見者眼得清淨隨彼光明所照之處雨摩尼寶名為安樂令諸眾生離苦調適佛子諸如來身亦復如是為大寶聚一切功德大智慧藏若有眾生觸佛身寶智慧光者同佛身色若有見者法眼清淨隨彼光明所照之處令諸眾生離貧窮苦乃至具足佛菩提樂佛子如來法身無所分別亦無戲論而能普為一切眾生作大佛事佛子是為如來身第九相諸菩薩摩訶薩應如是見復次佛子譬如大海有大如意摩尼寶王名一切世間莊嚴藏具足成就百萬功德隨所住處令諸眾生災患消除所願滿足然此如意摩尼寶王非少福眾生所能得見如來身如意寶王亦復如是名為能令一切眾生皆悉歡喜若有見身聞名讚德悉令永離生死苦患假使一切世界一切眾生一時專心欲見如來悉令得見所願皆滿佛子佛身非是少福眾生所能得見唯除如來自在神力所應調伏若有眾生因見佛身便種善根乃至成熟為成熟故乃令得見如來身耳佛子是為如來身第十相諸菩薩摩訶薩應如是見以其心無量徧十方故所行無礙如虗空故普入法界故住真實際故無生無滅故等住三世故永離一切分別故住盡後際誓願故嚴淨一切世界故莊嚴一一佛身故爾時普賢菩薩摩訶薩欲重明此義而說頌言。
　　譬如虗空徧十方　　若色非色有非有　　三世眾生身國土　　如是普在無邊際　　諸佛真身亦如是　　一切法界無不徧　　不可得見不可取　　為化眾生而現形　　譬如虗空不可取　　普使眾生造眾業　　不念我今何所作　　云何我作為誰作　　諸佛身業亦如是　　普使羣生修善法　　如來未曾有分別　　我今於彼種種作　　譬如日出閻浮提　　光明破闇悉無餘　　山樹池蓮地眾物　　種種品類皆蒙益　　諸佛日出亦如是　　生長人天眾善行　　永除癡闇得智明　　恒受尊榮一切樂　　譬如日光出現時　　先照山王次餘山　　後照高原及大地　　而日未始有分別　　善逝光明亦如是　　先照菩薩次緣覺　　後照聲聞及眾生　　而佛本來無動念　　譬如生盲不見日　　日光亦為作饒益　　令知時節受飲食　　永離眾患身安隱　　無信眾生不見佛　　而佛亦為興義利　　聞名及以觸光明　　因此乃至得菩提　　譬如淨月在虗空　　能蔽眾星示盈缺　　一切水中皆現影　　諸有觀瞻悉對前　　如來淨月亦復然　　能蔽餘乘示脩短　　普現天人淨心水　　一切皆謂對其前　　譬如梵王住自宮　　普現三千諸梵處　　一切人天咸得見　　實不分身向於彼　　諸佛現身亦如是　　一切十方無不徧　　其身無數不可稱　　亦不分身不分別　　如有醫王善方術　　若有見者病皆愈　　命雖已盡藥塗身　　令其作務悉如初　　最勝醫王亦如是　　具足方便一切智　　以昔妙行現佛身　　眾生見者煩惱滅　　譬如海中有寶王　　普出無量諸光明　　眾生觸者同其色　　若有見者眼清淨　　最勝寶王亦如是　　觸其光者悉同色　　若有得見五眼開　　破諸塵闇住佛地　　譬如如意摩尼寶　　隨有所求皆滿足　　少福眾生不能見　　非是寶王有分別　　善逝寶王亦如是　　悉滿所求諸欲樂　　無信眾生不見佛　　非是善逝心棄捨
　　【論】第三明如來出現有十無量音聲。
　　【經】佛子菩薩摩訶薩應云何知如來應正等覺音聲佛子菩薩摩訶薩應知如來音聲徧至普徧無量諸音聲故應知如來音聲隨其心樂皆令歡喜說法明了故應知如來音聲隨其信解皆令歡喜心得清涼故應知如來音聲化不失時所應聞者無不聞故應知如來音聲無生滅如呼響故應知如來音聲無主修習一切業所起故應知如來音聲甚深難可度量故應知如來音聲無邪曲法界所生故應知如來音聲無斷絕普入法界故應知如來音聲無變易至於究竟故佛子菩薩摩訶薩應知如來音聲非量非無量非主非無主非示非無示何以故佛子譬如世界將欲壞時無主無作法爾而出四種音聲其四者何一曰汝等當知初禪安樂離諸欲惡超過欲界眾生聞已自然而得成就初禪捨欲界身生於梵天二曰汝等當知二禪安樂無覺無觀超於梵天眾生聞已自然而得成就二禪捨梵天身生光音天三曰汝等當知二禪安樂無有過失超光音天眾生聞已自然而得成就三禪捨光音身生徧淨天四曰汝等當知四禪寂靜超徧淨天眾生聞已自然而得成就四禪捨徧淨身生廣果天是為四佛子此諸音聲無主無作但從眾生諸善業力之所出生佛子如來音聲亦復如是無主無作無有分別非入非出但從如來功德法力出於四種廣大音聲其四者何一曰汝等當知一切諸行悉皆是苦所謂地獄苦畜生苦餓鬼苦無福德苦著我我所苦作諸惡行苦欲生人天當種善根生人天中離諸難處眾生聞已捨離顛倒修諸善行離諸難處生人天中二曰汝等當知一切諸行眾苦熾然如熱鐵丸諸行無常是磨滅法涅槃寂靜無為安樂遠離熾然消諸熱惱眾生聞已勤修善法於聲聞乘得隨順音聲忍三曰汝等當知聲聞乘者隨他語解智慧狹劣更有上乘名獨覺乘悟不由師汝等應學樂勝道者聞此音已捨聲聞道修獨覺乘四曰汝等當知過二乘位更有勝道名為大乘菩薩所行順六波羅蜜不斷菩薩行不捨菩提心處無量生死而不疲厭過於二乘名為大乘第一乘勝乘最勝乘上乘無上乘利益一切眾生乘若有眾生信解廣大諸根猛利宿種善根為諸如來神力所加有勝樂欲希求佛果聞此音已發菩提心佛子如來音聲不從身出不從心出而能利益無量眾生佛子是為如來音聲第一相諸菩薩摩訶薩應如是知復次佛子譬如呼響因於山谷及音聲起無有形狀不可覩見亦無分別而能隨逐一切語言如來音聲亦復如是無有形狀不可覩見非有方所非無方所但隨眾生欲解緣出其性究竟無言無示不可宣說佛子是為如來音聲第二相諸菩薩摩訶薩應如是知復次佛子譬如諸天有大法鼓名為覺悟若諸天子行放逸時於虗空中出聲告言汝等當知一切欲樂皆悉無常虗妄顛倒須臾變壞但誑愚夫令其戀著汝莫放逸若放逸者墮諸惡趣後悔無及放逸諸天聞此音已生大憂怖捨自宮中所有欲樂詣天王所求法行道佛子彼天鼓音無主無作無起無滅而能利益無量眾生當知如來亦復如是為欲覺悟放逸眾生出於無量妙法音聲所謂無著聲不放逸聲無常聲苦聲無我聲不淨聲寂滅聲涅槃聲無有量自然智聲不可壞菩薩行聲至一切處如來無功用智地聲以此音聲徧法界中而開悟之無數眾生聞是音已皆生歡喜勤修善法各於自乘而求出離所謂或修聲聞乘或修獨覺乘或習菩薩無上大乘而如來音不住方所無有言說佛子是為如來音聲第三相諸菩薩摩訶薩應如是知復次佛子譬如自在天王有天婇女名曰善口於其口中出一音聲其聲則與百千種樂而共相應一一樂中復有百千差別音聲佛子彼善口女從口一聲出於如是無量音聲當知如來亦復如是於一音中出無量聲隨諸眾生心樂差別皆悉徧至悉令得解佛子是為如來音聲第四相諸菩薩摩訶薩應如是知復次佛子譬如大梵天王住於梵宮出梵音聲一切梵眾靡不皆聞而彼音聲不出眾外諸梵天眾咸生是念大梵天王獨與我語如來妙音亦復如是道場眾會靡不皆聞而其音聲不出眾外何以故根未熟者不應聞故其聞音者皆作是念如來世尊獨為我說佛子如來音聲無出無住而能成就一切事業是為如來音聲第五相諸菩薩摩訶薩應如是知復次佛子譬如眾水皆同一味隨器異故水有差別水無念慮亦無分別如來言音亦復如是唯是一味謂解脫味隨諸眾生心器異故無量差別而無念慮亦無分別佛子是為如來音聲第六相諸菩薩摩訶薩應如是知復次佛子譬如阿那婆達多龍王興大密雲徧閻浮提普霔甘雨百穀苗稼皆得生長江河泉池一切盈滿此大雨水不從龍王身心中出而能種種饒益眾生佛子如來應正等覺亦復如是興大悲雲徧十方界普雨無上甘露法雨令一切眾生皆生歡喜增長善法滿足諸乘佛子如來音聲不從外來不從內出而能饒益一切眾生是為如來音聲第七相諸菩薩摩訶薩應如是知復次佛子譬如摩那斯龍王將欲降雨未便即降先起大雲彌覆虗空凝停七日待諸眾生作務究竟何以故彼大龍王有慈悲心不欲惱亂諸眾生故過七日已降微細雨普潤大地佛子如來應正等覺亦復如是將降法雨未便即降先興法雲成熟眾生為欲令其心無驚怖待其熟已然後普降甘露法雨演說甚深微妙善法漸次令其滿足如來一切智智無上法味佛子是為如來音聲第八相諸菩薩摩訶薩應如是知復次佛子譬如海中有大龍王名大莊嚴於大海中降雨之時或降十種莊嚴雨或百或千或百千種莊嚴雨佛子水無分別但以龍王不思議力令其莊嚴乃至百千無量差別如來應正等覺亦復如是為諸眾生說法之時或以十種差別音說或百或千或以百千或以八萬四千音聲說八萬四千行乃至或以無量百千億那由他音聲各別說法令其聞者皆生歡喜如來音聲無所分別但以諸佛於甚深法界圓滿清淨能隨眾生根之所宜出種種言音皆令歡喜佛子是為如來音聲第九相諸菩薩摩訶薩應如是知復次佛子譬如娑竭羅龍王欲現龍王大自在力饒益眾生咸令歡喜從四天下乃至他化自在天處興大雲網周帀彌覆其雲色相無量差別或閻浮檀金光明色或毗瑠璃光明色或白銀光明色或頗棃光明色或牟薩羅光明色或瑪瑙光明色或勝藏光明色或赤真珠光明色或無量香光明色或無垢衣光明色或清淨水光明色或種種莊嚴具光明色如是雲網周帀彌布既彌布已出種種色電光所謂閻浮檀金色雲出琉璃色電光瑠璃色雲出金色電光銀色雲出頗棃色電光頗棃色雲出銀色電光牟薩羅色雲出瑪瑙色電光瑪瑙色雲出牟薩羅色電光勝藏寶色雲出赤真珠色電光赤真珠色雲出勝藏寶色電光無量香色雲出無垢衣色電光無垢衣色雲出無量香色電光清淨水色雲出種種莊嚴具色電光種種莊嚴具色雲出清淨水色電光乃至種種色雲出一色電光一色雲出種種色電光復於彼雲中出種種雷聲隨眾生心皆令歡喜所謂或如天女歌詠音或如諸天妓樂音或如龍女歌詠音或如乾闥婆女歌詠音或如緊那羅女歌詠音或如大地震動聲或如海水波潮聲或如獸王哮吼聲或如好鳥鳴囀聲及餘無量種種音聲既震雷已復起涼風令諸眾生心生悅樂然後乃降種種諸雨利益安樂無量眾生從他化天至於地上於一切處所雨不同所謂於大海中雨清冷水名無斷絕於他化自在天雨簫笛等種種樂音名為美妙於化樂天雨大摩尼寶名放大光明於兜率天雨大莊嚴具名為垂髻於夜摩天雨大妙華名種種莊嚴具於三十三天雨眾妙香名為悅意於四天王天雨天寶衣名為覆蓋於龍王宮雨赤真珠名踊出光明於阿脩羅宮雨諸兵仗名降伏怨敵於北鬱單越雨種種華名曰開敷餘三天下悉亦如是然各隨其處所雨不同雖彼龍王其心平等無有彼此但以眾生善根異故雨有差別佛子如來應正等覺無上法王亦復如是欲以正法教化眾生先布身雲彌覆法界隨其樂欲為現不同所謂或為眾生現生身雲或為眾生現化身雲或為眾生現力持身雲或為眾生現色身雲或為眾生現相好身雲或為眾生現福德身雲或為眾生現智慧身雲或為眾生現諸力不可壞身雲或為眾生現無畏身雲或為眾生現法界身雲佛子如來以如是等無量身雲普覆十方一切世界隨諸眾生所樂各別示現種種光明電光所謂或為眾生現光明電光名無所不至或為眾生現光明電光名無邊光明或為眾生現光明電光名入佛祕密法或為眾生現光明電光名影現光明或為眾生現光明電光名光明照耀或為眾生現光明電光名入無盡陀羅尼門或為眾生現光明電光名正念不亂或為眾生現光明電光名究竟不壞或為眾生現光明電光名順入諸趣或為眾生現光明電光名滿一切願皆令歡喜佛子如來應正等覺現如是等無量光明電光已復隨眾生心之所樂出生無量三昧雷聲所謂善覺智三昧雷聲明盛離垢海三昧雷聲一切法自在三昧雷聲金剛輪三昧雷聲須彌山幢三昧雷聲海印三昧雷聲日燈三昧雷聲無盡藏三昧雷聲不壞解脫力三昧雷聲佛子如來身雲中出如是等無量差別三昧雷聲已將降法雨先現瑞相開悟眾生所謂從無障礙大慈悲心現於如來大智風輪名能令一切眾生生不思議歡喜適悅此相現已一切菩薩及諸眾生身之與心皆得清涼然後從如來大法身雲大慈悲雲大不思議雲雨不思議廣大法雨令一切眾生身心清淨所謂為坐菩提場菩薩雨大法雨名法界無差別為最後身菩薩雨大法雨名菩薩遊戲如來祕密教為一生所繫菩薩雨大法雨名清淨普光明為灌頂菩薩雨大法雨名如來莊嚴具所莊嚴為得忍菩薩雨大法雨名功德寶智慧華開敷不斷菩薩大悲行為住向行菩薩雨大法雨名入現前變化甚深門而行菩薩行無休息無疲厭為初發心菩薩雨大法雨名出生如來大慈悲行救護眾生為求獨覺乘眾生雨大法雨名深知緣起法遠離二邊得不壞解脫果為求聲聞乘眾生雨大法雨名以大智慧劒斷一切煩惱怨為積集善根決定不決定眾生雨大法雨名能令成就種種法門生大歡喜佛子諸佛如來隨眾生心雨如是等廣大法雨充滿一切無邊世界佛子如來應正等覺其心平等於法無恡但以眾生根欲不同所雨法雨示有差別是為如來音聲第十相諸菩薩摩訶薩應如是知復次佛子應知如來音聲有十種無量何等為十所謂如虗空界無量至一切處故如法界無量無所不徧故如眾生界無量令一切心喜故如諸業無量說其果報故如煩惱無量悉令除滅故如眾生言音無量隨解令聞故如眾生欲解無量普觀救度故如三世無量無有邊際故如智慧無量分別一切故如佛境界無量入佛法界故佛子如來應正等覺音聲成就如是等阿僧祇無量諸菩薩摩訶薩應如是知爾時普賢菩薩摩訶薩欲重明此義而說頌言。
　　三千世界將壞時　　眾生福力聲告言　　四禪寂靜無諸苦　　令其聞已悉離欲　　十力世尊亦如是　　出妙音聲徧法界　　為說諸行苦無常　　令其永度生死海　　譬如深山大谷中　　隨其音聲皆響應　　雖能隨逐他言語　　而響畢竟無分別　　十力言音亦復然　　隨其根熟為示現　　令其調伏生歡喜　　不念我今能演說　　如天有鼓名能覺　　常於空中震法音　　誡彼放逸諸天子　　令其聞已得離著　　十力法鼓亦如是　　出於種種妙音聲　　覺悟一切諸羣生　　令其悉證菩提果　　自在天王有寶女　　口中善奏諸音樂　　一聲能出百千音　　一一音中復百千　　善逝音聲亦如是　　一聲而出一切音　　隨其性欲有差別　　各令聞已斷煩惱　　譬如梵王吐一音　　能令梵眾皆歡喜　　音唯及梵不出外　　一一皆言已獨聞　　十力梵王亦復然　　演一言音充法界　　唯霑眾會不遠出　　以無信故未能受　　譬如眾水同一性　　八功德味無差別　　因地在器各不同　　是故令其種種異　　一切智音亦如是　　法性一味無分別　　隨諸眾生行不同　　故使聽聞種種異　　譬如無熱大龍王　　降雨普洽閻浮地　　能令草樹皆生長　　而不從身及心出　　諸佛妙音亦如是　　普雨法界悉充洽　　能令生善滅諸惡　　不從內外而得有　　譬如摩那斯龍王　　興雲七日未先雨　　待諸眾生作務竟　　然後始降成利益　　十力演義亦如是　　先化眾生使成熟　　然後為說甚深法　　令其聞者不驚怖　　大莊嚴龍於海中　　霔於十種莊嚴雨　　或百或千百千種　　水雖一味莊嚴別　　究竟辯才亦如是　　說十二十諸法門　　或百或千至無量　　不生心念有殊別　　最勝龍王娑竭羅　　興雲普覆四天下　　於一切處雨各別　　而彼龍心無二念　　諸佛法王亦如是　　大悲身雲徧十方　　為諸修行雨各異　　而於一切無分別
　　【論】第四明如來出現有十無量心。
　　【經】佛子諸菩薩摩訶薩應云何知如來應正等覺心佛子如來心意識俱不可得但應以智無量故知如來心譬如虗空為一切物所依而虗空無所依如來智慧亦復如是為一切世間出世間智所依而如來智無所依佛子是為如來心第一相諸菩薩摩訶薩應如是知復次佛子譬如法界常出一切聲聞獨覺菩薩解脫而法界無增減如來智慧亦復如是恒出一切世間出世間種種智慧而如來智無增減佛子是為如來心第二相諸菩薩摩訶薩應如是知復次佛子譬如大海其水潛流四天下地及八十億諸小洲中有穿鑿者無不得水而彼大海不作分別我出於水佛智海水亦復如是流入一切眾生心中若諸眾生觀察境界修習法門則得智慧清淨明了而如來智平等無二無有分別但隨眾生心行異故所得智慧各各不同佛子是為如來心第三相諸菩薩摩訶薩應如是知復次佛子譬如大海有四寶珠具無量德能生海內一切珍寶若大海中無此寶珠乃至一寶亦不可得何等為四一名積集寶二名無盡藏三名遠離熾然四名具足莊嚴佛子此四寶珠一切凡夫諸龍神等悉不得見何以故娑竭龍王以此寶珠端嚴方正置於宮中深密處故佛子如來應正等覺大智慧海亦復如是於中有四大智寶珠具足無量福智功德由此能生一切眾生聲聞獨覺學無學位及諸菩薩智慧之寶何等為四所謂無染著巧方便大智慧寶善分別有為無為法大智慧寶分別說無量法而不壞法性大智慧寶知時非時未曾誤失大智慧寶若諸如來大智海中無此四寶有一眾生得入大乘終無是處此四智寶薄福眾生所不能見何以故置於如來深密藏故此四智寶平均正直端潔妙好普能利益諸菩薩眾令其悉得智慧光明佛子是為如來心第四相諸菩薩摩訶薩應如是知復次佛子譬如大海有四熾然光明大寶布在其底性極猛熱常能飲縮百川所注無量大水是故大海無有增減何等為四一名日藏二名離潤三名火燄光四名盡無餘佛子若大海中無此四寶從四天下乃至有頂其中所有悉被漂沒佛子此日藏大寶光明照觸海水悉變為乳離潤大寶光明照觸其乳悉變為酪火燄光大寶光明照觸其酪悉變為酥盡無餘大寶光明照觸其酥變成醍醐如火熾然悉盡無餘佛子如來應正等覺大智慧海亦復如是有四種大智慧寶具足無量威德光明此智寶光觸諸菩薩乃至令得如來大智何等為四所謂滅一切散善波浪大智慧寶除一切法愛大智慧寶慧光普照大智慧寶與如來平等無邊無功用大智慧寶佛子諸菩薩修習一切助道法時起無量散善波浪一切世間天人阿脩羅所不能壞如來以滅一切散善波浪大智慧寶光明觸彼菩薩令捨一切散善波浪持心一境住於三昧又以除一切法愛大智慧寶光明觸彼菩薩令捨離三昧味著起廣大神通又以慧光普照大智慧寶光明觸彼菩薩令捨所起廣大神通住大明功用行又以與如來平等無邊無功用大智慧寶光明觸彼菩薩令捨所起大明功用行乃至得如來平等地息一切功用令無有餘佛子若無如來此四智寶大光照觸乃至有一菩薩得如來地無有是處佛子是為如來心第五相諸菩薩摩訶薩應如是知復次佛子如從水際上至非想非非想天其中所有大千國土欲色無色眾生之處莫不皆依虗空而起虗空而住何以故虗空普徧故雖彼虗空普容三界而無分別佛子如來智慧亦復如是若聲聞智若獨覺智若菩薩智若有為行智若無為行智一切皆依如來智起如來智住何以故如來智慧徧一切故雖復普容無量智慧而無分別佛子是為如來心第六相諸菩薩摩訶薩應如是知復次佛子是雪山頂有藥王樹名無盡根彼藥樹根從十六萬八千由旬下盡金剛地水輪際生彼藥王樹若生根時令閻浮提一切樹根生若生莖時令閻浮提一切樹莖生枝葉華果悉皆如是此藥王樹根能生莖莖能生根根無有盡名無盡根佛子彼藥王樹於一切處皆令生長唯於二處不能為作生長利益所謂地獄深坑及水輪中然亦於彼初無厭捨佛子如來智慧大藥王樹亦復如是以過去所發成就一切智慧善法普覆一切諸眾生界除滅一切諸惡道苦廣大悲願而為其根於一切如來真實智慧種性中生堅固不動善巧方便以為其莖徧法界智諸波羅蜜以為其枝禪定解脫諸大三昧以為其葉總持辯才菩提分法以為其華究竟無變諸佛解脫以為其果佛子如來智慧大藥王樹何故得名為無盡根以究竟無休息故不斷菩薩行故菩薩行即如來性如來性即菩薩行是故得名為無盡根佛子如來智慧大藥王樹其根生時令一切菩薩生不捨眾生大慈悲根其莖生時令一切菩薩增長堅固精進深心莖其枝生時令一切菩薩增長一切諸波羅蜜枝其葉生時令一切菩薩生長淨戒頭陀功德少欲知足葉其華生時令一切菩薩具諸善根相好莊嚴華其果生時令一切菩薩得無生忍乃至一切佛灌頂忍果佛子如來智慧大藥王樹唯於二處不能為作生長利益所謂二乘墮於無為廣大深坑及壞善根非器眾生溺大邪見貪愛之水然亦於彼曾無厭捨佛子如來智慧無有增減以根善安住生無休息故佛子是為如來心第七相諸菩薩摩訶薩應如是知復次佛子譬如三千大千世界劫火起時焚燒一切草木叢林乃至鐵圍大鐵圍山皆悉熾然無有遺餘佛子假使有人手執乾草投彼火中於意云何得不燒不答言不也佛子彼所投草容可不燒如來智慧分別三世一切眾生一切國土一切劫數一切諸法無不知者若言不知無有是處何以故智慧平等悉明達故佛子是為如來心第八相諸菩薩摩訶薩應如是知復次佛子譬如風灾壞世界時有大風起名曰散壞能壞三千大千世界鐵圍山等皆成碎末復有大風名為能障周帀三千大千世界障散壞風不令得至餘方世界佛子若令無此能障大風十方世界無不壞盡如來應正等覺亦復如是有大智風名為能滅能滅一切諸大菩薩煩惱習氣有大智風名為巧持巧持其根未熟菩薩不令能滅大智風輪斷其一切煩惱習氣佛子若無如來巧持智風無量菩薩皆墮聲聞辟支佛地由此智故令諸菩薩超二乘地安住如來究竟之位佛子是為如來心第九相諸菩薩摩訶薩應如是知復次佛子如來智慧無處不至何以故無一眾生而不具有如來智慧但以妄想顛倒執著而不證得若離妄想一切智自然智無礙智則得現前佛子譬如有大經卷量等三千大千世界書寫三千大千世界中事一切皆盡所謂書寫大鐵圍山中事量等大鐵圍山書寫大地中事量等大地書寫中千世界中事量等中千世界書寫小千世界中事量等小千世界如是若四天下若大海若須彌山若地天宮殿若欲界空居天宮殿若色界宮殿若無色界宮殿一一書寫其量悉等此大經卷雖復量等大千世界而全住在一微塵中如一微塵一切微塵皆亦如是時有一人智慧明達具足成就清淨天眼見此經卷在微塵內於諸眾生無少利益即作是念我當以精進力破彼微塵出此經卷令得饒益一切眾生作是念已即起方便破彼微塵出此經卷令諸眾生普得饒益如於一塵一切微塵應知悉然佛子如來智慧亦復如是無量無礙普能利益一切眾生具足在於眾生身中但諸凡愚妄想執著不知不覺不得利益爾時如來以無障礙清淨智眼普觀法界一切眾生而作是言奇哉奇哉此諸眾生云何具有如來智慧愚癡迷惑不知不見我當教以聖道令其永離妄想執著自於身中得見如來廣大智慧與佛無異即教彼眾生修習聖道令離妄想離妄想已證得如來無量智慧利益安樂一切眾生佛子是為如來心第十相諸菩薩摩訶薩應如是知佛子菩薩摩訶薩應以如是等無量無礙不可思議廣大相知如來應正等覺心爾時普賢菩薩摩訶薩欲重明此義而說頌言。
　　欲知諸佛心　　當觀佛智慧　　佛智無依處　　如空無所依　　眾生種種樂　　及諸方便智　　皆依佛智慧　　佛智無依止　　聲聞與獨覺　　及諸佛解脫　　皆依於法界　　法界無增減　　佛智亦如是　　出生一切智　　無增亦無減　　無生亦無盡　　如水潛流地　　求之無不得　　無念亦無盡　　功力徧十方　　佛智亦如是　　晉在眾生心　　若有勤修行　　疾得智光明　　如龍有四珠　　出生一切寶　　置之深密處　　凡人莫能見　　佛四智亦然　　出生一切智　　餘人莫能見　　唯除大菩薩　　如海有四寶　　能飲一切水　　令海不流溢　　亦復無增減　　如來智亦爾　　息浪除法愛　　廣大無有邊　　能生佛菩薩　　下方至有頂　　欲色無色界　　一切依虗空　　虗空不分別　　聲聞與獨覺　　菩薩眾智慧　　皆依於佛智　　佛智無分別　　雪山有藥王　　名為無盡根　　能生一切樹　　根莖葉華實　　佛智亦如是　　如是種中生　　既得菩提已　　復生菩薩行　　如人把乾草　　置之於劫燒　　金剛猶洞然　　此無不燒理　　三世劫與剎　　及其中眾生　　彼草容不燒　　此佛無不知　　有風名散壞　　能壞於大千　　若無別風止　　壞及無量界　　大智風亦爾　　滅諸菩薩惑　　別有善巧風　　令住如來地　　如有大經卷　　量等三千界　　在於一塵內　　一切塵悉然　　有一聰慧人　　淨眼悉明見　　破塵出經卷　　普饒益眾生　　佛智亦如是　　徧在眾生心　　妄想之所纏　　不覺亦不知　　諸佛大慈悲　　令其除妄想　　如是乃出現　　饒益諸菩薩
　　【論】第五明如來出現有十無量境界。
　　【經】佛子菩薩摩訶薩應云何知如來應正等覺境界佛子菩薩摩訶薩以無障無礙智慧知一切世間境界是如來境界知一切三世境界一切剎境界一切法境界一切眾生境界真如無差別境界法界無障礙境界實際無邊際境界虗空無分量境界無境界境界是如來境界佛子如一切世間境界無量如來境界亦無量如一切三世境界無量如來境界亦無量乃至如無境界境界無量如來境界亦無量如無境界境界一切處無有如來境界亦如是一切處無有佛子菩薩摩訶薩應知心境界是如來境界如心境界無量無邊無縛無脫如來境界亦無量無邊無縛無脫何以故以如是如是思惟分別如是如是無量顯現故佛子如大龍王隨心降雨其雨不從內出不從外出如來境界亦復如是隨於如是思惟分別則有如是無量顯現於十方中悉無來處佛子如大海水皆從龍王心力所起諸佛如來一切智海亦復如是皆從如來往昔大願之所生起佛子一切智海無量無邊不可思議不可言說然我今者略說譬喻汝應諦聽佛子此閻浮提有二千五百河流入大海西拘耶尼有五千河流入大海東弗婆提有七千五百河流入大海北鬱單越有一萬河流入大海佛子此四天下如是二萬五千河相續不絕流入大海於意云何此水多不答言甚多佛子復有十光明龍王雨大海中水倍過前百光明龍王雨大海中水復倍前大莊嚴龍王摩那斯龍王雷震龍王難陀跋難陀龍王無量光明龍王連澍不斷龍王大勝龍王大奮迅龍王如是等八十億諸大龍王各雨大海皆悉展轉倍過於前娑竭羅龍王太子名閻浮幢雨大海中水復倍前佛子十光明龍王宮殿中水流入大海復倍過前百光明龍王宮殿中水流入大海復倍過前大莊嚴龍王摩那斯龍王雷震龍王難陀跋難陀龍王無量光明龍王連澍不斷龍王大勝龍王大奮迅龍王如是等八十億諸大龍王宮殿各別其中有水流入大海皆悉展轉倍過於前娑竭羅龍王太子閻浮幢宮殿中水流入大海復倍過前佛子娑竭羅龍王連雨大海水復倍前其娑竭羅龍王宮殿中水涌出入海復倍於前其所出水紺琉璃色踊出有時是故大海潮不失時佛子如是大海其水無量眾寶無量眾生無量所依大地亦復無量佛子於汝意云何彼大海為無量不答言實為無量不可為喻佛子此大海無量於如來智海無量百分不及一千分不及一乃至優波尼沙陀分不及其一但隨眾生心為作譬喻而佛境界非譬所及佛子菩薩摩訶薩應知如來智海無量從初發心修一切菩薩行不斷故應知寶聚無量一切菩提分法三寶種不斷故應知所住眾生無量一切學無學聲聞獨覺所受用故應知住地無量從初歡喜地乃至究竟無障礙地諸菩薩所居故佛子菩薩摩訶薩為入無量智慧利益一切眾生故於如來應正等覺境界應如是知爾時普賢菩薩摩訶薩欲重明此義而說頌言。
　　如心境界無有量　　諸佛境界亦復然　　如心境界從意生　　佛境如是應觀察　　如龍不離於本處　　以心威力澍大雨　　雨水雖無來去處　　隨龍心故悉充洽　　十力牟尼亦如是　　無所從來無所去　　若有淨心則現身　　量等法界入毛孔　　如海珍奇無有量　　眾生大地亦復然　　水性一味等無別　　於中生者各蒙利　　如來智海亦如是　　一切所有皆無量　　有學無學住地人　　悉在其中得饒益

　　大方廣佛新華嚴經合論卷第七十九


　　音切


鐵
　　(他結切)。

戀
　　(力願切)。

凝
　　(魚陵切)。

哮
　　(許交切)。

吼
　　(呼口切)。

獸
　　(識又切)。

變
　　(彼願切)。

潛
　　(才簾切)。

縮
　　(所六切)。

乳
　　(人主切)。

醍
　　(提音)。

醐
　　(胡音)。

藂
　　(昨紅切)。

乾
　　(干音)。

碎
　　(蘇內切)。

溢
　　(逸音)。

鬱
　　(於勿切)。

鑿
　　(在各切)。

囀
　　(之卷切)。
　　大方廣佛新華嚴經合論卷第八十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　如來出現品第三十七之三

　　【論】第六明如來出現有十無量所行之行。
　　【經】佛子菩薩摩訶薩應云何知如來應正等覺行佛子菩薩摩訶薩應知無礙行是如來行應知真如行是如來行佛子如真如前際不生後際不動現在不起如來行亦如是不生不動不起佛子如法界非量非無量無形故如來行亦如是非量非無量無形故佛子譬如鳥飛虗空經於百年已經過處未經過處皆不可量何以故虗空界無邊際故如來行亦如是假使有人經百千億那由他劫分別演說已說未說皆不可量何以故如來行無邊際故佛子如來應正等覺住無礙行無有住處而能普為一切眾生示現所行令其見已出過一切諸障礙道佛子譬如金翅鳥王飛行虗空迴翔不去以清淨眼觀察海內諸龍宮殿奮勇猛力以左右翅鼓揚海水悉令兩闢知龍男女命將盡者而搏取之如來應正等覺金翅鳥王亦復如是住無礙行以淨佛眼觀察法界諸宮殿中一切眾生若曾種善根已成熟者如來奮勇猛十力以止觀兩翅鼓揚生死大愛水海使其兩闢而撮取之置佛法中令斷一切妄想戲論安住如來無分別無礙行佛子譬如日月獨無等侶周行虗空利益眾生不作是念我從何來而至何所諸佛如來亦復如是性本寂滅無有分別示現遊行一切法界為欲饒益諸眾生故作諸佛事無有休息不生如是戲論分別我從彼來而向彼去佛子菩薩摩訶薩應以如是等無量方便無量性相知見如來應正等覺所行之行爾時普賢菩薩欲重明此義而說頌言。
　　譬如真如不生滅　　無有方所無能見　　大饒益者行如是　　出過三世不可量　　法界非界非非界　　非是有量非無量　　大功德者行亦然　　非量無量無身故　　如鳥飛行億千歲　　前後虗空等無別　　眾劫演說如來行　　已說未說不可量　　金翅在空觀大海　　闢水搏取龍男女　　十力能拔善根人　　令出有海除眾惑　　譬如日月遊虗空　　照臨一切不分別　　世尊周行於法界　　教化眾生無動念
　　【論】第七明如來出現有十無量成正覺。
　　【經】佛子諸菩薩摩訶薩應云何知如來應正等覺成正覺佛子菩薩摩訶薩應知如來成正覺於一切義無所觀察於法平等無所疑惑無二無相無行無止無量無際遠離二邊住於中道出過一切文字言說知一切眾生心念所行根性欲樂煩惱染習舉要言之於一念中悉知三世一切諸法佛子譬如大海普能印現四天下中一切眾生色身形像是故共說以為大海諸佛菩提亦復如是普現一切眾生心念根性樂欲而無所現是故說名諸佛菩提佛子諸佛菩提一切文字所不能宣一切音聲所不能及一切言語所不能說但隨所應方便開示佛子如來應正等覺成正覺時得一切眾生量等身得一切法量等身得一切剎量等身得一切三世量等身得一切佛量等身得一切語言量等身得真如量等身得法界量等身得虗空界量等身得無礙界量等身得一切願量等身得一切行量等身得寂滅涅槃界量等身佛子如所得身言語及心亦復如是得如是等無量無數清淨三輪佛子如來成正覺時於其身中普見一切眾生成正覺乃至普見一切眾生入涅槃皆同一性所謂無性無何等性所謂無相性無盡性無生性無滅性無我性無非我性無眾生性無非眾生性無菩提性無法界性無虗空性亦復無有成正覺性知一切法皆無性故得一切智大悲相續救度眾生佛子譬如虗空一切世界若成若壞常無增減何以故虗空無生故諸佛菩提亦復如是若成正覺不成正覺亦無增減何以故菩提無相無非相無一無種種故佛子假使有人能化作恒河沙等心一一心復化作恒河沙等佛皆無色無形無相如是盡恒河沙等劫無有休息佛子於意云何彼人化心化作如來凡有幾何如來性起妙德菩薩言如我解於仁所說義化與不化等無有別云何問言凡有幾何普賢菩薩言善哉善哉佛子如汝所說設一切眾生於一念中悉成正覺與不成正覺等無有異何以故菩提無相故若無有相則無增無減佛子菩薩摩訶薩應如是如成等正覺同於菩提一相無相如來成正覺時以一相方便入善覺智三昧入已於一成正覺廣大身現一切眾生數等身住於身中如一成正覺廣大身一切成正覺廣大身悉亦如是佛子如來有如是等無量成正覺門是故應知如來所現身無有量以無量故說如來身為無量界等眾生界佛子菩薩摩訶薩應知如來身一毛孔中有一切眾生數等諸佛身何以故如來成正覺身究竟無生滅故如一毛孔徧法界一切毛孔悉亦如是當知無有少許處空無佛身何以故如來成正覺無處不至故隨其所能隨其勢力於道場菩提樹下師子座上以種種身成等正覺佛子菩薩摩訶薩應知自心念念常有佛成正覺何以故諸佛如來不離此心成正覺故如自心一切眾生心亦復如是悉有如來成等正覺廣大周徧無處不有不離不斷無有休息入不思議方便法門佛子菩薩摩訶薩應如是知如來成正覺爾時普賢菩薩摩訶薩欲重明此義而說頌言。
　　正覺了知一切法　　無二離二悉平等　　自性清淨如虗空　　我與非我不分別　　如海印現眾生身　　以此說其為大海　　菩提普印諸心行　　是故說名為正覺　　譬如世界有成敗　　而於虗空不增減　　一切諸佛出世間　　菩提一相恒無相　　如人化心化作佛　　化與不化性無異　　一切眾生成菩提　　成與不成無增減　　佛有三昧名善覺　　菩提樹下入此定　　放眾生等無量光　　開悟羣品如蓮敷　　如三世劫剎眾生　　所有心念及根欲　　如是數等身皆現　　是故正覺名無量
　　【論】第八明如來出現有十無量轉法輪。
　　【經】佛子菩薩摩訶薩應云何知如來應正等覺轉法輪佛子菩薩摩訶薩應如是知如來以心自在力無起無轉而轉法輪知一切法恒無起故以三種轉斷所應斷而轉法輪知一切法離邊見故離欲際非際而轉法輪入一切法虗空際故無有言說而轉法輪知一切法不可說故究竟寂滅而轉法輪知一切法涅槃性故以一切文字一切言語而轉法輪如來音聲無處不至故知聲如響而轉法輪了於諸法真實性故於一音中出一切音而轉法輪畢竟無主故無遺無盡而轉法輪內外無著故佛子譬如一切文字語言盡未來劫說不可盡佛轉法輪亦復如是一切文字安立顯示無有休息無有窮盡佛子如來法輪悉入一切語言文字而無所住譬如書字普入一切事一切語一切算數一切世間出世間處而無所住如來音聲亦復如是普入一切處一切眾生一切法一切業一切報中而無所住一切眾生種種語言皆悉不離如來法輪何以故言音實相即法輪故佛子菩薩摩訶薩於如來轉法輪應如是知復次佛子菩薩摩訶薩欲知如來所轉法輪應知如來法輪所出生處何等為如來法輪所出生處佛子如來隨一切眾生心行欲樂無量差別出若干音聲而轉法輪佛子如來應正等覺有三昧名究竟無礙無畏入此三昧已於成正覺一一身一一口各出一切眾生數等言音一一音中眾音具足各各差別而轉法輪令一切眾生皆生歡喜能如是知轉法輪者當知此人則為隨順一切佛法不如是知則非隨順佛子諸菩薩摩訶薩應如是知佛轉法輪普入無量眾生界故爾時普賢菩薩摩訶薩欲重明此義而說頌言。
　　如來法輪無所轉　　三世無起亦無得　　譬如文字無盡時　　十力法輪亦如是　　如字普入而無至　　正覺法輪亦復然　　入諸言音無所入　　能令眾生悉歡喜　　佛有三昧名究竟　　入此定已乃說法　　一切眾生無有邊　　普出其音令悟解　　一一音中復更演　　無量言音各差別　　於世自在無分別　　隨其欲樂普使聞　　文字不從內外出　　亦不失壞無積聚　　而為眾生轉法輪　　如是自在甚奇特
　　【論】第九明如來出現有十無量入涅槃。
　　【經】佛子菩薩摩訶薩應云何知如來應正等覺般涅槃佛子菩薩摩訶薩欲知如來大涅槃者當須了知根本自性如真如涅槃如來涅槃亦如是如實際涅槃如來涅槃亦如是如法界涅槃如來涅槃亦如是如虗空涅槃如來涅槃亦如是如法性涅槃如來涅槃亦如是如離欲際涅槃如來涅槃亦如是如無相際涅槃如來涅槃亦如是如我性際涅槃如來涅槃亦如是如一切法性際涅槃如來涅槃亦如是如真如際涅槃如來涅槃亦如是何以故涅槃無生無出故若法無生無出則無有滅佛子如來不為菩薩說諸如來究竟涅槃亦不為彼示現其事何以故為欲令見一切如來常住其前於一念中見過去未來一切諸佛色相圓滿皆如現在亦不起二不二想何以故菩薩摩訶薩永離一切諸想著故佛子諸佛如來為令眾生生欣樂故出現於世欲令眾生生戀慕故示現涅槃而實如來無有出世亦無涅槃何以故如來常住清淨法界隨眾生心示現涅槃佛子譬如日出普照世間於一切淨水器中影無不現普徧眾處而無來往或一器破便不現影佛子於汝意云何彼影不現為日咎不答言不也但由器壞非日有咎佛子如來智日亦復如是普現法界無前無後一切眾生淨心器中佛無不現心器常淨常見佛身若心濁器破則不得見佛子若有眾生應以涅槃而得度者如來則為示現涅槃而實如來無生無歿無有滅度佛子譬如火大於一切世間能為火事或時一處其火息滅於意云何豈一切世間火皆滅耶答言不也佛子如來應正等覺亦復如是於一切世界施作佛事或於一世界能事已畢示入涅槃豈一切世界諸佛如來悉皆滅度佛子菩薩摩訶薩應如是知如來應正等覺大般涅槃復次佛子譬如幻師善明幻術以幻術力於三千大千世界一切國土城邑聚落示現幻身以幻力持經劫而住然於餘處幻事已訖隱身不現佛子於汝意云何彼大幻師豈於一處隱身不現便一切處皆隱滅耶答言不也佛子如來應正等覺亦復如是善知無量智慧方便種種幻術於一切法界普現其身持令常住盡未來際或於一處隨眾生心所作事訖示現涅槃豈以一處示入涅槃便謂一切悉皆滅度佛子菩薩摩訶薩應如是知如來應正等覺大般涅槃復次佛子如來應正等覺示涅槃時入不動三昧入此三昧已於一一身各放無量百千億那由他大光明一一光明各出阿僧祇蓮華一一蓮華各有不可說妙寶華蘂一一華蘂有師子座一一座上皆有如來結跏趺坐其佛身數正與一切眾生數等皆具上妙功德莊嚴從本願力之所生起若有眾生善根熟者見佛身已則皆受化然彼佛身盡未來際究竟安住隨宜化度一切眾生未曾失時佛子如來身者無有方處非實非虗但以諸佛本誓願力眾生堪度則便出現菩薩摩訶薩應如是知如來應正等覺大般涅槃佛子如來住於無量無礙究竟法界虗空界真如法性無生無滅及以實際為諸眾生隨時示現本願持故無有休息不捨一切眾生一切剎一切法爾時普賢菩薩摩訶薩欲重明此義而說頌言。
　　如日舒光照法界　　器壞水漏影隨滅　　最勝智日亦如是　　眾生無信見涅槃　　如火世間作火事　　於一城邑或時息　　人中最勝徧法界　　化事訖處示終盡　　幻師現身一切剎　　能事畢處則便謝　　如來化訖亦復然　　於餘國土常見佛　　佛有三昧名不動　　化眾生訖入此定　　一念身放無量光　　光出蓮華華有佛　　佛身無數等法界　　有福眾生所能見　　如是無數一一身　　壽命莊嚴皆具足　　如無生性佛出興　　如無滅性佛涅槃　　言辭譬喻悉皆斷　　一切義成無與等
　　【論】第十明如來出現有十無量見聞親近。
　　【經】佛子菩薩摩訶薩應云何知於如來應正等覺見聞親近所種善根佛子菩薩摩訶薩應知於如來所見聞親近所種善根皆悉不虗出生無盡覺慧故離於一切障難故決定至於究竟故無有虗誑故一切願滿故不盡有為行故隨順無為智故生諸佛智故盡未來際故成一切種勝行故到無功用智地故佛子譬如丈夫食少金剛終竟不消要穿其身出在於外何以故金剛不與肉身雜穢而同止故於如來所種少善根亦復如是要穿一切有為諸行煩惱身過到於無為究竟智處何以故此少善根不與有為諸行煩惱而共住故佛子假使乾草[卄/積]同須彌投火於中如芥子許必皆燒盡何以故火能燒故於如來所種少善根亦復如是必能燒盡一切煩惱究竟得於無餘涅槃何以故此少善根性究竟故佛子譬如雪山有藥王樹名曰善見若有見者眼得清淨若有聞者耳得清淨若有齅者鼻得清淨若有甞者舌得清淨若有觸者身得清淨若有眾生取彼地土亦能為作除病利益佛子如來應正等覺無上藥王亦復如是能作一切饒益眾生若有得見如來色身眼得清淨若有得聞如來名號耳得清淨若有得齅如來戒香鼻得清淨若有得甞如來法味舌得清淨具廣長舌解語言法若有得觸如來光者身得清淨究竟獲得無上法身若於如來生憶念者則得念佛三昧清淨若有眾生供養如來所經土地及塔廟者亦具善根滅除一切諸煩惱患得賢聖樂佛子我今告汝設有眾生見聞於佛業障纏覆不生信樂亦種善根無空過者乃至究竟入於涅槃佛子菩薩摩訶薩應如是知於如來所見聞親近所種善根悉離一切諸不善法具足善法佛子如來以一切譬喻說種種事無有譬喻能說此法何以故心智路絕不思議故諸佛菩薩但隨眾生心令其歡喜為說譬喻非是究竟佛子此法門名為如來祕密之處名一切世間所不能知名入如來印名開大智門名示現如來種性名成就一切菩薩名一切世間所不能壞名一向隨順如來境界名能淨一切諸眾生界名演說如來根本實性不思議究竟法佛子此法門如來不為餘眾生說唯為趣向大乘菩薩說唯為乘不思議乘菩薩說此法門不入一切餘眾生手唯除諸菩薩摩訶薩佛子譬如轉輪聖王所有七寶因此寶故顯示輪王此寶不入餘眾生手唯除第一夫人所生太子具足成就聖王相者若轉輪王無此太子具眾德者王命終後此諸寶等於七日中悉皆散滅佛子此經珍寶亦復如是不入一切餘眾生手唯除如來法王真子生如來家種如來相諸善根者佛子若無此等佛之真子如是法門不久散滅何以故一切二乘不聞此經何況受持讀誦書寫分別解說唯諸菩薩乃能如是是故菩薩摩訶薩聞此法門應大歡喜以尊重心恭敬頂受何以故菩薩摩訶薩信樂此經疾得阿耨多羅三藐三菩提故佛子設有菩薩於無量百千億那由他劫行六波羅蜜修習種種菩提分法若未聞此如來不思議大威德法門或時聞已不信不解不順不入不得名為真實菩薩以不能生如來家故若得聞此如來無量不可思議無障無礙智慧法門聞已信解隨順悟入當知此人生如來家隨順一切如來境界具足一切諸菩薩法安住一切種智境界遠離一切諸世間法出生一切如來所行通達一切菩薩法性於佛自在心無疑惑住無師法深入如來無礙境界佛子菩薩摩訶薩聞此法已則能以平等智知無量法則能以正直心離諸分別則能以勝欲樂現見諸佛則能以作意力入平等虗空界則能以自在念行無邊法界則能以智慧力具一切功德則能以自然智離一切世間垢則能以菩提心入一切十方網則能以大觀察知三世諸佛同一體性則能以善根迴向智普入如是法不入而入不於一法而有攀緣恒以一法觀一切法佛子菩薩摩訶薩成就如是功德少作功力得無師自然智爾時普賢菩薩欲重明此義而說頌言。
　　見聞供養諸如來　　所得功德不可量　　於有為中終不盡　　要滅煩惱離眾苦　　譬人吞服少金剛　　終竟不銷要當出　　供養十力諸功德　　滅惑必至金剛智　　如乾草[卄/積]等須彌　　投芥子火悉燒盡　　供養諸佛少功德　　必斷煩惱至涅槃　　雪山有藥名善見　　見聞齅觸銷眾疾　　若有見聞於十力　　得勝功德到佛智
　　【論】如是已上如來出現十無量法一一法皆有十喻如經具明如佉陀羅山者此是本名尼民陀羅山此云持邊山目真隣陀山此云解脫此是解脫龍所居處優波尼沙陀分前已釋訖或牟薩羅此云紫色寶如是已上都有百喻喻如來出現身心智慧十無量事境界皆是非喻為喻略示少分是心智路絕任不思議無性無作任無限自在之功用故非言量譬喻所表及故如此品付囑流通中此法門不入餘眾生手者樂學二乘三乘聲聞緣覺樂空無我願生淨土者是餘眾生以未迴心住變易生死是餘眾生故若有大心凡夫及三乘有迴心者佛所付囑名曰流通設令於此法聖位菩薩自所演說無凡夫樂學不名付囑不名流通明此經付囑凡夫及三乘有迴心者令使樂學學已悟入名曰流通不付已生佛家入位十地已去菩薩若論十地已去入佛境界菩薩十方此土數分難量如來何須慮恐無人信樂無人流通是故當知付大心凡夫及三乘迴心者令其悟入名曰付囑流通不付囑十地已去大菩薩等經意唯為趣向乘不思議乘菩薩說此法門明趣向一乘凡夫迴心悟入法界乘不思議乘十信十住令其昇進故又舉輪王太子具足王相者王命終後所有七寶不散滅喻便以此子能治王正位故若無此子王命終後此諸寶等七日中悉皆散滅佛子此經珍寶亦復如是不入一切餘眾生手唯除如來法王真子生如來家種如來相諸善根者若無此等佛之真子如是法門不久散滅明知但令凡夫發心悟入不付囑十地已去諸菩薩故若論入地已去諸菩薩先得道者數若世界海微塵猶尚未比何須所慮無人流通意明設有聖者常說無凡夫樂修悟入其法自滅言無凡夫修行言滅法無生滅經云唯除如來法王真子生如來家種如來相諸善根者明如來以解脫智慧為家如一念無念身心諸見已亡便生如來無性妙理正智慧家故名十住中初發心住此為初生佛家四地得三界法盡亦名初生佛家八地得一分無功用現前亦名初生如來無生忍家如前已說種如來相諸善根者如來見一切法無性為性無相為相不壞相而無相明智境相自真故名種如來相明自心智境界非生住滅是如來相明自心智慧等一切諸佛及以一切眾生智慧皆一性無性一相無相無表裏中間如虗空界能隨眾生性欲樂現如影身生無來處滅無去處達心境如幻是如來相達如斯法者是生在佛家種如來相諸善根種者明有修學如來如是真智慧種故如是凡夫聞此法已修學如來如是真智慧種名為佛種不斷名曰付囑流通是故當知此教不付囑先以入位得道菩薩故經云設有菩薩於無量百千那由他劫行六波羅蜜修習種種菩提分法若未聞此如來不思議大威德法門或時聞已不信不解不順不入不得名為真實菩薩以不能生如來家故如是菩薩即是權教中觀空無我但欣出世雖修六波羅蜜厭苦發心樂求淨土非是達自無明是根本如來智故此菩薩修於淨行觀空無我厭苦發心取捨全在二見恒存非如此教依智發心達自心境本一思議無忻厭心無淨穢障故眾生境界是如來境界眾生心是如來心一如此品所說。
　　【經】爾時佛神力故法如是故十方各有十不可說百千億那由他世界六種震動所謂東踊西沒西踊東沒南踊此沒北踊南沒邊踊中沒中踊邊沒十八相動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊雨出過諸天一切華雲一切蓋雲幢雲幡雲香雲鬘雲塗香雲莊嚴具雲大光明摩尼寶雲諸菩薩讚歎雲不可說菩薩各差別身雲雨成正覺雲嚴淨不思議世界雲雨如來言語音聲雲充滿無邊法界如此四天下如來神力如是示現令諸菩薩皆大歡喜周徧十方一切世界悉亦如是是時十方各過八十不可說百千億那由他佛剎微塵數世界外各有八十不可說百千億那由他佛剎微塵數如來同名普賢皆現其前而作是言善哉佛子乃能承佛威力隨順法性演說如來出現不思議法佛子我等十方八十不可說百千億那由他佛剎微塵數同名諸佛皆說此法如我所說十方世界一切諸佛亦如是說佛子今此會中十萬佛剎微塵數菩薩摩訶薩得一切菩薩神通三昧我等皆與授記一生當得阿耨多羅三藐三菩提佛剎微塵數眾生發阿耨多羅三藐三菩提心我等亦與授記於當來世經不可說佛剎微塵數劫皆得成佛同號佛殊勝境界我等為令未來諸菩薩聞此法故皆共護持如此四天下所度眾生十方百千億那由他無數無量乃至不可說不可說法界虗空等一切世界中所度眾生皆亦如是爾時十方諸佛威神力故毗盧遮那本願力故法如是故善根力故如來起智不越念故如來應緣不失時故隨時覺悟諸菩薩故往昔所作無失壞故令得普賢廣大行故顯現一切智自在故十方各過十不可說百千億那由他佛剎微塵數世界外各有十不可說百千億那由他佛剎微塵數菩薩來詣於此充滿十方一切法界示現菩薩廣大莊嚴放大光明網震動十方一切世界壞散一切諸魔宮殿銷滅一切諸惡道苦顯現一切如來威德歌詠讚歎如來無量差別功德法普雨一切種種雨示現無量差別身領受無量諸佛法以佛神力各作是言善哉佛子乃能說此如來不可壞法佛子我等一切皆名普賢各從普光明世界普幢自在如來所而來於此彼一切處亦說是法如是文句如是義理如是宣說如是決定皆同於此不增不減我等皆以佛神力故得如來法故來詣此處為汝作證如我來此十方等虗空徧法界一切世界諸四天下亦復如是爾時普賢菩薩承佛神力觀察一切菩薩大眾欲重明如來出現廣大威德如來正法不可沮壞無量善根皆悉不空諸佛出世必具一切最勝之法善能觀察諸眾生心隨應說法未曾失時生諸菩薩無量法光一切諸佛自在莊嚴一切如來一身無異從本大行之所生起而說頌言。
　　一切如來諸所作　　世間譬喻無能及　　為令眾生得悟解　　非喻為喻而顯示　　如是微密甚深法　　百千萬劫難可聞　　精進智慧調伏者　　乃得聞此祕奧義　　若聞此法生欣慶　　彼曾供養無量佛　　為佛加持所攝受　　人天讚歎常供養　　此為超世第一財　　此能救度諸羣品　　此能出生清淨道　　汝等當持莫放逸
　　【論】說此品持其地六種十八相動者說普賢行品直言六種震動為明直言行體此品乃明法身理智并普賢行悲智圓滿舉十方圓動故乃至興供亦圓滿云十方各過八十不可說百千億那由他佛剎微塵數世界外各有八十不可說百千億那由他佛剎微塵數如來同名普賢皆現其身而來作證稱歎等事皆舉八十為量佛號同名普賢者明以八聖道是佛所行以所行之行以立佛名號故此明八聖道覺行齊圓徧十方故故以八十不可說那由他佛剎微塵數佛同號普賢此覺行圓滿以八聖行為體此會中十萬佛剎微塵數菩薩摩訶薩得一切神通三昧皆得一生之記者明既自己修行得果此是所化之眾故亦乃一生得記一生者不見三世生故名為一生義也此乃總攝凡聖元一體相無別異性以一剎那生入此位者名為一生更不見三世生性故實法如是餘見皆非又佛剎微塵數眾生發阿耨多羅三藐三菩提心我亦與授記於當來世經不可說佛剎微塵數劫皆得成佛同號殊勝境界者明以一剎那中方便三昧顯正智慧海現前時無邊劫迷一時頓滅心境解脫名為佛號殊勝境界非如情繫有如許迷劫次第積修作此解者徒生想慮未有成佛之期真法中未曾如是已下明此四天下所度眾生廣多總結十方同此已下過十不可說百千億那由他佛剎微塵數世界外各有十不可說百千億那由他佛剎微塵數菩薩來詣於此充滿十方者明普賢行徧周同來作證普賢之法故云我等一切皆同名普賢各從普光明世界普幢自在佛所來者明皆從法身根本性自清淨普光明智名之普幢從此智上起等法界虗空界等眾生數差別智差別行行普賢行故故言從普光明世界普幢佛所來故餘義如經具明此皆約根本智作世界約差別智作普賢總合會覺行慈悲圓滿表明此品之法門如是故為以明如來根本智中行普賢差別智故號佛為普賢佛故總是表以佛智作諸行故以八聖道十波羅蜜不離根本智徧一切行故舉之為數云八十不可說那由他佛剎微塵總是表法也此教為大心者說非劣解者妄作穿鑿所知須深達本末前後經文隨位差降總別同異之意此品是自己進修經過五位已終理智萬行大悲圓之畢也是自己如來出現處世利生無著之門此品如大海五位加行河歸流廣大之極此品如須彌山諸寶山王高莫過也此品如大地大悲育載一切含生故此品如虗空法身智身法界充滿故如圓淨摩尼寶鏡其量徧周十方一切世界色像咸現其中無礙顯現此如來出現法門亦復以法身妙理無色無形普光明根本清淨大圓明智鏡普現十方一切眾生業普賢行海諸佛身土咸處其中無不自在是故有發菩提心者當信自心及一切眾生心總有如是如來智德自在當知不久還同佛身自信有故如此品云量等三千大千世界經卷內在一微塵中一切微塵亦復如是者意令信知一切微細眾生皆有如來四智經卷之海云破彼微塵出經卷者明菩薩自得此已乃見一切眾生皆等有之及以方便智居生死海中起等眾生數身行方便引之令心開悟達自智境如佛不異故云破此微塵出此經卷如經云如大海水潛流四天下地八十億小洲有穿鑿者無不得水喻明一切眾生有自觀察力無有不得如來智慧大海心故又經云菩薩摩訶薩應知自心念念常有佛成正覺為明諸佛如來不異此心成正覺故又下云一切眾生心悉如是悉有如來成正覺此明凡聖心自體清淨無異但有迷悟不隔分毫但一念妄念不生得心境蕩然性自無生無得無證即成正覺故便以此法廣利眾生是普賢行故無心性理妙慧簡擇一乘三乘人天因果惡道業報名為文殊隨差別智同行知根利生無有休息名為普賢以大悲救護一切眾生名為觀音以此三心一時修學名毗盧遮那慣習心成名為自在無法不明名為無礙智隨根應普徧十方性無往來名曰神通修之在初慣習總得妄生多劫智曰不遷此總非難何須不作學而不得猶福勝人天不信不修苦窮何盡大意此之如來出現佛果之門文殊妙理普賢妙行等一切眾生咸共有之非古非今性自一體令後學者如是信修深誠非遠勿自生難如此品頌云如海印現眾生身以此說其為大海菩提普印諸心行是故說名為正覺意明菩提是無心性無體相無得無證之妙理通達此法者名為妙智以此菩提妙智普印邪思如行性自無生名為正覺論主頌曰。
　　一切眾生金色界白淨無垢智無壞智珠無價在衣中秪欲長貧住門外廣大寶乘住四衢文殊引導普賢扶肥壯白牛甚多力一念徧遊無卷舒如是寶乘不能入但樂勤苦門前立不覺自身常在中遣上恒言我不及。
　　大體常須自信自己身語意境界一切諸行分別皆從如來身語心意境界諸行分別中生皆無體無性無我無人但以法界無作自性緣生本無根栽處所可得性自法界無有內外中間應如是知如是觀察觀自觀他同一體性無我無我所以定慧力如是修行既自知已觀眾生苦自利利他皆如普賢廣大行願一如此經五位法則此品和會明文殊是顯根本智之法門普賢是根本中萬行無作根本智是佛故令體用自相問答說根本智佛果之門明根本智因此二行所成明根本智自無成壞皆因文殊普賢二法所顯發故以此還令所顯之因還自說故佛自無成壞者也以明因可說果無作者故以此三法自在圓通名佛出現世間故此明不作而作作而不作者故。

　　大方廣佛新華嚴經合論卷第八十


　　音切


翔
　　(似羊切)。

闢
　　(毗稷切)。

搏
　　(補郭切)。

撮
　　(子括切)。

齅
　　(許究切)。

[卄/積]
　　(子四切)。

奧
　　(烏到切)。

吞
　　(吐根切)。

佉
　　(去加切)。
　　大方廣佛新華嚴經合論卷第八十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】第九會在普光明殿說離世間品。

　　離世間品第三十八之一

　　【論】將釋此品約作五門一釋品名目二釋品來意三釋敘致始成正覺所由四釋說法之主所以五隨文釋義一釋品名目者所以名離世間品明前品既名如來出現此品即名得離世間故故名離世間此有二義一望說法之主說教益眾生是利益世間品合作利益之名二望眾生聞法處世無染是離世間品故此約說法之主及得益者二義通釋二釋品來意者明前品是五位昇進已終自己佛果覺行已滿此品是普賢常行自從初如來始成正覺已來一時同說是古今諸佛共行乃至從普光明殿說十信心法十定法十通十忍阿僧祇如來壽量菩薩住處佛不思議如來十身相海如來隨好光明功德普賢行如來出現離世間法界品如是十四品經乃至四十品經天上人中不離一剎那際三昧以普光明智一時普印一時同說以此諸會及至昇天皆云不離始成正覺普光明殿此明圓通始末時法不遷故此品須來三釋敘致始成正覺之所由者何故品初敘其始成佛之時及處何意經云爾時世尊在摩竭提國阿蘭若法菩提場中普光明殿乃至妙悟已滿者意明此十定及離世間品等五位進修始終皆以此普賢行體為昇進故又四十品意謂雖別總不離普光明智十定之體一時同說無前後際十方同然已此昇天但云不離菩提場普光明殿如說十定品一會說十一品經在於十定初亦同此品如前敘致還云爾時世尊在摩竭提國乃至妙悟已滿以明十定品以定無前後普收一部經之始末及三世故此離世間品以其二千法門普賢行體成佛因果普收前後及以三世常然之道故以敘之明總是初成正覺時一時以普光明智人間天上及十方世界一時頓印無有前後圓鏡頓照諸鏡為此教頓為大心眾生頓舉智境非如劣解者情識所知故成佛亦一念成說教亦一念說但約智體非三世時分歲月情量所收故四釋說法之主所以者此品何故還令普賢菩薩說者明此二千法門是普賢所行常行故還令普賢自說自行令諸聞法者倣而斆之即行普賢之行如是乃至示現成佛入涅槃總是普賢行故若以根本法身智身佛無成壞之功以差別智論總是普賢行攝故是故如來出現品明自己覺行圓滿故十方諸佛同號普賢以明十住十行十迴向中但一分覺心能治一切煩惱中一分麤惑行得一分慈悲雖踐普賢一分行蹤然未全具普賢行滿故隨位佛果但同號為月為眼為妙至如來出現品明覺行齊圓故是以不可說佛剎微塵數佛同號普賢佛故明根本智全成差別智用滿得名故以體收用此乃就用成名故今此品令普賢說者亦是以根本智就用成名若約初心信解即將用從本本以普賢用從根本智世界名金色佛果號不動智能覺之人號曰文殊此至自行佛果覺行已圓即以根本智從用佛號普賢故所行行亦號普賢故如說此品普賢是約本從用普賢及說十定品普賢亦是如初會中普賢是毗盧遮那如來自行普賢十定品已來普賢是凡夫從十信十住已來昇進道滿自行普賢明自十信心至十地以用從本即成根本智使令圓滿從十地向十一地以根本智從用成差別智一向利生即說十定已來普賢菩薩是也是故說十定品時已登十地諸菩薩再三求覓普賢不得者明以根本智會用未及滿故如來令生想念普賢如對目前方得見者明純用是普賢故即以智想從用是故出現品中令文殊問普賢者明以體從用故如說此品普賢是主以體從用普賢共初如來初會中普賢其功相似是以初會所說法門皆令普賢說法亦是以體從用第二會以普賢智用從體直至十地皆是以用從體且令成其根本智使圓明然後十地終捨三昧涅槃樂如稠林煩惱故方令具普賢大用始得稱周設教於生死中自在故如是安立修行以智境乃至一時是故十定及此品總通敘致始成正覺菩提場始末有發心之士深須得意方堪修道作前後多生尋求不可相應但自以定慧力觀照所緣真俗內外心境染淨偏多處以理智體用平等法而用治之散動多者以定治之樂寂多者以平等法身及大願迴向力以悲智治之一如此經五位修行法治之至究竟趣若自智不及志求良匠不可安然致無所益當知此說法主者是成佛果後以體從用普賢說始終常道普賢二千種法用該萬行八地捨七地中有行有開發智淨無功十地捨涅槃三昧稠林行成普賢行入於生死圓滿大悲方始自在第五隨文釋義者於此一品有七卷經長科為十段。
　　【經】爾時世尊在摩竭提國阿蘭若法菩提場中普光明殿坐蓮華藏師子之座妙悟皆滿二行永絕達無相法住於佛住得佛平等到無障處不可轉法所行無礙立不思議普見三世身恒充徧一切國土智恒明達一切諸法了一切行盡一切疑無能測身一切菩薩等所求智到佛無二究竟彼岸具足如來平等解脫證無中邊佛平等地盡於法界等虗空界。
　　【論】第一爾時世尊已下至盡於法界虗空界有八行經明歎佛成道所得法門是此品序分如歎德中妙悟皆滿者無功之理智性自徧知故二行永絕者斷常有無無二見也達無相法者智境如幻心境無主住佛所住者佛無所住得佛平等者大智徧周知根與益無自他也到無障處者聖凡同體總別自在不可轉法者體用自在無性可轉所行無礙者智用徧周無物為礙故立不思議者迷亡任智也普見三世者智印古今無延促也身恒徧周一切國土者內外見亡大小情盡心如虗空智體自徧對現色身非往來也智恒明達一切諸法者歎如來差別智滿了一切行盡一切疑無能測身一切菩薩等所求智者歎如來最後身之德用義無不盡行無不周身無不徧事無不知智無不圓任無功用心無卷舒十方普應無心意識任德所求以無依住聲一音徧告隨根別悟任智不同故已下如文自明。
　　【經】與不可說百千億那由他佛剎微塵數菩薩摩訶薩俱皆一生當得阿耨多羅三藐三菩提各從他方種種國土而共來集悉具菩薩方便智慧所謂善能觀察一切眾生以方便力令其調伏住菩薩法善能觀察一切世界以方便力普皆往詣善能觀察涅槃境界思惟籌量永離一切戲論分別而修妙行無有間斷善能攝受一切眾生善入無量諸方便法知諸眾生空無所有而不壞業果善知眾生心使諸根境界方便種種差別悉能受持三世佛法自得解了復為他說於世出世無量諸法皆善安住知其真實於有為無為一切諸法悉善觀察知無有二於一念中悉能獲得三世諸佛所有智慧於念念中悉能示現成等正覺令一切眾生發心成道於一眾生心之所緣悉知一切眾生境界雖入如來一切智地而不捨菩薩行諸所作業智慧方便而無所作為一一眾生住無量劫而於阿僧祇劫難可值遇轉正法輪調伏眾生皆不唐捐三世諸佛清淨行願悉已具足成就如是無量功德一切如來於無邊劫說不可盡。
　　【論】第二與不可說百千億已下至說不可盡有二十一行經是歎菩薩大眾至德圓滿分。
　　【經】其名曰普賢菩薩普眼菩薩普化菩薩普慧菩薩普見菩薩普光菩薩普觀菩薩普照菩薩普幢菩薩普覺菩薩如是等十不可說百千億那由他佛剎微塵數皆悉成就普賢行願深心大願皆已圓滿一切諸佛出興世處悉能往詣請轉法輪善能受持諸佛法眼不斷一切諸佛種性善知一切諸佛興世授記次第名號國土成等正覺轉於法輪無佛世界現身成佛能令一切雜染眾生皆悉清淨能滅一切菩薩業障入於無礙清淨法界。
　　【論】第三其名曰已下至入於無礙清淨法界有十行經明菩薩列名及歎德分。
　　【經】爾時普賢菩薩摩訶薩入廣大三昧名佛華莊嚴入此三昧時十方所有一切世界六種十八相動出大音聲靡不皆聞然後從其三昧而起。
　　【論】第四爾時普賢已下至然後從三昧而起有三行半經明普賢入定大地十八相震動普賢起定分。
　　【經】爾時普慧菩薩知眾已集問普賢菩薩言佛子願為演說何等為菩薩摩訶薩依何等為奇特想何等為行何等為善知識何等為勤精進何等為心得安隱何等為成就眾生何等為戒何等為自知受記何等為入菩薩何等為入如來何等為入眾生心行何等為入世界何等為入劫何等為說三世何等為知三世何等為發無疲厭心何等為差別智何等為陀羅尼何等為演說佛何等為發普賢心何等為普賢待法以何等故而起大悲何等為發菩提心因緣何等為於善知識起尊重心何等為清淨何等為諸波羅蜜何等為智隨覺何等為證知何等為力何等為平等何等為佛法實義句何等為說法何等為持何等為辯才何等為自在何等為無著性何等為平等心何等為出生智慧何等為變化何等為力持何等為得大欣慰何等為深入佛法何等為依止何等為發無畏心何等為發無疑惑心何等為不思議何等為巧密語何等為巧分別智何等為入三昧何等為徧入何等為解脫門何等為神通何等為明何等為解脫何等為園林何等為宮殿何等為所樂何等為莊嚴何等為發不動心以等為不捨深大心何等為觀察何等為說法何等為清淨何等為印何等為智光照何等為無等住何等為無下劣心何等為如山增上心何等為入無上菩提如海智何等為如寶住何等為發如金剛大乘誓願心何等為大發起何等為究竟大事何等為不壞信何等為授記何等為善根迴向何等為得智慧何等為發無邊廣大心何等為伏藏何等為律儀何等為自在何等為無礙用何等為眾生無礙用何等為剎無礙用何等為法無礙用何等為身無礙用何等為願無礙用何等為境界無礙用何等為智無礙用何等為神通無礙用何等為神力無礙用何等為力無礙用何等為遊戲何等為境界何等為力何等為無畏何等為不共法何等為業何等為身何等為身業何等為身何等為語何等為淨修語業何等為得守護何等為成辨大事何等為心何等為發心何等為周徧心何等為諸根何等為深心何等為增上深心何等為勤修何等為決定解何等為決定解入世界何等為決定解入眾生界何等為習氣何等為取何等為修何等為成就佛法何等為退失佛法道何等為離生道何等為決定法何等為出生佛法道何等為大丈夫名號何等為道何等為無量道何等為助道何等為修道何等為莊嚴道何等為足何等為手何等為腹何等為藏何等為心何等為被甲何等為器仗何等為首何等為眼何等為耳何等為鼻何等為舌何等為身何等為意何等為行何等為住何等為坐何等為臥何等為所住處何等為所行處何等為觀察何等為普觀察何等為奮迅何等為師子吼何等為清淨施何等為清淨戒何等為清淨忍何等為清淨精進何等為清淨定何等為清淨慧何等為清淨慈何等為清淨悲何等為清淨喜何等為清淨捨何等為義何等為法何等為福德助道具何等為智慧助道具何等為明足何等為求法何等為明了法何等為修行法何等為魔何等為魔業何等為捨離魔業何等為見佛何等為佛業何等為慢業何等為智業何等為魔所攝持何等為佛所攝持何等為法所攝持何等為住兜率天所作業何故於兜率天宮歿何故現處胎何等為現微細趣何故現初生何故現微笑何故示行七步何故現童子地何故現處內宮何故現出家何故示苦行云何往詣道場云何坐道場何等為坐道場時奇特相何故示降魔何等為成如來力云何轉法輪何故因轉法輪得白淨法何故如來應正等覺示般涅槃善哉佛子如是等法願為演說。
　　【論】第五爾時普慧菩薩已下至佛子如是等法願為演說有七十二行半經此一段明普慧菩薩有二百問都問一切初發心乃至究竟佛果法門行相分。
　　【經】爾時普賢菩薩告普慧等諸菩薩言佛子菩薩摩訶薩有十種依何等為十所謂以菩提心為依恒不忘失故以善知識為依和合如一故以善根為依修習增長故以波羅蜜為依具足修行故以一切法為依究竟出離故以大願為依增長菩提故以諸行為依普皆成就故以一切菩薩為依同一智慧故以供養諸佛為依信心清淨故以一切如來為依如慈父教誨不斷故是為十若諸菩薩安住此法則得為如來無上大智所依處佛子菩薩摩訶薩有十種奇特想何等為十所謂於一切善根生自善根想於一切善根生菩提種子想於一切眾生生菩提器想於一切願生自願想於一切法生出離想於一切行生自行想於一切法生佛法想於一切語言法生語言道想於一切佛生慈父想於一切如來生無二想是為十若諸菩薩安住此法則得無上善巧想佛子菩薩摩訶薩有十種行何等為十所謂一切眾生行普令成熟故一切求法行咸悉修學故一切善根行悉使增長故一切三昧行一心不亂故一切智慧行無不了知故一切修習行無不能修故一切佛剎行皆悉莊嚴故一切善友行恭敬供養故一切如來行尊重承事故一切神通行變化自在故是為十若諸菩薩安住此法則得如來無上大智慧行佛子菩薩摩訶薩有十種善知識何等為十所謂令住菩提心善知識令生善根善知識令行諸波羅蜜善知識令解說一切法善知識令成熟一切眾生善知識令得決定辯才善知識令不著一切世間善知識令於一切劫修行無厭倦善知識令安住普賢行善知識令入一切佛智所入善知識是為十佛子菩薩摩訶薩有十種勤精進何等為十所謂教化一切眾生勤精進深入一切法勤精進嚴淨一切世界勤精進修行一切菩薩所學勤精進滅除一切眾生惡勤精進止息一切三惡道苦勤精進摧破一切眾魔勤精進願為一切眾生作清淨眼勤精進供養一切諸佛勤精進令一切如來皆悉歡喜勤精進是為十若諸菩薩安住此法則得具足如來無上精進波羅蜜佛子菩薩摩訶薩有十種心得安隱何等為十所謂自住菩提心亦當令他住菩提心心得安隱自究竟離忿諍亦當令他離忿諍心得安隱自離凡愚法亦令他離凡愚法心得安隱自勤修善根亦令他勤修善根心得安隱自住波羅蜜道亦令他住波羅蜜道心得安隱自生在佛家亦當令他生於佛家心得安隱自深入無自性真實法亦令他入無自性真實法心得安隱自不誹謗一切佛法亦令他不誹謗一切佛法心得安隱自滿一切智菩提願亦令他滿一切智菩提願心得安隱自深入一切如來無盡智藏亦令他入一切如來無盡智藏心得安隱是為十若諸菩薩安住此法則得如來無上大智安隱佛子菩薩摩訶薩有十種成就眾生何等為十所謂以布施成就眾生以色身成就眾生以說法成就眾生以同行成就眾生以無染著成就眾生以開示菩薩行成就眾生以熾然示現一切世界成就眾生以示現佛法大威德成就眾生以種種神通變現成就眾生以種種微密善巧方便成就眾生是為十菩薩以此成就眾生界佛子菩薩摩訶薩有十種戒何等為十所謂不捨菩提心戒遠離二乘地戒觀察利益一切眾生戒令一切眾生住佛法戒修一切菩薩所學戒於一切法無所得戒以一切善根迴向善提戒不著一切如來身戒思惟一切法離取著戒諸根律儀戒是為十若諸菩薩安住此法則得如來無上廣大戒波羅蜜佛子菩薩摩訶薩有十種受記法菩薩以此自知受記何等為十所謂以殊勝意發菩提心自知受記永不厭捨諸菩薩行自知受記住一切劫行菩薩行自知受記修一切佛法自知受記於一切佛教一向深信自知受記修一切善根皆令成就自知受記置一切眾生於佛菩提自知受記於一切善知識和合無二自知受記於一切善知識起如來想自知受記恒勤守護菩提本願自知受記是為十佛子菩薩摩訶薩有十種入入諸菩薩何等為十所謂入本願入行入聚入諸波羅蜜入成就入差別願入種種解入莊嚴佛土入神力自在入示現受生是為十菩薩以此普入三世一切菩薩佛子菩薩摩訶薩有十種入入諸如來何等為十所謂入無邊成正覺入無邊轉法輪入無邊方便法入無邊差別音聲入無邊調伏眾生入無邊神力自在入無邊種種差別身入無邊三昧入無邊力無所畏入無邊示現涅槃是為十菩薩以此普入三世一切如來佛子菩薩摩訶薩有十種入眾生行何等為十所謂入一切眾生過去行入一切眾生未來行入一切眾生現在行入一切眾生善行入一切眾生不善行入一切眾生心行入一切眾生根行入一切眾生解行入一切眾生煩惱習氣行入一切眾生教化調伏時非時行是為十菩薩以此普入一切諸眾生行佛子菩薩摩訶薩有十種入世界何等為十所謂入染世界入淨世界入小世界入大世界入微塵中世界入微細世界入覆世界入仰世界入有佛世界入無佛世界是為十菩薩以此普入十方一切世界佛子菩薩摩訶薩有十種入劫何等為十所謂入過去劫入未來劫入現在劫入可數劫入不可數劫入可數劫即不可數劫入不可數劫即可數劫入一切劫即非劫入非劫即一切劫入一切劫即一念是為十菩薩以此普入一切劫佛子菩薩摩訶薩有十種說三世何等為十所謂過去世說過去世過去世說未來世過去世說現在世未來世說過去世未來世說現在世未來世說無盡現在世說過去世現在世說未來世現在世說平等現在世說三世即一念是為十菩薩以此普說三世佛子菩薩摩訶薩有十種知三世何等為十所謂知諸安立知諸語言知諸談議知諸軌則知諸稱謂知諸制令知其假名知其無盡知其寂滅知一切空是為十菩薩以此普知一切三世諸法佛子菩薩摩訶薩發十種無疲厭心何等為十所謂供養一切諸佛無疲厭心親近一切善知識無疲厭心求一切法無疲厭心聽聞正法無疲厭心宣說正法無疲厭心教化調伏一切眾生無疲厭心置一切眾生於佛菩提無疲厭心於一一世界經不可說不可說劫行菩薩行無疲厭心遊行一切世界無疲厭心觀察思惟一切佛法無疲厭心是為十若諸菩薩安住此法則得如來無疲厭無上大智佛子菩薩摩訶薩有十種差別智何等為十所謂知眾生差別智知諸根差別智知業報差別智知受生差別智知世界差別智知法界差別智知諸佛差別智知諸法差別智知三世差別智知一切語言道差別智是為十若諸菩薩安住此法則得如來無上廣大差別智佛子菩薩摩訶薩有十種陀羅尼何等為十所謂聞持陀羅尼持一切法不忘失故修行陀羅尼如實巧觀一切法故思惟陀羅尼了知一切諸法性故法光明陀羅尼照不思議諸佛法故三昧陀羅尼普於現在一切佛所聽聞正法心不亂故圓音陀羅尼解了不思議音聲語言故三世陀羅尼演說三世不可思議諸佛法故種種辯才陀羅尼演說無邊諸佛法故出生無礙耳陀羅尼不可說佛所說之法悉能聞故一切佛法陀羅尼安住如來力無畏故是為十若諸菩薩欲得此法當勤修學佛子菩薩摩訶薩說十種佛何等為十所謂成正覺佛願佛業報佛住持佛涅槃佛法界佛心佛三昧佛本性佛隨樂佛是為十佛子菩薩摩訶薩發十種普賢心何等為十所謂發大慈心救護一切眾生故發大悲心代一切眾生受苦故發一切施心悉捨所有故發念一切智為首心樂求一切佛法故發功德莊嚴心學一切菩薩行故發如金剛心一切處受生不忘失故發如海心一切白淨法悉流入故發如大山王心一切惡言皆忍受故發安隱心施一切眾生無怖畏故發般若波羅蜜究竟心巧觀一切法無所有故是為十若諸菩薩安住此心疾得成就普賢善巧智佛子菩薩摩訶薩有十種普賢行法何等為十所謂願住未來一切劫普賢行法願供養恭敬未來一切佛普賢行法願安置一切眾生於普賢菩薩行普賢行法願積集一切善根普賢行法願入一切波羅蜜普賢行法願滿足一切菩薩行普賢行法願莊嚴一切世界普賢行法願生一切佛剎普賢行法願善觀察一切法普賢行法願於一切佛國土成無上菩提普賢行法是為十若諸菩薩勤修此法疾得滿足普賢行願佛子菩薩摩訶薩以十種觀眾生而起大悲何等為十所謂觀察眾生無依無怙而起大悲觀察眾生性不調順而起大悲觀察眾生貧無善根而起大悲觀察眾生長夜睡眠而起大悲觀察眾生行不善法而起大悲觀察眾生欲縛所縛而起大悲觀察眾生沒生死海而起大悲觀察眾生長嬰疾苦而起大悲觀察眾生無善法欲而起大悲觀察眾生失諸佛法而起大悲是為十菩薩恒以此心觀察眾生佛子菩薩摩訶薩有十種發菩提心因緣何等為十所謂為教化調伏一切眾生故發菩提心為除滅一切眾生苦聚故發菩提心為與一切眾生具足安樂故發菩提心為斷一切眾生愚癡故發菩提心為與一切眾生佛智故發菩提心為恭敬供養一切諸佛故發菩提心為隨如來教令佛歡喜故發菩提心為見一切佛色身相好故發菩提心為入一切佛廣大智慧故發菩提心為顯現諸佛力無所畏故發菩提心是為十佛子若菩薩發無上菩提心為悟入一切智智故親近供養善知識時應起十種心何等為十所謂起給侍心歡喜心無違心隨順心無異求心一向心同善根心同願心如來心同圓滿行心是為十佛子若菩薩摩訶薩起如是心則得十種清淨何等為十所謂深心清淨到於究竟無失壞故色身清淨隨其所宜為示現故音聲清淨了達一切諸語言故辯才清淨善說無邊諸佛法故智慧清淨捨離一切愚癡暗故受生清淨具足菩薩自在力故眷屬清淨成就過去同行眾生諸善根故果報清淨除滅一切諸業障故大願清淨與諸菩薩性無二故諸行清淨以普賢乘而出離故是為十佛子菩薩摩訶薩有十種波羅蜜何等為十所謂施波羅蜜悉捨一切諸所有故戒波羅蜜淨佛戒故忍波羅蜜住佛忍故精進波羅蜜一切所作不退轉故禪波羅蜜念一境故般若波羅蜜如實觀察一切法故智波羅蜜入佛力故願波羅蜜滿足普賢諸大願故神通波羅蜜示現一切自在用故法波羅蜜普入一切諸佛法故是為十若諸菩薩安住此法則得具足如來無上大智波羅蜜佛子菩薩摩訶薩有十種智隨覺何等為十所謂一切世界無量差別智隨覺一切眾生界不可思議智隨覺一切諸法一入種種種種入一智隨覺一切法界廣大智隨覺一切虗空界究竟智隨覺一切世界入過去世智隨覺一切世界入未來世智隨覺一切世界入現在世智隨覺一切如來無量行願皆於一智而得圓滿智隨覺三世諸佛皆同一行而得出離智隨覺是為十若諸菩薩安住此法則得一切法自在光明所願皆滿於一念頃悉能解了一切佛法成等正覺佛子菩薩摩訶薩有十種證知何等為十所謂知一切法一相知一切法無量相知一切法在一念知一切眾生心行無礙知一切眾生諸根平等知一切眾生煩惱習氣行知一切眾生心使行知一切眾生善不善行知一切菩薩願行自在住持變化知一切如來具足十力成等正覺是為十若諸菩薩安住此法則得一切法善巧方便。

　　大方廣佛新華嚴經合論卷第八十一


　　音切


腹
　　(方六切)。

軌
　　(鬼音)。

斆
　　(胡教切)。

稠
　　(直由切)。

捐
　　(與專切)。

熾
　　(昌志切)。
　　大方廣佛新華嚴經合論卷第八十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　離世間品第三十八之二

　　【經】佛子菩薩摩訶薩有十種力何等為十所謂入一切法自性力入一切法如化力入一切法如幻力入一切法皆是佛法力於一切法無染著力於一切法甚明解力於一切善知識恒不捨離尊重心力令一切善根順至無上智王力於一切佛法深信不謗力令一切智心不退善巧力是為十若諸菩薩安住此法則具如來無上諸力佛子菩薩摩訶薩有十種平等何等為十所謂於一切眾生平等一切法平等一切剎平等一切深心平等一切善根平等一切菩薩平等一切願平等一切波羅蜜平等一切行平等一切佛平等是為十若諸菩薩安住此法則得一切諸佛無上平等法佛子菩薩摩訶薩有十種佛法實義句何等為十所謂一切法但有名一切法猶如幻一切法猶如影一切法但緣起一切法業清淨一切法但文字所作一切法實際一切法無相一切法第一義一切法法界是為十若諸菩薩安住此法則善入一切智智無上真實義佛子菩薩摩訶薩說十種法何等為十所謂說甚深法說廣大法說種種法說一切智法說隨順波羅蜜法說出生如來力法說三世相應法說令菩薩不退法說讚歎佛功德法說一切菩薩學一切佛平等一切如來境界相應法是為十若諸菩薩安住此法則得如來無上巧說法佛子菩薩摩訶薩有十種持何等為十所謂持所集一切福德善根持一切如來所說法持一切譬喻持一切法理趣門持一切出生陀羅尼門持一切除疑惑法持成就一切菩薩法持一切如來所說平等三昧門持一切法照明門持一切諸佛神通遊戲力是為十若諸菩薩安住此法則得如來無上大智住持力佛子菩薩摩訶薩有十種辯才何等為十所謂於一切法無分別辯才於一切法無所作辯才於一切法無所著辯才於一切法了達空辯才於一切法無疑暗辯才於一切法佛加被辯才於一切法自覺悟辯才於一切法文句差別善巧辯才於一切法真實說辯才隨一切眾生心令歡喜辯才是為十若諸菩薩安住此法則得如來無上巧妙辯才佛子菩薩摩訶薩有十種自在何等為十所謂教化調伏一切眾生自在普照一切法自在修一切善根行自在廣大智自在無所依戒自在一切善根迴向菩提自在精進不退轉自在智慧摧破一切眾魔自在隨所樂欲令發菩提心自在隨所應化現成正覺自在是為十若諸菩薩安住此法則得如來無上大智自在佛子菩薩摩訶薩有十種無著何等為十所謂於一切世界無著於一切眾生無著於一切法無著於一切所作無著於一切善根無著於一切受生處無著於一切願無著於一切行無著於一切菩薩無著於一切佛無著是為十若諸菩薩安住此法則能速轉一切眾想得無上清淨智慧佛子菩薩摩訶薩有十種平等心何等為十所謂積集一切功德平等心發一切差別願平等心於一切眾生身平等心於一切眾生業報平等心於一切法平等心於一切淨穢國土平等心於一切眾生解平等心於一切行無所分別平等心於一切佛力無畏平等心於一切如來智慧平等心是為十若諸菩薩安住其中則得如來無上大平等心佛子菩薩摩訶薩有十種出生智慧何等為十所謂知一切眾生解出生智慧知一切佛剎種種差別出生智慧知十方網分劑出生智慧知覆仰等一切世界出生智慧知一切法一性種種性廣大住出生智慧知一切種種身出生智慧知一切世間顛倒妄想悉無所著出生智慧知一切法究竟皆以一道出離出生智慧知如來神力能入一切法界出生智慧知三世一切眾生佛種不斷出生智慧是為十若諸菩薩安住此法則於諸法無不了達佛子菩薩摩訶薩有十種變化何等為十所謂一切眾生變化一切身變化一切剎變化一切供養變化一切音聲變化一切行願變化一切教化調伏眾生變化一切成正覺變化一切說法變化一切加持變化是為十若諸菩薩安住此法則得具足一切無上變化法佛子菩薩摩訶薩有十種力持何等為十所謂佛力持法力持眾生力持業力持行力持願力持境界力持時力持善力持智力持是為十若諸菩薩安住此法則於一切法得無上自在力持佛子菩薩摩訶薩有十種大欣慰何等為十所謂諸菩薩發如是心盡未來世所有諸佛出興于世我當皆得隨逐承事令生歡喜如是思惟心大欣慰復作是念彼諸如來出興於世我當悉以無上供具恭敬供養如是思惟心大欣慰復作是念我於諸佛所興供養時彼諸如來必示誨我法我悉以深心恭敬聽受如說修行於菩薩地必得已生現生當生如是思惟心大欣慰復作是念我當於不可說不可說劫行菩薩行常與一切諸佛菩薩而得共俱如是思惟心大欣慰復作是念我於往昔未發無上大菩提心有諸怖畏所謂不活畏惡名畏死畏墮惡道畏大眾威德畏自一發心悉皆遠離不驚不恐不畏不懼不怯不怖一切眾魔及諸外道所不能壞如是思惟心大欣慰復作是念我當令一切眾生成無上菩提成菩提已我當於彼佛所修菩薩行盡其形壽以大信心興所應供佛諸供養具而為供養及涅槃後各起無量塔供養舍利及受持守護所有遺法如是思惟心大欣慰又作是念十方所有一切世界我當悉以無上莊嚴而莊嚴之皆令具足種種奇妙平等清淨復以種種大神通力住持震動光明照曜普使周徧如是思惟心大欣慰復作是念我當斷一切眾生疑惑淨一切眾生欲樂啟一切眾生心意滅一切眾生煩惱閉一切眾生惡道門開一切眾生善趣門破一切眾生黑闇與一切眾生光明令一切眾生離眾魔業使一切眾生至安隱處如是思惟心大欣慰菩薩摩訶薩復作是念諸佛如來如優曇華難可值遇於無量劫莫能一見我當於未來世欲見如來則便得見諸佛如來常不捨我恒住我所令我得見為我說法無有斷絕既聞法已心意清淨遠離諂曲質直無偽於念念中常見諸佛如是思惟心大欣慰復作是念我於未來當得成佛以佛神力於一切世界為一切眾生各別示現成等正覺清淨無畏大師子吼以本大願周徧法界擊大法鼓雨大法雨作大法施於無量劫常演正法大悲所持身語意業無有疲厭如是思惟心大欣慰佛子是為菩薩摩訶薩十種大欣慰若諸菩薩安住此法則得無上成正覺智慧大欣慰佛子菩薩摩訶薩有十種深入佛法何等為十所謂入過去世一切世界入未來世一切世界入現在世世界數世界行世界說世界清淨入一切世界種種性入一切眾生種種業報入一切菩薩種種行知過去一切佛次第知未來一切佛次第知現在十方虗空法界等一切諸佛國土眾會說法調伏知世間法聲聞法獨覺法菩薩法如來法雖知諸法皆無分別而說種種法悉入法界無所入故如其法說無所取著是為十若諸菩薩安住此法則得入於阿耨多羅三藐三菩提大智慧甚深性佛子菩薩摩訶薩有十種依止菩薩依此行菩薩行何等為十所謂依止供養一切諸佛行菩薩行依止調伏一切眾生行菩薩行依止親近一切善友行菩薩行依止積集一切善根行菩薩行依止嚴淨一切佛土行菩薩行依止不捨一切眾生行菩薩行依止深入一切波羅蜜行菩薩行依止滿足一切菩薩願行菩薩行依止無量菩提心行菩薩行依止一切佛菩提行菩薩行是為十菩薩依此行菩薩行佛子菩薩摩訶薩有十種發無畏心何等為十所謂滅一切障礙業發無畏心於佛滅後護持正法發無畏心降伏一切魔發無畏心不惜身命發無畏心摧破一切外道邪論發無畏心令一切眾生歡喜發無畏心令一切眾會皆悉歡喜發無畏心調伏一切天龍夜叉乾闥婆阿脩羅迦樓羅緊那羅摩睺羅伽發無畏心離二乘地入甚深法發無畏心於不可說不可說劫行菩薩行心無疲厭發無畏心是為十若諸菩薩安住此法則得如來無上大智無所畏心佛子菩薩摩訶薩發十種無疑心於一切佛法心無疑惑何等為十所謂菩薩摩訶薩發如是心我當以布施攝一切眾生以戒忍精進禪定智慧慈悲喜捨攝一切眾生發此心時決定無疑若生疑心無有是處是為第一發無疑心菩薩摩訶薩又作是念未來諸佛出興于世我當一切承事供養發此心時決定無疑若生疑心無有是處是為第二發無疑心菩薩摩訶薩又作是念我當以種種奇妙光明網周徧莊嚴一切世界發此心時決定無疑若生疑心無有是處是為第三發無疑心菩薩摩訶薩又作是念我當盡未來劫修菩薩行無數無量無邊無等不可數不可稱不可思不可量不可說不可說不可說過諸算數究竟法界虗空界一切眾生我當悉以無上教化調伏法而成熟之發此心時決定無疑若生疑心無有是處是為第四發無疑心菩薩摩訶薩又作是念我當修菩薩行滿大誓願具一切智安住其中發此心時決定無疑若生疑心無有是處是為第五發無疑心菩薩摩訶薩又作是念我當普為一切世間行菩薩行為一切法清淨光明照明一切所有佛法發此心時決定無疑若生疑心無有是處是為第六發無疑心菩薩摩訶薩又作是念我當知一切法皆是佛法隨眾生心為其演說悉令開悟發此心時決定無疑若生疑心無有是處是為第七發無疑心菩薩摩訶薩又作是念我當於一切法得無障礙門知一切障礙不可得故其心如是無有疑惑住真實性乃至成於阿耨多羅三藐三菩提發此心時決定無疑若生疑心無有是處是為第八發無疑心菩薩摩訶薩又作是念我當知一切法莫不皆是出世間法遠離一切妄想顛倒以一莊嚴而自莊嚴而無所莊嚴於此自了不由他悟發此心時決定無疑若生疑心無有是處是為第九發無疑心菩薩摩訶薩又作是念我當於一切法成最正覺離一切妄想顛倒故得一念相應智故若一若異不可得故離一切數故究竟無為故離一切言說故住不可說境界際故發此心時決定無疑若生疑心無有是處是為第十發無疑心若諸菩薩安住此法則於一切佛法心無所疑佛子菩薩摩訶薩有十種不可思議何等為十所謂一切善根不可思議一切誓願不可思議知一切法如幻不可思議發菩提心修菩薩行善根不失無所分別不可思議雖深入一切法亦不取滅度以一切願未成滿故不可思議修菩薩道而示現降神入胎誕生出家苦行往詣道場降伏眾魔成最正覺轉正法輪入般涅槃神變自在無有休息不捨悲願救護眾生不可思議雖能示現如來十力神變自在而亦不捨等法界心教化眾生不可思議知一切法無相是相相是無相無分別是分別分別是無分別非有是有有是非有無作是作作是無作非說是說說是非說不可思議知心與菩提等知菩提與心等心及菩提與眾生等亦不生心顛倒想顛倒見顛倒不可思議於念念中入滅盡定盡一切漏而不證實際亦不盡有漏善根雖知一切法無漏而知漏盡亦知漏滅雖知佛法即世間法世間法即佛法而不於佛法中分別世間法不於世間法中分別佛法一切諸法悉入法界無所入故知一切法皆無二無變易故是為第十不可思議佛子是為菩薩摩訶薩十種不可思議若諸菩薩安住其中則得一切諸佛無上不可思議法佛子菩薩摩訶薩有十種巧密語何等為十所謂於一切佛經中巧密語於一切受生處巧密語於一切菩薩神通變現成等正覺巧密語於一切眾生業報巧密語於一切眾生所起染淨巧密語於一切法究竟無障礙門巧密語於一切虗空界一一方處悉有世界或成或壞間無空處巧密語於一切法界一切十方乃至微細處悉有如來示現初生乃至成佛入般涅槃充滿法界悉分別見巧密語見一切眾生平等涅槃無變易故而不捨大願以一切智願未得圓滿令滿足故巧密語雖知一切法不由他悟而不捨離諸善知識於如來所轉加尊敬與善知識和合無二於諸善根修習種植迴向安住同一所作同一體性同一出離同一成就巧密語是為十若諸菩薩安住其中則得如來無上善巧微密語佛子菩薩摩訶薩有十種巧分別智何等為十所謂入一切剎巧分別智入一切眾生處巧分別知入一切眾生心行巧分別智入一切眾生根巧分別智入一切眾生業報巧分別智入一切聲聞行巧分別智入一切獨覺行巧分別智入一切菩薩行巧分別智入一切世間法巧分別智入一切佛法巧分別智是為十若諸菩薩安住其中則得一切諸佛無上善巧分別諸法智佛子菩薩摩訶薩有十種入三昧何等為十所謂於一切世界入三昧於一切眾生身入三昧於一切法入三昧見一切佛入三昧住一切劫入三昧從三昧起現不思議身入三昧於一切佛身入三昧覺悟一切眾生平等入三昧一念中入一切菩薩三昧智入三昧一念中以無礙智成就一切諸菩薩行願無有休息入三昧是為十若諸菩薩安住其中則得一切諸佛無上善巧三昧法佛子菩薩摩訶薩有十種徧入何等為十所謂眾生徧入國土徧入世間種種相徧入火灾徧入水灾徧入佛徧入莊嚴徧入如來無邊功德身徧入一切種種說法徧入一切如來種種供養徧入是為十若諸菩薩安住其中則得如來無上大智徧入法佛子菩薩摩訶薩有十種解脫門何等為十所謂一身周徧一切世界解脫門於一切世界示現無量種種色相解脫門以一切世界入一佛剎解脫門普加持一切眾生界解脫門以一切佛莊嚴身充滿一切世界解脫門於自身中見一切世界解脫門一念中往一切世界解脫門於一世界示現一切如來出世解脫門一身充滿一切法界解脫門一念中示現一切佛遊戲神通解脫門是為十若諸菩薩安住其中則得如來無上解脫門佛子菩薩摩訶薩有十種神通何等為十所謂億念宿命方便智通天耳無礙方便智通知他眾生不思議心行方便智通天眼觀察無有障礙方便智通隨眾生心現不思議大神通力方便智通一身普現無量世界方便智通一念徧入不可說不可說世界方便智通出生無量莊嚴具莊嚴不思議世界方便智通示現不可說變化身方便智通隨不思議眾生心於不可說世界現成阿耨多羅三藐三菩提方便智通是為十若諸菩薩安住其中則得如來無上大善巧神通為一切眾生種種示現令其修學佛子菩薩摩訶薩有十種明何等為十所謂知一切眾生業報善巧智明知一切眾生境界寂滅清淨無諸戲論善巧智明知一切眾生種種所緣唯是一相悉不可得一切諸法皆如金剛善巧智明能以無量微妙音聲普聞十方一切世界善巧智明普壞一切心所染著善巧智明能以方便示現受生或不受生善巧智明捨離一切想受境界善巧智明知一切法非相非無相一性無性無所分別而能了知種種諸法於無量劫分別演說住於法界成阿耨多羅三藐三菩提善巧智明菩薩摩訶薩知一切眾生生本無有生了達受生不可得故而知因知緣知事知境界知行知生知滅知言說知迷惑知離迷惑知顛倒知離顛倒知雜染知清淨知生死知涅槃知可得知不可得知執著知無執著知住知動知去知還知起知不起知失壞知出離知成熟知諸根知調伏隨其所應種種教化未曾忘失菩薩所行何以故菩薩但為利益眾生故發阿耨多羅三藐三菩提心無餘所為是故菩薩常化眾生身無疲倦不違一切世間所作是名緣起善巧智明菩薩摩訶薩於佛無著不起著心於法無著不起著心於剎無著不起著心於眾生無著不起著心不見有眾生而行教化調伏說法然亦不捨菩薩諸行大悲大願見佛聞法隨順修行依於如來種諸善根恭敬供養無有休息能以神力震動十方無量世界其心廣大等法界故知種種說法知眾生數知眾生差別知苦生知苦滅知一切行皆如影像行菩薩行永斷一切受生根本但為救護一切眾生行菩薩行而無所行隨順一切諸佛種性發如大山王心知一切虗妄顛倒入一切種智門智慧廣大不可傾動當成正覺於生死海平等濟渡一切眾生善巧智明是為十若諸菩薩安住其中則得如來無上大善巧智明佛子菩薩摩訶薩有十種解脫何等為十所謂煩惱解脫邪見解脫諸取解脫蘊處界解脫超二乘解脫無生法忍解脫於一切世間一切剎一切眾生一切法離著解脫無邊住解脫發起一切菩薩行入如來無分別地解脫於一念中悉能了知一切三世解脫是為十若諸菩薩安住此法則能施作無上佛事教化成熟一切眾生佛子菩薩摩訶薩有十種園林何等為十所謂生死是菩薩園林無厭捨故教化眾生是菩薩園林不疲倦故住一切劫是菩薩園林攝諸大行故清淨世界是菩薩園林自所依止故一切魔宮殿是菩薩園林降伏彼眾故思惟所聞法是菩薩園林如理觀察故六波羅蜜四攝事三十七菩提分法是菩薩園林紹繼慈父境界故十力四無所畏十八不共乃至一切佛法是菩薩園林不念餘法故示現一切菩薩威力自在神通是菩薩園林以大神力轉正法輪調伏眾生無休息故一念於一切處為一切眾生示成正覺是菩薩園林法身周徧盡虗空一切世界故是為十若諸菩薩安住此法則得如來無上離憂惱大安樂行佛子菩薩摩訶薩有十種宮殿何等為十所謂菩提心是菩薩宮殿恒不忘失故十善業道福德智慧是菩薩宮殿教化欲界眾生故四梵住禪定是菩薩宮殿教化色界眾生故生淨居天是菩薩宮殿一切煩惱不染故生無色界是菩薩宮殿令諸眾生離難處故生雜染世界是菩薩宮殿令一切眾生斷煩惱故現處內宮妻子眷屬是菩薩宮殿成就往昔同行眾生故現居輪王護世釋梵是菩薩宮殿為調伏自在心眾生故住一切菩薩行遊戲神通皆得自在是菩薩宮殿善遊戲諸禪解脫三昧智慧故一切佛所受無上自在一切智王灌頂記是菩薩宮殿住十力莊嚴作一切法王自在事故是為十若諸菩薩安住其中則得法灌頂於一切世間神力自在佛子菩薩摩訶薩有十種所樂何等為十所謂樂正念心不散亂故樂智慧分別諸法故樂往詣一切佛所聽法無厭故樂諸佛充滿十方無邊際故樂菩薩自在為諸眾生以無量門而現身故樂諸三昧門於一三昧門入一切三昧門故樂陀羅尼持法不忘轉授眾生故樂無礙辯才於一文一句經不可說劫分別演說無窮盡故樂成正覺為一切眾生以無量門示現於身成正覺故樂轉法輪摧滅一切異道法故是為十若諸菩薩安住此法則得一切諸佛如來無上法樂佛子菩薩摩訶薩有十種莊嚴何等為十所謂力莊嚴不可壞故無畏莊嚴無能伏故義莊嚴說不可說義無窮盡故法莊嚴八萬四千法聚觀察演說無忘失故願莊嚴一切菩薩所發弘誓無退轉故行莊嚴修普賢行而出離故剎莊嚴以一切剎作一剎故普音莊嚴周徧一切諸佛世界雨法雨故力持莊嚴於一切劫行無數行不斷絕故變化莊嚴於一眾生身示現一切眾生數等身令一切眾生悉得知見求一切智無退轉故是為十若諸菩薩安住此法則得如來一切無上法莊嚴佛子菩薩摩訶薩發十種不動心何等為十所謂於一切所有悉皆能捨不動心思惟觀察一切佛法不動心憶念供養一切諸佛不動心於一切眾生誓無惱害不動心普攝眾生不簡怨親不動心求一切佛法無有休息不動心一切眾生數等不可說不可說劫行菩薩行不生疲厭亦無退轉不動心成就有根信無濁信清淨信極清淨信離垢信明徹信恭敬供養一切佛信不退轉信不可盡信無能壞信大歡喜踊躍信不動心成就出生一切智方便道不動心聞一切菩薩行法信受不謗不動心是為十若諸菩薩安住此法則得無上一切智不動心佛子菩薩摩訶薩有十種不捨深大心何等為十所謂不捨成滿一切佛菩提深大心不捨教化調伏一切眾生深大心不捨不斷一切諸佛種性深大心不捨親近一切善知識深大心不捨供養一切諸佛深大心不捨專求一切大乘功德法深大心不捨於一切佛所修行梵行護持淨戒深大心不捨親近一切菩薩深大心不捨求一切佛法方便護持深大心不捨滿一切菩薩行願集一切諸佛法深大心是為十若諸菩薩安住其中則能不捨一切佛法佛子菩薩摩訶薩有十種智慧觀察何等為十所謂善巧分別說一切法智慧觀察了知三世一切善根智慧觀察了知一切諸菩薩行自在變化智慧觀察了知一切諸法義門智慧觀察了知一切諸佛威力智慧觀察了知一切陀羅尼門智慧觀察於一切世界普說正法智慧觀察入一切法界智慧觀察知一切十方不可思議智慧觀察知一切佛法智慧光明無有障礙智慧觀察是為十若諸菩薩安住其中則得如來無上大智慧觀察佛子菩薩摩訶薩有十種說法何等為十所謂說一切法皆從緣起說一切法皆悉如幻說一切法無有乖諍說一切法無有邊際說一切法無所依止說一切法猶如金剛說一切法皆悉如如說一切法皆悉寂靜說一切法皆悉出離說一切法皆住一義本性成就是為十若諸菩薩安住其中則能善巧說一切法佛子菩薩摩訶薩有十種清淨何等為十所謂深心清淨斷疑清淨離見清淨境界清淨求一切智清淨辯才清淨無畏清淨住一切菩薩智清淨受一切菩薩律儀清淨具足成就無上菩提三十二種百福相白淨法一切善根清淨是為十若諸菩薩安住其中則得一切如來無上清淨法佛子菩薩摩訶薩有十種印何等為十所謂菩薩摩訶薩知苦苦壞苦行苦專求佛法不生懈怠行菩薩行無有疲懈不驚不畏不恐不怖不捨大願求一切智堅固不退究竟阿耨多羅三藐三菩提是為第一印菩薩摩訶薩見有眾生愚癡狂亂或以麤弊惡語而相毀辱或以刀杖瓦石而加損害終不以此境界捨菩薩心但忍辱柔和專修佛法住最勝道入離生位是為第二印菩薩摩訶薩聞說與一切智相應甚深佛法能以自智深信忍可解了趣入是為第三印菩薩摩訶薩又作是念我發深心求一切智我當成佛得阿耨多羅三藐三菩提一切眾生流轉五趣受無量苦亦當令其發菩提心深信歡喜勤修精進堅固不退是為第四印菩薩摩訶薩知如來智無有邊際不以齊限測如來智菩薩曾於無量佛所聞如來智無有邊際故能不以齊限測度一切世間文字所說皆有齊限悉不能知如來智慧是為第五印菩薩摩訶薩於阿耨多羅三藐三菩提得最勝欲甚深欲廣欲大欲種種欲無能勝欲無上欲堅固欲眾魔外道并其眷屬無能壞欲求一切智不退轉欲菩薩住如是等欲於無上菩提畢竟不退是為第六印菩薩摩訶薩行菩薩行不顧身命無能沮壞發心趣向一切智故一切智性常現前故得一切佛智光明故終不捨離佛菩提終不捨離善知識是為第七印菩薩摩訶薩若見善男子善女人趣大乘者令其增長求佛法心令其安住一切善根令其攝取一切智心令其不退無上菩提是為第八印菩薩摩訶薩令一切眾生得平等心勸令勤修一切智道以大悲心而為說法令於阿耨多羅三藐三菩提永不退轉是為第九印菩薩摩訶薩與三世諸佛同一善根不斷一切諸佛種性究竟得至一切智智是為第十印佛子是為菩薩摩訶薩十種印菩薩以此速成阿耨多羅三藐三菩提具足如來一切法無上智印佛子菩薩摩訶薩有十種智光照何等為十所謂知定當成阿耨多羅三藐三菩提智光照見一切佛智光照見一切眾生死此生彼智光照解一切脩多羅法門智光照依善知識發菩提心集諸善根智光照示現一切諸佛智光照教化一切眾生悉令安住如來地智光照演說不可思議廣大法門智光照善巧了知一切諸佛神通威力智光照滿足一切諸波羅蜜智光照是為十若諸菩薩安住此法則得一切諸佛無上智光照佛子菩薩摩訶薩有十種無等住一切眾生聲聞獨覺悉無與等何等為十所謂菩薩摩訶薩雖觀實際而不取證以一切願未成滿故是為第一無等住菩薩摩訶薩種等法界一切善根而不於中有少執著是為第二無等住菩薩摩訶薩修菩薩行知其如化以一切法悉寂滅故而於佛法不生疑惑是為第三無等住菩薩摩訶薩雖離世間所有妄想然能作意於不可說劫行菩薩行滿足大願終不中起疲厭之心是為第四無等住菩薩摩訶薩於一切法無所取著以一切法性寂滅故而不證涅槃何以故一切智道未成滿故是為第五無等住菩薩摩訶薩知一切劫皆即非劫而真實說一切劫數是為第六無等住菩薩摩訶薩知一切法悉無所作而不捨作道求諸佛法是為第七無等住菩薩摩訶薩知三界唯心三世唯心而了知其心無量無邊是為第八無等住菩薩摩訶薩為一眾生於不可說劫行菩薩行欲令安住一切智地如為一眾生為一切眾生悉亦如是而不生疲厭是為第九無等住菩薩摩訶薩雖修行圓滿而不證菩提何以故菩薩作如是念我之所作本為眾生是故我應久處生死方便利益皆令安住無上佛道是為第十無等住佛子是為菩薩摩訶薩十種無等住若諸菩薩安住其中則得無上大智一切佛法無等住。

　　大方廣佛新華嚴經合論卷第八十二


　　音切


欣
　　(許巾切)。

懼
　　(其遇切)。

擊
　　(古歷切)。

測
　　(楚力切)。

度
　　(唐各切)。

劑
　　(在細切)。

諂
　　(丑琰切)。

誕
　　(徒早切)。

繼
　　(古詣切)。
　　大方廣佛新華嚴經合論卷第八十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　離世間品第三十八之三

　　【經】佛子菩薩摩訶薩發十種無下劣心何等為十佛子菩薩摩訶薩作如是念我當降伏一切天魔及其眷屬是為第一無下劣心又作是念我當悉破一切外道及其邪法是為第二無下劣心又作是念我當於一切眾生善言開喻皆令歡喜是為第三無下劣心又作是念我當成滿徧法界一切波羅蜜行是為第四無下劣心又作是念我當積集一切福德藏是為第五無下劣心又作是念無上菩提廣大難成我當修行悉令圓滿是為第六無下劣心又作是念我當以無上教化無上調伏教化調伏一切眾生是為第七無下劣心又作是念一切世界種種不同我當以無量身成等正覺是為第八無下劣心又作是念我修菩薩行時若有眾生來從我乞手足耳鼻血肉骨髓妻子象馬乃至王位如是一切悉皆能捨不生一念憂悔之心但為利益一切眾生不求果報以大悲為首大慈究竟是為第九無下劣心又作是念三世所有一切諸佛一切佛法一切眾生一切國土一切世間一切三世一切虗空界一切法界一切語言施設界一切寂滅涅槃界如是一切種種諸法我當以一念相應慧悉知悉覺悉見悉證悉修悉斷然於其中無分別離分別無種種差別無功德無境界非有非無非一非二以不二智知一切二以無相智知一切相以無分別智知一切分別以無異智知一切異以無差別智知一切差別以無世間智知一切世間以無世智知一切世以無眾生智知一切眾生以無執著智知一切執著以無住處智知一切住處以無雜染智知一切雜染以無盡智知一切盡以究竟法界智於一切世界示現身以離言音智示不可說言音以一自性智入於無自性以一境界智現種種境界知一切法不可說而現大自在言說證一切智地為教化調伏一切眾生故於一切世間示現大神通變化是為第十無下劣心佛子是為菩薩摩訶薩發十種無下劣心若諸菩薩安住此心則得一切最上無下劣佛法佛子菩薩摩訶薩於阿耨多羅三藐三菩提有十種如山增上心何等為十佛子菩薩摩訶薩常作意勤修一切智法是為第一如山增上心恒觀一切法本性空無所得是為第二如山增上心願於無量劫行菩薩行修一切白淨法以住一切白淨法故知見如來無量智慧是為第三如山增上心為求一切佛法故等心敬奉諸善知識無異希求無盜法心唯生尊重未曾有意一切所有悉皆能捨是為第四如山增上心若有眾生罵辱毀謗打棒屠割苦其形體乃至斷命如是等事悉皆能受終不因此生動亂心生瞋害心亦不退捨大悲弘誓更令增長無有休息何以故菩薩於一切法如實出離捨成就故證得一切諸如來法忍辱柔和已自在故是為第五如山增上心菩薩摩訶薩成就增上大功德所謂天增上功德人增上功德色增上功德力增上功德眷屬增上功德欲增上功德王位增上功德自在增上功德福德增上功德智慧增上功德雖復成就如是功德終不於此而生染著所謂不著味不著欲不著財富不著眷屬但深樂法隨法去隨法住隨法趣向隨法究竟以法為依以法為救以法為歸以法為舍守護法愛樂法希求法思惟法佛子菩薩摩訶薩雖復具受種種法樂而常遠離眾魔境界何以故菩薩摩訶薩於過去世發如是心我當令一切眾生皆悉永離眾魔境界住佛境故是為第六如山增上心菩薩摩訶薩為求阿耨多羅三藐三菩提已於無量阿僧祇劫行菩薩道精勤匪懈猶謂我今始發阿耨多羅三藐三菩提心行菩薩行亦不驚亦不怖亦不畏雖能一念即成阿耨多羅三藐三菩提然為眾生故於無量劫行菩薩行無有休息是為第七如山增上心菩薩摩訶薩知一切眾生性不和善難調難度不能知恩不能報恩是故為其發大誓願欲令皆得心意自在所行無礙捨離惡念不於他所生諸煩惱是為第八如山增上心菩薩摩訶薩復作是念非他令我發菩提心亦不待人助我修行我自發心集是佛法誓期自勉盡未來劫行菩薩道成阿耨多羅三藐三菩提是故我今修菩薩行當淨自心亦淨他心當知自境界亦知他境界我當悉與三世諸佛境界平等是為第九如山增上心菩薩摩訶薩作如是觀無有一法修菩薩行無有一法滿菩薩行無有一法教化調伏一切眾生無有一法供養恭敬一切諸佛無有一法於阿耨多羅三藐三菩提已成今成當成無有一法已說今說當說說者及法俱不可得而亦不捨阿耨多羅三藐三菩提願何以故菩薩求一切法皆無所得如是出生阿耨多羅三藐三菩提是故於法雖無所得而勤修習增上善業清淨對治智慧圓滿念念增長一切具足其心於此不驚不怖不作是念若一切法皆悉寂滅我有何義求於無上菩提之道是為第十如山增上心佛子是為菩薩摩訶薩於阿耨多羅三藐三菩提十種如山增上心若諸菩薩安住其中則得如來無上大智山王增上心佛子菩薩摩訶薩有十種入阿耨多羅三藐三菩提如海智何等為十所謂入一切無量眾生界是為第一如海智入一切世界而不起分別是為第二如海智知一切虗空界無量無礙普入十方一切差別世界網是為第三如海智菩薩摩訶薩善入法界所謂無礙入不斷入不常入無量入不生入不滅入一切入悉了知故是為第四如海智菩薩摩訶薩於過去未來現在諸佛菩薩法師聲聞獨覺及一切凡夫所集善根已集現集當集三世諸佛於阿耨多羅三藐三菩提已成今成當成所有善根三世諸佛說法調伏一切眾生已說今說當說所有善根於彼一切皆悉了知深信隨喜願樂修習無有厭足是為第五如海智菩薩摩訶薩於念念中入過去世不可說劫於一劫中或百億佛出世或千億佛出世或百千億佛出世或無數或無量或無邊或無等或不可數或不可稱或不可思或不可量或不可說或不可說不可說超過算數諸佛世尊出興于世及彼諸佛道場眾會聲聞菩薩說法調伏一切眾生壽命延促法住久近如是一切悉皆明見如一劫一切諸劫皆亦如是其無佛劫所有眾生有於阿耨多羅三藐三菩提種諸善根亦悉了知若有眾生善根熟已於未來世當得見佛亦悉了知如是觀察過去世不可說不可說劫心無厭足是為第六如海智菩薩摩訶薩入未來世觀察分別一切諸劫無量無邊知何劫有佛何劫無佛何劫有幾如來出世一一如來名號何等住何世界世界名何度幾眾生壽命幾時如是觀察盡未來際皆悉了知不可窮盡而無厭足是為第七如海智菩薩摩訶薩入現在世觀察思惟於念念中普見十方無邊品類不可說世界皆有諸佛於無上菩提已成今成當成往詣道場菩提樹下坐吉祥草降伏魔軍成阿耨多羅三藐三菩提從此起已入於城邑昇天宮殿說微妙法轉大法輪示現神通調伏眾生乃至付囑阿耨多羅三藐三菩提法捨於壽命入般涅槃入涅槃已結集法藏令久住世莊嚴佛塔種種供養亦見彼世界所有眾生值佛聞法受持諷誦憶念思惟增長慧解如是觀察普徧十方而於佛法無有錯謬何以故菩薩摩訶薩了知諸佛皆悉如夢而能往詣一切佛所恭敬供養菩薩爾時不著自身不著諸佛不著世界不著眾會不著說法不著劫數然見佛聞法觀察世界入諸劫數無有厭足是為第八如海智菩薩摩訶薩於不可說不可說劫一一劫中供養恭敬不可說不可說無量諸佛示現自身終此生彼以出過三界一切供具而為供養并及供養菩薩聲聞一切大眾一一如來般涅槃後皆以無上供具供養舍利及廣行惠施滿足眾生佛子菩薩摩訶薩以不可思議心不求報心究竟心饒益心於不可說不可說劫為阿耨多羅三藐三菩提故供養諸佛饒益眾生護持正法開示演說是為第九如海智菩薩摩訶薩於一切佛所一切菩薩所一切法師所一向專求菩薩所說法菩薩所學法菩薩所教法菩薩修行法菩薩清淨法菩薩成熟法菩薩調伏法菩薩平等法菩薩出離法菩薩總持法得此法已受持讀誦分別解說無有厭足令無量眾生於佛法中發一切智相應心入真實相於阿耨多羅三藐三菩提得不退轉菩薩如是於不可說不可說劫無有厭足是為第十如海智佛子是為菩薩摩訶薩十種入阿耨多羅三藐三菩提如海智若諸菩薩安住此法則得一切諸佛無上大智慧海佛子菩薩摩訶薩於阿耨多羅三藐三菩提有十種如寶住何等為十佛子菩薩摩訶薩悉能往詣無數世界諸如來所瞻覲頂禮承事供養是為第一如寶住於不思議諸如來所聽聞正法受持憶念不令忘失分別思惟覺慧增長如是所作充滿十方是為第二如寶住於此剎歿餘處現生而於佛法無所迷惑是為第三如寶住知從一法出一切法而能各各分別演說以一切法種種義究竟皆是一義故是為第四如寶住知厭離煩惱知止息煩惱知防護煩惱知除斷煩惱修菩薩行不證實際究竟到於實際彼岸方便善巧善學所學令往昔願行皆得成滿身不疲倦是為第五如寶住知一切眾生心所分別皆無處所而亦說有種種方處雖無分別無所造作為欲調伏一切眾生而有修行而有所作是為第六如寶住知一切法皆同一性所謂無性無種種性無無量性無可筭數性無可稱量性無色無相若一若多皆不可得而決定了知此是諸佛法此是菩薩法此是獨覺法此是聲聞法此是凡夫法此是善法此是不善法此是世間法此是出世間法此是過失法此是無過失法此是有漏法此是無漏法乃至此是有為法此是無為法是為第七如寶住菩薩摩訶薩求佛不可得求菩薩不可得求法不可得求眾生不可得而亦不捨調伏眾生令於諸法成正覺願何以故菩薩摩訶薩善巧觀察知一切眾生分別知一切眾生境界方便化導令得涅槃為欲滿足化眾生願熾然修行菩薩行故是為第八如寶住菩薩摩訶薩知善巧說法示現涅槃為度眾生所有方便一切皆是心想建立非是顛倒亦非虗誑何以故菩薩了知一切諸法三世平等如如不動實際無住不見有一眾生已受化今受化當受化亦自了知無所修行無有少法若生若滅而可得者而依於一切法令所願不空是為第九如寶住菩薩摩訶薩於不思議無量諸佛一一佛所聞不可說不可說授記法名號各異劫數不同從於一劫乃至不可說不可說劫常如是聞聞已修行不驚不怖不迷不惑知如來智不思議故如來授記言無二故自身行願殊勝力故隨應受化令成阿耨多羅三藐三菩提滿等法界一切願故是為第十如寶住佛子是為菩薩摩訶薩於阿耨多羅三藐三菩提十種如寶住若諸菩薩安住此法則得諸佛無上大智慧寶佛子菩薩摩訶薩發十種如金剛大乘誓願心何等為十佛子菩薩摩訶薩作如是念一切諸法無有邊際不可窮盡我當以盡三世智普皆覺了無有遺餘是為第一如金剛大乘誓願心菩薩摩訶薩又作是念於一毛端處有無量無邊眾生何況一切法界我當皆以無上涅槃而滅度之是為第二如金剛大乘誓願心菩薩摩訶薩又作是念十方世界無量無邊無有齊限不可窮盡我當以諸佛國土最上莊嚴莊嚴如是一切世界所有莊嚴皆悉真實是為第三如金剛大乘誓願心菩薩摩訶薩又作是念一切眾生無量無邊無有齊限不可窮盡我當以一切善根迴向於彼無上智光照耀於彼是為第四如金剛大乘誓願心菩薩摩訶薩又作是念一切諸佛無量無邊無有齊限不可窮盡我當以所種善根迴向供養悉令周徧無所闕少然後我當成阿耨多羅三藐三菩提是為第五如金剛大乘誓願心佛子菩薩摩訶薩見一切佛聞所說法生大歡喜不著自身不著佛身解如來身非實非虗非有非無非性非無性非色非無色非相非無相非生非滅實無所有亦不壞有何以故不可以一切性相而取著故是為第六如金剛大乘誓願心佛子菩薩摩訶薩或被眾生訶罵毀呰撾打楚撻或截手足或割耳鼻或挑其目或級其頭如是一切皆能忍受終不因此生恚害心於不可說不可說無央數劫修菩薩行攝受眾生恒無廢捨何以故菩薩摩訶薩已善觀察一切諸法無有二相心不動亂能捨自身忍其苦故是為第七如金剛大乘誓願心佛子菩薩摩訶薩又作是念未來世劫無量無邊無有齊限不可窮盡我當盡彼劫於一世界行菩薩道教化眾生如一世界盡法界虗空界一切世界悉亦如是而心不驚不怖不畏何以故為菩薩道法應如是為一切眾生而修行故是為第八如金剛大乘誓願心佛子菩薩摩訶薩又作是念阿耨多羅三藐三菩提以心為本心若清淨則能圓滿一切善根於佛菩提必得自在欲成阿耨多羅三藐三菩提隨意即成若欲除斷一切取緣住一向道我亦能得而我不斷為欲究竟佛菩提故亦不即證無上菩提何以故為滿本願盡一切世界行菩薩行化眾生故是為第九如金剛大乘誓願心佛子菩薩摩訶薩知佛不可得菩提不可得菩薩不可得一切法不可得眾生不可得心不可得行不可得過去不可得未來不可得現在不可得一切世間不可得有為無為不可得菩薩如是寂靜住甚深住寂滅住無諍住無言住無二住無等住自性住如理住解脫住涅槃住實際住而亦不捨一切大願不捨薩婆若心不捨菩薩行不捨教化眾生不捨諸波羅蜜不捨調伏眾生不捨承事諸佛不捨演說諸法不捨莊嚴世界何以故菩薩摩訶薩發大願故雖復了達一切法相大慈悲心轉更增長無量功德皆具修行於諸眾生心不捨離何以故一切諸法皆無所有凡夫遇迷不知不覺我當令彼悉得開悟於諸法性分明照了何以故一切諸佛安住寂滅而以大悲心於諸世間說法教化曾無休息我今云何而捨大悲又我先發廣大誓願心發決定利益一切眾生心發積集一切善根心發安住善巧迴向心發出生甚深智慧心發含受一切眾生心發於一切眾生平等心作真實語不虗誑語願與一切眾生無上大法願不斷一切諸佛種性今一切眾生未得解脫未成正覺未具佛法大願未滿云何而欲捨離大悲是為第十如金剛大乘誓願心佛子是為菩薩摩訶薩發十種如金剛大乘誓願心若諸菩薩安住此法則得如來金剛性無上大神通智佛子菩薩摩訶薩有十種大發起何等為十佛子菩薩摩訶薩作如是念我當供養恭敬一切諸佛是為第一大發起又作是念我當長養一切菩薩所有善根是為第二大發起又作是念我當於一切如來般涅槃後莊嚴佛塔以一切華一切鬘一切香一切塗香一切末香一切衣一切蓋一切幢一切幡而供養之受持守護彼佛正法是為第三大發起又作是念我當教化調伏一切眾生令得阿耨多羅三藐三菩提是為第四大發起又作是念我當以諸佛國土無上莊嚴而以莊嚴一切世界是為第五大發起又作是念我當發大悲心為一眾生於一切世界一一各盡未來際劫行菩薩行如為一眾生為一切眾生悉亦如是皆令得佛無上菩提乃至不生一念疲懈是為第六大發起又作是念彼諸如來無量無邊我當於一如來所經不思議劫恭敬供養如於一如來於一切如來悉亦如是是為第七大發起菩薩摩訶薩又作是念彼諸如來滅度之後我當為一一如來所有舍利各起寶塔其量高廣與不可說諸世界等造佛形像亦復如是於不可思議劫以一切寶幢幡蓋香華衣服而為供養不生一念厭倦之心為成就佛法故為供養諸佛故為教化眾生故為護持正法開示演說故是為第八大發起菩薩摩訶薩又作是念我當以此善根成無上菩提得入一切諸如來地與一切如來體性平等是為第九大發起菩薩摩訶薩復作是念我當成正覺已於一切世界不可說劫演說正法示現不可思議自在神通身語及意不生疲倦不離正法以佛力所持故為一切眾生勤行大願故大慈為首故大悲究竟故達無相法故住真實語文證一切法皆寂滅故知一切眾生悉不可得而亦不違諸業所作故與三世佛同一體故周徧法界虗空界故通達諸法無相故成就不生不滅故具足一切佛法故以大願力調伏眾生作大佛事無有休息是為第十大發起佛子是為菩薩摩訶薩十種大發起若諸菩薩安住此法則不斷菩薩行具足如來無上大智佛子菩薩摩訶薩有十種究竟大事何等為十所調恭敬供養一切如來究竟大事隨所念眾生悉能救護究竟大事專求一切佛法究竟大事積集一切善根究竟大事思惟一切佛法究竟大事滿足一切誓願究竟大事成就一切菩薩行究竟大事奉事一切善知識究竟大事往詣一切世界諸如來所究竟大事聞持一切諸佛正法究竟大事是為十若諸菩薩安住此法則得阿耨多羅三藐三菩提大智慧究竟事佛子菩薩摩訶薩有十種不壞信何等為十所謂於一切佛不壞信於一切佛法不壞信於一切聖僧不壞信於一切菩薩不壞信於一切善知識不壞信於一切眾生不壞信於一切菩薩大願不壞信於一切菩薩行不壞信於恭敬供養一切諸佛不壞信於菩薩巧密方便教化調伏一切眾生不壞信是為十若諸菩薩安住此法則得諸佛無上大智慧不壞信佛子菩薩摩訶薩有十種得授記何等為十所謂內有甚深解得授記能隨順起菩薩諸善根得授記修廣大行得授記現前得授記不現前得授記因自心證菩提得授記成就忍得授記教化調伏眾生得授記究竟一切劫數得授記一切菩薩行自在得授記是為十若諸菩薩安住此法則於一切諸佛所而得授記佛子菩薩摩訶薩有十種善根迴向菩薩由此能以一切善根悉皆迴向何等為十所謂以我善根同善知識願如是成就莫別成就以我善根同善知識心如是成就莫別成就以我善根同善知識行如是成就莫別成就以我善根同善知識善根如是成就莫別成就以我善根同善知識平等如是成就莫別成就以我善根同善知識念如是成就莫別成就以我善根同善知識清淨如是成就莫別成就以我善根同善知識所住如是成就莫別成就以我善根同善知識成滿如是成就莫別成就以我善根同善知識不壞如是成就莫別成就是為十若諸菩薩安住此法則得無上善根迴向佛子菩薩摩訶薩有十種得智慧何等為十所謂於施自在得智慧深解一切佛法得智慧入如來無邊智得智慧於一切問答中能斷疑得智慧入於智者義得智慧深解一切如來於一切佛法中言音善巧得智慧深解於諸佛所種少善根必能滿足一切白淨法獲如來無量智得智慧成就菩薩不思議住得智慧於一念中悉能往詣不可說佛剎得智慧覺一切佛菩提入一切法界聞持一切佛所說法深入一切如來種種莊嚴言音得智慧是為十若諸菩薩安住此法則得一切諸佛無上現證智佛子菩薩摩訶薩有十種發無量無邊廣大心何等為十所謂於一切諸佛所發無量無邊廣大心觀一切眾生界發無量無邊廣大心觀一切剎一切世一切法界發無量無邊廣大心觀察一切法皆如虗空發無量無邊廣大心觀察一切菩薩廣大行發無量無邊廣大心正念三世一切諸佛發無量無邊廣大心觀不思議諸業果報發無量無邊廣大心嚴淨一切佛剎發無量無邊廣大心徧入一切諸佛大會發無量無邊廣大心觀察一切如來妙音發無量無邊廣大心是為十若諸菩薩安住此心則得一切佛法無量無邊廣大智慧海佛子菩薩摩訶薩有十種伏藏何等為十所謂知一切法是起功德行藏知一切法是正思惟藏知一切法是陀羅尼照明藏知一切法是辯才開演藏知一切法是不可說善覺真實藏知一切佛自在神通是觀察示現藏知一切法是善巧出生平等藏知一切法是常見一切諸佛藏知一切不思議劫是善了皆如幻住藏知一切諸佛菩薩是發生歡喜淨信藏是為十若諸菩薩安住此法則得一切諸佛無上智慧法藏悉能調伏一切眾生佛子菩薩摩訶薩有十種律儀何等為十所謂於一切佛法不生誹謗律儀於一切佛所信樂心不可壞律儀於一切一薩所起尊重恭敬律儀於一切善知識所終不捨愛樂心律儀於一切聲聞獨覺不生憶念心律儀遠離一切退菩薩道律儀不起一切損害眾生心律儀修一切善根皆令究竟律儀於一切魔悉能降伏律儀於一切波羅蜜皆令滿足律儀是為十若諸菩薩安住此法則得無上大智律儀佛子菩薩摩訶薩有十種自在何等為十所謂命自在於不可說劫住壽命故心自在智慧能入阿僧祇諸三昧故資具自在能以無量莊嚴莊嚴一切世界故業自在隨時受報故受生自在於一切世界示現受生故解自在於一切世界見佛充滿故願自在隨欲隨時於諸剎中成正覺故神力自在示現一切大神變故法自在示現無邊諸法門故智自在於念念中示現如來十力無畏成正覺故是為十若諸菩薩安住此法則得圓滿一切諸佛諸波羅蜜智慧神力菩提自在佛子菩薩摩訶薩有十種無礙用何等為十所謂眾生無礙用國土無礙用法無礙用身無礙用願無礙用境界無礙用智無礙用神通無礙用神力無礙用力無礙用佛子云何為菩薩摩訶薩眾生等無礙用佛子菩薩摩訶薩有十種眾生無礙用何等為十所謂知一切眾生無眾生無礙用知一切眾生但想所持無礙用為一切眾生說法未曾失時無礙用普化現一切眾生界無礙用置一切眾生於一毛孔中而不迫隘無礙用為一切眾生示現他方一切世界令其悉見無礙用為一切眾生示現釋梵護世諸天身無礙用為一切眾生示現聲聞辟支佛寂靜威儀無礙用為一切眾生示現菩薩行無礙用為一切眾生示現諸佛色身相好一切智力成等正覺無礙用是為十佛子菩薩摩訶薩有十種國土無礙用何等為十所謂一切剎作一剎無礙用一切剎入一毛孔無礙用知一切剎無有盡無礙用一身結加坐充滿一切剎無礙用一身中現一切剎無礙用震動一切剎不令眾生恐怖無礙用以一切剎莊嚴具莊嚴一剎無礙用以一剎莊嚴具莊嚴一切剎無礙用以一如來一眾會徧一切佛剎示現眾生無礙用一切小剎中剎大剎廣剎深剎仰剎覆剎側剎正剎徧諸方網無量差別以此普示一切眾生無礙用是為十佛子菩薩摩訶薩有十種法無礙用何等為十所謂知一切法入一法一法入一切法而亦不違眾生心解無礙用從般若波羅蜜出生一切法為他解說悉令開悟無礙用知一切法離文字而令眾生皆得悟入無礙用知一切法入一相而能演說無量法相無礙用知一切法離言說能為他說無邊法門無礙用於一切法善轉普門字輪無礙用以一切法入一法門而不相違於不可說劫說不窮盡無礙用以一切法悉入佛法令諸眾生皆得悟解無礙用知一切法無有邊際無礙用知一切法無障礙際猶如幻網無量差別於無量劫為眾生說不可窮盡無礙用是為十佛子菩薩摩訶薩有十種身無礙用何等為十所謂以一切眾生身入己身無礙用以己身入一切眾生身無礙用一切佛身入一佛身無礙用一佛身入一切佛身無礙用一切剎入己身無礙用以一身充徧一切三世法示現眾生無礙用於一身示現無邊身入三昧無礙用於一身示現眾生數等身成正覺無礙用於一切眾生身現一眾生身於一眾生身現一切眾生身無礙用於一切眾生身示現法身於法身示現一切眾生身無礙用是為十。

　　大方廣佛新華嚴經合論卷第八十三


　　音切


罵
　　(莫駕切)。

打
　　(頂音)。

棒
　　(步項切)。

屠
　　(徒音)。

訾
　　(子音)。

撾
　　(陟瓜切)。

撻
　　(他達切)。

挑
　　(他凋切)。

級
　　(汲音)。

諷
　　(方鳳切)。
　　大方廣佛新華嚴經合論卷第八十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　離世間品第三十八之四

　　【經】佛子菩薩摩訶薩有十種願無礙用何等為十所謂以一切菩薩願作自願無礙用以一切佛成菩提願力示現自成正覺無礙用隨所化眾生自成阿耨多羅三藐三菩提無礙用於一切無邊際劫大願不斷無礙用遠離識身不著智身以自在願現一切身無礙用捨棄自身成滿他願無礙用普教化一切眾生而不捨大願無礙用於一切劫行菩薩行而大願不斷無礙用於一毛孔現成正覺以願力故充徧一切諸佛國土於不可說不可說世界為一一眾生如是示現無礙用說一句法徧一切法界興大正法雲耀解脫電光震實法雷音雨甘露味雨以大願力充洽一切諸眾生界無礙用是為十佛子菩薩摩訶薩有十種境界無礙用何等為十所謂在法界境界而不捨眾生境界無礙用在佛境界而不捨魔境界無礙用在涅槃境界而不捨生死境界無礙用入一切智境界而不斷菩薩種性境界無礙用住寂靜境界而不捨散亂境界無礙用住無去無來無戲論無相狀無體性無言說如虗空境界而不捨一切眾生戲論境界無礙用住諸力解脫境界而不捨一切諸方所境界無礙用入無眾生際境界而不捨教化一切眾生無礙用住禪定解脫神通明智寂靜境界而於一切世界示現受生無礙用住如來一切行莊嚴成正覺境界而現一切聲聞辟支佛寂靜威儀無礙用是為十佛子菩薩摩訶薩有十種智無礙用何等為十所謂無盡辯才無礙用一切總持無有忘失無礙用能決定知決定說一切眾生諸根無礙用於一念中以無礙智知一切眾生心之所行無礙用知一切眾生欲樂隨眠習氣煩惱病隨應授藥無礙用一念能入如來十力無礙用以無礙智知三世一切劫及其中眾生無礙用於念念中現成正覺示現眾生無有斷絕無礙用於一眾生想知一切眾生業無礙用於一眾生音解一切眾生語言無礙用是為十佛子菩薩摩訶薩有十種神通無礙用何等為十所謂於一身示現一切世界身無礙用於一佛眾會聽受一切佛眾會中所說法無礙用於一眾生心念中成就不可說無上菩提開悟一切眾生心無礙用以一音現一切世界差別言音令諸眾生各得解了無礙用一念中現盡前際一切劫所有業果種種差別令諸眾生悉得知見無礙用一微塵出現廣大佛剎無量莊嚴無礙用令一切世界具足莊嚴無礙用普入一切三世無礙用放大法光明現一切諸佛菩提眾生行願無礙用善守護一切天龍夜叉乾闥婆阿脩羅迦樓羅緊那羅摩睺羅伽釋梵護世聲聞獨覺菩薩所有如來十力菩薩善根無礙用是為十若諸菩薩得此無礙用則能普入一切佛法佛子菩薩摩訶薩有十種神力無礙用何等為十所謂以不可說世界置一塵中無礙用於一塵中現等法界一切佛剎無礙用以一切大海水置一毛孔周旋往返十方世界而於眾生無所觸嬈無礙用以不可說世界內自身中示現一切神通所作無礙用以一毛繫不可數金剛圍山持以遊行一切世界不令眾生生恐怖心無礙用以不可說劫作一劫一劫作不可說劫於中示現成壞差別不令眾生心有恐怖無礙用於一切世界現水火風灾種種變壞而不惱眾生無礙用一切世界三灾壞時悉能護持一切眾生資生之具不令損缺無礙用以一手持不思議世界擲不可說世界之外不令眾生有驚怖想無礙用說一切剎同於虗空令諸眾生悉得悟解無礙用是為十佛子菩薩摩訶薩有十種力無礙用何等為十所謂眾生力無礙用教化調伏不捨離故剎力無礙用示現不可說莊嚴而莊嚴故法力無礙用令一切身入無身故劫力無礙用修行不斷故佛力無礙用覺悟睡眠故行力無礙用攝取一切菩薩行故如來力無礙用度脫一切眾生故無師力無礙用自覺一切諸法故一切智力無礙用以一切智成正覺故大悲力無礙用不捨一切眾生故是為十佛子如是名為菩薩摩訶薩十種無礙用若有得此十無礙用者於阿耨多羅三藐三菩提欲成不成隨意無違雖成正覺而亦不斷行菩薩行何以故菩薩摩訶薩發大誓願入無邊無礙用門善巧示現故佛子菩薩摩訶薩有十種遊戲何等為十所謂以眾生身作剎身而亦不壞眾生身是菩薩遊戲以剎身作眾生身而亦不壞於剎身是菩薩遊戲於佛身示現聲聞獨覺身而不損減如來身是菩薩遊戲於聲聞獨覺身示現如來身而不增長聲聞獨覺身是菩薩遊戲於菩薩行身示現成正覺身而亦不斷菩薩行身是菩薩遊戲於成正覺身示現修菩薩行身而亦不減成菩提身是菩薩遊戲於涅槃界示現生死身而不著生死是菩薩遊戲於生死界示現涅槃亦不究竟入於涅槃是菩薩遊戲入於三昧而示現行住坐臥一切業亦不捨三昧正受是菩薩遊戲在一佛所聞法受持其身不動而以三昧力於不可說諸佛會中各各現身亦不分身亦不起定而聞法受持相續不斷如是念念於一一三昧身各出生不可說不可說三昧身如是次第一切諸劫猶可窮盡而菩薩三昧身不可窮盡是菩薩遊戲是為十若諸菩薩安住此法則得如來無上大智遊戲佛子菩薩摩訶薩有十種境界何等為十所謂示現無邊法界門令眾生得入是菩薩境界示現一切世界無量妙莊嚴令眾生得入是菩薩境界化往一切眾生界悉方便開悟是菩薩境界於如來身出菩薩身於菩薩身出如來身是菩薩境界於虗空界現世界於世界現虗空界是菩薩境界於生死界現涅槃界於涅槃界現生死界是菩薩境界於一眾生語言中出生一切佛法語言是菩薩境界以無邊身現作一身一身作一切差別身是菩薩境界以一身充滿一切法界是菩薩境界於一念中令一切眾生發菩提心各現無量身成等正覺是菩薩境界是為十若諸菩薩安住此法則得如來無上大智慧境界佛子菩薩摩訶薩有十種力何等為十所謂深心力不雜一切世情故增上深心力不捨一切佛法故方便力諸有所作究竟故智力了知一切心行故願力一切所求令滿故行力盡未來際不斷故乘力能出生一切乘而不捨大乘故神變力於一一毛孔中各各示現一切清淨世界一切如來出興世故菩提力令一切眾生發心成佛無斷絕故轉法輪力說一句法悉稱一切眾生諸根性欲故是為十若諸菩薩安住此法則得諸佛無上一切智十力佛子菩薩摩訶薩有十種無畏何等為十佛子菩薩摩訶薩悉能聞持一切言說作如是念設有眾生無量無邊從十方來以百千大法而問於我我於彼問不見微少難可答相以不見故心得無畏究竟到彼大無畏岸隨其所問悉能詶對斷其疑惑無有怯弱是為菩薩第一無畏佛子菩薩摩訶薩得如來灌頂無礙辯才到於一切文字言音開示祕密究竟彼岸作如是念設有眾生無量無邊從十方來以無量法而問於我我於彼問不見微少難可答相以不見故心得無畏究竟到彼大無畏岸隨其所問悉能詶對斷其疑惑無有恐懼是為菩薩第二無畏佛子菩薩摩訶薩知一切法空離我離我所無作無作者無知者無命者無養育者無補伽羅離蘊界處永出諸見心如虗空作如是念不見眾生有微少相能損惱我身語意業何以故菩薩遠離我我所故不見諸法有少惱相以不見故心得無畏究竟到彼大無畏岸堅固勇猛不可沮壞是為菩薩第三無畏佛子菩薩摩訶薩神力所護佛力所持住佛威儀所行真實無有變易作如是念我不見有少分威儀令諸眾生生訶責相以不見故心得無畏於大眾中安隱說法是為菩薩第四無畏佛子菩薩摩訶薩身語意業皆悉清淨鮮白柔和遠離眾惡作如是念我不自見身語意業而有少分可訶責相以不見故心得無畏能令眾生住於佛法是為菩薩第五無畏佛子菩薩摩訶薩金剛力士天龍夜叉乾闥婆阿脩羅帝釋梵王四天王等常隨侍衛一切如來護念不捨菩薩摩訶薩作如是念我不見有眾魔外道有見眾生能來障我行菩薩道少分之相以不見故心得無畏究竟到彼大無畏岸發歡喜心行菩薩行是為菩薩第六無畏佛子菩薩摩訶薩已得成就第一念根心無忘失佛所悅可作如是念如來所說成菩提道文字句法我不於中見有少分忘失之相以不見故心得無畏受持一切如來正法行菩薩行是為菩薩第七無畏佛子菩薩摩訶薩智慧方便悉已通達菩薩諸力皆得究竟常勤教化一切眾生恒以願心繫佛菩提而為悲愍眾生故成就眾生故於煩惱濁世示現受生種族尊貴眷屬圓滿所欲從心歡娛快樂而作是念我雖與此眷屬聚會不見少相而可貪著廢我修行禪定解脫及諸三昧總持辯才菩薩道法何以故菩薩摩訶薩於一切法已得自在到於彼岸修菩薩行誓不斷絕不見世間有一境界而能惑亂菩薩道者以不見故心得無畏究竟到彼大無畏岸以大願力於一切世界示現受生是為菩薩第八無畏佛子菩薩摩訶薩恒不忘失薩婆若心乘於大乘行菩薩行以一切智大心勢力示現一切聲聞獨覺寂靜威儀作如是念我不自見當於二乘而取出離少分之相以不見故心得無畏到彼無上大無畏岸普能示現一切乘道究竟滿足平等大乘是為菩薩第九無畏佛子菩薩摩訶薩成就一切諸白淨法具足善根圓滿神通究竟住於諸佛菩提滿足一切諸菩薩行於諸佛所受一切智灌頂之記而常化眾生行菩薩道作如是念我不自見有一眾生應可成熟而不能現諸佛自在而成熟相以不見故心得無畏究竟到彼大無畏岸不斷菩薩行不捨菩薩願隨所應化一切眾生現佛境界而化度之是為菩薩第十無畏佛子是為菩薩摩訶薩十種無畏若諸菩薩安住此法則得諸佛無上大無畏而亦不捨菩薩無畏佛子菩薩摩訶薩有十種不共法何等為十佛子菩薩摩訶薩不由他教自然修行六波羅蜜常樂大施不生慳恡恒持淨戒無所毀犯具足忍辱心不動搖有大精進未曾退轉善入諸禪永無散亂巧修智慧悉除惡見是為第一不由他教隨順波羅蜜道修六度不共法佛子菩薩摩訶薩普能攝受一切眾生所謂以財及法而行惠施正念現前和顏愛語其心歡喜示如實義令得悟解諸佛菩提無有憎嫌平等利益是為第二不由他教順四攝道勤攝眾生不共法佛子菩薩摩訶薩善巧迴向所謂不求果報迴向順佛菩提迴向不著一切世間禪定三昧迴向為利益一切眾生迴向為不斷如來智慧迴向是為第三不由他教為諸眾生發起善根求佛智慧不共法佛子菩薩摩訶薩到善巧方便究竟彼岸心恒顧復一切眾生不厭世俗凡愚境界不樂二乘出離之道不著己樂唯勤化度善能入出禪定解脫於諸三昧悉得自在往來生死如遊園觀未曾暫起疲厭之心或住魔宮或為釋天梵王世主一切生處靡不於中而現其身或於外道眾中出家而恒遠離一切邪見一切世間文詞呪術字印算數乃至遊戲歌舞之法悉皆示現無不精巧或時示作端正婦人智慧才能世中第一於諸世間出世間法能問能說問答斷疑皆得究竟一切世間出世間事亦悉通達到於彼岸一切眾生恒來瞻仰雖現聲聞辟支佛威儀而不失大乘心雖念念中示成正覺而不斷菩薩行是為第四不由他教方便善巧究竟彼岸不共法佛子菩薩摩訶薩善知權實雙行道智慧自在到於究竟所謂住於涅槃而示現生死知無眾生而勤行教化究竟寂滅而現起煩惱住一堅密智慧法身而普現無量諸眾生身常入深禪定而示受欲樂常遠離三界而不捨眾生常樂法樂而現有婇女歌詠嬉戲雖以眾相好莊嚴其身而示受醜陋貧賤之形常積集眾善無諸過惡而現生地獄畜生餓鬼雖已到於佛智彼岸而亦不捨菩薩智身菩薩摩訶薩成就如是無量智慧聲聞獨覺尚不能知何況一切童蒙眾生是為第五不由他教權實雙行不共法佛子菩薩摩訶薩身口意業隨智慧行皆悉清淨所謂具足大慈永離殺心乃至具足正解無有邪見是為第六不由他教身口意業隨智慧行不共法佛子菩薩摩訶薩具足大悲不捨眾生代一切眾生而受諸苦所謂地獄苦畜生苦餓鬼苦為利益故不生勞倦唯專度脫一切眾生未曾躭染五欲境界常為精勤滅除眾苦是為第七不由他教常起大悲不共法佛子菩薩摩訶薩常為眾生之所樂見梵王帝釋四天王等一切眾生見無厭足何以故菩薩摩訶薩久遠世來行業清淨無有過失是故眾生見者無厭是為第八不由他教一切眾生皆悉樂見不共法佛子菩薩摩訶薩於薩婆若大誓莊嚴志樂堅固雖處凡夫聲聞獨覺險難之處終不退失一切智心明淨妙寶佛子如有寶珠名淨莊嚴置泥潦中光色不改能令濁水悉皆澄淨菩薩摩訶薩亦復如是雖在凡愚雜濁等處終不失壞求一切智清淨寶心而能令彼諸惡眾生遠離妄見煩惱穢濁得求一切智清淨心寶是為第九不由他教在眾難處不失一切智心寶不共法佛子菩薩摩訶薩成就自覺境界智無師自悟究竟自在到於彼岸離垢法繒以冠其首而於善友不捨親近於諸如來常樂尊重是為第十不由他教得最上法不離善知識不捨尊重佛不共法佛子是為菩薩摩訶薩十種不共法若諸菩薩安住其中則得如來無上廣大不共法佛子菩薩摩訶薩有十種業何等為十所謂一切世界業悉能嚴淨故一切諸佛業悉能供養故一切菩薩業同種善根故一切眾生業悉能教化故一切未來業盡未來際攝取故一切神力業不離一世界徧至一切世界故一切光明業故放無邊色光明一一光中有蓮華座各有菩薩結加趺坐而顯現故一切三寶種不斷業諸佛滅後守護住持諸佛法故一切變化業於一切世界說法教化諸眾生故一切加持業於一念中隨諸眾生心之所欲皆為示現令一切願悉成滿故是為十若諸菩薩安住此法則得如來無上廣大業佛子菩薩摩訶薩有十種身何等為十所謂不來身於一切世間不受生故不去身於一切世間求不得故不實身一切世間如實得故不虗身以如實理示世間故不盡身盡未來際無斷絕故堅固身一切眾魔不能壞故不動身眾魔外道不能動故具相身示現清淨百福相故無相身法相究竟悉無相故普至身與三世佛同一身故是為十若諸菩薩安住此法則得如來無上無盡之身佛子菩薩摩訶薩有十種身業何等為十所謂一身充滿一切世界身業於一切眾生前悉能示現身業於一切趣悉能受生身業遊行一切世界身業往詣一切諸佛眾會身業能以一手普覆一切世界身業能以一手磨一切世界金剛圍山碎如微塵身業於自身中現一切佛剎成壞示於眾生身業以一身容受一切眾生界身業於自身中普現一切清淨佛剎一切眾生於中成道身業是為十若諸菩薩安住此法則得如來無上佛業悉能覺悟一切眾生佛子菩薩摩訶薩復有十種身何等為十所謂諸波羅蜜身悉正修行故四攝身不捨一切眾生故大悲身代一切眾生受無量苦無疲厭故大慈身救護一切眾生故福德身饒益一切眾生故智慧身與一切佛身同一性故法身永離諸趣受生故方便身於一切處現前故神力身示現一切神變故菩提身隨樂隨時成正覺故是為十若諸菩薩安住此法則得如來無上大智慧身佛子菩薩摩訶薩有十種語何等為十所謂柔輭語使一切眾生皆安隱故甘露語令一切眾生悉清涼故不誑語所有言說皆如實故真實語乃至夢中無妄語故廣大語一切釋梵四天王等皆尊敬故甚深語顯示法性故堅固語說法無盡故正直語發言易了故種種語隨時示現故開悟一切眾生語隨其欲樂令解了故是為十若諸菩薩安住此法則得如來無上微妙語佛子菩薩摩訶薩有十種淨修語業何等為十所謂樂聽聞如來音聲淨修語業樂聞說菩薩功德淨修語業不說一切眾生不樂聞語淨修語業真實遠離語四過失淨修語業歡喜踊躍讚歎如來淨修語業如來塔所高聲讚佛如實功德淨修語業以深淨心施眾生法淨修語業音樂歌頌讚歎如來淨修語業於諸佛所聽聞正法不惜身命淨修語業捨身承事一切菩薩及諸法師而受妙法淨修語業是為十佛子若菩薩摩訶薩以此十事淨修語業則得十種守護何等為十所謂天王為首一切天眾而為守護龍王為首一切龍眾而為守護夜叉王為首乾闥婆王為首阿脩羅王為首迦樓羅王為首緊那羅王為首摩睺羅伽王為首梵王為首一一皆與自己徒眾而為守護如來法王為首一切法師皆悉守護是為十佛子菩薩摩訶薩得此守護已則能成辦十種大事何等為十所謂一切眾生皆令歡喜一切世界悉能往詣一切諸根皆能了知一切勝解悉令清淨一切煩惱皆令除斷一切習氣皆令捨離一切欲樂皆令明潔一切深心悉使增長一切法界悉令周徧一切涅槃普令明見是為十佛子菩薩摩訶薩有十種心何等為十所謂如大地心能持能長一切眾生諸善根故如大海心一切諸佛無量無邊大智法水悉流入故如須彌山王心置一切眾生於出世間最上善根處故如摩尼寶王心樂欲清淨無雜染故如金剛心決定深入一切法故如金剛圍山心諸魔外道不能動故如蓮華心一切世法不能染故如優曇鉢華心一切劫中難值遇故如淨日心破暗障故如虗空心不可量故是為十若諸菩薩安住其中則得如來無上大清淨心佛子菩薩摩訶薩有十種發心何等為十所謂發我當度脫一切眾生心發我當令一切眾生除斷煩惱心發我當令一切眾生消滅習氣心發我當斷除一切疑惑心發我當除滅一切眾生苦惱心發我當除滅一切惡道諸難心發我當敬順一切如來心發我當善學一切菩薩所學心發我當於一切世間一一毛端處現一切佛成正覺心發我當於一切世界擊無上法鼓令諸眾生隨其根欲悉得悟解心是為十若諸菩薩安住其中則得如來無上大發起能事心佛子菩薩摩訶薩有十種周徧心何等為十所謂周徧一切虗空心發意廣大故周徧一切法界心深入無邊故周徧一切三世心一念悉知故周徧一切佛出現心於入胎誕生出家成道轉法輪般涅槃悉明了故周徧一切眾生心悉知根欲習氣故周徧一切智慧心隨順了知法界故周徧一切無邊心知諸幻網差別故周徧一切無生心不得諸法自性故周徧一切無礙心不住自心他心故周徧一切自在心一念普現成佛故是為十若諸菩薩安住其中則得無量無上佛法周徧莊嚴佛子菩薩摩訶薩有十種根何等為十所謂歡喜根見一切佛信不壞故希望根所聞佛法皆悟解故不退根一切作事皆究竟故安住根不斷一切菩薩行故微細根入般若波羅蜜微妙理故不休息根究竟一切眾生事故如金剛根證知一切諸法性故金剛光燄根普照一切佛境界故無差別根一切如來同一身故無礙際根深入如來十種力故是為十若諸菩薩安住其中則得如來無上大智圓滿根佛子菩薩摩訶薩有十種深心何等為十所謂不染一切世間法深心不雜一切二乘道深心了達一切佛菩提深心隨順一切智智道深心不為一切眾魔外道所動深心淨修一切如來圓滿智深心受持一切所聞法深心不著一切受生處深心具足一切微細智深心修一切諸佛法深心是為十若諸菩薩安住其中則得一切智無上清淨深心佛子菩薩摩訶薩有十種增上深心何等為十所謂不退轉增上深心積集一切善根故離疑惑增上深心解一切如來密語故正持增上深心大願大行所流故最勝增上深心深入一切佛法故為主增上深心一切佛法自在故廣大增上深心普入種種法門故上首增上深心一切所作成辦故自在增上深心一切三昧神通變化莊嚴故安住增上深心攝受本願故無休息增上深心成熟一切眾生故是為十若諸菩薩安住此法則得一切諸佛無上清淨增上深心佛子菩薩摩訶薩有十種勤修何等為十所謂布施勤修悉捨一切不求報故持戒勤修頭陀苦行少欲知足無所欺故忍辱勤修離自他想忍一切惡畢竟不生恚害心故精進勤修身語意業未曾散亂一切所作皆不退轉至究竟故禪定勤修解脫三昧出現神通離一切欲煩惱鬥諍諸眷屬故智慧勤修修習積聚一切功德無厭倦故大慈勤修知諸眾生無自性故大悲勤修知諸法空普代一切眾生受苦無疲厭故覺悟如來十力勤修了達無礙示眾生故不退法輪勤修轉至一切眾生心故是為十若諸菩薩安住此法則得如來無上大智慧勤修佛子菩薩摩訶薩有十種決定解何等為十所謂最上決定解種植尊重善根故莊嚴決定解出生種種莊嚴故廣大決定解其心未曾狹劣故寂滅決定解能入甚深法性故普徧決定解發心無所不及故堪任決定解能受佛力加持故堅固決定解摧破一切魔業故明斷決定解了知一切業報故現前決定解隨意能現神通故紹隆決定解一切佛所得記故自在決定解隨意隨時成佛故是為十若諸菩薩安住此法則得如來無上決定解佛子菩薩摩訶薩有十種決定解知諸世界何等為十所謂知一切世界入一世界知一世界入一切世界知一切世界一如來身一蓮華座皆悉周徧知一切世界皆如虗空知一切世界具佛莊嚴知一切世界菩薩充滿知一切世界入一毛孔知一切世界入一眾生身知一切世界一佛菩提樹一佛道場皆悉周徧知一切世界一音普徧令諸眾生各別了知心生歡喜是為十若諸菩薩安住此法則得如來無上佛剎廣大決定解佛子菩薩摩訶薩有十種決定解知眾生界何等為十所謂知一切眾生界本性無實知一切眾生界悉入一眾生身知一切眾生界悉入菩薩身知一切眾生界悉入如來藏知一眾生身普入一切眾生界知一切眾生界悉堪為諸佛法器知一切眾生界隨其所欲為現釋梵護世身知一切眾生界隨其所欲為現聲聞獨覺寂靜威儀知一切眾生界為現菩薩功德莊嚴身知一切眾生界為現如來相好寂靜威儀開悟眾生是為十若諸菩薩安住此法則得如來無上大威力決定解佛子菩薩摩訶薩有十種習氣何等為十所謂菩提心習氣善根習氣教化眾生習氣見佛習氣於清淨世界受生習氣行習氣願習氣波羅蜜習氣思惟平等法習氣種種境界差別習氣是為十若諸菩薩安住此法則永離一切煩惱習氣得如來大智習氣非習氣智佛子菩薩摩訶薩有十種取以此不斷諸菩薩行何等為十所謂取一切眾生界究竟教化故取一切世界究竟嚴淨故取如來修菩薩行為供養故取善根積集諸佛相好功德故取大悲滅一切眾生苦故取大慈與一切眾生一切智樂故取波羅蜜積集菩薩諸莊嚴故取善巧方便於一切處皆示現故取菩提得無礙智故略說菩薩取一切法於一切處悉以明智而現了故是為十若諸菩薩安住此取則能不斷諸菩薩行得一切如來無上無所取法佛子菩薩摩訶薩有十種修何等為十所謂修諸波羅蜜修學修慧修義修法修出離修示現修勤行匪懈修成等正覺修轉正法輪是為十若諸菩薩安住其中則得無上修修一切法佛子菩薩摩訶薩有十種成就佛法何等為十所謂不離善知識成就佛法深信佛語成就佛法不謗正法成就佛法以無量無盡善根迴向成就佛法信解如來境界無邊際成就佛法知一切世界境界成就佛法不捨法界境界成就佛法遠離諸魔境界成就佛法正念一切諸佛境界成就佛法樂求如來十力境界成就佛法是為十若諸菩薩安住此法則得成就如來無上大智慧佛子菩薩摩訶薩有十種退失佛法應當遠離何等為十所謂輕慢善知識退失佛法畏生死苦退失佛法厭修菩薩行退失佛法不樂住世間退失佛法躭著三昧退失佛法執取善根退失佛法誹謗正法退失佛法斷菩薩行退失佛法樂二乘道退失佛法嫌恨諸菩薩退失佛法是為十若諸菩薩遠離此法則入菩薩離生道佛子菩薩摩訶薩有十種離生道何等為十所謂出生般若波羅蜜而恒觀察一切眾生是為一遠離諸見而度脫一切見縛眾生是為二不念一切相而不捨一切著相眾生是為三超過三界而常在一切世界是為四永離煩惱而與一切眾生共居是為五得離欲法而常以大悲哀愍一切著欲眾生是為六常樂寂靜而恒示現一切眷屬是為七離世間生而死此生彼起菩薩行是為八不染一切世界法而不斷一切世間所作是為九諸佛菩提已現其前而不捨菩薩一切願行是為十佛子是為菩薩摩訶薩十種離生道出離世間不與世共而亦不雜二乘之行若諸菩薩安住此法則得菩薩決定法。

　　大方廣佛新華嚴經合論卷第八十四


　　音切


洽
　　(乎甲切)。

嬈
　　(乃了切)。

擲
　　(直隻切)。

酬
　　(直由切)。

嫌
　　(戶廉切)。

術
　　(述音)。

舞
　　(文甫切)。

嬉
　　(許其切)。

醜
　　(昌九切)。

陋
　　(漏音)。

詠
　　(為命切)。

夢
　　(莫鳳切)。

讚
　　(作幹切)。

辦
　　(薄莧切)。

諍
　　(側迸切)。

缺
　　(傾雪切)。

潦
　　(郎道切)。

迃
　　(於音于音)。
　　大方廣佛新華嚴經合論卷第八十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　離世間品第三十八之五

　　【經】佛子菩薩摩訶薩有十種決定法何等為十所謂決定於如來種族中生決定於諸佛境界中住決定了知菩薩所作事決定安住諸波羅蜜決定得預如來眾會決定能顯如來種性決定安住如來力決定深入佛菩提決定與一切如來同一身決定與一切如來所住無有二是為十佛子菩薩摩訶薩有十種出生佛法道何等為十所謂隨順善友是出生佛法道同種善根故深心信解是出生佛法道知佛自在故發大誓願是出生佛法道其心寬廣故忍自善根是出生佛法道知業不失故一切劫修行無厭足是出生佛法道盡未來際故阿僧祗世界皆示現是出生佛法道成熟眾生故不斷菩薩行是出生佛法道增長大悲故無量心是出生佛法道一念徧一切虗空界故殊勝行是出生佛法道本所修行無失壞故如來種是出生佛法道令一切眾生樂發菩提心以一切善法資持故是為十若諸菩薩安住此法則得大丈夫名號佛子菩薩摩訶薩有十種大丈夫名號何等為十所謂名為菩提薩埵菩提智所生故名為摩訶薩埵安住大乘故名為第一薩埵證第一法故名為勝薩埵覺悟勝法故名為最勝薩埵智慧最勝故名為上薩埵起上精進故名為無上薩埵開示無上法故名為力薩埵廣知十力故名為無等薩埵世間無比故名為不思議薩埵一念成佛故是為十若諸菩薩得此名號則成就菩薩道佛子菩薩摩訶薩有十種道何等為十所謂一道是菩薩道不捨獨一菩提心故二道是菩薩道出生智慧及方便故三道是菩薩道行空無相無願不著三界故四行是菩薩道懺除罪障隨喜福德恭敬尊重勸請如來善巧迴向無休息故五根是菩薩道安住淨信堅固不動起大精進所作究竟一向正念無異攀緣巧知三昧入出方便善能分別智慧境界故六通是菩薩道所謂天眼悉見一切世界所有眾色知諸眾生死此生彼故天耳悉聞諸佛說法受持憶念廣為眾生隨根演暢故他心智能知他心自在無礙故宿命念憶知過去一切劫數增長善根故神足通隨所應化一切眾生種種為現令樂法故漏盡智現證實際起菩薩行不斷絕故七念是菩薩道所謂念佛於一毛孔見無量佛開悟一切眾生心故念法不離一如來眾會於一切如來眾會中親承妙法隨諸眾生根性欲樂而為演說令悟入故念僧恒相續見無有休息於一切世間見菩薩故念捨了知一切菩薩捨行增長廣大布施心故念戒不捨菩提心以一切善根迴向眾生故念天常憶念兜率陀天宮一生補處菩薩故念眾生智慧方便教化調伏普及一切無間斷故隨順菩提八聖道是菩薩道所謂行正見道遠離一切諸邪見故起正思惟捨妄分別心常隨順一切智故常行正語離語四過順聖言故恒修正業教化眾生令調伏故安住正命頭陀知足威儀審正隨順菩提行四聖種一切過失皆永離故起正精進勤修一切菩薩苦行入佛十力無罣礙故心常正念悉能憶持一切言音除滅世間散動心故心常正定善入菩薩不思議解脫門於一三昧中出生一切諸三昧故入九次第定是菩薩道所謂離欲恚害而以一切語業說法無礙滅除覺觀而以一切智覺觀教化眾生捨離喜愛而見一切佛心大歡喜離世間樂而隨順出世菩薩道樂從此不動入無色定而亦不捨欲色受生雖住滅一切想受定而亦不息菩薩行故學佛十力是菩薩道所謂善知是處非處智善知一切眾生去來現在業報因果智善知一切眾生上中下根不同隨宜說法智善知一切眾生種種無量性智善知一切眾生輭中上解差別令入法方便智徧一切世間一切剎一切三世一切劫普現如來形相威儀而亦不捨菩薩所行智善知一切諸禪解脫及諸三昧若垢若淨時與非時方便出生諸菩薩解脫門智知一切眾生於諸趣中死此生彼差別智於一念中悉知三世一切劫數智善知一切眾生樂欲諸使惑習滅盡智而不捨離諸菩薩行是為十若諸菩薩安住此法則得一切如來無上巧方便道佛子菩薩摩訶薩有無量道無量助道無量修道無量莊嚴道佛子菩薩摩訶薩有十種無量道何等為十所謂虗空無量故菩薩道亦無量法界無邊故菩薩道亦無量眾生界無盡故菩薩道亦無量世界無際故菩薩道亦無量劫數不可盡故菩薩道亦無量一切眾生語言法無量故菩薩道亦無量如來身無量故菩薩道亦無量佛音聲無量故菩薩道亦無量如來力無量故菩薩道亦無量一切智智無量故菩薩道亦無量是為十佛子菩薩摩訶薩有十種無量助道所謂如虗空界無量菩薩集助道亦無量如法界無邊菩薩集助道亦無邊如眾生界無盡菩薩集助道亦無盡如世界無際菩薩集助道亦無際如劫數說不可盡菩薩集助道亦一切世間說不能盡如眾生語言法無量菩薩集助道出生智慧知語言法亦無量如如來身無量菩薩集助道徧一切眾生一切剎一切世一切劫亦無量如佛音聲無量菩薩出一言音周徧法界一切眾生無不聞知故所集助道亦無量如佛力無量菩薩承如來力積集助道亦無量如一切智智無量菩薩積集助道亦如是無有量是為十若諸菩薩安住此法則得如來無量智慧佛子菩薩摩訶薩有十種無量修道何等為十所謂不來不去修身語意業無動作故不增不減修如本性故非有非無修無自性故如幻如夢如影如響如鏡中像如熱時燄如水中月修離一切執著故空無相無願無作修明見三界而集福德不休息故不可說無言說離言說修遠離施設安立法故不壞法界修智慧現知一切法故不壞真如實際修普入真如實際虗空際故廣大智慧修諸有所作力無盡故住如來十力四無所畏一切智智平等修現見一切法無疑惑故是為十若諸菩薩安住此法則得如來一切智無上善巧修佛子菩薩摩訶薩有十種莊嚴道何等為十佛子菩薩摩訶薩不離欲界入色界無色界禪定解脫及諸三昧亦不因此而受彼生是為第一莊嚴道智慧現前入聲聞道不以此道而取出離是為第二莊嚴道智慧現前入辟支佛道而起大悲無有休息是為第三莊嚴道雖有人天眷屬圍遶百千婇女歌舞侍從未曾暫捨禪定解脫及諸三昧是為第四莊嚴道與一切眾生受諸欲樂共相娛樂乃至未曾於一念間捨離菩薩平等三昧是為第五莊嚴道已到一切世間彼岸於諸世法悉無所著而亦不捨度眾生行是為第六莊嚴道安住正道正智正見而能示入一切邪道不取為實不執為淨令彼眾生遠離邪法是為第七莊嚴道常善護持如來淨戒身語意業無諸過失為欲教化犯戒眾生示行一切凡愚之行雖已具足清淨福德住菩薩趣而示生於一切地獄畜生餓鬼及諸險難貧窮等處令彼眾生皆得解脫而實菩薩不生彼趣是為第八莊嚴道不由他教得無盡故智慧光明普能照了一切佛法為一切如來神力所持與一切諸佛同一法身成就一切堅固大人明淨密法安住一切平等諸乘諸佛境界皆現其前具足一切世智光明照見一切諸眾生界能為眾生作知法師而示求正法未曾休息雖實與眾生作無上師而示行尊敬闍棃和尚何以故菩薩摩訶薩善巧方便住菩薩道隨其所應皆為示現是為第九莊嚴道善根具足諸行究竟一切如來所共灌頂到一切法自在彼岸無礙法繒以冠其首其身徧至一切世界普現如來無礙之身於法自在最上究竟轉於無礙清淨法輪一切菩薩自在之法皆已成就而為眾生故於一切國土示現受生與三世諸佛同一境界而不廢菩薩行不捨菩薩法不懈菩薩業不離菩薩道不弛菩薩儀不斷菩薩取不息菩薩巧方便不絕菩薩所作事不厭菩薩生成用不止菩薩住持力何以故菩薩欲疾證阿耨多羅三藐三菩提觀一切智門修菩薩行無休息故是為第十莊嚴道若諸菩薩安住此法則得如來無上大莊嚴道亦不捨菩薩道佛子菩薩摩訶薩有十種足何等為十所謂持戒足殊勝大願悉成滿故精進足集一切菩提分法不退轉故神通足隨眾生欲令歡喜故神力足不離一佛剎往一切佛剎故深心足願求一切殊勝法故堅誓足一切所作咸究竟故隨順足不違一切尊者教故樂法足聞持一切佛所說法不疲懈故法雨足為眾演說無怯弱故修行足一切諸惡悉遠離故是為十若諸菩薩安住此法則得如來無上最勝足若一舉步悉能徧至一切世界佛子菩薩摩訶薩有十種手何等為十所謂深信手於佛所說一向忍可究竟受持故布施手有來求者隨其所欲皆令充滿故先意問訊手舒展右掌相迎引故供養諸佛手集眾福德無疲厭故多聞善巧手悉斷一切眾生疑故令超三界手授與眾生拔出欲泥故置於彼岸手四暴流中救溺眾生故不恡正法手所有妙法悉以開示故善用眾論手以智慧藥滅身心病故恒持智寶手開法光明破煩惱闇故是為十若諸菩薩安住此法則得如來無上手普覆十方一切世界佛子菩薩摩訶薩有十種腹何等為十所謂離諂曲腹心清淨故離幻偽腹性質直故不虗假腹無險詖故無欺奪腹於一切物無所貪故斷煩惱腹具智慧故清淨心腹離諸惡故觀察飲食腹念如實法故觀察無作腹覺悟緣起故覺悟一切出離道腹善成熟深心故遠離一切邊見垢腹令一切眾生得入佛腹故是為十若諸菩薩安住此法則得如來無上廣大腹悉能容受一切眾生佛子菩薩摩訶薩有十種藏何等為十所謂不斷佛種是菩薩藏開示佛法無量威德故增長法種是菩薩藏出生智慧廣大光明故住持僧種是菩薩藏令其得入不退法輪故覺悟正定眾生是菩薩藏善隨其時不踰一念故究竟成熟不定眾生是菩薩藏令因相續無有間斷故為邪定眾生發起大悲是菩薩藏令未來因悉得成就故滿佛十力不可壞因是菩薩藏具降伏魔軍無對善根故最勝無畏大師子吼是菩薩藏令一切眾生皆歡喜故得佛十八不共法是菩薩藏智慧普入一切處故普了知一切眾生一切剎一切法一切佛是菩薩藏於一念中悉明見故是為十若諸菩薩安住此法則得如來無上善根不可壞大智慧藏佛子菩薩摩訶薩有十種心何等為十所謂精勤心一切所作悉究竟故不懈心積集相好福德行故大勇健心摧破一切諸魔軍故如理行心除滅一切諸煩惱故不退轉心乃至菩提終不息故性清淨心知心不動無所著故知眾生心隨其解欲令出離故令入佛法大梵住心知諸眾生種種解欲不以別乘而救護故空無相無願無作心見三界相不取著故卍字相金剛堅固勝藏莊嚴心一切眾生數等魔來乃至不能動一毛故是為十若諸菩薩安住此法則得如來無上大智光明藏心佛子菩薩摩訶薩有十種被甲何等為十所謂被大慈甲救護一切眾生故被大悲甲堪忍一切諸苦故被大願甲一切所作究竟故被迴向甲建立一切佛莊嚴故被福德甲饒益一切諸眾生故被波羅蜜甲度脫一切諸含識故被智慧甲滅一切眾生煩惱闇故被善巧方便甲生普門善根故被一切智心堅固不散亂甲不樂餘乘故被一心決定甲於一切法離疑惑故是為十若諸菩薩安住此法則被如來無上甲冑悉能摧伏一切魔軍佛子菩薩摩訶薩有十種器仗何等為十所謂布施是菩薩器仗摧破一切慳恡故持戒是菩薩器仗棄捨一切毀犯故平等是菩薩器仗斷除一切分別故智慧是菩薩器仗消滅一切煩惱故正命是菩薩器仗遠離一切邪命故善巧方便是菩薩器仗於一切處示現故略說貪瞋癡等一切煩惱是菩薩器仗以煩惱門度眾生故生死是菩薩器仗不斷菩薩行教化眾生故說如實法是菩薩器仗能破一切執著故一切智是菩薩器仗不捨菩薩行門故是為十若諸菩薩安住此法則能除滅一切眾生長夜所集煩惱結使佛子菩薩摩訶薩有十種首何等為十所謂涅槃首無能見頂故尊敬首一切人天所敬禮故廣大勝解首三千界中最為勝故第一善根首三界眾生咸供養故荷戴眾生首成就頂上肉髻相故不輕賤他首於一切處常尊勝故般若波羅蜜首長養一切功德法故方便智相應首普現一切同類身故教化一切眾生首以一切眾生為弟子故守護諸佛法眼首能令三寶種不斷絕故是為十若諸菩薩安住此法則得如來無上大智慧首佛子菩薩摩訶薩有十種眼所謂肉眼見一切色故天眼見一切眾生心故慧眼見一切眾生諸根境界故法眼見一切法如實相故佛眼見如來十力故智眼知見諸法故光明眼見佛光明故出生死眼見涅槃故無礙眼所見無障故一切智眼見普門法界故是為十若諸菩薩安住此法則得如來無上大智慧眼佛子菩薩摩訶薩有十種耳何等為十所謂聞讚歎聲斷除貪愛聞毀呰聲斷除瞋恚聞說二乘不著不求聞菩薩道歡喜踊躍聞地獄等諸苦難處起大悲心發弘誓願聞說人天勝妙之事知彼皆是無常之法聞有讚歎諸佛功德勤加精進令速圓滿聞說六度四攝等法發心修行願到彼岸聞十方世界一切音聲悉知如響入不可說甚深妙義菩薩摩訶薩從初發心乃至道場常聞正法未曾暫息而恒不捨化眾生事是為十若諸菩薩成就此法則得如來無上大智慧耳佛子菩薩摩訶薩有十種鼻何等為十所謂聞諸臭物不以為臭聞諸香氣不以為香香臭俱聞其心平等非香非臭安住於捨若聞眾生衣服臥具及其肢體所有香臭則能知彼貪恚愚癡等分之行若聞諸伏藏草木等香皆如對目前分明辯了若聞下至阿鼻地獄上至有頂眾生之香皆知彼過去所行之行若聞諸聲聞布施持戒多聞慧香住一切智心不令敬動若聞一切菩薩行香以平等慧入如來地聞一切佛智境界香亦不廢捨諸菩薩行是為十若諸菩薩成就此法則得如來無量無邊清淨鼻佛子菩薩摩訶薩有十種舌何等為十所謂開示演說無盡眾生行舌開示演說無盡法門舌讚歎諸佛無盡功德舌演暢詞辯無盡舌開闡大乘助道舌徧覆十方虗空舌普照一切佛剎舌普使眾生悟解舌悉令諸佛歡喜舌降伏一切諸魔外道除滅一切生死煩惱令至涅槃舌是為十若諸菩薩成就此法則得如來徧覆一切諸佛國土無上舌佛子菩薩摩訶薩有十種身何等為十所謂人身為教化一切諸人故非人身為教化地獄畜生餓鬼故天身為教化欲界色界無色界眾生故學身示現學地故無學身示現阿羅漢地故獨覺身教化令入辟支佛地故菩薩身令成就大乘故如來身智水灌頂故意生身善巧出生故無漏法身以無功用示現一切眾生身故是為十若諸菩薩成就此法則得如來無上之身佛子菩薩摩訶薩有十種意何等為十所謂上首意發起一切善根故安住意深信堅固不動故深入意隨順佛法而解故內了意知諸眾生心樂故無亂意一切煩惱不雜故明淨意客塵不能染著故善觀眾生意無有一念失時故善擇所作意未曾一處生過故密護諸根意調伏不令馳散故善入三昧意深入佛三昧無我我所故是為十若諸菩薩安住此法則得一切佛無上意佛子菩薩摩訶薩有十種行何等為十所謂聞法行愛樂於法故說法行利益眾生故離貪恚癡怖畏行調伏自心故欲界行教化欲界眾生故色無色界三昧行令速轉還故趣向法義行速得智慧故一切生處行自在教化眾生故一切佛剎行禮拜供養諸佛故涅槃行不斷生死相續故成滿一切佛法行不捨菩薩法行故是為十若諸菩薩安住此法則得如來無來無去行佛子菩薩摩訶薩有十種住何等為十所謂菩提心住曾不忘失故波羅蜜住不厭助道故說法住增長智慧故阿蘭若住證大禪定故隨順一切智頭陀知足四聖種住少欲少事故深信住荷負正法故親近如來住學佛威儀故出生神通住圓滿大智故得忍住滿足授記故道場住具足力無畏一切佛法故是為十若諸菩薩安住此法則得一切智無上住佛子菩薩摩訶薩有十種坐何等為十所謂轉輪王坐興十善道故四天王坐於一切世間自在安立佛法故帝釋坐與一切眾生為勝主故梵天坐於自他心得自在故師子坐能說法故正法坐以總持辯才力而開示故堅固坐誓願究竟故大慈坐令惡眾生悉歡喜故大悲坐忍一切苦不疲厭故金剛坐降伏眾魔及外道故是為十若諸菩薩安住此法則得如來無上正覺坐佛子菩薩摩訶薩有十種臥何等為十所謂寂靜臥身心憺怕故禪定臥如理修行故三昧臥身心柔而故梵天臥不惱自他故善業臥於後不悔故正信臥不可傾動故正道臥善友開覺故妙願臥善巧迴向故一切事畢臥所作成辦故捨諸功用臥一切慣習故是為十若諸菩薩安住此法則得如來無上大法臥悉能開悟一切眾生佛子菩薩摩訶薩有十種所住處何等為十所謂以大慈為所住處於一切眾生心平等故以大悲為所住處不輕未學故以大喜為所住處離一切憂惱故以大捨為所住處於有為無為平等故以一切波羅蜜為所住處菩提心為首故以一切空為所住處善巧觀察故以無相為所住處不出正位故以無願為所住處觀察受生故以念慧為所住處忍法成滿故以一切法平等為所住處得授記莂故是為十若諸菩薩安住此法則得如來無上無礙所住處佛子菩薩摩訶薩有十種所行處何等為十所謂以正念為所行處滿足念處故以諸趣為所行處正覺法趣故以智慧為所行處得佛歡喜故以波羅蜜為所行處滿足一切智智故以四攝為所行處教化眾生故以生死為所行處積集善根故以與一切眾生雜談戲為所行處隨應教化令永離故以神通為所行處知一切眾生諸根境界故以善巧方便為所行處般若波羅蜜相應故以道場為所行處成一切智而不斷菩薩行故是為十若諸菩薩安住此法則得如來無上大智慧所行處佛子菩薩摩訶薩有十種觀察何等為十所謂知諸業觀察微細悉見故知諸趣觀察不取眾生故知諸根觀察了達無根故知諸法觀察不壞法界故見佛法觀察勤修佛眼故得智慧觀察如理說法故無生忍觀察決了佛法故不退地觀察滅一切煩惱超出三界二乘地故灌頂地觀察於一切佛法自在不動故善覺智三昧觀察於一切十方施作佛事故是為十若諸菩薩安住此法則得如來無上大觀察智佛子菩薩摩訶薩有十種普觀察何等為十所謂普觀一切諸來求者以無違心滿其意故普觀一切犯戒眾生安置如來淨戒中故普觀一切害心眾生安置如來忍力中故普觀一切懈怠眾生勸令精勤不捨荷負大乘擔故普觀一切亂心眾生令住如來一切智地無散動故普觀一切惡慧眾生令除疑惑破有見故普觀一切平等善友順其教命住佛法故普觀一切所聞之法疾得證見最上義故普觀一切無邊眾生常不捨離大悲力故普觀一切諸佛之法速得成就一切智故是為十若諸菩薩安住此法則得如來無上大智慧普觀察佛子菩薩摩訶薩有十種奮迅何等為十所謂牛王奮迅暎蔽一切天龍夜叉乾闥婆等諸大眾故象王奮迅心善調柔荷負一切諸眾生故龍王奮迅興大法密雲曜解脫電光震如實義雷降諸根力覺分禪定解脫三昧甘露雨故大金翅鳥王奮迅竭貪愛水破愚癡[穀-禾+卵]搏撮煩惱諸惡毒龍令出生死大苦海故大師子王奮迅安住無畏平等大智以為器仗摧伏眾魔及外道故勇健奮迅能於生死大戰陣中摧滅一切煩惱怨故大智奮迅知蘊界處及諸緣起自在開示一切法故陀羅尼奮迅以念慧力持法不忘隨眾生根為宣說故辯才奮迅無礙迅疾分別一切咸令受益心歡喜故如來奮迅一切智智助道之法皆悉成滿以一念相應慧所應得者一切皆得所應悟者一切皆悟坐師子座降魔怨敵成阿耨多羅三藐三菩提故是為十若諸菩薩安住此法則得諸佛於一切法無上自在奮迅佛子菩薩摩訶薩有十種師子吼何等為十所謂唱言我當必定成正等覺是菩提心大師子吼我當令一切眾生未度者度未脫者脫未安者安未涅槃者令得涅槃是大悲大師子吼我當令佛法僧種無有斷絕是報如來恩大師子吼我當嚴淨一切佛剎是究竟堅誓大師子吼我當除滅一切惡道及諸難處是自持淨戒大師子吼我當滿足一切諸佛身語及意相好莊嚴是求福無厭大師子吼我當成滿一切諸佛所有智慧是求智無厭大師子吼我當除滅一切眾魔及諸魔業是修正行斷諸煩惱大師子吼我當了知一切諸法無我無眾生無壽命無補伽羅空無相無願淨如虗空是無生法忍大師子吼最後生菩薩震動一切諸佛國土悉令嚴淨是時一切釋梵四王咸來讚請唯願菩薩以無生法而現受生菩薩則以無礙慧眼普觀世間一切眾生無如我者即於王宮示現誕生自行七步大師子吼我於世間最勝第一我當永盡生死邊際是如說而作大師子吼是為十若諸菩薩安住此法則得如來無上大師子吼佛子菩薩摩訶薩有十種清淨施何等為十所謂平等施不簡眾生故隨意施滿其所願故不亂施令得利益故隨宜施知上中下故不住施不求果報故開捨施心不戀著故一切施究竟清淨故迴向菩提施遠離有為無為故教化眾生施乃至道場不捨故三輪清淨施於施者受者及以施物正念觀察如虗空故是為十若諸菩薩安住此法則得如來無上清淨廣大施佛子菩薩摩訶薩有十種清淨戒何等為十所謂身清淨戒護身三惡故語清淨戒離語四過故心清淨戒永離貪瞋邪見故不破一切學處清淨戒於一切人天中作尊主故守護菩提心清淨戒不樂小乘故守護如來所制清淨戒乃至微細罪生大怖畏故隱密護持清淨戒善拔犯戒眾生故不作一切惡清淨戒誓修一切善法故遠離一切有見清淨戒於戒無著故守護一切眾生清淨戒發起大悲故是為十若諸菩薩安住此法則得如來無上無過失清淨戒佛子菩薩摩訶薩有十種清淨忍何等為十所謂安受呰辱清淨忍護諸眾生故安受刀杖清淨忍善護自他故不生恚害清淨忍其心不動故不責卑賤清淨忍為上能寬故有歸咸救清淨忍捨自身命故遠離我慢清淨忍不輕未學故殘毀不瞋清淨忍觀察如幻故有犯無報清淨忍不見自他故不隨煩惱清淨忍離諸境界故隨順菩薩真實智知一切法無生清淨忍不由他教入一切智境界故是為十若諸菩薩安住其中則得一切諸佛不由他悟無上法忍佛子菩薩摩訶薩有十種清淨精進何等為十所謂身清淨精進承事供養諸佛菩薩及諸師長尊重福田不退轉故語清淨精進隨所聞法廣為他說讚佛功德無疲倦故意清淨精進善能入出慈悲喜捨禪定解脫及諸三昧無休息故正直心清淨精進無誑無諂無曲無偽一切勤修無退轉故增勝心清淨精進志常趣求上上智慧願具一切白淨法故不唐捐清淨精進攝取布施戒忍多聞及不放逸乃至菩提無中息故摧伏一切魔清淨精進悉能除滅貪欲瞋恚愚癡邪見一切煩惱諸纏蓋故成滿智慧光清淨精進有所施為悉善觀察咸使究竟不令後悔得一切佛不共法故無來無去清淨精進得如實智入法界門身語及心皆悉平等了相非相無所著故成就法光清淨精進超過諸地得佛灌頂以無漏身而示歿生出家成道說法滅度具足如是普賢事故是為十若諸菩薩安住此法則得如來無上大清淨精進。

　　大方廣佛新華嚴經合論卷第八十五


　　音切


闍
　　(食遮切)。

欺
　　(怯宜切)。

荷
　　(乎我切)。

臭
　　(尺救切)。

弛
　　(式是切)。

憺
　　(徒敢切)。

怕
　　(普白切)。

[穀-禾+卵]
　　(苦角切)。

中
　　(陟仲切)。

瀑
　　(蒲木切)。
　　大方廣佛新華嚴經合論卷第八十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　離世間品第三十八之六

　　【經】佛子菩薩摩訶薩有十種清淨禪何等為十所謂常樂出家清淨禪捨一切所有故得真善友清淨禪示教正道故住阿蘭若忍風雨等清淨禪離我我所故離憒閙眾生清淨禪常樂寂靜故心業調柔清淨禪守護諸根故心智寂滅清淨禪一切音聲諸禪定刾不能亂故覺道方便清淨禪觀察一切皆現證故離於味著清淨禪不捨欲界故發起通明清淨禪知一切眾生根性故自在遊戲清淨禪入佛三昧知無我故是為十若諸菩薩安住其中則得如來無上大清淨禪佛子菩薩摩訶薩有十種清淨慧何等為十所謂知一切因清淨慧不壞果報故知一切緣清淨慧不違和合故知不斷不常清淨慧了達緣起皆如實故拔一切見清淨慧於眾生相無取捨故觀一切眾生心行清淨慧了知如幻故廣大辯才清淨慧分別諸法問答無礙故一切諸魔外道聲聞獨覺所不能知清淨慧深入一切如來智故見一切佛微妙法身見一切眾生本性清淨見一切法皆悉寂滅見一切剎同於虗空清淨慧知一切相皆無礙故一切總持辯才方便波羅蜜清淨慧令得一切最勝智故一念相應金剛智了一切法平等清淨慧得一切法最尊智故是為十若諸菩薩安住其中則得如來無障礙大智慧佛子菩薩摩訶薩有十種清淨慈何等為十所謂等心清淨慈普攝眾生無所簡擇故饒益清淨慈隨有所作皆令歡喜故攝物同己清淨慈究竟皆令出生死故不捨世間清淨慈心常緣念集善根故能至解脫清淨慈普使眾生除滅一切諸煩惱故出生菩提清淨慈普使眾生發求一切智心故世間無礙清淨慈放大光明平等普照故充滿虗空清淨慈救護眾生無處不至故法緣清淨慈證於如如真實法故無緣清淨慈入於菩薩離生性故是為十若諸菩薩安住此法則得如來無上廣大清淨慈佛子菩薩摩訶薩有十種清淨悲何等為十所謂無儔伴清淨悲獨發其心故無疲厭清淨悲代一切眾生受苦不以為勞故難處受生清淨悲為度眾生故善趣受生清淨悲示現無常故為邪定眾生清淨悲歷劫不捨弘誓故不著己樂清淨悲普與眾生快樂故不求恩報清淨悲修潔其心故能除顛倒清淨悲說如實法故菩薩摩訶薩知一切法本性清淨無染著無熱惱以客塵煩惱故而受眾苦如是知已於諸眾生而起大悲名本性清淨為說無垢清淨光明法故菩薩摩訶薩知一切法如空中鳥跡眾生癡翳不能照了觀察於彼起大悲心名真實智為其開示涅槃法故是為十若諸菩薩安住此法則得如來無上廣大清淨悲佛子菩薩摩訶薩有十種清淨喜何等為十所謂發菩提心清淨喜悉捨所有清淨喜不嫌棄破戒眾生而教化成就清淨喜能忍受造惡眾生誓願救度清淨喜捨身求法不生悔心清淨喜自捨欲樂常樂法樂清淨喜令一切眾生捨資生樂常樂法樂清淨喜見一切佛恭敬供養無有厭足法界平等清淨喜令一切眾生愛樂禪定解脫三昧遊戲入出清淨喜心樂具行順菩薩道一切苦行證得牟尼寂靜不動無上定慧清淨喜是為十若諸菩薩安住此法則得如來無上廣大清淨喜佛子菩薩摩訶薩有十種清淨捨何等為十所謂一切眾生恭敬供養不生愛著清淨捨一切眾生輕慢毀辱不生瞋恚清淨捨常行世間不為世間八法所染清淨捨於法器眾生待時而化於無法器亦不生嫌清淨捨不求二乘學無學法清淨捨心常遠離一切欲樂順煩惱法清淨捨不歎二乘厭離生死清淨捨遠離一切世間語非涅槃語非離欲語不順理語惱亂他語聲聞獨覺語略說乃至一切障菩薩道語皆悉遠離清淨捨或有眾生根已成熟發生念慧而未能知最上之法待時方化清淨捨或有眾生菩薩往昔已曾教化至於佛地方可調伏彼亦待時清淨捨菩薩摩訶薩於彼二人無高無下無取無捨遠離一切種種分別恒住正定入如實法心得堪忍清淨捨是為十若諸菩薩安住其中則得如來無上廣大清淨捨佛子菩薩摩訶薩有十種義何等為十所謂多聞義堅固修行故法義善巧思擇故空義第一義空故寂靜義離諸眾生諠憒故不可說義不著一切語言故如實義了達三世平等故法界義一切諸法一味故真如義一切如來順入故實際義了知究竟如實故大般涅槃義滅一切苦而修菩薩諸行故是為十若諸菩薩安住此法則得一切智無上義佛子菩薩摩訶薩有十種法何等為十所謂真實法如說修行故離取法能取所取悉離故無諍法無有一切惑諍故寂滅法滅除一切熱惱故離欲法一切貪欲皆斷故無分別法攀緣分別永息故無生法猶如虗空不動故無為法離生住滅諸相故本性法自性無染清淨故捨一切烏波提涅槃法能生一切菩薩行修習不斷故是為十若諸菩薩安住其中則得如來無上廣大法佛子菩薩摩訶薩有十種福德助道具何等為十所謂勸眾生起菩提心是菩薩福德助道具不斷三寶種故隨順十種迴向是菩薩福德助道具斷一切不善法集一切善法故智慧誘誨是菩薩福德助道具超過三界福德故心無疲倦是菩薩福德助道具究竟度脫一切眾生故悉捨內外一切所有是菩薩福德助道具於一切物無所著故為滿足相好精進不退是菩薩福德助道具開門大施無所限故上中下三品善根悉以迴向無上菩提心無所輕是菩薩福德助道具善巧方便相應故於邪定下劣不善眾生皆生大悲不懷輕賤是菩薩福德助道具常起大人弘誓心故恭敬供養一切如來於一切菩薩起如來想令一切眾生皆生歡喜是菩薩福德助道具守本志願極堅牢故菩薩摩訶薩於阿僧祇劫積集善根自欲取證無上菩提如在掌中然悉捨與一切眾生心無憂惱亦無悔恨其心廣大等虗空界此是菩薩福德助道具起大智慧證大法故是為十若諸菩薩安住其中則具足如來無上廣大福德聚佛子菩薩摩訶薩有十種智慧助道具何等為十所謂親近多聞真善知識恭敬供養尊重禮拜種種隨順不違其教是為一一切正直無虗矯故永離憍慢常行謙敬身語意業無有麤獷柔和善順不偽不曲是為二其身堪作佛法器故念慧隨覺未曾散亂慚媿柔和心安不動常憶六念常行六敬常隨順住六堅固法是為三與十種智為方便故樂法樂義以法為樂常樂聽聞無有厭足捨離世論及世言說專心聽受出世間語遠離小乘入大乘慧是為四一心憶念無散動故六波羅蜜心專荷負四種梵住行已成熟隨順明法悉善修行聰敏智人皆勤請問遠離惡趣歸向善道心常愛樂正念觀察調伏己情守護他意是為五堅固修行真實行故常樂出離不著三有恒覺自心僧無惡念三覺已絕三業皆善決定了知心之自性是為六能令自他心清淨故觀察五蘊皆如幻事界如毒蛇處如空聚一切諸法如幻如燄如水中月如夢如影如響如像如空中畫如旋火輪如虹蜆色如日月光無相無形非常非斷不來不去亦無所住如是觀察知一切法無生無滅是為七知一切法性空寂故菩薩摩訶薩聞一切法無我無眾生無壽者無補伽羅無心無境無貪瞋癡無身無物無主無待無著無行如是一切皆無所有悉歸寂滅聞已深信不疑不謗是為八以能成就圓滿解故菩薩摩訶薩善調諸根如理修行恒住止觀心意寂靜一切動念皆悉不生無我無人無作無行無計我想無計我業無有瘡疣無有瘢痕亦無於此所得之忍身語意業無來無去無有精進亦無勇猛觀一切眾生一切諸法心皆平等而無所住非此岸非彼岸此彼性離無所從來無所至去常以智慧如是思惟是為九到分別相彼岸處故菩薩摩訶薩見緣起法故見法清淨見法清淨故見國土清淨見國土清淨故見虗空清淨見虗空清淨故見法界清淨見法界清淨故見智慧清淨是為十修行積集一切智故佛子是為菩薩摩訶薩十種智慧助道具若諸菩薩安住此法則得如來一切法無障礙清淨微妙智慧聚佛子菩薩摩訶薩有十種明足何等為十所謂善分別諸法明足不取著諸法明足離顛倒見明足智慧光照諸根明足巧發起正精進明足能深入真諦智明足滅煩惱業成就盡智無生智明足天眼智普觀察明足宿住念知前際清淨明足漏盡神通智斷眾生諸漏明足是為十若諸菩薩安住此法則得如來於一切佛法無上大光明佛子菩薩摩訶薩有十種求法何等為十所謂直心求法無有諂誑故精進求法遠離懈慢故一向求法不惜身命故為除一切眾生煩惱求法不為名利恭敬故為饒益自他一切眾生求法不但自利故為入智慧求法不樂文字故為出生死求法不貪世樂故為度眾生求法發菩提心故為斷一切眾生疑求法令無猶豫故為滿足佛法求法不樂餘乘故是為十若諸菩薩安住此法則得不由他教一切佛法大智慧佛子菩薩摩訶薩有十種明了法何等為十所謂隨順世俗生長善根是童蒙凡夫明了法得無礙不壞信覺法自性是隨信行人明了法勤修習法隨順法住是隨法行人明了法遠離八邪向八正道是第八人明了法除滅眾結斷生死漏見真實諦是須陀洹人明了法觀味是患知無往來是斯陀含人明了法不樂三界求盡有漏於受生法乃至一念不生愛著是阿那含人明了法獲六神通得八解脫九定四辯悉皆成就是阿羅漢人明了法性樂觀察一味緣起心常寂靜知足少事解因自得悟不由他成就種種神通智慧是辟支佛人明了法智慧廣大諸根明利常樂度脫一切眾生勤修福智助道之法如來所有十力無畏一切功德具足圓滿是菩薩人明了法是為十若諸菩薩安住此法則得如來無上大智明了法佛子菩薩摩訶薩有十種修行法何等為十所謂恭敬尊重諸善知識修行法常為諸天之所覺悟修行法於諸佛所常懷慚愧修行法哀愍眾生不捨生死修行法事必究竟心無變動修行法專念隨逐發大乘心諸菩薩眾精勤修學修行法遠離邪見勤求正道修行法摧破眾魔及煩惱業修行法知諸眾生根性勝劣而為說法令住佛地修行法安住無邊廣大法界除滅煩惱令身清淨修行法是為十若諸菩薩安住其中則得如來無上修行法佛子菩薩摩訶薩有十種魔何等為十所謂蘊魔生諸取故煩惱魔恒雜染故業魔能障礙故心魔起高慢故死魔捨生處故天魔自憍縱故善根魔恒執取故三昧魔久躭味故善知識魔起著心故菩提法智魔不願捨離故是為十菩薩摩訶薩應作方便速求遠離佛子菩薩摩訶薩有十種魔業何等為十所謂忘失菩提心修諸善根是為魔業惡心布施瞋心持戒捨惡性人遠懈怠者輕慢亂意譏嫌惡慧是為魔業於甚深法心生慳恡有堪化者而不為說若得財利恭敬供養雖非法器而強為說是為魔業不樂聽聞諸波羅蜜假使聞說而不修行雖亦修行多生懈怠以懈怠故志意狹劣不求無上大菩提法是為魔業遠善知識近惡知識樂求二乘不樂受生志尚涅槃離欲寂靜是為魔業於菩薩所起瞋恚心惡眼視之求其罪釁說其過惡斷彼所有財利供養是為魔業誹謗正法不樂聽聞假使得聞便生毀呰見人說法不生尊重言自說是餘說悉非是為魔業樂學世論巧述文詞開闡二乘隱覆深法或以妙義授非其人遠離菩提住於邪道是為魔業已得解脫已安隱者常樂親近而供養之未得解脫未安隱者不肯親近亦不教化是為魔業增長我慢無有恭敬於諸眾生多行惱害不求正法真實智慧其心弊惡難可開悟是為魔業是為十菩薩摩訶薩應速遠離勤求佛業佛子菩薩摩訶薩有十種捨離魔業何等為十所謂近善知識恭敬供養捨離魔業不自尊舉不自讚歎捨離魔業於佛深法信解不謗捨離魔業未曾忘失一切智心捨離魔業勤修妙行恒不放逸捨離魔業常求一切菩薩藏法捨離魔業恒演說法心無疲倦捨離魔業歸依十方一切諸佛起救護想捨離魔業信受憶念一切諸佛神力加持捨離魔業與一切菩薩同種善根平等無二捨離魔業是為十若諸菩薩安住此法則能出離一切魔道佛子菩薩摩訶薩有十種見佛何等為十所謂於安住世間成正覺佛無著見願佛出生見業報佛深信見住持佛隨順見涅槃佛深入見法界佛普至見心佛安住見三昧佛無量無依見本性佛明了見隨樂佛普受見是為十若諸菩薩安住此法則常得見無上如來佛子菩薩摩訶薩有十種佛業何等為十所謂隨時開導是佛業令正修行故夢中令見是佛業覺昔善根故為他演說所未聞經是佛業令生智斷疑故為悔纏所纏者說出離法是佛業令離疑心故若有眾生起慳恡心乃至惡慧心二乘心損害心疑惑心散動心憍慢心為現如來眾相莊嚴身是佛業生長過去善根故於正法難遇時廣為說法令其聞已得陀羅尼智神通智普能利益無量眾生是佛業勝解清淨故若有魔事起能以方便現虗空界等聲說不損惱他法以為對治令其開悟眾魔聞已威光歇滅是佛業志樂殊勝威德大故其心無間常自守護不令證入二乘正位若有眾生根性未熟終不為說解脫境界是佛業本願所作故生死結漏一切皆離修菩薩行相續不斷以大悲心攝取眾生令其起行究竟解脫是佛業不斷修行菩薩行故菩薩摩訶薩了達自身及以眾生本來寂滅不驚不怖而勤修福智無有厭足雖知一切法無有造作而亦不捨諸法自相雖於諸境界永離貪欲而常樂瞻奉諸佛色身雖知不由他悟入於法而種種方便求一切智雖知諸國土皆如虗空而常樂莊嚴一切佛剎雖恒觀察無人無我而教化眾生無有疲厭雖於法界本來不動而以神通智力現眾變化雖已成就一切智智而修菩薩行無有休息雖知諸法不可言說而轉淨法輪令眾心喜雖能示現諸佛神力而不厭捨菩薩之身雖現入於大般涅槃而一切處示現受生能作如是權實雙行法是佛業是為十若諸菩薩安住其中則得不由他教無上無師廣大業佛子菩薩摩訶薩有十種慢業何等為十所謂於師僧父母沙門婆羅門住於正道向正道者尊重福田所而不恭敬是慢業或有法師獲最勝法乘於大乘知出要道得陀羅尼演說契經廣大之法無有休息而於其所起高慢心及於所說法不生恭敬是慢業於眾會中聞說妙法不肯歎美令人信受是慢業好起過慢自高凌物不見己失不知自短是慢業好起過過慢見有德人應讚不讚見他讚歎不生歡喜是慢業見有法師為人說法知是法是律是真實是佛語為嫌其人亦嫌其法自起誹謗亦令他謗是慢業自求高座自稱法師應受供給不應執事見有耆舊久修行人不起逢迎不肯承事是慢業見有德人顰蹙不喜言辭麤獷伺其過失是慢業見有聰慧知法之人不肯親近恭敬供養不肯諮問何等為善何等不善何等應作何等不應作作何等業於長夜中而得種種利益安樂愚癡頑很我慢所吞終不能見出要之道是慢業復有眾生慢心所覆諸佛出世不能親近恭敬供養新善不起舊善消滅不應說而說不應諍而諍未來必墮險難深坑於百千劫尚不值佛何況聞法但以曾發菩提心故終自醒悟是慢業是為十若諸菩薩離此慢業則得十種智業何等為十所謂信解業報不壞因果是智業不捨菩提心常念諸佛是智業近善知識恭敬供養其心尊重終無厭怠是智業樂法樂義無有厭足遠離邪念勤修正念是智業於一切眾生離於我慢於諸菩薩起如來想愛重正法如惜己身尊奉如來如護己命於修行者生諸佛想是智業身語意業無諸不善讚美賢聖隨順菩提是智業不壞緣起離諸邪見破暗得明照一切法是智業十種迴向隨順修行於諸波羅蜜起慈母想於善巧方便起慈父想以清淨心入菩提舍是智業施戒多聞止觀福慧如是一切助道之法常勤積集無有厭倦是智業若有一業為佛所讚能破眾魔煩惱鬥諍能離一切障蓋纏縛能教化調伏一切眾生能隨順智慧攝取正法能嚴淨佛剎能發起通明皆勤修習無有懈退是智業是為十若諸菩薩安住其中則得如來一切善巧方便無上大智業佛子菩薩摩訶薩有十種魔所攝持何等為十所謂懈怠心魔所攝持志樂狹劣魔所攝持於少行生足魔所攝持受一非餘魔所攝持不發大願魔所攝持樂處寂滅斷除煩惱魔所攝持永斷生死魔所攝持捨菩薩行魔所攝持不化眾生魔所攝持疑謗正法魔所攝持是為十若諸菩薩能棄捨此魔所攝持則得十種佛所攝持何等為十所謂初始能發菩提之心佛所攝持於生生中持菩提心不令忘失佛所攝持覺諸魔事悉能速離佛所攝持聞諸波羅蜜如說修行佛所攝持知生死苦而不厭惡佛所攝持觀甚深法得無量果佛所攝持為諸眾生說二乘法而不證取彼乘解脫佛所攝持樂觀無為法而不住其中於有為無為不生二想佛所攝持至無生處而現受生佛所攝持雖證得一切智而起菩薩行不斷菩薩種佛所攝持是為十若諸菩薩安住其中則得諸佛無上攝持力佛子菩薩摩訶薩有十種法所攝持何等為十所謂知一切行無常法所攝持知一切行苦法所攝持知一切行無我法所攝持知一切法寂滅涅槃法所攝持知諸法從緣起無緣則不起法所攝持知不正思惟故起於無明無明起故乃至老死起不正思惟滅故無明滅無明滅故乃至老死滅法所攝持知三解脫門出生聲聞乘證無諍法出生獨覺乘法所攝持知六波羅蜜四攝法出生大乘法所攝持知一切剎一切法一切眾生一切世是佛智境界法所攝持知斷一切念捨一切取離前後際隨順涅槃法所攝持是為十若諸菩薩安住其中則得一切諸佛無上法所攝持佛子菩薩摩訶薩住兜率天有十種所作業何等為十所謂為欲界諸天子說厭離法言一切自在皆是無常一切快樂悉當衰謝勸彼諸天發菩提心是為第一所作業為色界諸天說入出諸禪解脫三昧若於其中而生愛著因愛復起身見邪見無明等者則為其說如實智慧若於一切色非色法起顛倒想以為清淨為說不淨皆是無常勸其令發菩提之心是為第二所作業菩薩摩訶薩住兜率天入三昧名光明莊嚴身放光明徧照三千大千世界隨眾生心以種種音而為說法眾生聞已信心清淨命終生於兜率天中勸其令發菩提之心是為第三所作業菩薩摩訶薩在兜率天以無障礙眼普見十方兜率天中一切菩薩彼諸菩薩皆亦見此互相見已論說妙法謂降神母胎初生出家往詣道場具大莊嚴而復示現往昔已來所行之行以彼行故成此大智所有功德不離本處而能示現如是等事是為第四所作業菩薩摩訶薩住兜率天十方一切兜率天宮諸菩薩眾皆悉來集恭敬圍遶爾時菩薩摩訶薩欲令彼諸菩薩皆滿其願生歡喜故隨彼菩薩所應住地所行所斷所修所證演說法門彼諸菩薩聞說法已皆大歡喜得未曾有各還本土所住宮殿是為第五所作業菩薩摩訶薩住兜率天時欲界主天魔波旬為欲壞亂菩薩業故眷屬圍遶詣菩薩所爾時菩薩為摧伏魔軍故住金剛道所攝般若波羅蜜方便善巧智慧門以柔輭麤獷二種語而為說法令魔波旬不得其便魔見菩薩自在威力皆發阿耨多羅三藐三菩提心是為第六所作業菩薩摩訶薩住兜率天知欲界諸天子不樂聞法爾時菩薩出大音聲徧告之言今日菩薩當於宮中現希有事若欲見者宜速往詣時諸天子聞是語已無量百千億那由他皆來集會爾時菩薩見諸天眾皆來集已為現宮中諸希有事彼諸天子曾未見聞既得見已皆大歡喜其心醉沒又於樂中出聲告言諸仁者一切諸行皆悉無常一切諸行皆悉是苦一切諸法皆悉無我涅槃寂滅又復告言汝等皆應修菩薩行皆當圓滿一切智智彼諸天子聞此法音憂歎咨嗟而生厭離靡不皆發菩提之心是為第七所作業菩薩摩訶薩住兜率宮不捨本處悉能往詣十方無量一切佛所見諸如來親近禮拜恭敬聽法爾時諸佛欲令菩薩獲得最上灌頂法故為說菩薩地名一切神通以一念相應慧具足一切最勝功德入一切智智位是為第八所作業菩薩摩訶薩住兜率宮為欲供養諸如來故以大神力興起種種諸供養具名殊勝可樂徧法界虗空界一切世界供養諸佛彼世界中無量眾生見此供養皆發阿耨多羅三藐三菩提心是為第九所作業菩薩摩訶薩住兜率天出無量無邊如幻如影法門周徧十方一切世界示現種種色種種相種種形體種種威儀種種事業種種方便種種譬喻種種言說隨眾生心皆令歡喜是為第十所作業佛子是為菩薩摩訶薩住兜率天十種所作業若諸菩薩成就此法則能於後下生人間佛子菩薩摩訶薩於兜率天將下生時現十種事何等為十佛子菩薩摩訶薩於兜率天下生之時從於足下放大光明名安樂莊嚴普照三千大千世界一切惡趣諸難眾生觸斯光者莫不皆得離苦安樂得安樂已悉知將有奇特大人出興于世是為第一所示現事佛子菩薩摩訶薩於兜率天下生之時從於眉間白毫相中放大光明名曰覺悟普照三千大千世界照彼宿世一切同行諸菩薩身彼諸菩薩蒙光照已咸知菩薩將欲下生各各出興無量供具詣菩薩所而為供養是為第二所示現事佛子菩薩摩訶薩於兜率天將下生時於右掌中放大光明名清淨境界悉能嚴淨一切三千大千世界其中若有已得無漏諸辟支佛覺斯光者即捨壽命若不覺者光明力故徙置他方餘世界中一切諸魔及諸外道有見眾生皆亦徙置他方世界唯除諸佛神力所持應化眾生是為第三所示現事佛子菩薩摩訶薩於兜率天將下生時從其兩膝放大光明名清淨莊嚴普照一切諸天宮殿下從護世上至淨居靡不周徧彼諸天等咸知菩薩於兜率天將欲下生俱懷戀慕悲歎憂惱各持種種華鬘衣服塗香末香幡蓋妓樂詣菩薩所恭敬供養隨逐下生乃至涅槃是為第四所示現事佛子菩薩摩訶薩在兜率天將下生時於卍字金剛莊嚴心藏中放大光明名無能勝幢普照十方一切世界金剛力士時有百億金剛力士皆悉來集隨逐侍衛始於下生乃至涅槃是為第五所示現事佛子菩薩摩訶薩於兜率天將下生時從其身上一切毛孔放大光明名分別眾生普照一切大千世界徧觸一切諸菩薩身復觸一切諸天世人諸菩薩等咸作是念我應住此供養如來教化眾生是為第六所示現事佛子菩薩摩訶薩於兜率天將下生時從大摩尼寶藏殿中放大光明名善住觀察照此菩薩當生之處所託王宮其光照已諸餘菩薩皆共隨逐下閻浮提若於其家若其聚落若其城邑而現受生為欲教化諸眾生故是為第七所示現事佛子菩薩摩訶薩於兜率天臨下生時從天宮殿及大樓閣諸莊嚴中放大光明名一切宮殿清淨莊嚴照所生母腹光明照已令菩薩母安隱快樂具足成就一切功德其母腹中自然而有廣大樓閣大摩尼寶而為莊嚴為欲安處菩薩身故是為第八所示現事佛子菩薩摩訶薩於兜率天臨下生時從兩足下放大光明名為善住若諸天子及諸梵天其命將終蒙光照觸皆得住壽供養菩薩從初下生乃至涅槃是為第九所示現事佛子菩薩摩訶薩於兜率天臨下生時從隨好中放大光明名日月莊嚴示現菩薩種種諸業時諸人天或見菩薩住兜率天或見入胎或見初生或見出家或見成道或見降魔或見轉法輪或見入涅槃是為第十所示現事佛子菩薩摩訶薩於身於座於宮殿於樓閣中放如是等百萬阿僧祇光明悉現種種諸菩薩業現是業已具足一切功德法故從兜率天下生人間佛子菩薩摩訶薩示現處胎有十種事何等為十佛子菩薩摩訶薩為欲成就小心劣解諸眾生故不欲令彼起如是念今此菩薩自然化生智慧善根不從修得是故菩薩示現處胎是為第一事菩薩摩訶薩為成熟父母及諸眷屬宿世同行眾生善根示現處胎何以故彼皆應以見於處胎成熟所有諸善根故是為第二事菩薩摩訶薩入母胎時正念正知無有迷惑住母胎已心恒正念亦無錯亂是為第三事菩薩摩訶薩在母胎中常演說法十方世界諸大菩薩釋梵四王皆來集會悉令獲得無量神力無邊智慧菩薩處胎成就如是辯才勝用是為第四事菩薩摩訶薩在母胎中集大眾會以本願力教化一切諸菩薩眾是為第五事菩薩摩訶薩於人中成佛應具人間最勝受生以此示現處於母胎是為第六事菩薩摩訶薩在母胎中三千大千世界眾生悉見菩薩如明鏡中見其面像爾時大心天龍夜叉乾闥婆阿脩羅迦樓羅緊那羅摩睺羅伽人非人等皆詣菩薩恭敬供養是為第七事菩薩摩訶薩在母胎中他方世界一切最後生菩薩在母胎者皆來共會說大集法門名廣大智慧藏是為第八事菩薩摩訶薩在母胎時入離垢藏三昧以三昧力於母胎中現大宮殿種種嚴飾悉皆妙好兜率天宮不可為比而令母身安隱無患是為第九事菩薩摩訶薩住母胎時以大威力興供養具名開大福德離垢藏普徧十方一切世界供養一切諸佛如來彼諸如來咸為演說無邊菩薩住處法界藏是為第十事佛子是為菩薩摩訶薩示現處胎十種事若諸菩薩了達此法則能示現甚微細趣。

　　大方廣佛新華嚴經合論卷第八十六


　　音切


憒
　　(古對切)。

閙
　　(女教切)。

刺
　　(七四切)。

儔
　　(直由切)。

諠
　　(許元切)。

矯
　　(居夭切)。

獷
　　(古猛切)。

虹
　　(胡公切)。

蜺
　　(五兮切)。

瘡
　　(初羊切)。

疣
　　(尤音)。

瘢
　　(薄官切)。

痕
　　(戶恩切)。

寡
　　(許覲切)。

顰
　　(脾仁切)。

諮
　　(子辭切)。

頑
　　(五還切)。

很
　　(乎懇切)。

醒
　　(桑形切)。

徒
　　(斯爾切)。
　　大方廣佛新華嚴經合論卷第八十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　離世間品第三十八之七

　　【經】佛子菩薩摩訶薩有十種甚微細趣何等為十所謂在母胎中示現初發菩提心乃至灌頂地在母胎中示現住兜率天在母胎中示現初生在母胎中示現童子地在母胎中示現處王宮在母胎中示現出家在母胎中示現苦行往詣道場成等正覺在母胎中示現轉法輪在母胎中示現般涅槃在母胎中示現大微細謂一切菩薩行一切如來自在神力無量差別門佛子是為菩薩摩訶薩在母胎中十種微細趣若諸菩薩安住此法則得如來無上大智慧微細趣佛子菩薩摩訶薩有十種生何等為十所謂遠離愚癡正念正知生放大光明網普照三千大千世界生住最後有更不受後身生不生不起生知三界如幻生於十方世界普現身三證一切智智身生放一切佛光明普覺悟一切眾生身生入大智觀察三昧身生佛子菩薩生時震動一切佛剎解脫一切眾生除滅一切惡道暎蔽一切諸魔無量菩薩皆來集會佛子是為菩薩摩訶薩十種生為調伏眾生故如是示現佛子菩薩摩訶薩以十事故示現微笑心自誓何等為十所謂菩薩摩訶薩念言一切世間沒在欲泥除我一人無能勉濟如是知已熈怡微笑心自誓復念言一切世間煩惱所盲唯我今者具足智慧如是知已熈怡微笑心自誓又念言我今因此假名身故當得如來充滿三世無上法身如是知已熈怡微笑心自誓菩薩爾時以無障礙眼徧觀十方所有梵天乃至一切大自在天作是念言此等眾生皆自謂為有大智力如是知已熈怡微笑心自誓菩薩爾時觀諸眾生久種善根今皆退沒如是知已熈怡微笑心自誓菩薩觀見世間種子所種雖少獲果甚多如是知已熈怡微笑心自誓菩薩觀見一切眾生蒙佛所教必得利益如是知已熈怡微笑心自誓菩薩觀見過去世中同行菩薩染著餘事不得佛法廣大功德如是知已熈怡微笑心自誓菩薩觀見過去世中共同集會諸天人等至今猶在凡夫之地不能捨離亦不疲厭如是知已熈怡微笑心自誓菩薩爾時為一切如來光明所觸倍加欣慰熈怡微笑心自誓是為十佛子菩薩為調伏眾生故如是示現佛子菩薩摩訶薩以十事故示行七步何等為十所謂現菩薩力故示行七步現施七財故示行七步滿地神願故示行七步現超三界相故示行七步現菩薩最勝行超過象王牛王師子王行故示行七步現金剛地相故示行七步現欲與眾生勇猛力故示行七步現修行七覺寶故示行七步現所得法不由他教故示行七步現於世間最勝無比故示行七步是為十佛子菩薩為調伏眾生故如是示現佛子菩薩摩訶薩以十事故現處童子地何等為十所謂為現通達一切世間文字算計圖書印璽種種業故處童子地為現通達一切世間象馬車乘弧矢劍戟種種業故處童子地為現通達一切世間文筆談論博弈嬉戲種種事故處童子地為現遠離身語意業諸過失故處童子地為現入定住涅槃門周徧十方無量世界故處童子地為現其力超過一切天龍夜叉乾闥婆阿脩羅迦樓羅緊那羅摩睺羅伽釋梵護世人非人等故處童子地為現菩薩色相威光超過一切釋梵護世故處童子地為令躭著欲樂眾生歡喜樂法故處童子地為尊重正法勤供養佛周徧十方一切世界故處童子地為現得佛加被蒙法光明故處童子地是為十佛子菩薩摩訶薩現童子地已以十事故現處王宮何等為十所謂為令宿世同行眾生善根成熟故現處王宮為顯示菩薩善根力故現處王宮為諸人天躭著樂具示現菩薩大威德樂具故現處王宮順五濁世眾生心故現處王宮為現菩薩大威德力能於深宮入三昧故現處王宮為令宿世同願眾生滿其意故現處王宮欲令父母親戚眷屬滿所願故現處王宮欲以妓樂出妙法音供養一切諸如來故現處王宮欲於宮內住微妙三昧始從成佛乃至涅槃皆示現故現處王宮為隨順守護諸佛法故現處王宮是為十最後身菩薩如是示現處王宮已然後出家佛子菩薩摩訶薩以十事故示現出家何等為十所謂為厭居家故示現出家為著家眾生令捨離故示現出家為隨順信樂聖人道故示現出家為宣揚讚歎出家功德故示現出家為顯永離二邊見故示現出家為令眾生離欲樂我樂故示現出家為先現出三界相故示現出家為現自在不屬他故示現出家為顯當得如來十力無畏法故示現出家最後菩薩法應爾故示現出家是為十菩薩以此調伏眾生佛子菩薩摩訶薩為十種事故示行苦行何等為十所謂為成就劣解眾生故示行苦行為拔邪見眾生故示行苦行為不信業報眾生令見業報故示行苦行為隨順雜染世界法應爾故示行苦行示能忍劬勞勤修道故示行苦行為令眾生樂求法故示行苦行為著欲樂我樂眾生故示行苦行為顯菩薩起行殊勝乃至最後生猶不捨勤精進故示行苦行為令眾生樂寂靜法增長善根故示行苦行為諸天世人諸根未熟待時成熟故示行苦行是為十菩薩以此方便調伏一切眾生佛子菩薩摩訶薩往詣道場有十種事何等為十所謂詣道場時照耀一切世界詣道場時震動一切世界詣道場時於一切世界普現其身詣道場時覺悟一切菩薩及一切宿世同行眾生詣道場時示現道場一切莊嚴詣道場時隨諸眾生心之所欲而為現身種種威儀及菩提樹一切莊嚴詣道場時現見十方一切如來詣道場時舉足下足常入三昧念念成佛無有超隔詣道場時一切天龍夜叉乾闥婆阿脩羅迦樓羅緊那羅摩睺羅伽釋梵護世一切諸王各不相知而興種種上妙供養詣道場時以無礙智普觀一切諸佛如來於一切世界修菩薩行而成正覺是為十菩薩以此教化眾生佛子菩薩摩訶薩坐道場時有十種事何等為十所謂坐道場時種種震動一切世界坐道場時平等照耀一切世界坐道場時除滅一切諸惡趣苦坐道場時令一切世界金剛所成坐道場時普現一切諸佛如來師子之座坐道場時心如虗空無所分別坐道場時隨其所應現身威儀坐道場時隨順安住金剛三昧坐道場時受一切如來神力所持清淨妙處坐道場時自善根力悉能加被一切眾生是為十佛子菩薩摩訶薩坐道場時有十種奇特未曾有事何等為十佛子菩薩摩訶薩坐道場時十方世界一切如來皆現其前咸舉右手而稱讚言善哉善哉無上導師是為第一未曾有事菩薩摩訶薩坐道場時一切如來皆悉護念與其威力是為第二未曾有事菩薩摩訶薩坐道場時宿世同行諸菩薩眾悉來圍遶以種種莊嚴具恭敬供養是為第三未曾有事菩薩摩訶薩坐道場時一切世界草木叢林諸無情物皆曲身低影歸向道場是為第四未曾有事菩薩摩訶薩坐道場時入三昧名觀察法界此三昧力能令菩薩一切諸行悉得圓滿是為第五未曾有事菩薩摩訶薩坐道場時得陀羅尼名最上離垢妙光海藏能受一切諸佛如來大雲法雨是為第六未曾有事菩薩摩訶薩坐道場時以威德力興上妙供具徧一切世界供養諸佛是為第七未曾有事菩薩摩訶薩坐道場時住最勝智悉現了知一切眾生諸根意行是為第八未曾有事菩薩摩訶薩坐道場時入三昧名善覺此三昧力能令其身充滿三世盡虗空界一切世界是為第九未曾有事菩薩摩訶薩坐道場時得離垢光明無礙大智令其身業普入三世是為第十未曾有事佛子是為菩薩摩訶薩坐道場時十種奇特未曾有事佛子菩薩摩訶薩坐道場時觀十種義故示現降魔何等為十所謂為濁世眾生樂於鬥戰欲顯菩薩威德力故示現降魔為諸天世人有懷疑者斷彼疑故示現降魔為教化調伏諸魔軍故示現降魔為欲令諸天世人樂軍陣者咸來聚觀心調伏故示現降魔為顯示菩薩所有威力世無能敵故示現降魔為欲發起一切眾生勇猛力故示現降魔為哀愍末世諸眾生故示現降魔為欲顯示乃至道場猶有魔軍而來觸惱此後乃得超魔境界故示現降魔為顯煩惱業用羸劣大慈善根勢力強盛故示現降魔為欲隨順濁惡世界所行法故示現降魔是為十佛子菩薩摩訶薩有十種成如來力何等為十所謂超過一切眾魔煩惱業故成如來力具足一切菩薩行遊戲一切菩薩三昧門故成如來力具足一切菩薩廣大禪定故成如來力圓滿一切白淨助道法故成如來力得一切法智慧光明善思惟分別故成如來力其身周徧一切世界故成如來力所出言音悉與一切眾生心等故成如來力能以神力加持一切故成如來力與三世諸佛身語意業等無有異於一念中了三世法故成如來力得善覺知三昧具如來十力所謂是處非處智力乃至漏盡智力故成如來力是為十若諸菩薩具此十力則名如來應正等覺佛子如來應正等覺轉大法輪有十種事何等為十一者具足清淨四無畏智二者出生四辯隨順音聲三者善能開闡四真諦相四者隨順諸佛無礙解脫五者能令眾生心皆淨信六者所有言說皆不唐捐能拔眾生諸苦毒箭七者大悲願力之所加持八者隨出音聲普徧十方一切世界九者於阿僧祇劫說法不斷十者隨所說法皆能生起根力覺道禪定解脫三昧等法佛子諸佛如來轉於法輪有如是等無量種事佛子如來應正等覺轉法輪時以十事故於眾生心中種白淨法無空過者何等為十所謂過去願力故大悲所持故不捨眾生故智慧自在隨其所樂為說法故必應其時未曾失故隨其所宜無妄說故知三世智善了知故其身最勝無與等故言辭自在無能測故智慧自在隨所發言悉開悟故是為十佛子如來應正等覺作佛事已觀十種義故示般涅槃何等為十所謂示一切行實無常故示一切有為非安隱故示大涅槃是安隱處無怖畏故以諸人天樂著色身為現色身是無常法令其願住淨法身故示無常力不可轉故示一切有為不隨心住不自在故示一切三有皆如幻化不堅牢故示涅槃性究竟堅牢不可壞故示一切法無生無起而有聚集散壞相故佛子諸佛世尊作佛事已所願滿已轉法輪已應化度者皆化度已有諸菩薩應受尊號成記莂已法應如是入於不變大般涅槃佛子是為如來應正等覺觀十義故示般涅槃。
　　【論】第六爾時普賢菩薩告普慧菩薩等已下至第五十九卷中二千答後佛子是為如來應正等覺觀十義故示般涅槃此一段普賢菩薩有二千答其所答法一一有十法其文一一自具不煩解釋但如說修行是為正說分。
　　【經】佛子此法門名菩薩廣大清淨行無量諸佛所共宣說能令智者了無量義皆生歡喜令一切菩薩大願大行皆得相續佛子若有眾生得聞此法聞已信解解已修行必得疾成阿耨多羅三藐三菩提何以故以如說修行故佛子若諸菩薩不如說行當知是人於佛菩提則為永離是故菩薩應如說行佛子此一切菩薩功德行處決定義華普入一切法普生一切智超諸世間離二乘道不與一切諸眾生共悉能照了一切法門增長眾生出世善根離世間法門品應尊重應聽受應誦持應思惟應願樂應修行若能如是當知是人疾得阿耨多羅三藐三菩提。
　　【論】第七佛子此法門已下至三藐三菩提有十二行半經是付囑流通此品法門分。
　　【經】說此品時佛神力故及此法門法如是故十方無量無邊阿僧祇世界皆大震動大光普照爾時十方諸佛皆現普賢菩薩前讚言善哉善哉佛子乃能說此諸菩薩摩訶薩功德行處決定義華普入一切佛法出世間法門品佛子汝已善學此法善說此法汝以威力護持此法我等諸佛悉皆隨喜如我等諸佛隨喜於汝一切諸佛悉亦如是佛子我等諸佛悉共同心護持此經令現在未來諸菩薩眾未曾聞者皆當得聞爾時普賢菩薩摩訶薩承佛神力觀察十方一切大眾暨于法界而說頌言。
　　【論】第八說此品時已下至頌有十一行經明法威動地十方諸佛皆悉現前稱讚普賢所說之法佛共守護此法分。
　　【經】
　　於無量劫修苦行　　從無量佛正法生　　令無量眾住菩提　　彼無等行聽我說　　供無量佛而捨著　　廣度羣生不作想　　求佛功德心無依　　彼勝妙行我今說　　離三界魔煩惱業　　具聖功德最勝行　　滅諸癡惑心寂然　　我今說彼所行道　　永離世間諸誑幻　　種種變化示眾生　　心生住滅現眾事　　說彼所能令眾喜　　見諸眾生生老死　　煩惱憂橫所纏迫　　欲令解脫教發心　　彼功德行應聽受　　施戒忍進禪智慧　　方便慈悲喜捨等　　百千萬劫常修行　　彼人功德仁應聽　　千萬億劫求菩提　　所有身命皆無恡　　願益羣生不為己　　彼慈愍行我今說　　無量億劫演其德　　如海一滴未為少　　功德無比不可喻　　以佛威神今略說
　　【論】第九於無量劫修苦行已下一段頌有十六行都歎能發大菩提心所行慈悲願行之人功德廣大無比分。
　　【經】
　　其心不高下　　求道無厭倦　　普使諸眾生　　住善增淨法　　智慧普饒益　　如樹如河泉　　亦如於大地　　一切所依處　　菩薩如蓮華　　慈根安隱莖　　智慧為眾藥　　戒品為香潔　　佛放法光明　　令彼得開敷　　不著有為水　　見者皆欣樂　　菩薩妙法樹　　生於直心地　　信種慈悲根　　智慧以為身　　方便為枝榦　　五度為繁密　　定葉神通華　　一切智為果　　最上力為蔦　　垂陰覆三界　　菩薩師子王　　白淨法為身　　四諦為其足　　正念以為頸　　慈眼智慧首　　頂繫解脫繒　　勝義空谷中　　吼法怖眾魔　　菩薩為商主　　普見諸羣生　　在生死曠野　　煩惱險惡處　　魔賊之所攝　　癡盲失正道　　示其正直路　　令之無畏城　　菩薩見眾生　　三毒煩惱病　　種種諸苦惱　　長夜所煎迫　　為發大悲心　　廣說對治門　　八萬四千種　　滅除眾苦患　　菩薩為法王　　正道化眾生　　令遠惡修善　　專求佛功德　　一切諸佛所　　灌頂受尊記　　廣施眾聖財　　菩提分珍寶　　菩薩轉法輪　　如佛之所轉　　戒轂三昧輞　　智莊慧為劒　　既破煩惱賊　　亦殄眾魔怨　　一切諸外道　　見之無不散　　菩薩智慧海　　深廣無涯際　　正法味盈洽　　覺分寶充滿　　大心無邊岸　　一切智為潮　　眾生莫能測　　說之不可盡　　菩薩須彌山　　超出於世間　　神通三昧峯　　大心安不動　　若有親近者　　同其智慧色　　迥絕眾境界　　一切無不覩　　菩薩如金剛　　志求一切智　　信心及苦行　　堅固不可動　　其心無所畏　　饒益諸羣生　　眾魔與煩惱　　一切悉摧滅　　菩薩大慈悲　　譬如重密雲　　三明發電光　　神足震雷音　　普以四辯才　　雨八功德水　　潤洽於一切　　令除煩惱熱　　菩薩正法城　　般若以為牆　　慚媿為深壍　　智慧為却敵　　廣開解脫門　　正念恒防守　　四諦坦王道　　六通集兵仗　　復建大法幢　　周迴徧其下　　三有諸魔眾　　一切無能入　　菩薩迦樓羅　　如意為堅足　　方便勇猛翅　　慈悲明淨眼　　住一切智樹　　觀三有大海　　搏撮天人龍　　安置涅槃岸　　菩薩正法日　　出現於世間　　戒品圓滿輪　　神足速疾行　　照以智慧光　　長諸根力藥　　滅除煩惱闇　　消竭愛欲海　　菩薩智光月　　法界以為輪　　遊於畢竟空　　世間無不見　　三界識心內　　隨時有增減　　二乘星宿中　　一切無儔匹　　菩薩大法王　　功德莊嚴身　　相好皆具足　　人天悉瞻仰　　方便清淨目　　智慧金剛杵　　於法得自在　　以道化羣生　　菩薩大梵王　　自在超三有　　業惑悉皆斷　　慈捨靡不具　　處處示現身　　開悟以法音　　於彼三界中　　拔諸邪見根　　菩薩自在天　　超過生死地　　境界常清淨　　智慧無退轉　　絕彼下乘道　　受諸灌頂法　　功德智慧具　　名稱靡不聞　　菩薩智慧心　　清淨如虗空　　無性無依處　　一切不可得　　有大自在力　　能成世間事　　自具清淨行　　令眾生亦然　　菩薩方便地　　饒益諸眾生　　菩薩慈悲水　　浣滌諸煩惱　　菩薩智慧火　　燒諸惑習薪　　菩薩無住風　　遊行三有空　　菩薩如珍寶　　能濟貧窮厄　　菩薩如金剛　　能摧顛倒見　　菩薩如纓絡　　莊嚴三有身　　菩薩如摩尼　　增長一切行　　菩薩德如華　　常發菩提分　　菩薩願如鬘　　恒繫眾生首　　菩薩淨戒香　　堅持無缺犯　　菩薩智塗香　　普熏於三界　　菩薩力如帳　　能遮煩惱塵　　菩薩智如幢　　能摧我慢敵　　妙行為繒綵　　莊嚴於智慧　　慚媿作衣服　　普覆諸羣生　　菩薩無礙乘　　巾之出三界　　菩薩大力象　　其心善調伏　　菩薩神足馬　　騰步超諸有　　菩薩說法龍　　普雨眾生心　　菩薩優曇華　　世間難值遇　　菩薩大勇將　　眾魔悉降伏　　菩薩轉法輪　　如佛之所轉　　菩薩燈破闇　　眾生見正道　　菩薩功德河　　恒順正道流　　菩薩精進橋　　廣度諸羣品　　大智與弘誓　　共作堅牢船　　引接諸眾生　　安置菩提岸　　菩薩遊戲園　　真實樂眾生　　菩薩解脫華　　莊嚴智宮殿　　菩薩如妙藥　　滅除煩惱病　　菩薩如雪山　　出生智慧藥　　菩薩等於佛　　覺悟諸羣生　　佛心豈有他　　正覺覺世間　　如佛之所來　　菩薩如是來　　亦如一切智　　以智入普門　　菩薩善開導　　一切諸羣生　　菩薩自然覺　　一切智境界　　菩薩無量力　　世間莫能壞　　菩薩無畏智　　知眾生及法　　一切諸世間　　色相各差別　　音聲及名字　　悉能分別知　　雖離於名色　　而現種種相　　一切諸眾生　　莫能測其道　　如是等功德　　菩薩悉成就　　了性皆無性　　有無無所著　　如是一切智　　無盡無所依　　我今當演說　　令眾生歡喜　　雖知諸法相　　如幻悉空寂　　而以悲願心　　及佛威神力　　現神通變化　　種種無量事　　如是諸功德　　汝等應聽受　　一身能示現　　無量差別身　　無心無境界　　普應一切眾　　一音中具演　　一切諸言音　　眾生語言法　　隨類皆能作　　永離煩惱身　　而現自在身　　知法不可說　　而作種種說　　其心常寂滅　　清淨如虗空　　而普莊嚴剎　　示現一切眾　　於身無所著　　而能示現身　　一切世間中　　隨應而受生　　雖生一切處　　亦不住受生　　知身如虗空　　種種隨心現　　菩薩身無邊　　普現一切處　　常恭敬供養　　最勝兩足尊　　香華眾妓樂　　幢幡及寶蓋　　恒以深淨心　　供養於諸佛　　不離一佛會　　普在諸佛所　　於彼大眾中　　問難聽受法　　聞法入三昧　　一一無量門　　起定亦復然　　示現無窮盡　　智慧巧方便　　了世皆如幻　　而能現世間　　無邊諸幻法　　示現種種色　　亦現心及語　　入諸想網中　　而恒無所著　　或現初發心　　利益於世間　　或現久修行　　廣大無邊際　　施戒忍精進　　禪定及智慧　　四梵四攝等　　一切最勝法　　或現行成滿　　得忍無分別　　或現一生繫　　諸佛與灌頂　　或現聲聞相　　或復現緣覺　　處處般涅槃　　不捨菩提行　　或現為帝釋　　或現為梵王　　或天女圍遶　　或時獨宴默　　或現為比丘　　寂靜調其心　　或現自在王　　統理世間法　　或現巧術女　　或現修苦行　　或現受五欲　　或現入諸禪　　或現初始生　　或少或老死　　若有思議者　　心疑發狂亂　　或現在天宮　　或現始降神　　或入或住胎　　成佛轉法輪　　或生或涅槃　　或現入學堂　　或在婇女中　　或離俗修禪　　或坐菩提樹　　自然成正覺　　或現轉法輪　　或現始求道　　或現為佛身　　宴坐無量剎　　或修不退道　　積集菩提具　　深入無數劫　　皆悉到彼岸　　無量劫一念　　一念無量劫　　一切劫非劫　　為世示現劫　　無來無積集　　成就諸劫事　　於一微塵中　　普見一切佛　　十方一切處　　無處而不有　　國土眾生法　　次第悉皆見　　經無量劫數　　究竟不可盡　　菩薩知眾生　　廣大無有邊　　彼一眾生身　　無量因緣起　　如知一無量　　一切悉亦然　　隨其所通達　　教諸未學者　　悉知眾生根　　上中下不同　　亦知根轉移　　應化不應化　　一根一切根　　展轉因緣力　　微細各差別　　次第無錯亂　　又知其欲解　　一切煩惱習　　亦知去來今　　所有諸心行　　了達一切行　　無來亦無去　　既知其行已　　為說無上法　　雜染清淨行　　種種悉了知　　一念得菩提　　成就一切智　　住佛不思議　　究竟智慧心　　一念悉能知　　一切眾生行　　菩薩神通智　　功力已自在　　能於一念中　　往詣無邊剎　　如是速疾往　　盡於無數劫　　無處而不周　　莫動毫端分　　譬如工巧師　　示現種種色　　於彼幻中求　　無色無非色　　菩薩亦如是　　以方便智幻　　種種皆示現　　充滿於世間　　譬如淨日月　　皎鏡在虗空　　影現於眾水　　不為水所雜　　菩薩淨法輪　　當知亦如是　　現世間心水　　不為世所雜　　如人睡夢中　　造作種種事　　雖經億千歲　　一夜未終盡　　菩薩住法性　　示現一切事　　無量劫可極　　一念智無盡　　譬如山谷中　　及以宮殿間　　種種皆響應　　而實無分別　　菩薩住法性　　能以自在智　　廣出隨類音　　亦復無分別　　如有見陽燄　　想之以為水　　馳逐不得飲　　展轉更增渴　　眾生煩惱心　　應知亦如是　　菩薩起慈愍　　救之令出離　　觀色如聚沫　　受如水上泡　　想如熱時燄　　諸行如芭蕉　　心識猶如幻　　示現種種事　　如是知諸蘊　　智者無所著　　諸處悉空寂　　如機關動轉　　諸界性永離　　妄現於世間　　菩薩住真實　　寂滅第一義　　種種廣宣暢　　而心無所依　　無來亦無去　　亦復無有住　　煩惱業苦因　　三種恒流轉　　緣起非有無　　非實亦非虗　　如是入中道　　說之無所著　　能於一念中　　普現三世心　　欲色無色界　　一切種種事　　隨順三律儀　　演說三解脫　　建立三乘道　　成就一切智　　了達處非處　　諸業及諸根　　界解與禪定　　一切至處道　　宿命念天眼　　滅除一切惑　　知佛十種力　　而未能成就　　了達諸法空　　而常求妙法　　不與煩惱合　　而亦不盡漏　　廣知出離道　　而以度眾生　　於此得無畏　　不捨修諸行　　無謬無違道　　亦不失正念　　精進欲三昧　　覺慧無損減　　三聚皆清淨　　三世悉明達　　大慈愍眾生　　一切無障礙　　由入此法門　　得成如是行　　我說其少分　　功德莊嚴義　　窮於無數劫　　說彼行無盡　　我今說少分　　如大地一塵　　依於佛智住　　起於奇特想　　修行最勝行　　具足大慈悲　　精勤自安隱　　教化諸含識　　安住淨戒中　　具諸授記行　　能入佛功德　　眾生行及剎　　劫世悉亦知　　無有疲厭想　　差別智總持　　通達真實義　　思惟說無比　　寂靜等正覺　　發於普賢心　　及修其行願　　慈悲因緣力　　趣道意清淨　　修行波羅蜜　　究竟隨覺智　　證知力自在　　成無上菩提　　成就平等智　　演說最勝法　　能持具妙辯　　逮得法王處　　遠離於諸著　　演說心平等　　出生於智慧　　變化得菩提　　住持一切劫　　智者大欣慰　　深入及依止　　無畏無疑惑　　了達不思議　　巧密善分別　　善入諸三昧　　普見智境界　　究竟諸解脫　　遊戲諸通明　　纏縛悉永離　　園林恣遊處　　白法為宮殿　　諸行可欣樂　　現無量莊嚴　　於世心無動　　深心善觀察　　妙辯能開演　　清淨菩提印　　智光照一切　　所住無等比　　其心不下劣　　立志如大山　　種德若深海　　如實安住法　　被甲誓願心　　發起於大事　　究竟無能壞　　得授菩提記　　安住廣大心　　祕藏無窮盡　　覺悟一切法　　世智皆自在　　妙用無障礙　　眾生一切剎　　及以種種法　　身願與境界　　智慧神通等　　示現於世間　　無量百千億　　遊戲及境界　　自在無能制　　力無畏不共　　一切業莊嚴　　諸身及身業　　語及淨修語　　以得守護故　　成辦十種事　　菩薩心初發　　及以心周徧　　諸根無散動　　獲得最勝根　　深心增勝心　　遠離於諂誑　　種種決定解　　普入於世間　　捨彼煩惱習　　取茲最勝道　　巧修使圓滿　　逮成一切智　　離退入正位　　決定證寂滅　　出生佛法道　　成就功德號　　道及無量道　　乃至莊嚴道　　次第善安住　　悉皆無所著　　手足及腹藏　　金剛以為心　　被以慈哀甲　　具足眾器仗　　智首明達眼　　菩提行為耳　　清淨戒為鼻　　滅闇無障礙　　辯才以為舌　　無處不至身　　最勝智為心　　行住修諸業　　道場師子坐　　梵臥空為住　　所行及觀察　　普照如來境　　徧觀眾生行　　奮迅及哮吼　　離貪行淨施　　捨慢持淨戒　　不瞋常忍辱　　不懈恒精進　　禪定得自在　　智慧無所行　　慈濟悲無倦　　喜法捨煩惱　　於諸境界中　　知義亦知法　　福德悉成滿　　智慧如利劍　　普照樂多聞　　明了趣向法　　知魔及魔道　　誓願咸捨離　　見佛與佛業　　發心皆攝取　　離慢修智慧　　不為魔力持　　為佛所攝持　　亦為法所持　　現住兜率天　　又現彼命終　　示現住母胎　　亦現微細趣　　現生及微笑　　亦現行七步　　示修眾技術　　亦示處深宮　　出家修苦行　　往詣於道場　　端坐放光明　　覺悟諸羣生　　降魔成正覺　　轉無上法輪　　所現悉已終　　入於大涅槃　　彼諸菩薩行　　無量劫修習　　廣大無有邊　　我今說少分　　雖令無量眾　　安住佛功德　　眾生及法中　　畢竟無所取　　具足如是行　　遊戲諸神通　　毛端置眾剎　　經於億千劫　　掌持無量剎　　徧往身無倦　　還來置本處　　眾生不知覺　　菩薩以一切　　種種莊嚴剎　　置於一毛孔　　真實悉令見　　復以一毛孔　　普納一切海　　大海無增減　　眾生不嬈害　　無量鐵圍山　　手執碎為塵　　一塵下一剎　　盡此諸塵數　　以此諸塵剎　　復更抹為塵　　如是塵可知　　菩薩智難量　　於一毛孔中　　放無量光明　　日月星宿光　　摩尼珠火光　　及以諸天光　　一切皆暎蔽　　滅諸惡道苦　　為說無上法　　一切諸世間　　種種差別音　　菩薩以一音　　一切皆能演　　決定分別說　　一切諸佛法　　普使諸羣生　　聞之大歡喜　　過去一切劫　　安置未來今　　未來現在劫　　迴置過去世　　示現無量剎　　燒然及成住　　一切諸世間　　悉在一毛孔　　去來及現在　　一切十方佛　　靡不於身中　　分明而顯現　　深知變化法　　善應眾生心　　示現種種身　　而皆無所著　　或現於六趣　　一切眾生身　　釋梵護世身　　諸天人眾身　　聲聞緣覺身　　諸佛如來身　　或現菩薩身　　修行一切智　　善入輭中上　　眾生諸想網　　示現成菩提　　及以諸佛剎　　了知諸想網　　於想得自在　　示修菩薩行　　一切方便事　　示現如是等　　廣大諸神變　　如是諸境界　　舉世莫能知　　雖現無所現　　究竟轉增上　　隨順眾生心　　令行真實道　　身語及與心　　平等如虗空　　淨戒為塗香　　眾行為衣服　　法繒嚴淨髻　　一切智摩尼　　功德靡不周　　灌頂昇王位　　波羅蜜為輪　　諸通以為象　　神足以為馬　　智慧為明珠　　妙行為婇女　　四攝主藏神　　方便為主兵　　菩薩轉輪王　　三昧為城郭　　空寂為宮殿　　慈甲智慧劒　　念弓明利箭　　高張神力蓋　　逈建智慧幢　　忍力不動搖　　直破魔王軍　　總持為平地　　眾行為河水　　淨智為涌泉　　妙慧作樹林　　空為澄淨池　　覺分菡萏華　　神力自莊嚴　　三昧常娛樂　　思惟為婇女　　甘露為美食　　解脫味為漿　　遊戲於三乘　　此諸菩薩行　　微妙轉增上　　無量劫修行　　其心不厭足　　供養一切佛　　嚴淨一切剎　　普令一切眾　　安住一切智　　一切剎微塵　　悉可知其數　　一切虗空界　　一沙可度量　　一切眾生心　　念念可數知　　佛子諸功德　　說之不可盡　　欲具此功德　　及諸上妙法　　欲使諸眾生　　離苦常安樂　　欲令身語意　　悉與諸佛等　　應發金剛心　　學此功德行
　　【論】第十其心不高下已下五言頌直至卷末有二百七行半頌以諸譬喻頌諸菩薩大悲饒益及所修法門如經自具一一分明但有發菩提心者皆應頂敬誦持以用莊嚴身口意業以成法身大智大悲行願之門成就佛果普賢大用此離世間品是佛果之後普賢恒行普印十方無休息也如善財見慈氏如來慈氏如來却令見文殊師利又聞普賢名善財起無量十大願雲方見自身入普賢身此品同彼。

　　大方廣佛新華嚴經合論卷第八十七


　　音切


勉
　　(免音)。

怡
　　(與之切)。

圖
　　(徒音)。

璽
　　(斯氏切)。

戟
　　(居逆切)。

劬
　　(具于切)。

陣
　　(直刃切)。

暨
　　(巨義切)。

轂
　　(谷音)。

輞
　　(扶紡切)。

壍
　　(七豔切)。

杵
　　(昌呂切)。

浣
　　(胡管切)。

滌
　　(徒力切)。

厄
　　(迂革切)。

薪
　　(新音)。

宴
　　(於甸切)。

泡
　　(浦毛切)。

沫
　　(莫括切)。

芭
　　(伯加切)。

蕉
　　(即消切)。

脛
　　(胡頂切)。

恣
　　(精四切)。

臟
　　(才浪切)。

哮
　　(呼交切)。

吼
　　(呼口切)。

菡
　　(乎感切)。

萏
　　(徒感切)。

漿
　　(子羊切)。

殄
　　(徒典切)。

弧
　　(戶吳切)。

矢
　　(式視切)。

蔦
　　(都了切)。
　　大方廣佛新華嚴經合論卷第八十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論
　　【論】第十會在給孤獨園說法界門。

　　入法界品第三十九之一

　　【論】將釋此品六門分別一釋品名目二釋品來意三釋如來所居之處四釋說法之主五釋所集之眾意六隨文釋義一釋品名目者此品何故名為入法界品明信樂者從迷創達名之為入身心境界性自無依名之為法一多通徹真假是非障亡名之為界又純與智俱非情識境名之為法界又達無明識種純為智用不屬迷收是無依智之境界名為法界又以智體無依無方不徧普見真俗總不思議毛孔身塵參羅眾像無邊境界佛剎重重智凡同體境像相入名為法界又一塵之內普含眾剎無空不徧無剎不該不壞報境重重法無不真通理徹事名為法界又以一妙音徧聞剎海以一纖毫量等無方以大小見亡物我同體識謝情滅智通無礙名為入法界此約智境普名勿依肉眼情識所見二釋品來意者明前有自己如來出現又明心無所染名離世間此乃純是法界無虗妄界以是此品來也此品是一切諸佛成道之己智之常果無始無終亦是前之五位進修以此為體至此慣習滿故任智施為還源本法也三釋如來所居之處者問何故前之餘會之首皆云不離菩提之場普光明殿又三會同居普光明殿此之法界一會何故不同前會直言爾時世尊在室羅筏國逝多林給孤獨園者何意答曰為明前普光明殿說十信心以次說十住十行等五位六位昇道之門為不離菩提體上而有進修故言不離菩提場如來成正覺之體恐失經之本意故須重敘三會同在普光明殿者明信進五位修行已終不移普光明根本不動智體為智境非妄情故時亦不遷剎那之際此法界會直言在室羅筏國逝多林園明前約位昇進已終此會明自己成佛果滿度眾生之行故在人間國邑園林又化二乘聲聞緣覺及淨土菩薩即純以自在法界為體不立五位菩提及行可修亦無差別智普賢願行可學總是佛果已滿普賢行已周恒徧十方利眾生法不須和會以此直言逝多園如眾流入海諸河名亡但以法界為名不同已前五位昇進和會行相故在室羅筏國者舊云舍衛國云室羅筏國者此云好道亦云聞物以此城中人好學道德餘國聞其國中有多人物故以人之道德以成國之名逝多林者逝者往也度也速也為佛世尊在此園居一切眾生而往佛所速得度脫以佛度眾生廣多故故因立名也林者此園有林故亦以如來行多以法界普覆陰徧含生故以佛行為林以林為陰覆得清涼義故以法界清涼蔭眾生煩惱熱令清涼故故曰逝多林若以因置寺園之時以所施成名以祇陀太子植林須達長者置園以長者濟乏所求孤老皆惠亦號祇樹給孤獨園今以約如來智德徧含廣多濟物號為逝多林園此方名寺彼方名園若法界體用境智普含以法界無限智境為逝多林園非以肉眼情識所見也乃是塵剎徧含之園也四釋說法之主者此說法之主亦是前菩提場毗盧遮那如來亦是於五位法中諸菩薩自成之佛亦是當來彌勒如來所成之佛亦是三世古今一切佛故以法界中智體無三世古今延促之情見故以法界中無新舊成壞佛故以法界見見一切眾生初發菩提心乃至成佛轉法輪度眾生入涅槃不移法界一毫一微塵體用時分異故在凡情妄見異在法界智一切三世諸佛成佛一切眾生成佛同住一剎那一微塵一法身一智慧一言音一解脫一神通一不思議一報境界一蓮華座重重重重無礙無礙此約智眼實見不可隨順肉眼妄情所知若有能如是真實信解者當知此人悟佛知見入佛知見坐佛道場得如來智為能信自他身心總一法界大智之體用故此法界中能說法教體約舉其十一以如來神力為能說教體以佛神力所現法故二以不思議為教體所現音聲法門非口言心思任法現故三虗空為教體所現諸法境界如虗空故四以光明為教體以此如來眉間光明普照三世法界如來放眉間光明現諸法故五境界為教體以一一境界互體相含含十方佛剎法故六以佛報果為教體現昔往業所修行法門所莊嚴故七以法性為教體無身心可證修故八以菩薩名號為教體一一名號之中約所行法以成名故九以菩薩等名數為教體列普賢文殊五百菩薩十十同名表五位因果法界境中一多齊圓滿故十以普光明為教體十方世界一時應根普現化故如是說法教體無量無邊宜約舉其十若以能聞受教之人約以六事相應眼耳鼻舌身心六處觸受得無所著以為能聞及所受教之人非獨耳根聽聞以為聞教之者五釋所集之眾意者此會初所集之眾有一百四十二箇菩薩普賢文殊為二之首自餘一百四十箇菩薩十十同名都云五百經云菩薩摩訶薩五百人俱又下文云此諸菩薩皆悉成就普賢行如是五百菩薩皆以文殊為法身現根本智之為體普賢為差別智之大用如是一百四十二箇菩薩云何成五百之數自天冠菩薩已下一百箇菩薩是本法界果體中本十波羅蜜之行互體一中具十十中具百是法界中等一切眾生萬行大用之門十天冠菩薩已下是法界中行果也自初日光燄幢等十幢菩薩十力菩薩十藏菩薩十眼菩薩如是四十箇皆以文殊普賢二行於十住十行十迴向十地中通普賢文殊四十二賢聖行中各以十波羅蜜會融理智大願大悲進修四十心之行一波羅蜜中具十十中具百於四十心中成四百加後法界本果中百波羅蜜成五百皆以普賢文殊為體用以四十二聖行中以四百箇波羅蜜門至此法界本果行中天冠菩薩已下一百箇菩薩行果會同入法界故故號為五百此明四十心進修之佛果會法界根本無進修之本果行故自十天冠菩薩所以為法界中本行果天冠是頂上莊嚴明法界是本佛果萬行之頂故以名下之義及所嚴飾知之為此經名目嚴飾住處眾數皆是法門他皆倣此次下有五百聲聞眾是得聞此法眾次下有無量世主眾已下他方所來十方感集之眾皆是法界本行因果五百聲聞眾是示現不聞不見此法界不思議神力眾如是五眾隨文釋義方明且略言爾六隨文釋義者於此品中長分為兩段第一從爾時世尊在室羅筏國已下至第六十一卷中一切法界教化成就一切眾生而亦不離此逝多林如來之所有一卷半餘經明如來入師子頻伸三昧及放眉間光現法界門令諸菩薩以五位昇進佛果入法界無進求自在佛果分於此分中復長科為二十七段。
　　【經】爾時世尊在室羅筏國逝多林給孤獨園大莊嚴重閣與菩薩摩訶薩五百人俱。
　　【論】一爾時世尊已下至五百人俱有一行半經是當品序分。
　　【經】普賢菩薩文殊師利菩薩而為上首其名曰光燄幢菩薩須彌幢菩薩寶幢菩薩無礙幢菩薩華幢菩薩離垢幢菩薩日幢菩薩妙幢菩薩離塵幢菩薩普光幢菩薩地威力菩薩寶威力菩薩大威力菩薩金剛智威力菩薩離塵垢威力菩薩正法日威力菩薩功德山威力菩薩智光影威力菩薩普吉祥威力菩薩地藏菩薩虗空藏菩薩蓮華藏菩薩寶藏菩薩日藏菩薩淨德藏菩薩法印藏菩薩光明藏菩薩臍藏菩薩蓮華德藏菩薩善眼菩薩淨眼菩薩離垢眼菩薩無礙眼菩薩普見眼菩薩善觀眼菩薩青蓮華眼菩薩金剛眼菩薩寶眼菩薩虗空眼菩薩喜眼菩薩普眼菩薩天冠菩薩普照法界智慧冠菩薩道場冠菩薩普照十方冠菩薩一切佛藏冠菩薩超出一切世間冠菩薩普照冠菩薩不可壞冠菩薩持一切如來師子座冠菩薩普照法界虗空冠菩薩梵王髻菩薩龍王髻菩薩一切化佛光明髻菩薩道場髻菩薩一切願海音寶王髻菩薩一切佛光明摩尼髻菩薩示現一切虗空平等相摩尼王莊嚴髻菩薩示現一切如來神變摩尼王幢網垂覆髻菩薩出一切佛轉法輪音髻菩薩說三世一切名字音髻菩薩大光菩薩離垢光菩薩寶光菩薩離塵光菩薩燄光菩薩法光菩薩寂靜光菩薩日光菩薩自在光菩薩天光菩薩福德幢菩薩智慧幢菩薩法幢菩薩神通幢菩薩光幢菩薩華幢菩薩摩尼幢菩薩菩提幢菩薩梵幢菩薩普光幢菩薩梵音菩薩海音菩薩大地音菩薩世主音菩薩山相擊音菩薩徧一切法界音菩薩震一切法海雷音菩薩降魔音菩薩大悲方便雲雷音菩薩息一切世間苦安慰音菩薩法上菩薩勝上菩薩智上菩薩福德須彌上菩薩功德珊瑚上菩薩名稱上菩薩普光上菩薩大慈上菩薩智海上菩薩佛種上菩薩光勝菩薩德勝菩薩上勝菩薩普明勝菩薩法勝菩薩月勝菩薩虗空勝菩薩寶勝菩薩幢勝菩薩智勝菩薩娑羅自在王菩薩法自在王菩薩象自在王菩薩梵自在王菩薩山自在王菩薩眾自在王菩薩速疾自在王菩薩寂靜自在王菩薩不動自在王菩薩勢力自在王菩薩最勝自在王菩薩寂靜音菩薩無礙音菩薩地震音菩薩海震音菩薩雲音菩薩法光音菩薩虗空音菩薩說一切眾生善根音菩薩示一切大願音菩薩道場音菩薩須彌光覺菩薩虗空覺菩薩離染覺菩薩無礙覺菩薩善覺菩薩普照三世覺菩薩廣大覺菩薩普明覺菩薩法界光明覺菩薩如是等菩薩摩訶薩五百人俱。
　　【論】二普賢菩薩已下至如是等菩薩摩訶薩五百人俱有四十九行半經為列眾分隨文釋義者從列眾分中有二義一釋菩薩名二釋聲聞名初釋菩薩名有六段意趣一從初一百四十二箇菩薩以普賢文殊二菩薩及佛是總該五位及法界因果通收一部經之總別同異成壞法也二從初十箇同名號為幢菩薩是十住位中法慧等十慧菩薩至此法界無作果中號之為幢為以彼初發心十住智慧摧壞煩惱至此法界果位號之為幢三次已下有十箇威力菩薩明從十行中功德林等十林菩薩至此法界果中號為威力故明以眾善行威力故能成法界果行故四次已下有十箇同名藏菩薩是十迴向中金剛幢等十箇幢菩薩至此法界果中號名為十箇藏菩薩以彼十迴向以迴向摧破偏見會融理智悲願能成眾德至此法界果中號之為藏五次已下善眼等十箇同名為眼菩薩是十地位中金剛藏等三十七箇藏菩薩至此法界果中號之為眼故以彼十地中含藏眾德則法眼分明普見法界故此已上四十箇十同號菩薩法界果前四位以此四十心通普賢文殊為四十二賢聖道以成法界果門今至本故六次已下有十箇菩薩同號為冠直至列菩薩眾末有一百箇菩薩是法界中根本智上十波羅蜜之行為一波羅蜜中互體圓融即一中具十十中具百如是天冠菩薩已下一百菩薩即明百波羅蜜中行也通前四十箇菩薩皆具十波羅蜜四十中有四百箇隨位進修波羅蜜通此法界果中百波羅蜜若為五百是經云如是五百人俱。
　　【經】此諸菩薩皆悉成就普賢行願境界無礙普徧一切諸佛剎故現身無量親近一切諸如來故淨眼無障見一切佛神變事故至處無限一切如來成正覺所恒普詣故光明無際以智慧光普照一切實法海故說法無盡清淨辯才無邊際劫無窮盡故等虗空界智慧所行悉清淨故無所依止隨眾生心現色身故除滅癡翳了眾生界無眾生故等虗空智以大光網照法界故。
　　【論】三此諸菩薩已下至以大光明網照法界故有八行半經明歎前菩薩至德分經云此諸菩薩皆悉成就普賢行願者即普賢文殊及佛根本智三人法行徧故與如是五百行門以為自在體用乃至無盡如下五百童子童女優婆塞優婆夷列五百總約此五百行門立名一萬龍以約隨智萬行六千比丘約加信及五位中五百行門通收故云六千。
　　【經】及與五百聲聞眾俱悉覺真諦皆證實際深入法性永出有海依佛功德離結使縛住無礙處其心寂靜猶如虗空於諸佛所永斷疑惑於佛智海深信趣入。
　　【論】四及與五百聲聞已下至於佛智海深信趣入有三行半經明列聲聞眾及歎德分。
　　【經】及與無量諸世主俱悉曾供養無量諸佛常能利益一切眾生為不請友恒勤守護誓願不捨入於世間殊勝智門從佛教生護佛正法起於大願不斷佛種生如來家求一切智。
　　【論】五及與無量諸世主俱已下至求一切智有四行經明列世主眾及歎德分已上五段是列眾分。
　　【經】時諸菩薩大德聲聞世間諸王并其眷屬咸作是念如來境界如來智行如來加持如來力如來無畏如來三昧如來所住如來自在如來身如來智。
　　【論】六時諸菩薩已下至如來智有三行半經明諸大眾同心念請如來十種法門分。
　　【經】一切世間諸天及人無能通達無能趣入無能信解無能了知無能忍受無能觀察無能簡擇無能開示無能宣明無有能令眾生解了唯除諸佛加被之力佛神通力佛威德力佛本願力及其宿世善根之力諸善知識攝受之力深淨信力大明解力趣向菩提清淨心力求一切智廣大願力。
　　【論】七一切世間諸天及人已下至一切智廣大願力有六行半經明能信解開示此法之人皆自非得加被方知分。
　　【經】唯願世尊隨順我等及諸眾生種種欲種種解種種智種種語種種自在種種住地種種根清淨種種意方便種種心境界種種依止如來功德種種聽受諸所說法顯示如來往昔趣求一切智心往昔所起菩薩大願往昔所淨諸波羅蜜往昔所入菩薩諸地往昔圓滿諸菩薩行往昔成就方便往昔修行諸道往昔所得出離法往昔所作神通事往昔所有本事因緣及成等正覺轉妙法輪淨佛國土調伏眾生開一切智法城示一切眾生道入一切眾生所住受一切眾生所施為一切眾生說布施功德為一切眾生現諸佛影像如是等法願皆為說。
　　【論】八唯願世尊已下至願皆為說有十二行半經明重請佛說隨順菩薩及眾生法及如來往昔所行之行成道等有三十問請佛為說分已上三段請法分。
　　【經】爾時世尊知諸菩薩心之所念大悲為身大悲為門大悲為首以大悲法而為方便充徧虗空入師子頻伸三昧入此三昧已一切世間普皆嚴淨于時此大莊嚴樓閣忽然廣博無有邊際金剛為地寶王覆上無量寶華及諸摩尼普散其中處處盈滿瑠璃為柱眾寶合成大光摩尼之所莊嚴閻浮檀金如意寶王周置其上以為嚴飾危樓逈帶閣道傍出棟宇相承窗闥交暎階墀軒檻種種備足一切皆以妙寶莊嚴其寶悉作人天形像堅固妙好世中第一摩尼寶網彌覆其上於諸門側悉建幢幡咸放光明普周法界道場之外階隥欄楯其數無量不可稱說靡不咸以摩尼所成。
　　【論】九爾時世尊已下至摩尼所成有十三行經明如來以三昧力顯示往昔所行報果莊嚴十方及此大莊嚴樓閣廣博分經云師子者無畏也頻伸者適悅無疲勞也此明無作縱智自在不為而應無限眾法自成也以無功圓滿也如前已釋入此頻伸三昧莊嚴樓閣忽然廣博無有邊際者廣大博寬也言此樓閣忽然寬大與法界虗空等故明如來境界恒自無邊眾生迷解一念相應無法不等故心如虗空徧含法界故云忽然廣博無有邊際此乃引導後徒非現前之眾金剛為地者法身感果所報成故無量寶華及諸摩尼普散其中處處盈滿者總別眾行之所感生琉璃為柱者無垢淨心住持悲願之所報成眾寶合成者明柱上莊嚴具足眾寶明以一淨心中住持萬行無所傾動大光摩尼之所莊嚴者根本智之感生故閻浮檀金者其金柔輭明淨甚過常金柔和恭順心所感生故如意寶王周置其上以為嚴飾者從根本智起差別智行差別萬行自在無礙饒益一切眾生之所感生危樓逈帶者危者高也逈者遠也帶者以眾寶嚴暎帶總言寶樓高遠暎帶互嚴以徧法界其中眾多寶樓互嚴暎徹以樓傍閣道傍出棟宇相承承猶連接也言一一滿法界窗闥交暎者明寶閣上門窗暎徹明淨無障階墀軒檻者層級為階階下平地砌寶為墀階上寶板為檻檻上寶竿為軒登樓賦云憑軒檻以遙望此之是也種種備足都言萬寶備嚴大約閣是差別智感成樓是根本智起觀照用超諸境界感報所成或人天形像。
　　【經】爾時復以佛神力故其逝多林忽然廣博與不可說佛剎微塵數諸佛國土其量正等一切妙寶間錯莊嚴不可說寶徧布其地阿僧祇寶以為垣牆寶多羅樹莊嚴道側其間復有無量香河香水盈滿湍激洄澓一切寶華隨流右轉自然演出佛法音聲不思議寶芬陀利華菡萏芬敷彌布水上眾寶華樹列植其岸種種臺榭不可思議皆於岸上次第行列摩尼寶網之所彌覆阿僧祇寶放大光明阿僧祇寶莊嚴其地燒眾妙香香氣氛氳復建無量種種寶幢所謂寶香幢寶衣幢寶幡幢寶繒幢寶華幢寶纓絡幢寶鬘幢寶鈴幢摩尼寶蓋幢大摩尼寶幢光明徧照摩尼寶幢出一切如來名號音聲摩尼王幢師子摩尼王幢說一切如來本事海摩尼王幢現一切法界影像摩尼王幢周徧十方行列莊嚴。
　　【論】十爾時復以佛神力故已下至周徧十方行列莊嚴有十六行經明以佛神力忽然逝多林地嚴麗廣博周徧十方分寶地上為嚴利益人天行所報成寶網是教寶垣牆是戒寶樹是依蔭眾生之行寶幡是迴向之行寶河是慈悲之行一一如是約智眾行所成報故。
　　【經】時逝多林上虗空之中有不思議天宮殿雲無數香樹雲不可說須彌山雲不可說妓樂雲出美妙音歌讚如來不可說寶蓮華雲不可說寶座雲敷以天衣菩薩坐上歎佛功德不可說諸天王形像摩尼寶雲不可說白真珠雲不可說赤珠樓閣莊嚴具雲不可說雨金剛堅固珠雲皆住虗空周帀徧滿以為嚴飾。
　　【論】十一時逝多林已下至以為嚴飾有七行經明以如來往昔善根及自法力報嚴虗空分。
　　【經】何以故如來善根不思議故如來白法不思議故如來威力不思議故如來能以一身自在變化徧一切世界不思議故如來能以神力令一切佛及佛國莊嚴皆入其身不思議故如來能於一微塵內普現一切法界影像不思議故如來能於一毛孔中示現過去一切諸佛不思議故如來隨放一一光明悉能徧照一切世界不思議故如來能於一毛孔中出一切佛剎微塵數變化雲充滿一切諸佛國土不思議故如來能於一毛孔中普現一切十方世界成住壞劫不思議故如於此逝多林給孤獨園見佛國土清淨莊嚴十方一切盡法界虗空界一切世界亦如是見所謂見如來身住逝多林菩薩眾會皆悉徧滿。
　　【論】十二何以故已下至菩薩眾會皆悉充滿有十四行經明歎如來神力自在莊嚴大眾圓滿都結十方同然分。
　　【經】見普雨一切莊嚴雲見普雨一切寶光明照耀雲見普雨一切摩尼寶雲見普雨一切莊嚴蓋彌覆佛剎雲見普雨一切天身雲見普雨一切華樹雲見普雨一切衣樹雲見普雨一切寶鬘纓絡相續不絕周徧一切大地雲見普雨一切莊嚴具雲見普雨一切如眾生形種種香雲見普雨一切微妙寶華網相續不斷雲見普雨一切諸天女持寶幢幡於虗空中周旋來去雲見普雨一切眾寶蓮華於華葉間自然而出種種樂音雲見普雨一切師子座寶網纓絡而為莊嚴雲。
　　【論】十三見普雨一切莊嚴雲已下至而為莊嚴雲有十一行經明十方虗空雨寶雲莊嚴虗空及以寶地分。
　　【經】爾時東方過不可說佛剎微塵數世界海外有世界名金燈雲幢佛號毗盧遮那勝德王彼佛眾中有菩薩名毗盧遮那願光明與不可說佛剎微塵數菩薩俱來向佛所悉以佛力興種種雲所謂天華雲天香雲天末香雲天鬘雲天寶雲天莊嚴具雲天寶蓋雲天微妙衣雲天寶幢幡雲天一切妙寶諸莊嚴雲充滿虗空至佛所已頂禮佛足即於東方化作寶莊嚴樓閣及普照十方寶蓮華藏師子之座如意寶網羅覆其身與其眷屬結跏趺坐南方過不可說佛剎微塵數世界海外有世界名金剛藏佛號普光明無勝藏王彼佛眾中有菩薩名不可壞精進王與不可說佛剎微塵數菩薩俱來向佛所持一切寶香網持一切寶纓絡持一切寶華帶持一切寶鬘帶持一切金剛纓絡持一切摩尼寶網持一切寶衣帶持一切寶纓絡帶持一切最勝光明摩尼帶持一切師子摩尼寶纓絡悉以神力充徧一切諸世界海到佛所已頂禮佛足即於南方化作徧照世間摩尼寶莊嚴樓閣及普照十方寶蓮華藏師子之座以一切寶華網羅覆其身與其眷屬結跏趺坐西方過不可說佛剎微塵數世界海外有世界名摩尼寶燈須彌山幢佛號法界智燈彼佛眾中有菩薩名普勝無上威德王與世界海微塵數菩薩俱來向佛所悉以神力興不可說佛剎微塵數種種塗香燒香須彌山雲不可說佛剎微塵數種種色香水須彌山雲不可說佛剎微塵數一切大地微塵等光明摩尼寶王須彌山雲不可說佛剎微塵數種種光燄輪莊嚴幢須彌山雲不可說佛剎微塵數種種色金剛藏摩尼王莊嚴須彌山雲不可說佛剎微塵數普照一切世界閻浮檀摩尼寶幢須彌山雲不可說佛剎微塵數現一切法界摩尼寶須彌山雲不可說佛剎微塵數現一切諸佛相好摩尼寶王須彌山雲不可說佛剎微塵數現一切如來本事因緣說諸菩薩所行之行摩尼寶王須彌山雲不可說佛剎微塵數現一切佛坐菩提場摩尼寶王須彌山雲充滿法界至佛所已頂禮佛足即於西方化作一切香王樓閣真珠寶網彌覆其上及化作帝釋影幢寶蓮華藏師子之座以妙色摩尼網羅覆其身心王寶冠以嚴其首與其眷屬結跏趺坐北方過不可說佛剎微塵數世界海外有世界名寶衣光明幢佛號照虗空法界大光明彼佛眾中有菩薩名無礙勝藏王與世界海微塵數菩薩俱來向佛所悉以神力興一切寶衣雲所謂黃色寶光明衣雲種種香所熏衣雲日幢摩尼王衣雲金色熾然摩尼衣雲一切寶光燄衣雲一切星辰像上妙摩尼衣雲白玉光摩尼衣雲光明徧照殊勝赫弈摩尼衣雲光明徧照威勢熾盛摩尼衣雲莊嚴海摩尼衣雲充徧虗空至佛所已頂禮佛足即於北方化作摩尼寶海莊嚴樓閣及毗瑠璃寶蓮華藏師子之座以師子威德摩尼王網羅覆其身清淨寶王為髻明珠與其眷屬結跏趺坐東北方過不可說佛剎微塵數世界海外有世界名一切歡喜清淨光明網佛號無礙眼彼佛眾中有菩薩名化現法界願月王與世界海微塵數菩薩俱來向佛所悉以神力興寶樓閣雲香樓閣雲燒香樓閣雲華樓閣雲栴檀樓閣雲金剛樓閣雲摩尼樓閣雲金樓閣雲衣樓閣雲蓮華樓閣雲彌覆十方一切世界至佛所已頂禮佛足即於東北方化作一切法界門大摩尼樓閣及無等香王蓮華藏師子之座摩尼華網羅覆其身著妙寶藏摩尼王冠與其眷屬結跏趺坐東南方過不可說佛剎微塵數世界海外有世界名香雲莊嚴幢佛號龍自在王彼佛眾中有菩薩名法慧光燄王與世界海微塵數菩薩俱來向佛所悉以神力興金色圓滿光明雲無量寶色圓滿光明雲如來毫相圓滿光明雲種種寶色圓滿光明雲蓮華藏圓滿光明雲眾寶樹枝圓滿光明雲如來頂髻圓滿光明雲閻浮檀金色圓滿光明雲日色圓滿光明雲星月色圓滿光明雲悉徧虗空到佛所已頂禮佛足即於東南方化作毗盧遮那最上寶光明樓閣金剛摩尼蓮華藏師子之座眾寶光燄摩尼王網羅覆其身與其眷屬結跏趺坐西南方過不可說佛剎微塵數世界海外有世界名日光摩尼藏佛號普照諸法智月王彼佛眾中有菩薩名摧破一切魔軍智幢王與世界海微塵數菩薩俱來向佛所於一切毛孔中出等虗空界華燄雲香燄雲寶燄雲金剛燄雲燒香燄雲電光燄雲毗盧遮那摩尼寶燄雲一切金光燄雲勝藏摩尼王光燄雲等三世如來海光燄雲一一皆從毛孔中出徧虗空界到佛所已頂禮佛足即於西南方化作普現十方法界光明網大摩尼寶樓閣及香燈燄寶蓮華藏師子之座以離垢藏摩尼網羅覆其上著出一切眾生發趣音摩尼王嚴飾冠與其眷屬結跏趺坐西北方過不可說佛剎微塵數世界海外有世界名毗盧遮那願摩尼王藏佛號普光明最勝須彌王彼佛眾中有菩薩名願智光明幢與世界海微塵數菩薩俱來向佛所於念念中一切相好一切毛孔一切身分皆出三世一切如來形像雲一切菩薩形像雲一切如來眾會形像雲一切如來變化身形像雲一切如來本生身形像雲一切聲聞辟支佛形像雲一切如來菩提場形像雲一切如來神變形像雲一切世間主形像雲一切清淨國土形像雲充滿虗空至佛所已頂禮佛足即於西北方化作普照十方摩尼寶莊嚴樓閣及普照世間寶蓮華藏師子之座以無能勝光明真珠網羅覆其身著普光明摩尼寶冠與其眷屬結跏趺坐。

　　大方廣佛新華嚴經合論卷第八十八


　　音切


筏
　　(伐音)。

墀
　　(直尼切)。

棟
　　(當弄切)。

寢
　　(七稔切)。

臍
　　(齊音)。

逈
　　(呼頂切)。

軒
　　(虗言切)。

檻
　　(乎減切)。

湍
　　(他官切)。

激
　　(古歷切)。

洄
　　(回音)。

澓
　　(伏音)。

榭
　　(似夜切)。

氛
　　(分音)。

氳
　　(於云切)。

弈
　　(亦音)。

憑
　　(皮冰切)。

隥
　　(都鄧切)。

赫
　　(呼格切)。
　　大方廣佛新華嚴經合論卷第八十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二

　　【經】下方過不可說佛剎微塵數世界海外有世界名一切如來圓滿光普照佛號虗空無礙相智幢王彼佛眾中有菩薩名破一切障勇猛智王與世界海微塵數菩薩俱來向佛所於一切毛孔中出說一切眾生語言海音聲雲出說一切三世菩薩修行方便海音聲雲出說一切菩薩所起願方便海音聲雲出說一切菩薩成滿清淨波羅蜜方便海音聲雲出說一切菩薩圓滿行徧一切剎音聲雲出說一切菩薩成就自在用音聲雲出說一切如來往詣道場破魔軍眾成等正覺自在用音聲雲出說一切如來轉法輪契經門名號海音聲雲出說一切隨應教化調伏眾生法方便海音聲雲出說一切隨時隨善根隨願力普令眾生證得智慧方便海音聲雲到佛所已頂禮佛足即於下方化作現一切如來宮殿形像眾寶莊嚴樓閣及一切寶蓮華藏師子之座著普現道場影摩尼寶冠與其眷屬結跏趺坐上方過不可說佛剎微塵數世界海外有世界名說佛種性無有盡佛號普智輪光明音彼佛眾中有菩薩名法界差別願與世界海微塵數菩薩俱發彼道場來向此娑婆世界釋迦牟尼佛所於一切相好一切毛孔一切身分一切肢節一切莊嚴具一切衣服中現毗盧遮那等過去一切諸佛未來一切諸佛已得授記未授記者現在十方一切國土一切諸佛并其眾會示現過去行檀那波羅蜜及其一切受布施者諸本事海亦現過去行尸羅波羅蜜諸本事海亦現過去行羼提波羅蜜割截肢體心無動亂諸本事海亦現過去行精進波羅蜜勇猛不退諸本事海亦現過去求一切如來禪波羅蜜海而得成就諸本事海亦現過去求一切佛所轉法輪所成就法發勇猛心一切皆捨諸本事海亦現過去樂見一切佛樂行一切菩薩道樂化一切眾生界諸本事海亦現過去所發一切菩薩大願清淨莊嚴諸本事海亦現過去菩薩所成力波羅蜜勇猛清淨諸本事海亦現過去一切菩薩所修圓滿智波羅蜜諸本事海如是一切本事海悉皆徧滿廣大法界至佛所已頂禮佛足即於上方化作一切金剛藏莊嚴樓閣及帝青金剛王蓮華藏師子之座以一切寶光明摩尼王網羅覆其身以演說三世如來名摩尼寶王為髻明珠與其眷屬結跏趺坐。
　　【論】十四爾時東方過不可說佛剎已下至與其眷屬結跏趺坐已下有十段經明十方菩薩來集分明法界中佛果不可說佛剎微塵數本行答前菩薩所問總是自佛果行無盡徧周是故世界名金剛燈雲幢金剛燈雲幢者大悲雨眾法明一切佛皆從此金剛智起大悲之行摧破諸眾生煩惱故名幢也佛號毗盧遮那勝德王者即是行中之果菩薩亦名毗盧遮那願光明者是明以果隨昔願行大慈悲故王者明佛果隨行種種自在無礙以從金剛智起故以是果行名同故與不可說佛剎微塵數菩薩俱來者言行滿令諸菩薩會此法故故云來也此明檀波羅蜜中主伴行滿所有諸來菩薩皆以寶網嚴身者明教行滿故已下九方總以十波羅蜜以次排之總是一佛之金剛智上總別同異之行倣此例知已下如文自明但釋經大意法門經中自具已上六段是答前兩度共四十種問已下亦是前之五段答前問佛三昧神力及佛報境次下十方來集菩薩眾是往所修行身於依報中答前往因所修諸地十波羅蜜以明行滿故莊嚴身亦滿有十箇佛國十佛名號是所行行中因果十佛皆號王者皆明佛果智自在菩薩以網羅覆其身皆明教網具足。
　　【經】如是十方一切菩薩并其眷屬皆從普賢菩薩行願中生以淨智眼見三世佛普聞一切諸佛如來所轉法輪脩多羅海已得至於一切菩薩自在彼岸於念念中現大神變親近一切諸佛如來一身充滿一切世界一切如來眾會道場於一塵中普現一切世間境界教化成就一切眾生未曾失時一毛孔中出一切如來說法音聲知一切眾生悉皆如幻知一切佛悉皆如影知一切諸趣受生悉皆如夢知一切業報如鏡中像知一切諸有生起如熱時燄知一切世界皆如變化成就如來十力無畏勇猛自在能師子吼深入無盡辯才大海得一切眾生言辭海諸法智於虗空法界所行無礙知一切法無有障礙一切菩薩神通境界悉已清淨勇猛精進摧伏魔軍恒以智慧了達三世知一切法猶如虗空無有違諍亦無取著雖勤精進而知一切智終無所來雖觀境界而知一切有悉不可得以方便智入一切法界以平等智入一切國土以自在力令一切世界展轉相入於一切世界處處受生見一切世界種種形相於微細境現廣大剎於廣大境現微細剎於一佛所一念之頃得一切佛威神所加普見十方無所迷惑於剎那頃悉能往詣如是等一切菩薩滿逝多林皆是如來威神之力。
　　【論】十五如是十方一切菩薩已下至皆是如來威神之力有三十五行經歎如上十方諸來菩薩至德用分又就以報上又加神通所嚴初陳樓閣莊嚴次陳寶地徧周莊嚴次陳虗空莊嚴次陳十方諸菩薩來集身相莊嚴一一莊嚴皆暎徹相入互體重重十方諸佛菩薩眾海身土及莊嚴一一相入自在無礙者但約法身根本智為體差別智報得萬事合然故設一切如來起一切神通不離此智起大用故無不自在無不相入無不明淨如是之智以如上五位和會進修乃得成故獨修一法不可得也只可多不離一不可守一以為自然此逝多林及一切法界國土莊嚴不離二法一約往昔所修行理智大慈大悲大願眾行所成二以佛菩薩不思議神通所嚴如經自明是答前諸菩薩四十問。
　　【經】于時上首諸大聲聞舍利弗大目揵連摩訶迦葉離婆多須菩提阿[少/兔]樓馱難陀劫賓那迦旃延富樓那等諸大聲聞在逝多林皆悉不見如來神力如來嚴好如來境界如來遊戲如來神變如來尊勝如來妙行如來威德如來住持如來淨剎亦復不見不可思議菩薩境界菩薩大會菩薩普入菩薩普至菩薩普詣菩薩神變菩薩遊戲菩薩眷屬菩薩方所菩薩莊嚴師子座菩薩宮殿菩薩住處菩薩所入三昧自在菩薩觀察菩薩嚬伸菩薩勇猛菩薩供養菩薩受記菩薩成熟菩薩勇健菩薩法身清淨菩薩智身圓滿菩薩願身示現菩薩色身成就菩薩諸相具足清淨菩薩常光眾色莊嚴菩薩放大光網菩薩起變化雲菩薩身徧十方菩薩諸行圓滿如是等事一切聲聞諸大弟子皆悉不見何以故以善根不同故本不修習見佛自在善根故本不讚說十方世界一切佛剎清淨功德故本不稱歎諸佛世尊種種神變故本不於生死流轉之中發阿耨多羅三藐三菩提心故本不令他住菩提心故本不能令如來種性不斷絕故本不攝受諸眾生故本不勸他修習菩薩波羅蜜故本在生死流轉之時不勸眾生求於最勝大智眼故本不修習生一切智諸善根故本不成就如來出世諸善根故本不得嚴淨佛剎神通智故本不得諸菩薩眼所知境故本不求超出世間不共菩提諸善根故本不發一切菩薩諸大願故本不從如來加被之所生故本不知諸法如幻菩薩如夢故本不得諸大菩薩廣大歡喜故如是皆是普賢菩薩智眼境界不與一切二乘所共以是因緣諸大聲聞不能見不能知不能聞不能入不能得不能念不能觀察不能籌量不能思惟不能分別是故雖在逝多林中不見如來諸大神變復次諸大聲聞無如是善根故無如是智眼故無如是三昧故無如是解脫故無如是神通故無如是威德故無如是勢力故無如是自在故無如是住處故無如是境界故是故於此不能知不能見不能入不能證不能住不能解不能觀察不能忍受不能趣向不能遊履又亦不能廣為他人開闡解說稱揚示現引導勸進令其趣向令其修習令其安住令其證入何以故諸大弟子依聲聞乘而出離故成就聲聞道滿足聲聞行安住聲聞果於無有諦得決定智常住實際究竟寂靜遠離大悲捨於眾生住於自事於彼智慧不能積集不能修行不能安住不能願求不能成就不能清淨不能趣入不能通達不能知見不能證得是故雖在逝多林中對於如來不見如是廣大神變。
　　【論】十六于時上首諸大聲聞舍利弗已下至不見如是廣大神變有五十行經明如上聲聞無如是善根之種如來居逝多林神變莊嚴廣大佛剎菩薩眾海為宿世無根皆悉不見分第二釋聲聞眾名者舍利弗以其母眼明利如鶖鷺鳥目以母之目似鶖鳥狀以為子號大目揵連者此云採菽氏以母姓菽以為名故母是菉豆山之苗裔故摩訶迦葉者以身金色能飲日光在其身像亦云是飲光仙人之裔也摩訶云大離婆多者此云供養須菩提者此云善現阿[少/兔]樓駄此云無滅難陀此云歡喜劫賓那此云黃色是往昔黃頭仙之裔也迦旃延者是一宗之性是此胤故延為胤也富樓那者母號滿慈以取母號如是十大聲聞示同不聞不見如來不思議法界變化之事令樂小法者趣求大故前五百聲聞及世主是先已有種者能隨佛所行故。
　　【經】佛子如恒河岸有百千億無量餓鬼倮形飢渴舉體焦然烏鷲犲狼競來搏撮為渴所逼欲求水飲雖住河邊而不見河設有見者見其枯竭何以故深厚業障之所覆故彼大聲聞亦復如是雖復住在逝多林中不見如來廣大神力捨一切智無明瞖瞙覆其眼故不曾種植薩婆若地諸善根故譬如有人於大會中昏睡安寢忽然夢見須彌山頂帝釋所住善見大城宮殿園林種種嚴好天子天女百千萬億普散天華徧滿其地種種衣樹出妙衣服種種華樹開敷妙華謂音樂樹奏天音樂天諸婇女歌詠美音無量諸天於中戲樂其人自見著天衣服普於其處住止周旋其大會中一切諸人雖同一處不知不見何以故夢中所見非彼大眾所能見故一切菩薩世間諸王亦復如是以久積集善根力故發一切智廣大願故學習一切佛功德故修行菩薩莊嚴道故圓滿一切智智法故滿足普賢諸行願故趣入一切菩薩智地故遊戲一切菩薩所住諸三昧故已能觀察一切菩薩智慧境界無障礙故是故悉見如來世尊不可思議自在神變一切聲聞諸大弟子皆不能見皆不能知以無菩薩清淨眼故譬如雪山具眾藥草良醫詣彼悉能分別其諸捕獵放牧之人恒住彼山不見其藥此亦如是以諸菩薩入智境界具自在力能見如來廣大神變諸大弟子唯求自利不欲利他唯求自安不欲安他雖在林中不知不見譬如地中有諸寶藏種種珍異悉皆充滿有一丈夫聰慧明達善能分別一切伏藏其人復有大福德力能隨所欲自在而取奉養父母賑卹親屬老病窮乏靡不均贍其無智慧無福德人雖亦至於寶藏之處不知不見不得其益此亦如是諸大菩薩有淨智眼能入如來不可思議甚深境界能見佛神力能入諸法門能遊三昧海能供養諸佛能以正法開悟眾生能以四攝攝受眾生諸大聲聞不能得見如來神力亦不能見諸菩薩眾譬如盲人至大寶洲若行若住若坐若臥不能得見一切眾寶以不見故不能採取不得受用此亦如是諸大弟子雖在林中親近世尊不見如來自在神力亦不得見菩薩大會何以故無有菩薩無礙淨眼不能次第悟入法界見於如來自在力故譬如有人得清淨眼名離垢光明一切暗色不能為障爾時彼人於夜暗中處在無量百千萬億人眾之內或行或住或坐或臥彼諸人眾形相威儀此明眼人莫不具見其明眼者威儀進退彼諸人眾悉不能覩佛亦如是成就智眼清淨無礙悉能明見一切世間其所示現神通變化大菩薩眾所共圍遶諸大弟子悉不能見譬如比丘在大眾中入徧處定所謂地徧處定水徧處定火徧處定風徧處定青徧處定黃徧處定赤徧處定白徧處定天徧處定種種眾生身徧處定一切語言音聲徧處定一切所緣徧處定入此定者見其所緣其餘大眾悉不能見唯除有住此三昧者如來所現不可思議諸佛境界亦復如是菩薩具見聲聞莫觀譬如有人以翳形藥自塗其眼在於眾會去來坐立無能見者而能悉覩眾會中事應知如來亦復如是超過於世普見世間非諸聲聞所能得見唯除趣向一切智境諸大菩薩如人生已則有二天恒相隨逐一曰同生二曰同名天常見人人不見天應知如來亦復如是在諸菩薩大集會中現大神通諸大聲聞悉不能見譬如比丘得心自在入滅盡定六根作業皆悉不行一切語言不知不覺定力持故不般涅槃一切聲聞亦復如是雖復住在逝多林中具足六根而不知不見不解不入如來自在菩薩眾會諸所作事何以故如來境界甚深廣大難見難知難測難量超諸世間不可思議無能壞者非是一切二乘境界是故如來自在神力菩薩眾會及逝多林普徧一切清淨世界如是等事諸大聲聞悉不知見非其器故。
　　【論】十七佛子如恒河岸有百億無量餓鬼已下至諸大聲聞悉不知見非其器故有七十四行半經有十種喻比聲聞無有廣大菩提善根在其會中不知不見如來自在分其所有十喻經文自明如是聲聞示同不聞不見如來變化神力境界菩薩海眾令諸實是聲聞迴心種如來大願大智大慈悲常處生死廣利眾生故。
　　【經】爾時毗盧遮那願光明菩薩承佛神力觀察十方而說頌言。
　　汝等應觀察　　佛道不思議　　於此逝多林　　示現神通力　　善逝威神力　　所現無央數　　一切諸世間　　迷惑不能了　　法王深妙法　　無量難思議　　所現諸神通　　舉世莫能測　　以了法無相　　是故名為佛　　而具相莊嚴　　稱揚不可盡　　今於此林內　　示現大神力　　甚深無有邊　　言辭莫能辯　　汝觀大威德　　無量菩薩眾　　十方諸國土　　而來見世尊　　所願皆具足　　所行無障礙　　一切諸世間　　無能測量者　　一切諸緣覺　　及彼大聲聞　　悉皆不能知　　菩薩行境界　　菩薩大智慧　　諸地悉究竟　　高建勇猛幢　　難摧難可動　　諸大名稱士　　無量三昧力　　所現諸神變　　法界悉充滿
　　爾時不可壞精進王菩薩承佛神力觀察十方而說頌言。
　　汝觀諸佛子　　智慧功德藏　　究竟菩提行　　安隱諸世間　　其心本明達　　善入諸三昧　　智慧無邊際　　境界不可量　　今此逝多林　　種種皆嚴飾　　菩薩眾雲集　　親近如來住　　汝觀無所著　　無量大眾海　　十方來詣此　　坐寶蓮華座　　無來亦無住　　無依無戲論　　離垢心無礙　　究竟於法界　　建立智慧幢　　堅固不動搖　　知無變化法　　而現變化事　　十方無量剎　　一切諸佛所　　同時悉往詣　　而亦不分身　　汝觀釋師子　　自在神通力　　能令菩薩眾　　一切俱來集　　一切諸佛法　　法界悉平等　　言說故不同　　此眾咸通達　　諸佛常安住　　法界平等際　　演說差別法　　言辭無有盡
　　爾時普勝無上威德王菩薩承佛神力觀察十方而說頌言。
　　汝觀無上士　　廣大智圓滿　　善達時非時　　為眾演說法　　摧伏眾外道　　一切諸異論　　普隨眾生心　　為現神通力　　正覺非有量　　亦復非無量　　若量若無量　　牟尼悉超越　　如日在虗空　　照臨一切處　　佛智亦如是　　了達三世法　　譬如十五夜　　月輪無減缺　　如來亦復然　　白法悉圓滿　　譬如空中日　　運行無暫已　　如來亦如是　　神變恒相續　　譬如十方剎　　於空無所礙　　世燈現變化　　於世亦復然　　譬如世間地　　羣生之所依　　照世燈法輪　　為依亦如是　　譬如猛疾風　　所行無障礙　　佛法亦如是　　速徧於世間　　譬如大水輪　　世界所依住　　智慧輪亦爾　　三世佛所依
　　爾時無礙勝藏王菩薩承佛神力觀察十方而說頌言。
　　譬如大寶山　　饒益諸含識　　佛智亦如是　　普益於世間　　譬如大海水　　澄淨無垢濁　　見佛亦如是　　能除諸渴愛　　譬如須彌山　　出於大海中　　世間燈亦爾　　從於法海出　　如海具眾寶　　求者皆滿足　　無師智亦然　　見者悉開悟　　如來甚深智　　無量無有數　　是故神通力　　示現難思議　　譬如工幻師　　示現種種事　　佛智亦如是　　現諸自在力　　譬如如意寶　　能滿一切欲　　最勝亦復然　　滿諸清淨願　　譬如明淨寶　　普照一切物　　佛智亦如是　　普照羣生心　　譬如八面寶　　等鑒於諸方　　無礙燈亦然　　普照於法界　　譬如水清珠　　能清諸濁水　　見佛亦如是　　諸根悉清淨
　　爾時化現法界願月王菩薩承佛神力觀察十方而說頌言。
　　譬如帝青寶　　能青一切色　　見佛者亦然　　悉發菩提行　　一一微塵內　　佛現神通力　　令無量無邊　　菩薩皆清淨　　甚深微妙力　　無邊不可知　　菩薩之境界　　世間莫能測　　如來所現身　　清淨相莊嚴　　普入於法界　　成就諸菩薩　　難思佛國土　　於中成正覺　　一切諸菩薩　　世主皆充滿　　釋迦無上尊　　於法悉自在　　示現神通力　　無邊不可量　　菩薩種種行　　無量無有盡　　如來自在力　　為之悉示現　　佛子善修學　　甚深諸法界　　成就無礙智　　明了一切法　　善逝威神力　　為眾轉法輪　　神變普充滿　　令世皆清淨　　如來智圓滿　　境界亦清淨　　譬如大龍王　　普濟諸羣生
　　爾時法慧光燄王菩薩承佛神力觀察十方而說頌言。
　　三世諸如來　　聲聞大弟子　　悉不能知佛　　舉足下足事　　去來現在世　　一切諸緣覺　　亦不知如來　　舉足下足事　　況復諸凡夫　　結使所纏縛　　無明覆心識　　而能知導師　　正覺無礙智　　超過語言道　　其量不可測　　孰有能知見　　譬如明月光　　無能測邊際　　佛神通亦爾　　莫見其終盡　　一一諸方便　　念念所變化　　盡於無量劫　　思惟不能了　　思惟一切智　　不可思議法　　一一方便門　　邊際不可得　　若有於此法　　而興廣大願　　彼於此境界　　知見不為難　　勇猛勤修習　　難思大法海　　其心無障礙　　入此方便門　　心意已調伏　　志願亦寬廣　　當獲大菩提　　最勝之境界
　　爾時破一切魔軍智幢王菩薩承佛神力觀察十方而說頌言。
　　智身非是身　　無礙難思議　　設有思議者　　一切無能及　　從不思議業　　起此清淨身　　殊特妙莊嚴　　不著於三界　　光明照一切　　法界悉清淨　　開佛菩提門　　出生眾智慧　　譬如世間日　　普放慧光明　　遠離諸塵垢　　滅除一切障　　普淨三有處　　永絕生死流　　成就菩薩道　　出生無上覺　　示現無邊色　　此色無依處　　所現雖無量　　一切不思議　　菩提一念頃　　能覺一切法　　云何欲測量　　如來智邊際　　一念悉明達　　一切三世法　　故說佛智慧　　無盡無能壞　　智者應如是　　專思佛菩提　　此思難思議　　思之不可得　　菩提不可說　　超過語言路　　諸佛從此生　　是法難思議
　　爾時願智光明幢王菩薩承佛神力觀察十方而說頌言。
　　若能善觀察　　菩提無盡海　　則得離癡念　　決定受持法　　若得決定心　　則能修妙行　　禪寂自思慮　　永斷諸疑惑　　其心不疲倦　　亦復無懈怠　　展轉增進修　　究竟諸佛法　　信智已成就　　念念令增長　　常樂常觀察　　無得無依法　　無量億千劫　　所修功德行　　一切悉迴向　　諸佛所求道　　雖在於生死　　而心無染著　　安住諸佛法　　常樂如來行　　世間之所有　　蘊界等諸法　　一切皆捨離　　專求佛功德　　凡夫嬰妄惑　　於世常流轉　　菩薩心無礙　　救之令解脫　　菩薩行難稱　　舉世莫能思　　徧除一切苦　　普與羣生樂　　已獲菩提智　　復愍諸羣生　　光明照世間　　度脫一切眾
　　爾時破一切障勇猛智王菩薩承佛神力觀察十方而說頌言。
　　無量億千劫　　佛名難可聞　　況復得親近　　永斷諸疑惑　　如來世間燈　　通達一切法　　普生三世福　　令眾悉清淨　　如來妙色身　　一切所欽歎　　億劫常瞻仰　　其心無厭足　　若有諸佛子　　觀佛妙色身　　必捨諸有著　　迴向菩提道　　如來妙色身　　恒演廣大音　　辯才無障礙　　開佛菩提門　　曉悟諸羣生　　無量不思議　　令入智慧門　　授以菩提記　　如來出世間　　為世大福田　　普導諸含識　　令其集福行　　若有供養佛　　永除惡道畏　　消滅一切苦　　成就智慧身　　若見兩足尊　　能發廣大心　　是人恒值佛　　增長智慧力　　若見人中勝　　決意向菩提　　是人能自知　　必當成正覺
　　爾時法界差別願智神通王菩薩承佛神力觀察十方而說頌言。
　　釋迦無上尊　　具一切功德　　見者心清淨　　迴向大智慧　　如來大慈悲　　出現於世間　　普為諸羣生　　轉無上法輪　　如來無數劫　　勤苦為眾生　　云何諸世間　　能報大師恩　　寧於無量劫　　受諸惡道苦　　終不捨如來　　而求於出離　　寧代諸眾生　　備受一切苦　　終不捨於佛　　而求得安樂　　寧在諸惡趣　　恒得聞佛名　　不願生善道　　暫時不聞佛　　寧生諸地獄　　一一無數劫　　終不遠離佛　　而求出惡趣　　何故願久住　　一切諸惡道　　以得見如來　　增長智慧故　　若得見於佛　　除滅一切苦　　能入諸如來　　大智之境界　　若得見於佛　　捨離一切障　　長養無盡福　　成就菩提道　　如來能永斷　　一切眾生疑　　隨其心所樂　　普皆令滿足
　　【論】十八明毗盧遮那菩薩等十菩薩說頌分已下有十菩薩並是十方來者各說一頌各隨自名各歎自法是一切諸佛諸菩薩行皆隨菩薩名下義表其頌意可見如初毗盧遮那願光明菩薩是種種光明直是佛果願光者是佛果菩薩中行從初總歎令諸觀察逝多林如來境界次下九箇是總中別各隨菩薩名下義取所頌之法也如不可壞精進王者還頌不可壞精進義王者自在義已下倣此准知。
　　【經】爾時普賢菩薩摩訶薩普觀一切菩薩眾會以等法界方便等虗空界方便等眾生界方便等三世等一切劫等一切眾生業等一切眾生欲等一切眾生解等一切眾生根等一切眾生成熟時等一切法光影方便為諸菩薩以十種法句開發顯示照明演說此師子嚬伸三昧。
　　【論】十九爾時普賢菩薩已下至嚬伸三昧有六行經明普賢菩薩以十等一切方便門欲演說師子嚬伸三昧分。
　　【經】何等為十所謂演說能示現等法界一切佛剎微塵中諸佛出興次第諸剎成壞次第法句演說能示現等虗空界一切佛剎中盡未來劫讚歎如來功德音聲法句演說能示現等虗空界一切佛剎中如來出世無量無邊成正覺門法句演說能示現等虗空界一切佛剎中佛坐道場菩薩眾會法句演說於一切毛孔念念出現等三世一切佛數變化身充滿法界法句演說能令一身充滿十方一切剎海平等顯現法句演說能令一切諸境界中普現三世諸佛神變法句演說能令一切佛剎微塵中普現三世一切佛剎微塵數佛種種神變經無量劫法句演說能令一切毛孔出生三世一切諸佛大願海音盡未來劫開發化導一切菩薩法句演說能令佛師子座量同法界菩薩眾會道場莊嚴等無差別盡未來劫轉於種種微妙法輪法句佛子此十為首。
　　【論】二十何等為十已下至佛子此十為首有十八行經是十種不可說法句分。
　　【經】有十不可說佛剎微塵數法句皆是如來智慧境界爾時普賢菩薩欲重宣此義承佛神力觀察如來觀察眾會觀察諸佛難思境界觀察諸佛無邊三昧觀察不可思議諸世界海觀察不可思議如幻法智觀察不可思議三世諸佛悉皆平等觀察一切無量無邊諸言辭法而說頌言。
　　【論】二十一有十不可說佛剎微塵數法句都結通已下六行經是普賢菩薩觀佛境界說頌分。
　　【經】
　　一一毛孔中　　微塵數剎海　　悉有如來坐　　皆具菩薩眾　　一一毛孔中　　無量諸剎海　　佛處菩提座　　如是徧法界　　一一毛孔中　　一切剎塵佛　　菩提眾圍遶　　為說普賢行　　佛坐一國土　　充滿十方界　　無量菩薩雲　　咸來集其所　　億剎微塵數　　菩薩功德海　　俱從會中起　　徧滿十方界　　悉住普賢行　　皆遊法界海　　普現一切剎　　等入諸佛會　　安坐一切剎　　聽聞一切法　　一一國土中　　億劫修諸行　　菩薩所修行　　普明法海行　　入於大願海　　住佛境界地　　了達普賢行　　出生諸佛法　　具佛功德海　　廣現神通事　　身雲等塵數　　充滿一切剎　　普雨甘露法　　令眾住佛道
　　【論】於此十行頌中重頌前十無盡句法意明法界體性無礙一多互參大小相入毛孔微塵悉含一切諸佛剎海一一境界皆互容無礙頌云一一毛孔中微塵數剎海悉有如來坐皆具菩薩眾如經具明已上二十一段經明如來以師子嚬伸三昧令五位中昇進普賢萬行法門會入法界性自圓滿本無和會普賢行故自此已下如來放眉間光名普照三世法界門令諸菩薩入安住師子嚬伸三昧門已上二十一段且會法界中普賢差別智無礙行滿遠令普賢說頌歎法已下放眉間光即明已法身根本普光明智與法界中無礙自在差別同異普賢行門理智體用一時同會即令文殊說頌歎法以文殊普賢二體成真俗二智法界平等恒然法門此法界中體用二門若無普賢即差別智不行即就寂無悲行無文殊即普賢行是有為是無常故以此二人之法門成一法界之體用一切諸佛法總如是言其佛者但於此二人體用中無所住名之為佛言住佛所住者佛住無住但於此文殊普賢理智萬行體用中而無所住之智而得佛名是故前普賢是以行彰理門後文殊是以理顯行門為言詮立教即名有前後約其法界二法同資元一體用故且以如來舉緣表法即師子嚬伸三昧屬普賢門眉間毫相光明即屬文殊門以光明是法身妙慧所顯得根本智所起師子嚬伸三昧是差別智中行故二人同體方成法界自在之門表根本智自性無言作用言說是普賢所收若也三法別行即是人天生死設得道者名為眇目矬陋或止宿草庵不入法界大宅門故師子嚬伸三昧者是五位中進修已滿理智會融已終加行疲極頓亡法悅充滿不屬昇進任智普周現化神通不為而智境應用不作而佛剎互參極微不為小而無盡佛剎海處中盡虗空不為大亘十方咸處纖毫之內此乃縱任智海現寶剎而互參名曰嚬伸稱理而一多身境相容名為三昧嚬伸者舒適悅樂無勞之義意明前五位昇進緣有為無為融通作意疲勞明此法界是昇進已滿任智適悅眾法自成無作意勞倦故已下放眉間毫相光明名普照三世法界門此以法身根本智顯行自在門屬文殊師利即下以文殊說頌歎法明令此文殊普賢理智法同行故即佛果自然圓滿但體理智體用法界之意不可逐於紙素竹帛著錄鈔寫前後名言為名言不可一時但取理智知其總別同異成壞然為迷情初啟先須諸善行方便以顯理門因理智明如十波羅蜜中九波羅蜜是行唯智波羅蜜是果餘九波羅蜜是助顯智之方便體用以是如來出現品前先明普賢行滿出現品內方明果行一時文殊普賢佛以光加二人共為一箇理智萬行體用令此初以普賢會法界大用之體現師子嚬伸三昧之門印之以三昧是行故次眉間光明名普照三世法界門令諸菩薩安住師子嚬伸三昧者即明法身根本智照現差別智為一體用方名入法界門是故已前二十一段經是以行會理無著門即以普賢為主文殊為伴已下如來放眉間光名普照三世法界門即是以理會行圓融自在無礙門即以文殊為主普賢為伴如是主伴參融方名法界自在從爾時世尊欲令諸菩薩安住如來師子嚬伸廣大三昧故已下直至不離此逝多林如來之所名以理會行圓融自在無礙門於此段中復分為六段。
　　【經】爾時世尊欲令諸菩薩安住如來師子嚬伸廣大三昧故從眉間白毫相放大光明其光名普照三世法界門以不可說佛剎微塵數光明而為眷屬普照十方一切世界海諸佛國土時逝多林菩薩大眾悉見一切盡法界虗空界一切佛剎一一微塵中各有一切佛剎微塵數諸佛國土種種名種種色種種清淨種種住處種種形相如是一切諸國土中皆有大菩薩坐於道場師子座上成等正覺菩薩大眾前後圍遶諸世間主而為供養或見於不可說佛剎量大眾會中出妙音聲充滿法界轉正法輪或見在天宮殿龍宮殿夜叉宮殿乾闥婆阿脩羅迦樓羅緊那羅摩睺羅伽人非人等諸宮殿中或在人間村邑聚落王都大處現種種姓種種名種種身種種相種種光明住種種威儀入種種三昧現種種神變或時自以種種言音或令種種諸菩薩等在於種種大眾會中種種言辭說種種法如此會中菩薩大眾見於如是諸佛如來甚深三昧大神通力如是盡法界虗空界東西南北四維上下一切方海中依於眾生心想而住始從前際至今現在一切國土身一切眾生身一切虗空道其中一一毛端量處一一各有微塵數剎種種業起次第而住悉有道場菩薩眾會皆亦如是見佛神力不壞三世不壞世間於一切眾生心中現其影像隨一切眾生心樂出妙言音普入一切眾會中普現一切眾生前色相有別智慧無異隨其所應開示佛法教化調伏一切眾生未曾休息其有見此佛神力者皆是毗盧遮那如來於往昔時善根攝受或昔曾以四攝所攝或是見聞憶念親近之所成熟或是往昔教其令發阿耨多羅三藐三菩提心或是往昔於諸佛所同種善根或是過去以一切智善巧方便教化成熟是故皆得入於如來不可思議甚深三昧盡法界虗空界大神通力或入法身或入色身或入往昔所成就行或入圓滿諸波羅蜜或入莊嚴清淨行輪或入菩薩諸地或入成正覺力或入佛所住三昧無差別大神變或入如來力無畏智或入佛無礙辯才海彼諸菩薩以種種解種種道種種門種種入種種理趣種種隨順種種智慧種種助道種種方便種種三昧入如是等十不可說佛剎微塵數佛神變海方便門。
　　【論】一爾時世尊欲令諸菩薩已下至佛神變海方便門有四十四行經明諸菩薩蒙佛光照得無量神變海方便門分爾時世尊欲令諸菩薩安住師子嚬伸三昧放眉間白毫相光明名普照三世法界門者以此光是法性身中根本普光明智此智現前時即見三世久遠如今一體無盡劫生死亦不移現前總無體性成大智海眾法清涼便以眾生起差別智知根利生普周剎海無有休息名為普賢行即經已下文中獲不可說諸三昧門教化無限諸眾生門具如經說如文自具。

　　大方廣佛新華嚴經合論卷第八十九


　　音切


羼
　　(初限切)。

焦
　　(初消切)。

鷲
　　(就音)。

捕
　　(步音)。

獵
　　(良涉切)。

賑
　　(章刃切)。

卹
　　(息聿切)。

牧
　　(木音)。

[少/兔]
　　(奴豆切)。

裸
　　(郎果切)。

鶖
　　(秋音)。

鷺
　　(路音)。

菽
　　(式竹切)。

裔
　　(余制切)。

矬
　　(昨禾切)。

瞖
　　(於計切)。

瞙
　　(莫音)。
　　大方廣佛新華嚴經合論卷第九十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之三

　　【經】云何為種種三昧所謂普藏嚴法界三昧普照一切三世無礙境界三昧法界無差別智光明三昧入如來境界不動轉三昧普照無邊虗空三昧入如來力三昧佛無畏勇猛奮迅莊嚴三昧一切法界旋轉藏三昧如月普現一切法界以無礙音大開演三昧普清淨法光明三昧無礙繒法王幢三昧一一境界中悉見一切諸佛海三昧於一切世間悉現身三昧入如來無差別身境界三昧隨一切世間轉大悲藏三昧知一切法無有跡三昧知一切法究竟寂滅三昧雖無所得而能變化普現世間三昧普入一切剎三昧莊嚴一切佛剎成正覺三昧觀一切世間主色相差別三昧觀一切眾生境界無障礙三昧能出生一切如來母三昧能修行入一切佛海功德道三昧一一境界中出現神變盡未來際三昧入一切如來本事海三昧盡未來際護持一切如來種性三昧以決定解力令現在十方一切佛剎海皆清淨三昧一念中普照一切佛所住三昧入一切境界無礙際三昧令一切世界為一佛剎三昧出一切佛變化身三昧以金剛王智知一切諸根海三昧知一切如來同一身三昧知一切法界所安立悉住心念際三昧於一切法界廣大國土中示現涅槃三昧令住最上處三昧於一切佛剎現種種眾生差別身三昧普入一切佛智慧三昧知一切法性相三昧一念普知三世法三昧念念中普現法界身三昧以師子勇猛智知一切如來出興次第三昧於一切法界境界慧眼圓滿三昧勇猛趣向十力三昧放一切功德圓滿光明普照世間三昧不動藏三昧說一法普入一切法三昧於一法以一切言音差別訓釋三昧演說一切佛無二法三昧知三世無礙際三昧知一切劫無差別三昧入十力微細方便三昧於一切劫成就一切菩薩行不斷絕三昧十方普現身三昧於法界自在成正覺三昧生一切安隱受三昧出一切莊嚴具莊嚴虗空界三昧念念中出等眾生數變化身雲三昧如來淨空月光明三昧常見一切如來住虗空三昧開示一切佛莊嚴三昧照明一切法義燈三昧照十力境界三昧三世一切佛幢相三昧一切佛一密藏三昧念念中所作皆究竟三昧無盡福德藏三昧見無邊佛境界三昧堅住一切法三昧現一切如來變化悉令知見三昧念念中佛日常出現三昧一日中悉知三世所有法三昧普音演說一切法性寂滅三昧見一切佛自在力三昧法界開敷蓮華三昧觀諸法如虗空無住處三昧十方海普入一方三昧入一切法界無源底三昧一切法界海三昧以寂靜身放一切光明三昧一念中現一切神通大願三昧一切時一切處成正覺三昧以一莊嚴入一切法界三昧普現一切諸佛身三昧知一切眾生廣大殊勝神通智三昧一念中其身徧法界三昧現一乘淨法界三昧入普門法界示現大莊嚴三昧住持一切佛法輪三昧以一切法門莊嚴一法門三昧以因陀羅網願行攝一切眾生界三昧分別一切世界門三昧乘蓮華自在遊步三昧知一切眾生種種差別神通智三昧令其身恒現一切眾生前三昧知一切眾生差別音聲言辭海三昧知一切眾生差別智神通三昧大悲平等藏三昧一切佛入如來際三昧觀察一切如來解脫處師子嚬伸三昧菩薩以如是等不可說佛剎微塵數三昧入毗盧遮那如來念念充滿一切法界三昧神變海。
　　【論】二云何為種種三昧已下至入毗盧遮那如來念念充滿法界三昧神變海有六十六行經正說所入三昧之名分。
　　【經】其諸菩薩皆悉具足大智神通明利自在住於諸地以廣大智普觀一切從諸智慧種性而生一切智智常現在前得離癡翳清淨智眼為諸眾生作調御師住佛平等於一切法無有分別了達境界知諸世間性皆寂滅無有依處普詣一切諸佛國土而無所著悉能觀察一切諸法而無所住徧入一切妙法宮殿而無所來教化調伏一切世間普為眾生現安隱處智慧解脫為其所行恒以智身住離貪際超諸有海示真實際智光圓滿普見諸法住於三昧堅固不動於諸眾生恒起大悲知諸法門悉皆如幻一切眾生悉皆如夢一切如來悉皆如影一切言音悉皆如響一切諸法悉皆如化善能積集殊勝行願智慧圓滿清淨善巧心極寂靜善入一切總持境界具三昧力勇猛無怯獲明智眼住法界際到一切法無所得處修習無涯智慧大海到智波羅蜜究竟彼岸為般若波羅蜜之所攝持以神通波羅蜜普入世間依三昧波羅蜜得心自在以不顛倒智知一切義以巧分別智開示法藏以現了智訓釋文詞以大願力說法無盡以無所畏大師子吼常樂觀察無依處法以淨法眼普觀一切以淨智月照世成壞以智慧光照真實諦福德智慧如金剛山一切譬喻所不能及善觀諸法慧根增長勇猛精進摧伏眾魔無量智慧威光熾盛其身超出一切世間得一切法無礙智慧善能悟解盡無盡際住於普際入真實際無相觀智常現在前善巧成就諸菩薩行以無二智知諸境界普見一切世間諸趣徧往一切諸佛國土智燈圓滿於一切法無諸闇障放淨法光照十方界為諸世間真實福田若見若聞所願皆滿福德高大超諸世間勇猛無畏摧諸外道演微妙音徧一切剎普見諸佛心無厭足於佛法身已得自在隨所應化而為現身一身充滿一切佛剎已得自在清淨神通乘大智舟所往無礙智慧圓滿周徧法界譬如日出普照世間隨眾生心現其色像知諸眾生根性欲樂入一切法無諍境界知諸法性無生無起能令小大自在相入決了佛地甚深之趣以無盡句說甚深義於一句中演說一切脩多羅海獲大智慧陀羅尼身凡所受持永無忘失一念能憶無量劫事一念悉知三世一切諸眾生智恒以一切陀羅尼門演說無邊諸佛法海常轉不退清淨法輪令諸眾生皆生智慧得佛境界智慧光明入於善見甚深三昧入一切法無障礙際於一切法勝智自在一切境界清淨莊嚴普入十方一切法界隨其方所靡不咸至一一塵中現成正覺於無色性現一切色以一切方普入一方其諸菩薩具如是等無邊福智功德之藏常為諸佛之所稱歎種種言辭說其功德不能令盡靡不咸在逝多林中深入如來功德大海悉見於佛光明所照。
　　【論】三其諸菩薩皆悉具足大神通已下至悉見於佛光明所照有五十三行半經明諸菩薩蒙佛光明所益之德分。
　　【經】爾時諸菩薩得不思議正法光明心大歡喜各於其身及以樓閣諸莊嚴具并其所坐師子之座徧逝多林一切物中化現種種大莊嚴雲充滿一切十方法界所謂於念念中放大光明雲充滿十方悉能開悟一切眾生出一切摩尼寶鈴雲充滿十方出微妙音稱揚讚歎三世諸佛一切功德出一切音樂雲充滿十方音中演說一切眾生諸業果報出一切菩薩種種願行色相雲充滿十方說諸菩薩所有大願出一切如來自在變化雲充滿十方演出一切諸佛如來語言音聲出一切菩薩相好莊嚴身雲充滿十方說諸如來於一切國土出興次第出三世如來道場雲充滿十方現一切如來成等正覺功德莊嚴出一切龍王雲充滿十方雨一切諸香出一切世主身雲充滿十方演說普賢菩薩之行出一切寶莊嚴清淨佛剎雲充滿十方現一切如來轉正法輪是諸菩薩以得不思議法光明故法應如是出興此等不可說佛剎微塵數大神變莊嚴雲爾時文殊師利菩薩承佛神力欲重宣此逝多林中諸神變事觀察十方而說頌言。
　　【論】四爾時諸菩薩已下至說頌有二十一行半經明諸菩薩所得三昧神通現變化雲莊嚴逝多林及十方國分。
　　【經】
　　汝應觀此逝多林　　以佛威神廣無際　　一切莊嚴皆示現　　十方法界悉充滿　　十方一切諸國土　　無邊品類大莊嚴　　於其座等境界中　　色像分明皆顯現　　從諸佛子毛孔出　　種種莊嚴寶燄雲　　及發如來微妙音　　徧滿十方一切剎　　寶樹華中現妙身　　其身色相等梵王　　從禪定起而遊步　　進止威儀恒寂靜　　如來一一毛孔內　　常現難思變化身　　皆如普賢大菩薩　　種種諸相為嚴好　　逝多林上虗空中　　所有莊嚴發妙音　　普說三世諸菩薩　　成就一切功德海　　逝多林中諸寶樹　　亦出無量妙音聲　　演說一切諸羣生　　種種業海各差別　　林中所有眾境界　　悉現三世諸如來　　一一皆起大神通　　十方剎海微塵數　　十方所有諸國土　　一切剎海微塵數　　悉入如來毛孔中　　次第莊嚴皆現覩　　所有莊嚴皆現佛　　數等眾生徧世間　　一一咸放大光明　　種種隨宜化羣品　　香燄眾華及寶藏　　一切莊嚴殊妙雲　　靡不廣大等虗空　　徧滿十方諸國土　　十方三世一切佛　　所有莊嚴妙道場　　於此園林境界中　　一一色像皆明現　　一切普賢諸佛子　　百千劫海莊嚴剎　　其數無量等眾生　　莫不於此林中見
　　【論】五汝應觀此逝多林已下至莫不於此林中見有二十六行頌明文殊師利重頌前法如文具明已上明佛光所照諸菩薩蒙光照入嚬伸三昧普賢境界方便門但是一切三昧總是方便行門普賢境界總是文殊法身根本智所成就故。
　　【經】爾時彼諸菩薩以佛三昧光明照故即時得入如是三昧一一皆得不可說佛剎微塵數大悲門利益安樂一切眾生於其身上一一毛孔皆出不可說佛剎微塵數光明一一光明皆化現不可說佛剎微塵數菩薩其身形相如諸世主普現一切眾生之前周帀徧滿十方法界種種方便教化調伏或現不可說佛剎微塵數諸天宮殿無常門或現不可說佛剎微塵數一切眾生受生門或現不可說佛剎微塵數一切菩薩修行門或現不可說佛剎微塵數夢境門或現不可說佛剎微塵數菩薩大願門或現不可說佛剎微塵數震動世界門或現不可說佛剎微塵數分別世界門或現不可說佛剎微塵數現生世界門或現不可說佛剎微塵數檀波羅蜜門或現不可說佛剎微塵數一切如來修諸功德種種苦行尸波羅蜜門或現不可說佛剎微塵數割截肢體羼提波羅蜜門或現不可說佛剎微塵數勤修毗棃耶波羅蜜門或現不可說佛剎微塵數一切菩薩修諸三昧禪定解脫門或現不可說佛剎微塵數佛道圓滿智光明門或現不可說佛剎微塵數勤求佛法為一文一句故捨無數身命門或現不可說佛剎微塵數親近一切佛諮問一切法心無疲厭門或現不可說佛剎微塵數隨諸眾生時節欲樂往詣其所方便成熟令住一切智海光明門或現不可說佛剎微塵數降伏眾魔制諸外道顯現菩薩福智力門或現不可說佛剎微塵數知一切工巧明智門或現不可說佛剎微塵數知一切眾生差別明智門或現不可說佛剎微塵數知一切法差別明智門或現不可說佛剎微塵數知一切眾生心樂差別明智門或現不可說佛剎微塵數知一切眾生根行煩惱習氣明智門或現不可說佛剎微塵數知一切眾生種種業明智門或現不可說佛剎微塵數開悟一切眾生門以如是等不可說佛剎微塵數方便門往詣一切眾生住處而成熟之所謂或往天宮或往龍宮或往夜叉乾闥婆阿脩羅迦樓羅緊那羅摩睺羅伽宮或往梵王宮或往人王宮或往閻羅王宮或往畜生餓鬼地獄之所住處以平等大悲平等大願平等智慧平等方便攝諸眾生或有見已而調伏者或有聞已而調伏者或有憶念而調伏者或聞音聲而調伏者或聞名號而調伏者或見圓光而調伏者或見光網而調伏者隨諸眾生心之所樂皆詣其所令其獲益佛子此逝多林一切菩薩為欲成熟諸眾生故或時現處種種嚴飾諸宮殿中或時示現住自樓閣寶師子座道場眾會所共圍遶周徧十方皆令得見然亦不離此逝多林如來之所佛子此諸菩薩或時示現無量化身雲或現其身獨一無侶所謂或現沙門身或現婆羅門身或現苦行身或現充盛身或現醫王身或現商主身或現淨命身或現妓樂身或現奉事諸天身或現工巧技術身往詣一切村營城邑王都聚落諸眾生所隨其所應以種種形相種種威儀種種音聲種種言論種種住處於一切世間猶如帝網行菩薩行或說一切世間工巧事業或說一切智慧照世明燈或說一切眾生業力所莊嚴或說十方國土建立諸乘位或說智燈所照一切法境界教化成就一切眾生而亦不離此逝多林如來之所。
　　【論】六爾時彼諸菩薩已下至不離逝多林如來之所有六十三行經明諸菩薩以佛三昧光明照故得如上三昧及無限大悲無限神通無限饒益眾生分已上二十七段經文總明答前菩薩大眾前後所問四十法門竟此法界法門明智體自在以智力自現不藉如來口言又令文殊普賢二人本位自宣本果之行令易解故不迷教之體用已上是一部經之始終圓滿總以法界體收第二爾時文殊師利童子已下直至經末已來為文殊師利童子從善住樓閣南行就根利生成行表法令後發心者不迷其行令易開解分自爾時文殊師利童子已下名為就俗利生成行門已前教中但云文殊師利不云童子明此已下入俗化蒙以行立名便名童子明已前總約佛果普光明智中起子方賢聖以立化儀即覺首自首等五位諸菩薩是皆通化無方潛顯自在文殊為信首不名童子自此已下以法界體中入俗草創化蒙約行所行立名即號文殊師利童子以妙智慧化童蒙入佛智慧生佛家故此是三世諸佛始發菩提心初法身現根本智無性之理妙慧故一切三世諸佛從此而初生佛家從此而成就普賢大願行故何故名為就俗利生成行門者已前但云昇天表行成就諸天未往人間俗中化利此法界品已前一卷半餘經但有菩薩聲聞世主已得道者未有處俗凡夫入此法門自文殊師利童子從善住樓閣已下是入人間就根接俗化利凡夫令其得此法界道理又令善財童子徧求善知識五十三人以表五位三種因果法身中根本智普賢差別智中行於此二中無所住智名之為佛以此三法具足名之為佛以此三法徧與五位終始而作因果名為乘如來乘直至道場亦名乘法界乘以法界還以此三種因果為體用故前後五位因果例然總以此三法為因果此佛文殊師利普賢菩薩與五十箇善知識行而作因果而自無因果為自佛果位中無所修無所行故但與五位中修行者作治染淨二障習氣生熟處說名因果然法身理智萬行自無因果但以五位中加行治惑習氣而立如來因果之名以文殊師利往詣覺城人間就根教化令善財起加行位求五十三善知識成一百一十因果法門令學者不迷其五位之行使易解故與後發菩提心者作修行之樣式故名為就俗利生成行門為與學者成行樣式令不迷故更有餘意至下就位方明從此就俗利生成行門中自文殊師利童子已下至經末長科三段。
　　【經】爾時文殊師利童子從善住樓閣出與無量同行菩薩及常隨侍衛諸金剛神普為眾生供養諸佛諸身眾神久發堅誓願常隨從諸足行神樂聞妙法主地神常修大悲主水神智光照耀主火神摩尼為冠主風神明練十方一切儀式主方神專勤除滅無明黑闇主夜神一心匪懈闡明佛日主晝神莊嚴法界一切虗空主空神普度眾生超諸有海主海神常勤積集趣一切智助道善根高大如山主山神常勤守護一切眾生菩提心城主城神常勤守護一切智智無上法城諸大龍王常勤守護一切眾生諸夜叉王常令眾生增長歡喜乾闥婆王常勤除滅諸餓鬼趣鳩槃茶王恒願拔濟一切眾生出諸有海迦樓羅王願得成就諸如來身高出世間阿脩羅王見佛歡喜曲躬恭敬摩睺羅伽王常厭生死恒樂見佛諸大天王尊重於佛讚歎供養諸大梵王文殊師利與如是等功德莊嚴諸菩薩眾出自住處來詣佛所右遶世尊經無量帀以諸供具種種供養供養畢已辭退南行往於人間爾時尊者舍利弗承佛神力見文殊師利菩薩與諸菩薩眾會莊嚴出逝多林往於南方遊行人間作如是念我今當與文殊師利俱往南方時尊者舍利弗與六千比丘前後圍遶出自住處來詣佛所頂禮佛足具白世尊世尊聽許右遶三帀辭退而去往文殊師利所此六千比丘是舍利弗自所同住出家未久所謂海覺比丘善生比丘福光比丘大童子比丘電生比丘淨行比丘天德比丘君慧比丘梵勝比丘寂慧比丘如是等其數六千悉曾供養無量諸佛深植善根解力廣大信眼明徹其心寬博觀佛境界了法本性饒益眾生常樂勤求諸佛功德皆是文殊師利說法教化之所成就爾時尊者舍利弗在行道中觀諸比丘告海覺言海覺汝可觀察文殊師利菩薩清淨之身相好莊嚴一切天人莫能思議汝可觀察文殊師利圓光暎徹令無量眾生發歡喜心汝可觀察文殊師利光網莊嚴除滅眾生無量苦惱汝可觀察文殊師利眾會具足皆是菩薩往昔善根之所攝受汝可觀察文殊師利所行之路左右八步平坦莊嚴汝可觀察文殊師利所住之處周迴十方常有道場隨逐而轉汝可觀察文殊師利所行之路具足無量福德莊嚴左右兩邊有大伏藏種種珍寶自然而出汝可觀察文殊師利曾供養佛善根所流一切樹間出莊嚴藏汝可觀察文殊師利諸世間主雨供具雲頂禮恭敬以為供養汝可觀察文殊師利十方一切諸佛如來將說法時悉放眉間白毫相光來照其身從頂上入爾時尊者舍利弗為諸比丘稱揚讚歎開示演說文殊師利童子有如是等無量功德具足莊嚴彼諸比丘聞是說已心意清淨信解堅固喜不自持舉身踊躍形體柔輭諸根悅豫憂苦悉除垢障咸盡常見諸佛深求正法具菩薩根得菩薩力大悲大願皆自出生入於諸度甚深境界十方佛海常現在前於一切智深生信樂即白尊者舍利弗言唯願大師將引我等往詣於彼聖人之所時舍利弗即與俱行至其所已白言仁者此諸比丘願得奉覲爾時文殊師利童子無量自在菩薩圍遶并其大眾如象王迴觀諸比丘時諸比丘頂禮其足合掌恭敬作如是言我今奉見恭敬禮拜及餘所有一切善根唯願仁者文殊師利和上舍利弗世尊釋迦牟尼皆悉證知如仁所有如是色身如是音聲如是相好如是自在願我一切悉當具得爾時文殊師利菩薩告諸比丘言比丘若善男子善女人成就十種趣大乘法則能速入如來之地況菩薩地何者為十所謂積集一切善根心無疲厭見一切佛承事供養心無疲厭求一切佛法心無疲厭行一切波羅蜜心無疲厭成就一切菩薩三昧心無疲厭次第入一切三世心無疲厭普嚴淨十方佛剎心無疲厭教化調伏一切眾生心無疲厭於一切剎一切劫中成就菩薩行心無疲厭為成就一眾生故修行一切佛剎微塵數波羅蜜成就如來一切力如是次第為成熟一切眾生界成就如來一切力心無疲厭比丘若善男子善女人成就深信發此十種無疲厭心則能長養一切善根捨離一切諸生死趣超過一切世間種性不墮聲聞辟支佛地生一切如來家具一切菩薩願學習一切如來功德修行一切菩薩諸行得如來力摧伏眾魔及諸外道亦能除滅一切煩惱入菩薩地近如來地時諸比丘聞此法已則得三昧名無礙眼見一切佛境界得此三昧故悉見十方無量無邊一切世界諸佛如來及其所有道場眾會亦悉見彼十方世界一切諸趣所有眾生亦悉見彼十方世界種種差別亦悉見彼一切世界所有微塵亦悉見彼諸世界中一切眾生所住宮殿以種種寶而為莊嚴及亦聞彼諸佛如來種種言音演說諸法文辭訓釋悉皆解了亦能觀察彼世界中一切眾生諸根心欲亦能憶念彼世界中一切眾生前後十生亦能憶念彼世界中過去未來各十劫事亦能憶念彼諸如來十本生事十成正覺十轉法輪十種神通十種說法十種教誡十種辯才又即成就十千菩提心十千三昧十千波羅蜜悉皆清淨得大智慧圓滿光明得菩薩十神通柔輭微妙住菩薩心堅固不動爾時文殊師利菩薩勸諸比丘住普賢行住普賢行已入大願海入大願海已成就大願海以成就大願海故心清淨心清淨故身清淨身清淨故身輕利身清淨輕利故得大神通無有退轉得此神通故不離文殊師利足下普於十方一切佛所悉現其身具足成就一切佛法。
　　【論】第一從爾時文殊師利童子從善住樓閣已下至六十二卷之初爾時文殊師利菩薩勸諸比丘發阿耨多羅三藐三菩提心已此一段經名為創始就根入俗遊歷門於此門中分為兩段一從爾時文殊師利童子已下至辭退南行往於人間有二十行半經明與同行菩薩及常隨侍衛之眾辭佛南行往於人間分二爾時尊者舍利弗已下至成就一切佛法有八十六行半經明舍利弗等六千比丘隨逐文殊師利南行在路發心得此一乘法門分隨文釋義者第一從初爾時文殊師利童子從善住樓閣出者明以自法身現根本智樓閣中起差別智以利眾生故名為出無量同行菩薩者成助道翼從共教化眾生故是萬行主伴常隨侍衛諸金剛神者都舉諸侍衛之神此神之中約有二義一以諸神所行約自德立名二約文殊師利之德差別行上以標其德以為侍衛守護之義此一段并菩薩神天有三十二眾通後六千比丘眾以為四十二眾以為四十二種方便行成就眾生大智慧解脫之海初金剛神者法身中普光明智也智現名神普為眾生供養身眾神者是恭敬義以廣化身雲十方恭敬供養諸佛引接眾生報得其身端正嚴飾故足行神者是精勤教化眾生無疲勞行風神以摩尼為寶冠者表明淨無垢智能設教義以風體能吹壞散一切萬物亦能昇持生長一切萬物然自無體性所依以離垢寶冠表之像法身智慧能說教網散壞煩惱染淨自無所依以巽為風教故餘如經自具如鳩槃茶王所除餓鬼趣者此以大囊垂下如冬瓜坐以踞之行以置之於肩取像表法以大悲垂俗荷負眾生無辭勞倦摩睺羅伽王者此是腹行大蟒之類取像表法以胷腹行是恭敬義此是守護僧伽藍神自餘准名下義表之倣此及文殊師利諸菩薩出自住處者隨根接俗也右遶如來無量帀者敬順所行右遶者從南自東至北是二舍利弗等六千比丘隨逐文殊南行段中復分為七段一爾時尊者舍利弗已下至皆是文殊師利說法教化之所成就有十三行半經明舍利弗及六千比丘隨文殊師利南行分二爾時尊者舍利弗已下至白毫相光來照其身從頂上入有十六行經明舍利弗勸諸比丘觀察文殊師利隨路行時十種福相嚴身及道路分三爾時尊者舍利弗已下至此諸比丘願得奉覲有十行半經明舍利弗讚歎文殊師利十無量德諸比丘眾咸欲願見文殊師利舍利弗為白文殊師利分四爾時文殊師利童子菩薩已下至願我一切悉當具得有六行半經明六千比丘頂禮文殊師利自發大願請佛證知分五爾時文殊師利菩薩告諸比丘已下至入如來地有十八行經明文殊師利菩薩為諸比丘說十種無疲厭法行不墮二乘地入如來地分六諸比丘聞此法已已下至住菩薩心堅固不動有十六行經明六千比丘聞文殊師利說法得無礙眼三昧於一切法各得十十法解脫門分七爾時文殊師利菩薩勸諸比丘已下至卷末有六行經明文殊師利重勸比丘住普賢行便得不離文殊師利足下普於十方佛所悉現身具足一切佛法分隨文釋義者六千比丘表信心亦入位故以十信心十住十行十迴向十地十一地路上一時總得故故云六千前後圍遶以舍利弗為主自餘為伴主伴同行明昇進進求正法故出自住處者出自聲聞及諸權見故趣求法界大菩提故遶佛三帀者順佛正教故遶佛三帀皆是右遶自南向東向北向西至西如是三帀以為右遶成法今人返左行如是六千比丘是舍利弗同住出家未久非是羅漢宿世有種皆易發心經云六千比丘悉曾供養無量諸佛深植善根解力廣大信根明徹者明往昔曾種信根今生信種已熟舍利弗勸諸比丘令觀文殊師利菩薩福德圓光暎徹者是心淨之常光能令見者歡喜光網者是法網圓滿明其教光嚴身見者滅苦故文殊師利所行之路左右八步平坦莊嚴者明身心常與八正道俱故周徧十方皆有道場者化行常滿十方十方諸佛說法之時放眉間光灌文殊頂者明文殊師利是十方佛創蒙發心法身無相智慧之頂一切諸佛初發心時入此智慧而生佛家故一切眾生初發菩提心皆以此法身無相智慧為體一切眾生皆自有之皆須方便三昧方能明現故樹皆寶嚴明因行報生六千比丘觀察文殊師利及所聞十種無疲厭法便獲得無礙眼三昧者得法身中無相智眼明淨以執亡見謝智眼圓通非肉眼故身邊等五見亡法自明矣即十方礙盡初一切法中各明十法以明三昧力創始初明後勸普賢願行加進一切諸明悉達此已上明六千比丘發心竟後明覺成發緣利物如舍利弗是示現聲聞前已述訖已上餘義可解之意如文自具。

　　大方廣佛新華嚴經合論卷第九十


　　音切


標
　　(北遙切)。

踞
　　(倨音)。

蟒
　　(莫朗切)。
　　大方廣佛新華嚴經合論卷第九十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之四

　　【經】爾時文殊師利菩薩勸諸比丘發阿耨多羅三藐三菩提心已漸次南行經歷人間至福城東住莊嚴幢娑羅林中往昔諸佛曾所止住教化眾生大塔廟處亦是世尊於往昔時修菩薩行能捨無量難捨之處是故此林名稱普聞無量佛剎此處常為天龍夜叉乾闥婆阿脩羅迦樓羅緊那羅摩睺羅伽人與非人之所供養時文殊師利與其眷屬到此處已即於其處說普照法界脩多羅百萬億那由他脩多羅以為眷屬說此經時於大海中有無量百千億諸龍而來其所聞此法已深厭龍趣正求佛道咸捨龍身生天人中一萬諸龍於阿耨多羅三藐三菩提得不退轉復有無量無數眾生於三乘中各得調伏時福城人聞文殊師利童子在莊嚴幢娑羅林中大塔廟處。
　　【論】第二漸次南行經歷人間至福城東是文殊入俗人間說普照法界脩多羅門即在福城東娑羅林大塔廟處也又此一段從爾時文殊師利菩薩勸諸比丘已下至娑羅林大塔廟處有十五行半經復分為兩段一爾時文殊師利菩薩已下至人與非人之所供養有七行半經明文殊師利行往人間至所堪授化緣之分二時文殊師利與其眷屬已下至大塔廟處有八行經明文殊師利說普照法界脩多羅門聞法獲益分爾時文殊師利菩薩勸諸比丘發菩提心已都結前法漸次南行經歷人間者明菩薩接引向明以離為明經人間者明菩薩大悲為不請之友就根引化故福城者約人多修福以立城名亦約聖者所止皆為福德莊嚴幢者有二義一過去諸佛曾於此處難捨能捨破所著故名之為幢二此處古佛塔廟并有林木森聳高妙之所莊嚴大塔廟者名稱十方佛國遠聞名之為大亦約說法界門無裏外中間見亡名之為大於中安置尊者之形像不可毀壞名之為塔廟亦名為幢有梵僧云其此塔廟南邊打鼓北邊不聞故世間名為大也娑羅云高聳也天龍夜叉已下明天龍八部及人常所供養故文殊師利與其眷屬者所同來菩薩神天六千之眾說普照法界脩多羅者是根本智明徹徧周隨根徧故百萬億那由他者當此溝也大意不可說脩多羅以為眷屬此明差別智徧周應根授益脩多羅此云長行經說此經時大海中已下明無量龍聞法悉捨龍身生天人中一萬諸龍發無上菩提得不退轉及無數眾生三乘中各得調伏明各自依根隨差別智得自根性法門已上明普照法界脩多羅隨根濟益門如經自具。
　　【經】無量大眾從其城出來詣其所時有優婆塞名曰大智與五百優婆塞眷屬俱所謂須達多優婆塞婆須達多優婆塞福德光優婆塞有名稱優婆塞施名稱優婆塞月德優婆塞善慧優婆塞大慧優婆塞賢護優婆塞賢勝優婆塞如是等五百優婆塞俱來詣文殊師利童子所頂禮其足右遶三帀退坐一面復有五百優婆夷所謂大慧優婆夷善光優婆夷妙身優婆夷可樂身優婆夷賢優婆夷賢德優婆夷賢光優婆夷幢光優婆夷德光優婆夷善目優婆夷如是等五百優婆夷來詣文殊師利童子所頂禮其足右遶三帀退坐一面復有五百童子所謂善財童子善行童子善戒童子善威儀童子善勇猛童子善思童子善慧童子善覺童子善眼童子善臂童子善光童子如是等五百童子來詣文殊師利童子所頂禮其足右遶三帀退坐一面復有五百童女所謂善賢童女大智居士女童女賢稱童女美顏童女堅慧童女賢德童女有德童女梵授童女德光童女善光童女如是等五百童女來詣文殊師利童子所頂禮其足右遶三帀退坐一面爾時文殊師利童子知福城人悉已來集隨其心樂現自在身威光赫弈蔽諸大眾以自在大慈令彼清涼以自在大悲起說法心以自在智慧知其心樂以廣大辯才將為說法復於是時觀察善財以何因緣而有其名知此童子初入胎時於其宅內自然而出七寶樓閣其樓閣下有七伏藏於其藏上地自開裂生七寶牙所謂金銀琉璃頗棃真珠硨磲瑪瑙善財童子處胎十月然後誕生形體支分端正具足其七大藏縱廣高下各滿七肘從地踊出光明照耀復於宅中自然而有五百寶器種種諸物自然盈滿所謂金剛器中盛一切香於香器中盛種種衣美玉器中盛滿種種上味飲食摩尼器中盛滿種種殊異珍寶金器盛銀銀器盛金金銀器中盛滿琉璃及摩尼寶頗棃器中盛滿硨磲硨磲器中盛滿頗棃瑪瑙器中盛滿真珠真珠器中盛滿瑪瑙火摩尼器中盛滿水摩尼水摩尼器中盛滿火摩尼如是等五百寶器自然出現又雨眾寶及諸財物一切庫藏悉令充滿以此事故父母親屬及善相師共呼此兒名曰善財又知此童子已曾供養過去諸佛深種善根信解廣大常樂親近諸善知識身語意業皆無過失淨菩薩道求一切智成佛法器其心清淨猶如虗空迴向菩提無所障礙爾時文殊師利菩薩如是觀察善財童子已安慰開喻而為演說一切佛法所謂說一切佛積集法說一切佛相續法說一切佛次第法說一切佛眾會清淨法說一切佛法輪化導法說一切佛色身相好法說一切佛法身成就法說一切佛言辭辯才法說一切佛光明照耀法說一切佛平等無二法爾時文殊師利童子為善財童子及諸大眾說此法已殷勤勸喻增長勢力令其歡喜發阿耨多羅三藐三菩提心又令憶念過去善根作是事已即於其處復為眾生隨宜說法然後而去爾時善財童子從文殊師利所聞佛如是種種功德一心勤求阿耨多羅三藐三菩提隨文殊師利而說頌曰。
　　三有為城郭　　憍慢為垣墻　　諸趣為門戶　　愛水為池壍　　愚癡闇所覆　　貪恚火熾然　　魔王作君主　　童蒙依止住　　貪愛為徽纆　　諂誑為轡勒　　疑惑蔽其眼　　趣入諸邪道　　慳嫉憍盈故　　入於三惡處　　或墮諸趣中　　生老病死苦　　妙智清淨日　　大悲圓滿輪　　能竭煩惱海　　願賜少觀察　　妙智清淨月　　大慈無垢輪　　一切悉施安　　願垂照察我　　一切法界王　　法寶為先導　　遊空無所礙　　願垂教敕我　　福智大商主　　勇猛求菩提　　普利諸羣生　　願垂守護我　　身被忍辱甲　　手提智慧劒　　自在降魔軍　　願垂拔濟我　　住法須彌頂　　定女常恭侍　　滅惑阿脩羅　　帝釋願觀我　　三有凡愚宅　　惑業地趣因　　仁者悉調伏　　如燈示我道　　捨離諸惡趣　　清淨諸善道　　超諸世間者　　示我解脫門　　世間顛倒執　　常樂我淨想　　智眼悉能離　　開我解脫門　　善知邪正道　　分別心無怯　　一切決了人　　示我菩提路　　住佛正見地　　長佛功德樹　　雨佛妙法華　　示我菩提道　　去來現在佛　　處處悉周徧　　如日出世間　　為我說其道　　善知一切業　　深達諸乘行　　智慧決定人　　示我摩訶衍　　願輪大悲轂　　信軸堅忍轄　　功德寶莊校　　令我載此乘　　總持廣大箱　　慈愍莊嚴蓋　　辯才鈴震響　　使我載此乘　　梵行為茵褥　　三昧為婇女　　法鼓震妙音　　願與我此乘　　四攝無盡藏　　功德莊嚴寶　　慚愧為羈鞅　　願與我此乘　　常轉布施輪　　恒塗淨戒香　　忍辱牢莊嚴　　令我載此乘　　禪定三昧箱　　智慧方便軛　　調伏不退轉　　令我載此乘　　大願清淨輪　　總持堅固力　　智慧所成就　　令我載此乘　　普行為周校　　悲心作徐轉　　所向皆無怯　　令我載此乘　　堅固如金剛　　善巧如幻化　　一切無障礙　　令我載此乘　　廣大極清淨　　普與眾生樂　　虗空法界等　　令我載此乘　　淨諸業惑輪　　斷諸流轉苦　　摧魔及外道　　令我載此乘　　智慧滿十方　　莊嚴徧法界　　普洽眾生願　　令我載此乘　　清淨如虗空　　愛見悉除滅　　利益一切眾　　令我載此乘　　願力速疾行　　定心安隱住　　普運諸含識　　令我載此乘　　如地不傾動　　如水普饒益　　如是運眾生　　令我載此乘　　四攝圓滿輪　　總持清淨光　　如是智慧日　　願示我令見　　已入法王位　　已著智王冠　　已繫妙法繒　　願能慈顧我
　　爾時文殊師利菩薩如象王迴觀善財童子作如是言善哉善哉善男子汝已發阿耨多羅三藐三菩提心復欲親近諸善知識問菩薩行修菩薩道善男子親近供養諸善知識是具一切智最初因緣是故於此勿生疲厭善財白言唯願聖者廣為我說菩薩應云何學菩薩行應云何修菩薩行應云何趣菩薩行應云何行菩薩行應云何淨菩薩行應云何入菩薩行應云何成就菩薩行應云何隨順菩薩行應云何憶念菩薩行應云何增廣菩薩行應云何令普賢行速得圓滿爾時文殊師利菩薩為善財童子而說頌言。
　　善哉功德藏　　能來至我所　　發起大悲心　　勤求無上覺　　已發廣大願　　除滅眾生苦　　普為諸世間　　修行菩薩行　　若有諸菩薩　　不厭生死苦　　則具普賢道　　一切無能壞　　福光福威力　　福處福淨海　　汝為諸眾生　　願修普願行　　汝見無邊際　　十方一切佛　　皆悉聽聞法　　受持不忘失　　汝於十方界　　普見無量佛　　成就諸願海　　具足菩薩行　　善入方便海　　安住佛菩提　　能隨導師學　　當成一切智　　汝徧一切剎　　微塵等諸劫　　修行普賢行　　成就菩提道　　汝於無量剎　　無邊諸劫海　　修行普賢行　　成滿諸大願　　此無量眾生　　聞汝願歡喜　　皆發菩提意　　願學普賢乘
　　爾時文殊師利菩薩說此頌已告善財童子言善哉善哉善男子汝已發阿耨多羅三藐三菩提心求菩薩行善男子若有眾生能發阿耨多羅三藐三菩提心是事為難能發心已求菩薩行倍更為難善男子若欲成就一切智智應決定求真善知識善男子求善知識勿生疲懈見善知識勿生厭足於善知識所有教誨皆應隨順於善知識善巧方便勿見過失善男子於此南方有一國土名為勝樂其國有山名曰妙峯於彼山中有一比丘名曰德雲汝可往問菩薩云何學菩薩行菩薩云何修菩薩行乃至菩薩云何於普賢行疾得圓滿德雲比丘當為汝說。
　　【論】第三辯根與法成行門從無量大眾從其城出直至經末總是文殊師利觀察善財及其人數并往南方妙峯山上以次南行詢求五十三人為善知識用五位因果進修行門欲令後人倣之成行故云辯根與法成行門於此一段之中復分為兩段第一從無量大眾從其城出已下至爾時文殊師利菩薩如象王迴有九十四行半經明福城四眾咸集文殊師利隨所樂求為其說法令得清涼及別觀善財推其因果勸令親近善知識分第二爾時文殊師利如象王迴已下直至經末名知根與法令其成行發生後學門從初第一段中九十四行半經約分為六段一從無量大眾從其城出來詣其所已下至五百童女有二十一行半經是大眾來集分二爾時文殊師利童子已下至迴向菩提無所障礙有二十五行經明文殊師利菩薩觀察善財名字所因及歎往昔善根今生果報分三爾時文殊師利菩薩如是觀察善財童子已已下至說一切佛無二法有六行半經明文殊師利知善財根堪而為說法分四爾時文殊師利童子已下至然後而去有四行半經明文殊師利為善財及大眾說法已而去分五爾時善財童子已下至而說頌言有兩行半經明善財聞法生信已勤求無上菩提向文殊師利說頌自歎三有苦輪及請法教授分六說頌中有三十四行頌明善財自嗟苦本以頌請法自利利他分其此一段三十四行頌中初四行頌自嗟生死苦因下有三十行頌是歎文殊師利菩薩德及請法門分隨文釋義者如第一段中四眾來集經云無量大眾從其城出及其列數但言五百者此明約能發菩提心以五位十波羅蜜成其數不從人為數以五位修行中十波羅蜜互體有百為一中有十故且如檀波羅蜜為主餘九為伴戒波羅蜜為主餘九為伴忍波羅蜜為主餘九為伴餘皆倣此如是百波羅蜜於十住十行十迴向十地十一地昇進見道治惑習氣深淺上隨行名殊安立五百若約普賢行總該法界無盡剎海即有不可說不可說佛剎微塵數諸波羅蜜今且但約五位中一位有百波羅蜜五位五百前言一萬龍皆發菩提心者即明萬行圓滿須達多者此云善給施無依怙者亦名給孤獨婆須達多者此云財施亦曰有善施行如是四眾并一萬龍發菩提心眾數有五眾如龍眾及五百優婆塞五百優婆夷竝是居世俗流信心純厚童子童女皆是二十已下年未弱冠無染世欲清信男女名曰童子童女年幼創啟初心歸法流而受教名曰童子童女童者創蒙也立下里為童為年居未長立志德於閭里之間號童子年居長者能有清淨信心但云清信士女已上列眾但隨名下義是所修之德或以形貌立名如大智居士女以父之號智德立名餘准知之經云威光赫弈者明文殊師利身色盛明暎於大眾如文殊師利觀察善財名字因緣以初入胎時於其宅內自然出七寶樓閣者此從因感果不可無因而有報生明先世信心能信自心具足白淨無垢法身及無依住普光明智以為信種名之為胎如信位中普光明殿說金色世界不動智者是以白淨無垢法身名為金色世界也普光明智號為不動智佛為本無性可動故即今號無明者是為往世信此自心無明及一切眾生無明總是一切諸佛法身清淨智種以此信心名之為胎以此信胎生於世間報得十寶樓閣此信心胎以智慧觀照力之所成就云七寶及七伏藏竝約七種助道分之所報生已下七數例然處胎十月者於信心中行十波羅蜜也世法滿也誕生者出世智生也形體支分端正者以八正道法之所成就故宅中自然而有五百寶器種種諸物自然盈滿諸寶器中間暎相嚴者明於先世信種之中信佛因果五位行門十波羅蜜五百行門七覺八正同異萬行始終因果總在信中之所報得是今生以此信還能發心不離一生一百一十城之法門一時頓印無虧信處成一百一十之法門不出娑羅之林而身徧遊諸國只為塵含法界性自如然智該三世古今一念此乃約法界實然不依凡情虗妄餘義向下對文方明此以約因辯名約報辯因竟經云又此童子已曾供養過去諸佛深種善根信解廣大者明往世信種今生信滿爾時文殊師利菩薩所謂一切佛積集法者明積集十波羅蜜四攝四無量三十七品助道之分五位加行一百一十城之法門一百一十城之法門者以五位中有五十箇所修之因果即如前十住中十箇慧菩薩是即十箇佛果同號為月者是如是十行中十林菩薩十眼佛等十迴向中十幢菩薩十妙佛等如是十地十一地皆依此十迴向中菩薩佛因果如是五位五十重因果上各具進修因果分為一百不離根本三世諸佛恒常法界體中十波羅蜜為一百一十以初從十住之中以方便三昧顯發法身根本智慧乘法界乘行普賢行以治習氣安立次第治惑習氣差別之門以此一百箇因果以為治惑習之昇降次第十箇波羅蜜下理智悲願之因果即是法界體中普賢常爾之行與一切發菩提心者以為履踐之跡是故名乘如來乘直至道場以初發心即乘法界中文殊普賢體用理智大悲願行門故即道場本之體用也已下善財童子善知識五十三人是前五位中行相故明前五位但說其法恐迷其行今此文殊師利菩薩欲令善財起求法之樣重明前菩薩五位中行相法則令其後學者倣之故安立此五十三人成一百一十重之因果門故明於法界體中安立文殊為法身佛根本智普賢為差別智彌勒佛是此文殊普賢理中無作之果以此三法成一法界體用自在無礙之門徧與五位中五十箇菩薩以為因果還如前以法界體中十波羅蜜為所乘之行隨其勝進中五位上五十重波羅蜜皆有因果如是五十善知識中一中有二五十中有百通法界中本常行十波羅蜜為一百一十文殊普賢彌勒佛果此三法但為一法界無功果中大用自在門但與一切勝進菩薩作因果以明勝進之功然自無因果故猶如帝王自無階品但以威德自在而與一切官屬隨有功者而作階品故問曰何故在此取彌勒佛為佛果何不取毗盧遮那如來以為佛果答曰明毗盧遮那是已成之果彌勒是當來之佛果明如今毗盧遮那佛所初發菩提心一念成當來彌勒佛果契會相應故同於彌勒樓閣之內會三世時劫日月總一時故明以根本智印印三世古今無前後故經云積集法說一切佛相續法乃至一切佛次第法總如上釋訖一切佛眾會清淨法明一切佛眾會皆同一清淨故身土眾會不相障礙重重重重以相暎徹故自以如文自具如此三十四行頌初四行頌自歎生死由三有為首輪迴諸苦生老不休已下三十行頌明善財歎文殊德并及請法三有為城郭者明善財自歎居三有中自固其不出如處城郭三有者欲界有色界有無色界有此三有身一切眾生不能出離憍慢者非禮為憍輕他曰慢又有七慢慢慢過慢不如慢增上慢我慢邪慢諸趣者所謂見趣戒趣又有三趣邪定趣不定趣正定趣又有四惡趣又人天五戒十善趣又二乘厭苦出世間趣大乘菩薩淨土趣一乘菩薩智悲圓會未自在趣如是等諸趣隨善惡言之皆是門戶所入之業愛水為池壍以愛能津潤生死故如池壍愚癡者能迷真諦號曰愚癡凡夫有八萬四千十地菩薩有二十二種隨位不了愚癡若隨五位上一百一十種愚癡若了成一百一十種解脫貪恚火熾然者三界煩惱以貪為十使之首恚為瞋之眷屬無明為總覆慢為輕自輕輕他疑與五見俱能障聖道共成生死之因果疑亡見謝智乃現前十使之中疑與五見俱能障聖道貪瞋癡慢而能障修道行者若於行中不以道治之還於生死中隨業流轉不得自在今以經之略言其貪恚二門餘八總例居其義以此貪恚二障一切善根不生故如火熾然魔王作君主者所謂四魔陰魔煩惱魔天魔生死魔童蒙依止住者所謂覆障令心不明名為童蒙貪愛為徽纆者前因貪起恚此因貪起愛以自纏縛徽纆者執縛罪人之繩諂誑為轡勒者明樂著虗誑被制御故疑惑覆其眼者以於正道生疑趣入諸邪道者以於無性現智生疑即邪道生也慳嫉憍盈故者慳有五種住處家舍財物不樂稱讚他善於法恡惜不樂與人是為五嫉者憎餘勝己憍者自縱為憍不拘禮故奢者不儉也如愛恚慢嫉慳但為下界五結色愛無色愛掉舉慢無明通上界下界五結以如是十使五結四魔入於三惡道生老病死苦得出世者不為已上善財歎三界生死苦因緣竟已下三十行頌歎德請法如文自明如是三界煩惱初地二地治下界惑三地治上二界惑四地出三界五地習世技六地世出世慧具足七地入生死等三界六道行大慈悲八地無功用智悲圓九地十地佛用方滿十一地普賢行周十二地功齊法界理智恒然十住法則一分與此十地行門法用相似但勝進不同十行但論無染行門十迴向中會融悲願如下五十三善知識具彰至位具明第二文殊師利知根與法令其成行發生後學門中約立五門一明信心已發二明聖者攝受三明聖者勸親近善友四明善財請問云何學菩薩道五明文殊指授修行所歸一明信心已發者如經云善男子汝已發阿耨多羅三藐三菩提者此是信心菩提入位菩薩以三昧行方能顯得理行相顯業盡純明二明聖者攝受者經云爾時文殊師利菩薩如象王迴者是攝受義如大聖無方智圓形徧隨根對現不背眾生一切眾生如應見者皆悉對面時諸眾生各不相知但謂聖者獨與我語今言文殊師利見善財所謂如象王迴者是知根採顧攝受與法故三明聖者勸親近善友者經云善男子親近供養諸善知識是具足一切智最初因緣是故於此勿生疲厭此一切智是菩提心無所得因此而現名根本智以無所得為體而照現萬法為用四明善財請法者經云云何學菩薩道有十一問請菩薩道問曰何故但云求菩薩道不云學菩提心答曰為菩提無所得無所修無所學無所行是故但求菩薩道學菩薩行然菩提心自恒明現如下妙峯山上得憶念諸佛智慧光明門者託事表法以艮為山艮為止以約止心無念妄想不生正慧現前名為憶念以正慧與一切諸佛無相妙理合故以此無相正慧現前普照心境身邊等五見總亡萬境虗寂見亡業謝名曰光明故言憶念諸佛智慧光明門此明三昧禪定是方便行能顯理智體用二門圓周自在乃至不可說三昧總是現正智之方便是行故如十波羅蜜中唯智波羅蜜是無功用自在之果餘九波羅蜜是助顯之行從初發心住十十互參如鍊真金轉轉明淨而令成就種種莊嚴業亡智滿行周入因陀羅網法門方可稱法界功堪任運從初發心住皆以菩提心無作用無所修無所行為體而求修學普賢一切無盡行門以此但求菩薩道學菩薩行無作菩提隨行自明以行行之中常有禪波羅蜜助顯體用理智轉令明白自在故大意初發心住以無念無作三昧加行方便助顯菩提以菩提無體無性與一切諸行作無住之緣以此求菩薩諸行以諸行即菩提無體性故若於行外別修菩提即聲聞緣覺及空觀菩薩菩提非一乘文殊普賢理智萬行悲願自在菩提以是如來對權教菩薩說諸行無常是生滅法以權教菩薩修析法明空觀破三界有如來對此說諸行無常未明三界諸有即菩提用故以此一乘實教菩薩但求菩薩道行菩薩行即菩提用明理智體用總該不別求也若也別求菩提即體用各別二見恒存不名乘不思議乘故是故但求菩薩道無別菩提也以明菩提無求無發心無所行無處所無問無答無得無證行一切行具普賢道無行無修是菩提大用圓滿故但求菩薩道學菩薩行故始可得名初發心時便成正覺五明文殊師利指授修行所歸者經云善男子於此南方有一國土名為勝樂其國有山名曰妙峯於彼山中有一比丘名曰德雲者是也又於此知根與法令其成行發生後學門中直至經末長科為八段一從爾時文殊師利如象王迴已下至爾時文殊師利菩薩說此頌已并頌有二十二行經明文殊師利勸發善財童子親近善知識明趣入十住以定會理契真門即妙峯山上德雲比丘所得憶念諸佛智慧光明門是以次向下至王女慈行童女有十箇善知識總是十住位中善知識也從此妙峯山已下約立七門一從信趣入十住以定會理契真門十住品是二依真發起諸行門即善見比丘并已下共有十善知識是十行品是三理智大悲願行會融門即從鬻香長者青蓮華等已下十善知識是十迴向品是四蘊修悲智成德門即夜神婆珊婆演底并已下共有十善知識是十地品是五悲終起智成佛門即佛母摩耶夫人并下共有十善知識是十定品已下共有十品是六修行已滿佛果門即慈氏如來是如來出現品經是七法界自在無功大用如因陀羅網互參圓融門無功法界大用是法界品是明總法界該括所收如是五十三善知識起此行門方便令後發菩提心者識其五位進修行門令易解故前雖說法在行恐迷是故令善財重起行門表示令學者不錯謬故第一從信趣入十住以定會理契真門中從爾時文殊師利菩薩如象王迴已下至願學普賢乘并頌有二十二行經於此段中分為四段一爾時文殊師利菩薩如象王迴已下至是故於此勿生疲厭有五行經明文殊師利稱歎善財發菩提心勸近善知識勿生疲厭分二善財白言已下至云何令普賢行速得圓滿有五行半經明善財請問十一問菩薩所行分三爾時文殊師利菩薩已下可有一行經明文殊師利說頌讚歎善財分四正申其頌頌云若有諸菩薩不厭生死苦則具普賢道一切無能壞者明以生死苦為菩提即無所壞若離生死苦修菩薩行發菩提心即有所壞何以故即有生死涅槃染淨二障所壞即有是非二見斷常所壞又云若入方便海安住佛菩提能隨導師學當成一切智者明以大願大悲萬行海為方便方可安住佛菩提若於一切法一切行一法不明一行不行即菩提心不得圓滿以菩提心無障礙無體性一法一行上有取有捨即有障礙取捨但以法界普光明智海印之無法不徹以此但求菩薩行滿即菩提心圓滿以菩薩行與菩提心無一異俱不俱無合散故二不可得故如是而行菩薩行故生死涅槃二不可得故謂於生死安住涅槃如是修行一切菩薩行長大慈大悲大願滿普賢道故自餘如文自明又第一從信趣入十住以定會理契真門中從爾時文殊師利菩薩說此頌已至德雲比丘當為汝說有十二行半經約分五段一從爾時已下有兩行半經明文殊師利歎善財能發無上菩提心分二善男子已下至倍更為難有兩行經明歎善財求善知識倍更為難分三善男子已下至應決定求真善知識有一行經明求一切智應決定求真善知識分四善男子已下至勿見過失有兩行半經明文殊師利教誡善財見善知識無厭足勿見過失分如文自具五善男子已下至德雲比丘為汝演說有四行半經約有五法一示善知識所居方面二示善知識所居國土三示善知識所居處所四舉善知識約德立名五舉善知識道德堪能演說何法一示善知識所居之方面者何故令往南方以明託方隅而表法以南為正為離為明以離中虗以中虗故離為明為日為九天在身為頭為目為心心達虗無智日自明故取之像表其道也是故經云明鍊十方一切儀式主方神方者法也但取其法大象無方如日行於天明麗於地智行於空明麗於萬物無不知無不明取之一法十方混然二示善知識所居國土者南方有國名為勝樂者為明理智虗無能淨煩惱名為勝樂三示善知識住處其國有山名曰妙峯者無念淨禪名之為山心空智現名之為妙理淨智明慧能破惑名之為峯以艮為山為止為童蒙為小男為門闕以止為初明以三陽爻生之始為正月一下止則正字也以十一月一陽生十二月二陽生正月三陽生故取之為正月故三陽生故以三為正又三陽生處火生於寅以火為日日生於寅以日生於寅是明初生處故名為童蒙小男位故取之以像表之以法以文殊師利居東北方清涼山者取摩竭提國菩提場是東北方此山是南閻浮洲菩提場之東北是此閻浮提眾山之王以艮為山王故一萬菩薩於中止住是文殊師利主伴萬行圓滿之侶也故以文殊主法身根本智之妙慧為一切諸佛啟蒙之師即有一切處文殊師利亦乃一切眾生皆自有之皆從此法初入聖智也初生佛家與一切諸佛同一智慧解脫知見從茲之後學差別智起願行成大慈悲號曰普賢法界行也是故如來取像世間法則用表法令易解故即以勝樂國妙峯山取像明其三陽生處以艮為止以止則明初生故以明初生號曰童蒙亦以文殊師利以發蒙入聖之初故故號文殊為童子菩薩因化立名故以發起一切眾生入無相理妙智慧故此明以方便三昧現根本智初生一切諸佛智慧家故故立名也以取像表法令學者先以心無念慮寂靜不動如山王無相妙理智慧便現自心智慧得解脫清涼不即要身足登山也是故十住位於須彌頂上說十箇隨位昇進佛果皆號之為月同此妙峯山德雲比丘已下十箇善知識創從凡夫位得法清涼樂也此明善財舉行用彰十住門言妙峯山者意明從定方能顯發自心根本智慧如諸佛見萬法無性萬法無相萬法無依萬法無有本末住處契此法已名為住佛所住方得見亡業謝生聖智流中學差別智成就法界無限普賢大用廣化無盡一切法界眾生皆使入於根本智之知見故亦可凡心初學先入山樂靜方學定心用現正智亦是方便亦可得名勝樂國妙峯山也以心離俗境樂修寂靜亦是勝樂義引凡方便種種利生但不住其中也四舉善知識約德立名名為德雲者以德雲能雨法灑潤眾生令得清涼之義比丘者此云滅諍以滅有無是非煩惱之諍故云滅諍以身邊等五見及有無二見能障道故先須以無念無思三昧止之正智方現故云滅諍故以妙峯山表其比丘三昧行智現定亡寂用自在方能說教以潤童蒙名為德雲故居艮為蒙位以止是潤生啟明之初以比丘德雲居山之頂取像表法明此位從信心凡夫創始以三昧加行啟蒙入聖位中十住之首至法頂故與無相妙智慧會處號為妙峯以妙智慧能說教處潤益含生號名德雲修學如是方便現其自心正智現前其妙峯山德雲比丘之義總在己躬乃至文殊普賢佛果總皆自有以方便三昧理智現前利眾生行行之即是一如經具明此明於法界品中安立如是五位行門明五位方便修行行門總以法界佛果為體以法界普光明根本智具普賢差別智為大用故始終本末不移此也以進修生熟處安立諸位起一百一十城之法門總共同一十波羅蜜行一三十七道品一四攝四無量心總別同異成壞六門在其中也以智照之可見一百一十城義如前福城東已釋訖五舉善知識道德所能者此善知識堪能說示菩薩行之加行具普賢行之五位門戶是故文殊令善財問德雲比丘云何學菩薩行云何修菩薩行乃至云何於普賢行疾得圓滿德雲比丘當為汝說此是入十住之初心名初發心住。

　　大方廣佛新華嚴經合論卷第九十一


　　音切


肘
　　(陟友切)。

徽
　　(許歸切)。

纏
　　(莫北切)。

轡
　　(祕音)。

軸
　　(直玉切)。

轄
　　(胡瞎切)。

箱
　　(思羊切)。

茵
　　(因音)。

褥
　　(辱音)。

羈
　　(居宜切)。

鞅
　　(於兩切)。

軛
　　(於革切)。

森
　　(所金切)。

聳
　　(息勇切)。

閭
　　(力居切)。

灑
　　(沙下切)。

契
　　(苦計切)。
　　大方廣佛新華嚴經合論卷第九十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之五

　　【論】從此已下總是善財知識第一十住門中十知識第一妙峯山德雲比丘主發心住。
　　【經】爾時善財童子聞是語已歡喜踊躍頭頂禮足遶無數帀殷勤瞻仰悲泣流淚辭退南行向勝樂國登妙峯山於其山上東西南北四維上下觀察求覓渴仰欲見德雲比丘經于七日見彼比丘在別山上徐步經行見已往詣頂禮其足右遶三帀於前而住作如是言聖者我已先發阿耨多羅三藐三菩提心而未知菩薩云何學菩薩道云何修菩薩行乃至應云何於普賢行疾得圓滿我聞聖者善能誘誨唯願垂慈為我宣說云何菩薩而得成就阿耨多羅三藐三菩提時德雲比丘告善財言善哉善哉善男子汝已能發阿耨多羅三藐三菩提心復能請問諸菩薩行如是之事難中之難所謂求菩薩行求菩薩境界求菩薩出離道求菩薩清淨道求菩薩清淨廣大心求菩薩成就神通求菩薩示現解脫門求菩薩示現世間所作業求菩薩隨順眾生心求菩薩生死涅槃門求菩薩觀察有為無為心無所著善男子我得自在決定解力信眼清淨智光照耀普觀境界離一切障善巧觀察普眼明徹具清淨行往詣十方一切國土恭敬供養一切諸佛常念一切諸佛如來總持一切諸佛正法常見一切十方諸佛所謂見於東方一佛二佛十佛百佛千佛百千佛億佛百億佛千億佛百千億佛那由他億佛百那由他億佛千那由他億佛百千那由他億佛乃至見無數無量無邊無等不可數不可稱不可思不可量不可說不可說不可說佛乃至見閻浮提微塵數佛四天下微塵數佛千世界微塵數佛二千世界微塵數佛三千世界微塵數佛佛剎微塵數佛乃至不可說不可說佛剎微塵數佛如東方南西北方四維上下亦復如是一一方中所有諸佛種種色相種種形貌種種神通種種遊戲種種眾會莊嚴道場種種光明無邊照耀種種國土種種壽命隨諸眾生種種心樂示現種種成正覺門於大眾中而師子吼善男子我唯得此憶念一切諸佛境界智慧光明普見法門豈能了知諸大菩薩無邊智慧清淨行門所謂智光普照念佛門常見一切諸佛國土種種宮殿悉嚴淨故令一切眾生念佛門隨諸眾生心之所樂皆令見佛得清淨故令安住力念佛門令入如來十力中故令安住法念佛門見無量佛聽聞法故照耀諸方念佛門悉見一切諸世界中等無差別諸佛海故入不可見處念佛門悉見一切微細境中諸佛自在神通事故住於諸劫念佛門一切劫中常見如來諸所施為無暫捨故住一切時念佛門於一切時常見如來親近同住不捨離故住一切剎念佛門一切國土咸見佛身超過一切無與等故住一切世念佛門隨於自心之所欲樂普見三世諸如來故住一切境念佛門普於一切諸境界中見諸如來次第現故住寂滅念佛門於一念中見一切剎一切諸佛示涅槃故住遠離念佛門於一念中見一切佛從其所住而出去故住廣大念佛門心常觀察一一佛身充徧一切諸法界故住微細念佛門於一毛端有不可說如來出現悉至其所而承事故住莊嚴念佛門於一念中見一切剎皆有諸佛成等正覺現神變故住能事念佛門見一切佛出現世間放智慧光轉法輪故住自在心念佛門知隨自心所有欲樂一切諸佛現其像故住自業念佛門知隨眾生所積集業現其影像令覺悟故住神變念佛門見佛所坐廣大蓮華周徧法界而開敷故住虗空念佛門觀察如來所有身雲莊嚴法界虗空界故而我云何能知能說彼功德行善男子南方有國名曰海門彼有比丘名為海雲汝往彼問菩薩云何學菩薩行修菩薩道海雲比丘能分別說發起廣大善根因緣善男子海雲比丘當令汝入廣大助道位當令汝生廣大善根力當為汝說發菩提心因當令汝生廣大乘光明當令汝修廣大波羅蜜當令汝入廣大諸行海當令汝滿廣大誓願輪當令汝淨廣大莊嚴門當令汝生廣大慈悲力時善財童子禮德雲比丘足右遶觀察辭退而去。
　　【論】爾時善財童子聞是語已歡喜踊躍已下至我唯得此憶念一切諸佛境界智慧光明普見法門有三十七行經義有十一門一得聞善知識名歡喜二頂禮文殊師利右遶三帀悲泣辭退南行三至處求覓德雲比丘四求經七日五見比丘在別山上徐步經行六見已往詣禮敬右遶三帀七申請所求八德雲歎善財二種難法皆能已發九先舉善財所求十種菩薩之行十自申己德授與善財十一我唯得此憶念一切諸佛境界智慧光明普見法門是都結自己當位法門授與善財竟已下更推勝進前位一得聞善知識名歡喜者經云聞是語已歡喜踊躍舉身離地為踊再踊不已為躍二頂禮文殊足下辭退南行頭頂禮足以己之尊高至彼之足下是敬極之禮也遶無數帀敬順法心辭退南行昇進明智三至處求覓德雲比丘者明至勝樂國妙峯山表無染寂靜為勝樂身心不動如山是習定也十方求覓是觀也是十方觀圓融心境使無邊等虗空故四求經七日者明七覺分推求勝進除沉掉心也處定曰沉出定曰掉去此二障五見比丘在別山上徐步經行者表同其定體已登山頂義也明初居定體猶有定心以七覺支分推求正覺法身本無定亂體故初心有禪可定故云遙見德雲住居別山頂也徐步者不居亂體也經行者表不住淨心也定亂兩融方明契會又雖得同十方一切諸佛正覺慧現前自此方堪求菩薩之行成普賢行為明不住用故故云徐步不住定故修菩薩行故云經行夫修道者皆須信心之後當須要以定門以為方便得定之後方堪起十方觀七覺支觀用會心境徧周定亂雙融身邊見謝始名見道方堪修菩薩道具菩薩行隨俗多生在真一念六見已往詣禮敬右遶三帀者勝進敬順體會心成也右遶者左尊右卑以自卑己順尊正教三帀者一三五七九是陽之位二四六八十是陰之位陽生陰煞以三是生義也七申請所求者經云我已先發無上菩提心而未知菩薩云何學菩薩行是乃至應云何於普賢行速得圓滿八德雲比丘歎善財二種難法皆能發行者歎菩提心難發先已發菩薩行難行今能行云我已發無上菩提心者已於文殊師利所發菩提心為知菩提無證修無所求故但求菩薩方便三昧加行其菩提心自然明白無垢猶如空中有雲雲亡其虗空自空不復云求虗空也以明但修菩薩三昧觀照以治執障然菩提心無有修作留除之體在凡不減在聖不增是故今以妙峯山像以止觀二門七菩提之助顯方便菩提心自明白及至菩提明白即菩薩行諸三昧自是菩提不復別有菩提而自明白以明菩薩處於世間修諸萬行世間萬行乃至菩提涅槃性自離故以將此法教化迷流不了此者而令悟達性空無垢之智以淨諸業令苦不生名為大悲猶如化人教化幻士以智觀業隨時隨根十方等利無心意識智幻利生以此義故但求菩薩一切諸行以明即行是菩提一切無生滅故云我已發無上菩提心者以明信心菩提雖未有三昧加行顯發已知無所修無所求故今求菩薩行者以明方便三昧相印方明行及菩提如實無二於此之中不可說言諸行無常是生是滅經云一切法不生一切法不滅若能如是見諸佛常現前以是下文得見四維上下十方無數佛等為得此見解故如來於三乘中說諸行無常者為執諸行作實者說非為大根眾生頓受法界佛乘理智體用無礙者說故是故發菩提心者須識教之權實可以堪發大心問曰何故不於文殊師利一箇善知識邊求法豈不足耶何故須經歷五十三善知識求菩薩行也答曰明治宿習氣之淺深修差別智之廣狹大慈悲之厚薄攝化之多少以此安立五位修行法則隨位善知識五十三人一百一十重因果總別同異成壞之相令進修法不錯謬不滯其功不迂其行故從此妙峯山以方便三昧加行因緣顯自法身自體清淨本無依住普光明智與菩薩行寂用無二門已下諸位以普光明智用修差別智及治習氣并以大願起生智門長養大悲行周法界如下具明一一次第九德雲先舉善財所求十種菩薩之行者從所謂求菩薩行已下總有十種菩薩行是總舉十住十十行十十迴向十十地十十一地十如是五位中各十十總在此十種菩薩行中且如初第一所謂求菩薩行向十住中配初發心住成檀波羅蜜門為主餘九為伴以方便三昧為檀行體能捨一切法故二求菩薩境界者配治地住以戒波羅蜜為體餘九為伴以法身根本智為戒體大悲及差別智為用如海雲比丘所觀察大海見佛出興達十二緣生成根本智便以差別智說普眼經及十王是智悲之行如下至位方明此同十地中第二地治欲界惑三求菩薩出離道者配修行住此同十地中第三地修上二界禪超彼禪定位故治上二界惑如此修行住中第三善知識於海岸國善住比丘在於虗空中來往經行明得不住三界及禪定得智自在故十王恭敬者明智悲竝濟不偏修故至位方明此以忍波羅蜜為主餘九為伴此明三界惑盡是出離道故四求菩薩清淨道如十住中第四生貴住及十地第四地三界心盡出世現前方學世間文字智義五住五地方滿六住中如海幢比丘得離出入息寂滅神通化身周徧十方如是十種所求所修菩薩道一中十十之行五位齊彰一一如上配之如中意況具在文義炳然不悟讀之虗談且過一一須得意如十住法與後位及十地作樣已後諸位倣此規模慣習已終元依初法十自申己德授與善財者經云善男子我得自在決定解力信眼清淨智光照耀普觀境界離一切障善巧觀察普眼明徹具清淨行往詣十方一切佛國土恭敬供養一切諸佛此明舉本果法令凡信樂修行從初發心修行慣習十地功終方依及此初時本樣果法也還以法界中時不遷智不異慈悲不異願行不異之所成就以於法界大智無延促中修行故不同情解有修行者莫作延促時分修學應須善觀法界體用莫如世情作一剎那計作三僧祇計如法界中都無脩短遠近故以此解行如法修行於諸境界善照生滅令使執盡而成智之大用於自心境莫浪攝持但知放蕩任性坦然習定觀照執盡智現生滅自無業垢自淨會佛境界同如來心佛見自會非由捉搦謾作別治令心狂惑但自明心境見融執業便謝見亡執謝一切萬法本自無瘡智境朗然名為佛國也無煩強生見執永自沈淪自作自殃非他能與十一自此善男子我得自在決定信解力已下至善男子我唯知此憶念一切諸佛境界智慧光明普見法門有十九行半經明普見十方一切諸佛及諸佛國土境界無礙門是此位中之果也此明本來如是佛境清淨比來妄作客塵今從文殊師利所得決定信眼以止觀二門七覺支分至此真境契會無差普見一切眾生心境及以自心本來解脫佛國此名初發心住以身心會佛所住故以檀波羅蜜為主餘九為伴自此已下但有所見佛及佛境界總是當位中之果也自此已下推功前位治地住中已下一一善知識邊皆有本位昇進二門第二治地住善知識名字法門如下一初昇進門中從豈能了知諸大菩薩無邊智慧清淨行門已下至辭退而去有三十八行半經是推德勝進分於此段中約分四段一豈能了知諸大菩薩無邊智慧已下至云何能知能說彼功德行有二十九行半經明仰推勝德令善財進修分二南方有國名為海門是示善知識處三彼有比丘名為海雲是示善知識名四禮德雲足是辭去而昇進前位此明一一位中與十法門令入授十法門令修皆一位有正入本位之果授前位之因已下倣此例然初二十九行半經明未申善知識名懸歎其德自推無能後九行半經明舉善知識名重舉十法而令預聞一一如經具明。
　　第二海門國海雲比丘主治地住。
　　【經】爾時善財童子一心思惟善知識教正念觀察智慧光明門正念觀察菩薩解脫門正念觀察菩薩三昧門正念觀察菩薩大海門正念觀察諸佛現前門正念觀察諸佛方所門正念觀察諸佛軌則門正念觀察諸佛等虗空界門正念觀察諸佛出現次第門正念觀察諸佛所入方便門漸次南行至海門國向海雲比丘所頂禮其足右遶畢於前合掌作如是言聖者我已先發阿耨多羅三藐三菩提心欲入一切無上智海而未知菩薩云何能捨世俗家生如來家云何能渡生死海入佛智海云何能離凡夫地入如來地云何能斷生死流入菩薩行流云何能破生死輪成菩薩願輪云何能滅魔境界顯佛境界云何能竭愛欲海長大悲海云何能閉眾難惡趣門開諸大涅槃門云何能出三界城入一切智城云何能棄捨一切玩好之物悉以饒益一切眾生時海雲比丘告善財言善男子汝已發阿耨多羅三藐三菩提心耶善財言唯我已先發阿耨多羅三藐三菩提心海雲言善男子若諸眾生不種善根則不能發阿耨多羅三藐三菩提心要得普門善根光明具真實道三昧智光出生種種廣大福海長白淨法無有懈息事善知識不生疲厭不顧身命無所藏積等心如地無有高下性常慈愍一切眾生於諸有趣專念不捨恒樂觀察如來境界如是乃能發菩提心發菩提心者所謂發大悲心普救一切眾生故發大慈心等祐一切世間故發安樂心令一切眾生滅諸苦故發饒益心令一切眾生離惡法故發哀愍心有怖畏者咸守護故發無礙心捨離一切諸障礙故發廣大心一切法界咸徧滿故發無邊心等虗空界無不往故發寬博心悉見一切諸如來故發清淨心於三世法智無違故發智慧心普入一切智慧海故善男子我住此海門國十有二年常以大海為其境界所謂思惟大海廣大無量思惟大海甚深難測思惟大海漸次深廣思惟大海無量眾寶奇妙莊嚴思惟大海積無量水思惟大海水色不同不可思議思惟大海無量眾生之所住處思惟大海容受種種大身眾生思惟大海能受大雲所雨之雨思惟大海無增無減善男子我思惟時復作是念世間之中頗有廣博過此海不頗有無量過此海不頗有甚深過此海不頗有殊特過此海不善男子我作是念時此海之下有大蓮華忽然出現以無能勝因陀羅尼羅寶為莖吠瑠璃寶為華閻浮檀金為葉沈水為臺瑪瑙為鬚芬敷布濩彌覆大海百萬阿脩羅王執持其莖百萬摩尼寶莊嚴網彌覆其上百萬龍王雨以香水百萬迦樓羅王銜諸纓絡及寶繒帶周帀垂下百萬羅剎王慈心觀察百萬夜叉王恭敬禮拜百萬乾闥婆王種種音樂讚歎供養百萬天王雨諸天華天鬘天香天燒香天塗香天末香天妙衣服天幢幡蓋百萬梵王頭頂禮敬百萬淨居天合掌作禮百萬轉輪王各以七寶莊嚴供養百萬海神俱時出現恭敬頂禮百萬味光摩尼寶光明普照百萬淨福摩尼寶以為莊嚴百萬普光摩尼寶為清淨藏百萬殊勝摩尼寶其光赫弈百萬妙藏摩尼寶光照無邊百萬閻浮幢摩尼寶次第行列百萬金剛師子摩尼寶不可破壞清淨莊嚴百萬日藏摩尼寶廣大清淨百萬可樂摩尼寶具種種色百萬如意摩尼寶莊嚴無盡光明照耀此大蓮華如來出世善根所起一切菩薩皆生信樂十方世界無不現前從如幻法生如夢法生清淨業生無諍法門之所莊嚴入無為印住無礙門充滿十方一切國土隨順諸佛甚深境界於無數百千劫歎其功德不可得盡我時見彼蓮華之上有一如來結跏趺坐其身從此上至有頂寶蓮華座不可思議道場眾會不可思議諸相成就不可思議隨好圓滿不可思議神通變化不可思議色相清淨不可思議無見頂相不可思議廣長舌相不可思議善巧言說不可思議圓滿音聲不可思議無邊際力不可思議清淨無畏不可思議廣大辯才不可思議又念彼佛往修諸行不可思議自在成道不可思議妙音演法不可思議普門示現種種莊嚴不可思議隨其左右見各差別不可思議一切利益皆令圓滿不可思議時此如來即伸右手而摩我頂為我演說普眼法門開示一切如來境界顯發一切菩薩諸行闡明一切諸佛妙法一切法輪悉入其中能淨一切諸佛國土能摧一切異道邪論能滅一切諸魔軍眾能令眾生皆生歡喜能照一切眾生心行能了一切眾生諸根隨眾生心悉令開悟我從於彼如來之所聞此法門受持讀誦憶念觀察假使有人以大海量墨須彌聚筆書寫於此普眼法門一品中一門一門中一法一法中一義一義中一句不得少分何況能盡善男子我於彼佛所千二百歲受持如是普眼法門於日日中以聞持陀羅尼光明領受無數品以寂靜門陀羅尼光明趣入無數品以無邊旋陀羅尼光明普入無數品以隨地觀察陀羅尼光明分別無數品以威力陀羅尼光明普攝無數品以蓮華莊嚴陀羅尼光明引發無數品以清淨言音陀羅尼光明開演無數品以虗空藏陀羅尼光明顯示無數品以光聚陀羅尼光明增廣無數品以海藏陀羅尼光明辯析無數品若有眾生從十方來若天若天王若龍若龍王若夜叉若夜叉王若乾闥婆若乾闥婆王若阿脩羅若阿脩羅王若迦樓羅若迦樓羅王若緊那羅若緊那羅王若摩睺羅伽若摩睺羅伽王若人若人王若梵若梵王如是一切來至我所我悉為其開示解釋稱揚讚歎咸令愛樂趣入安住此諸佛菩薩行光明普眼法門善男子我唯知此普眼法門如諸菩薩摩訶薩深入一切菩薩行海隨其願力而修行故入大願海於無量劫住世間故入一切眾生海隨其心樂廣利益故入一切眾生心海出生十力無礙智光故入一切眾生根海應時教化悉令調伏故入一切剎海成滿本願嚴淨佛剎故入一切佛海願常供養諸如來故入一切法海能以智慧咸悟入故入一切功德海一一修行令具足故入一切眾生言辭海於一切剎轉正法輪故而我云何能知能說彼功德行善男子從此南行六十由旬楞伽道邊有一聚落名為海岸彼有比丘名曰善住汝詣彼問菩薩云何淨菩薩行時善財童子禮海雲足右遶瞻仰辭退而去。
　　【論】第二治地住本位門中復分為五段一爾時善財已下正念觀十法二南行至海門國三至海雲比丘所頂禮其足四正申所求五海雲比丘稱歎善財示所觀法如海門國者明觀生死海為廣大佛海海雲比丘者因所觀法立名其心如雨以法潤生如雲又性戒如海不宿死屍一切生滅死屍至於根本智海皆為智海無生滅故海雲比丘稱歎善財與所觀之法者所謂觀察大海云我住此海門國十有二年者明不離十二因緣生死海故如是十二有支一切凡夫無明所覆常處其中權教菩薩及以二乘皆厭而捨之一乘菩薩以此無明十二有支以為如來一切智智之海為大智海無有生滅本來如是凡夫不了妄繫生死無明故云我住此海門國十有二年經云常以大海為其境界已下有十種思惟大海意明一切眾生十二緣生生老之海廣大無量無有中邊性相可得便為佛海思惟大海無量眾寶奇妙莊嚴明觀生死緣生海便成自性清淨佛之智海即一切智寶功德莊嚴思惟大海積無量水者以諸愛水為大悲水思惟大海水色不同者根本智中起無量差別智慈思惟大海無量眾生住處以明佛海中有無量眾生之所住處不覺不知思惟大海容受種種大身眾生明無量菩薩咸處生死海中一一身土咸滿其中如影如光不相障蔽思惟大海能受大雲所雨之雨者菩薩心海堪受大雲諸佛法雨思惟大海無增無減諸佛智性之海無有增減乃至四種無過此廣大深廣便見海中有大蓮華忽然出現其上有佛說普眼經意明自觀生死海便為自己如來清淨智海自佛出興根本智差別智究竟不離此生死海中圓滿故十力四無畏一切智智海皆迴生死海廣大業力而成就之生死業果盡一切智智海如是成自己如來廣大智海普賢行海不離一切眾生及自己十二有支緣生行海中若離此者別有成佛處所法者無有是處從海出蓮華其蓮華上所有莊嚴眾寶是達無明及諸有支為大智海以智隨行功德報生因陀羅者主也尼羅者青色此寶青色為眾寶中之主為蓮華莖芬敷布護者言此蓮華開敷廣大徧布大海此明以行隨智用無染業所成百萬阿脩羅王執持其莖者百萬隨智用處生死而不沒像阿修羅處大海而纔沒半身表萬行隨智以智為主明智悲萬行處生死海而恒不沒故一切眾苦波濤此明根本智差別智大悲萬行一時同舉明前妙峰山得佛境界無相智慧光明海但得普見諸佛智慧光明境界門此治地住中以將無相智慧光明照十二有支成根本智差別大悲萬行齊備百萬摩尼寶莊嚴網彌覆其上者明以根本智起差別智設教徧周之所報生百萬龍王雨以香水者明以智隨悲行雨戒定慧解脫知見香水浴眾生心垢百萬迦樓羅王銜諸纓絡及寶繒帶周帀垂下者智隨萬行垂大慈悲同於生死惡接義也百萬羅剎王慈心觀察者羅剎王者即毗沙門王也主此眾也此云持國在須彌北面而居明守護義取其像以表法明菩薩以大慈悲常居生死海守護眾生令一切眾生慈心相向百萬夜叉王恭敬禮拜者取之像表離憍慢殘害夜叉常恭敬故號之為王明勝於生死惡害心故明主當護持生死惡害不生自在如王也百萬乾闥婆王種種音樂讚歎供養者明法樂以樂眾生故百萬天王雨諸天華鬘香及衣服幢幡蓋等明廣大饒益皆悉自在萬事備周如天王已下例然總明迴生死海中無量不善作無量善根表以十王明於生死海達無明十二緣行一切不善成大智大悲善行滿足寄喻如王舉諸寶莊嚴充滿大海義亦如之以迴一切不善行作一切善行之所報生隨智隨悲莊嚴滿剎皆以無為無性智法印普印生死海總成福海以法身無依住自性清淨普光明大平等智印印生死海總成法界解脫法門以差別智印印眾生根之所調伏而為說法號之為佛出興也普眼徧知諸法緣起善知總別同異本末生起號之為普眼法門應當如是觀生死海觀如來海觀如來無差別智海觀如來差別智海觀如來大慈悲海乃至普賢行願海無邊法門海總在此一切眾生十二有支生死海生若出此海外別有成佛處所無有是處當知諸佛及以國土生居此生住居此住無別處也從時海雲比丘告善財言善男子汝已發阿耨多羅三藐三菩提耶已下至善男子我唯知此普眼法門有九十一行經是正入本位法門從如諸菩薩已下至辭退而去有十三行經是此位中推德昇進於此段中約分四門一歎推先德二示善知識住處三舉其名號四禮敬辭去文義如經自具如從此南行六十由旬者南義如前所釋六十由旬者明此位治上二界四禪四空八禪惑已過前位欲界六天業故故言六十由旬海岸聚落者明超過欲界第六欲天故此位治上二界住禪息念障約昇進之德立名此位治三界惑盡住無所住名為善住此位與第六海幢比丘得無三界業見齊有習氣未得第六住寂滅定神通自在又世間文頌字智技藝未具且得一分出三界麤業得一分神通未於世間中出世間自在即如下海幢比丘是三界定亂二業不能拘留也前妙峯山以止觀門顯諸佛境界智慧光明普見法門以成真諦此位直以智慧觀察世間俗諦十二有支為佛境界通修大悲普賢願行以戒波羅蜜為主餘九為伴約智三界通觀同治約位偏治欲界惑障已上諸位但有所見境界及如來名號總是自心佛果所會之法若自心不會對面無覩見之期。

　　大方廣佛新華嚴經合論卷第九十二


　　音切


鬚
　　(須音)。

炳
　　(兵永切)。

模
　　(莫胡切)。

溺
　　(女格切)。

軌
　　(居委切)。

纔
　　(才音)。
　　大方廣佛新華嚴經合論卷第九十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之六

　　【論】第三海岸聚落善住比丘主修行住。
　　【經】爾時善財童子專念善知識教專念普眼法門專念佛神力專持法句雲專入法海門專思法差別深入法漩澓普入法虗空淨治法瞖障觀察法寶處漸次南行至楞伽道邊海岸聚落觀察十方求覓善住見此比丘於虗空中來往經行無數諸天恭敬圍遶散諸天華作天妓樂幡幢繒綺悉各無數徧滿虗空以為供養諸大龍王於虗空中興不思議沈水香雲震雷激電以為供養緊那羅王奏眾樂音如法讚美以為供養摩睺羅伽王以不思議極微細衣於虗空中周迴布設心生歡喜以為供養阿脩羅王興不思議摩尼寶雲無量光明種種莊嚴徧滿虗空以為供養迦樓羅王作童子形無量婇女之所圍遶究竟成就無殺害心於虗空中合掌供養不思議數諸羅剎王無量羅剎之所圍遶其形長大甚可怖畏見善住比丘慈心自在曲躬合掌瞻仰供養不思議數諸夜叉王各各悉有自眾圍遶四面周帀恭敬守護不思議數諸梵天王於虗空中曲躬合掌以人間法稱揚讚歎不思議數諸淨居天於虗空中與宮殿俱恭敬合掌發弘誓願時善財童子見是事已心生歡喜合掌敬禮作如是言聖者我已先發阿耨多羅三藐三菩提心而未知菩薩云何修行佛法云何積集佛法云何備具佛法云何熏習佛法云何增長佛法云何總攝佛法云何究竟佛法云何淨治佛法云何深淨佛法云何通達佛法我聞聖者善能誘誨唯願慈哀為我宣說菩薩云何不捨見佛常於其所精勤修習菩薩云何不捨菩薩與諸菩薩同一善根菩薩云何不捨佛法悉以智慧而得明證菩薩云何不捨大願能普利益一切眾生菩薩云何不捨眾行住一切劫心無疲厭菩薩云何不捨佛剎普能嚴淨一切世界菩薩云何不捨佛力悉能知見如來自在菩薩云何不捨有為亦復不住普於一切諸有趣中猶如變化示受生死修菩薩行菩薩云何不捨聞法悉能領受諸佛正教菩薩云何不捨智光普入三世智所行處時善住比丘告善財言善哉善哉善男子汝已能發阿耨多羅三藐三菩提心今復發心求問佛法一切智法自然者法善男子我已成就菩薩無礙解脫門若來若去若行若止隨順思惟修習觀察即時獲得智慧光明名究竟無礙得此智慧光明故知一切眾生心行無所障礙知一切眾生歿生無所障礙知一切眾生宿命無所障礙知一切眾生未來劫事無所障礙知一切眾生現在世事無所障礙知一切眾生言語音聲種種差別無所障礙決一切眾生所有疑問無所障礙知一切眾生諸根無所障礙隨一切眾生應受化時悉能往赴無所障礙知一切剎那羅婆牟呼栗多日夜時分無所障礙知三世海流轉次第無所障礙能以其身徧往十方一切佛剎無所障礙何以故得無住無作神通力故善男子我以得此神通力或於虗空中或行或住或坐或臥或隱或顯或現一身或現多身穿度墻壁猶如虗空於虗空中結跏趺坐往來自在猶如飛鳥入地如水履水如地徧身上下普出煙焰如大火聚或時震動一切大地或時以手摩觸日月或現其身高至梵宮或現燒香雲或現寶焰雲或現變化雲或現光網雲皆悉廣大彌覆十方或一念中過於東方一世界二世界百世界千世界百千世界乃至無量世界乃至不可說不可說世界或過閻浮提微塵數世界或過不可說不可說佛剎微塵數世界於彼一切諸佛國土佛世尊前聽聞說法一一佛所現無量佛剎微塵數差別身一一身雨無量佛剎微塵數供養雲所謂一切華雲一切香雲一切鬘雲一切末香雲一切塗香雲一切蓋雲一切衣雲一切幢雲一切幡雲一切帳雲以一切身雲而為供養一一如來所有宣說我皆受持一一國土所有莊嚴我皆憶念如東方南西北方四維上下亦復如是如是一切諸世界中所有眾生若見我形皆決定得阿耨多羅三藐三菩提彼諸世界一切眾生我皆明見隨其大小勝劣苦樂示同其形教化成就若有眾生親近我者悉令安住如是法門善男子我唯知此普速疾供養諸佛成就眾生無礙解脫門如諸菩薩持大悲戒波羅蜜戒大乘戒菩薩道相應戒無障礙戒不退墮戒不捨菩提心戒常以佛法為所緣戒於一切智常作意戒如虗空戒一切世間無所依戒無失戒無損戒無缺戒無雜戒無濁戒無悔戒清淨戒離塵戒離垢戒如是功德而我云何能知能說善男子從此南方有國名達里鼻茶城名自在其中有人名曰彌伽汝詣彼問菩薩云何學菩薩行修菩薩道時善財童子頂禮其足右遶瞻仰辭退而行。
　　【論】第三修行住從爾時善財童子已下至我唯知此普速疾供養諸佛成就眾生無礙解脫門有八十行經明入本位法門約分五段一念善知識所授之教二次第南行三詣善知識處四見善知識恭敬禮拜五正申所求見此比丘於虗空中來往經行者明不住上二界息心住念禪不住出三界禪不住不出故言來往經行十王恭敬供養明攝眾生行徧故表十波羅蜜行智自在故如王空中莊嚴約法空中起行報生龍王表智悲自在震雷明法音普震激電智慧破惑緊那羅王奏眾樂音明以法音悅樂一切眾生故摩睺羅伽是恭敬義阿脩羅是處生死海不沒義迦樓羅王作童子形婇女之所圍遶是離慢謙下智悲義羅剎王者是住生死海大悲守護眾生義夜叉王者是大智守護眾生義為能行於虗空速疾故如智自在速疾故梵天王恭敬義淨居天空中與宮殿俱表智悲自在含育義如是皆云不思議數者皆表行周眾有普徧含生故此第五正申所求中請菩薩所修十種佛法并求十種不捨之法具如經文時善住比丘告善財言已下是正授其法經云善男子我已成就菩薩無礙解脫者明得法空智慧在空中經行明不著靜亂於染淨二障不能留滯名為無礙解脫得解脫已若來若去若行若止隨順思惟觀察即時獲得智慧光明名究竟無礙從是已去即他心宿命神足等十無障礙明以法空觀察三界細習淨業現前即得此十無障礙法門此明以法空觀照力治三界習氣及出三界治習已自然而得此十無障礙法是故歎善財言今復發心求問佛法一切智法自然者法明佛法出世一切智法用照世間意明以所得法空用治染淨二習神通道力自然顯著一切自在皆自然現前已下准此至我唯知此普速疾供養諸佛成就眾生無礙解脫門是都結所入當位法門竟已下以明昇進前門此段以明將方便觀照門佛智自然智神通道力自至以此不捨方便而成就佛法不捨佛法而成菩薩行教化眾生此以忍波羅蜜為主餘九為伴此三比丘明入十住中得出三界解脫心還以比丘表之已下彌伽是俗人住居市肆明處煩闠而不亂故教諸人眾輪字莊嚴法門者明修世技文字令圓滿故意明先修出三界解脫方修世法住於生死故約智一位通修諸法約位偏修世智為明前三已得出三界解脫神通故先修出世方學世間明自在無業不染著世間故又以出世間智學世間智易明了故第二昇進前位中從如諸菩薩持大悲戒已下至辭退而去有九行半經約分為五門一歎推先德二示善知識所居之國三示其居處四舉知識之名五辭退而去國名達里鼻茶者其國在南印度境名義未譯彌伽此云能伏為出世智已恒現前世間智已得具足真俗二智已滿能伏邪見異論故名能伏亦名為雲以能有德陰俗雨法故故名為雲城名自在者明出世智已得現前於世名言義智自在故城名自在此依主立名也。
　　第四達里鼻荼國彌伽長者主生貴住。
　　【經】爾時善財童子一心正念法光明法門深信趣入專念於佛不斷三寶歎離欲性念善知識普照三世憶諸大願普救眾生不著有為究竟思惟諸法自性悉能嚴淨一切世界於一切佛眾會道場心無所著漸次南行至自在城求覓彌伽乃見其人於市肆中坐於說法師子之座十千人眾所共圍遶說輪字莊嚴法門時善財童子頂禮其足遶無量帀於前合掌而作是言聖者我已先發阿耨多羅三藐三菩提心而我未知菩薩云何學菩薩行云何修菩薩道云何流轉於諸有趣常不忘失菩提之心云何得平等意堅固不動云何獲清淨心無能沮壞云何生大悲力恒不勞疲云何入陀羅尼普得清淨云何發生智慧廣大光明於一切法離諸闇障云何具無礙解辯才之力決了一切甚深義藏云何得正念力憶持一切差別法輪云何得淨趣力於一切趣普演諸法云何得智慧力於一切法悉能決定分別其義爾時彌伽告善財言善男子汝已發阿耨多羅三藐三菩提心耶善財言唯我已先發阿耨多羅三藐三菩提心彌伽遽即下師子座於善財所五體投地散金銀華無價寶珠及以上妙碎末栴檀無量種衣以覆其上復散無量種種香華種種供具以為供養然後起立而稱歎言善哉善哉善男子乃能發阿耨多羅三藐三菩提心善男子若有能發阿耨多羅三藐三菩提心則為不斷一切佛種則為嚴淨一切佛剎則為成熟一切眾生則為了達一切法性則為悟解一切業種則為圓滿一切諸行則為不斷一切大願則如實解離貪種性則能明見三世差別則令信解永得堅固則為一切如來所持則為一切諸佛憶念則與一切菩薩平等則為一切賢聖讚喜則為一切梵王禮覲則為一切天主供養則為一切夜叉守護則為一切羅剎侍衛則為一切龍王迎接則為一切緊那羅王歎詠讚歎則為一切諸世間主稱揚慶悅則令一切諸眾生界悉得安隱所謂令捨惡趣故令出難處故斷一切貧窮根本故生一切天人快樂故遇善知識親近故聞廣大法受持故生菩提心故淨菩提心故照菩薩道故入菩薩智故住菩薩地故善男子應知菩薩所作甚難難出難值見菩薩者倍更難有菩薩為一切眾生恃怙生長成就故為一切眾生拯濟拔諸苦難故為一切眾生依處守護世間故為一切眾生救護令免怖畏故菩薩如風輪持諸世間不令墮落惡趣故如大地增長眾生善根故如大海福德充滿無盡故如淨日智慧光明普照故如須彌善根高出故如明月智光出現故如猛將摧伏魔軍故如君主佛法城中得自在故如猛火燒盡眾生我愛心故如大雲降霔無量妙法雨故如時雨增長一切信根芽故如船師示導法海津濟處故如橋梁令其得渡生死海故彌伽如是讚歎善財令諸菩薩皆歡喜已從其面門出種種光普照三千大千世界其中眾生遇斯光已諸龍神等乃至梵天悉皆來至彌伽之所彌伽大士即以方便為開示演說分別解釋輪字品莊嚴法門彼諸眾生聞此法已皆於阿耨多羅三藐三菩提得不退轉彌伽於是還昇本座告善財言善男子我已獲得妙音陀羅尼能分別知三千大千世界中諸天語言諸龍夜叉乾闥婆阿脩羅迦樓羅緊那羅摩睺羅伽人與非人及諸梵天所有語言如此三千大千世界十方無數乃至不可說不可說世界悉亦如是善男子我唯知此菩薩妙音陀羅尼光明法門如諸菩薩摩訶薩能普入一切眾生種種想海種種施設海種種名號海種種語言海能普入說一切深蜜法句海說一切究竟法句海說一所緣中有一切三世所緣法句海說上法句海說上上法句海說差別法句海說一切差別法句海能普入一切世間呪術海一切音聲莊嚴輪一切差別字輪際如是功德我今云何能知能說善男子從此南行有一聚落名曰住林彼有長者名曰解脫汝詣彼問菩薩云何修菩薩行菩薩云何成菩薩行菩薩云何集菩薩行菩薩云何思菩薩行爾時善財童子以善知識故於一切智法深生尊重深植淨信深自增益禮彌伽足涕泗悲泣遶無量帀戀慕瞻仰辭退而行。
　　【論】第一正入當位法門從爾時善財童子已下至妙音陀羅尼光明法門有六十七行經約分為十門一正念其所授之法思惟勝進二南行至處推覓彌伽三見已致敬禮畢四正申所求五彌伽速自下座五體投地敬初發心六散金銀華無價寶為座令善財坐上七稱讚善財而能發無上大菩提心為世所依八彌伽面門放光集眾九彌伽為眾說輪字品莊嚴門十彌伽授與善財妙音陀羅尼光明法門自我唯知此妙音陀羅尼已下是推德昇進彌伽所以速自下其座五體投地致敬善財言遽者疾也明彌伽敬能發大菩提心者與十方諸佛同一體性同一智慧同一解脫人天所依何得不敬以善財先於前三善知識已得出世菩提心已得同於十方諸佛法身根本智至彌伽所學世間差別言音名字句義智明世間俗智敬出世間真智慧故以明約真而有世間俗智即真俗自在故故城名自在是以彌伽敬彼善財所得諸佛出世間智慧是世間智慧根本故是以敬之以表俗諦差別智敬真諦根本智以俗智是根本智中起故令後學者貴出世道根本智故以根本智與一切眾生作無明生死之因果善財初覺彌伽敬之十方一切諸菩薩恒常頂禮初發心以貴初覺根本智是出三界智慧相應與一切諸佛智慧解脫同一體性故普賢行海因茲而起是故彌伽敬之而禮又表無知法慢故又此第四生貴住明三界業謝名生在佛家故第四地亦名生在佛家與此住位同知同得同見其法依本而安立之修學者初生後熟輪字品莊嚴法門者明於一名字法門於一音聲言音無二體名字無二性莊嚴種種名字以為助伴而與人天六道眾生說種種法門令生歡喜令得解脫然其不離無聲一聲無名一名為隨順眾生世間言詞故說一切世間諸法無時即以無名字為主即以有一切出世間法而為莊嚴若說無有出世間法時即有一切世間為莊嚴如是互為主伴互為莊嚴有無緣起皆無自性將用教化眾生隨根開解令得解脫眾生及名字言音皆無自性以此名字圓滿清淨音聲輪無所障礙以一音聲說無量名皆以一音聲與無量名無量字作體故即無量名無量字總是一字故以聲性無體故無量名字與一切聲作體故即以名字體自無能所分別性相故以眾生自無性故以此無聲之聲無名之名無說之說教化一切無性眾生令其破業至其本地又以無依之智無聲之聲無名之名猶如虗空徧一切六道眾生音聲同其類音為其說法令其歡喜然身心智慧名字六根總無受者說者然一字中徧含多字之義互為主伴然亦各不相知無彼無此故是故當知一切名字皆以有無二字互為緣起若說一切法有字時即一切有法自具無故自相成壞自有自無自在說一切法本自無即有法自具以有無自相成壞故即無與有自在以從有無無體如法緣生無盡名言互為主伴隨世安立更相成壞皆一一字中有無盡義猶如帝網影像相入若究之本源皆幻緣有各無主宰當知名不與聲作無聲不與名作字智慧本無猶如虗空徧一切處等眾生界以智體性隨其類音皆令歡喜而得解脫故名妙音陀羅尼光明法門此是第四生貴住善知識以精進波羅蜜為體餘九為伴若約智通修五位若約位偏修俗智輪字莊嚴法門前三善友明出世智慧以三比丘表之此彌伽及解脫長者二人明處世間解脫故還以俗士表之餘義如文自具第二昇進前位門中從如諸菩薩摩訶薩已下至辭退而行有十四行經約分為四門一推德於先二示其善友所在三舉善友之名四頂禮辭去此不推別有國土者但南行有一聚落明同處俗流以精進波羅蜜與禪波羅蜜大體不二故所以不別國也為此二友竝是俗流故明從真入俗以和會真俗無二門世與出世體無有二。
　　第五住林城解脫長者主具足方便住。
　　【經】爾時善財童子思惟諸菩薩無礙解陀羅尼光明莊嚴門深入諸菩薩語言海門憶念諸菩薩知一切眾生微細方便門觀察諸菩薩清淨心門成就諸菩薩善根光明門淨治諸菩薩教化眾生門明利諸菩薩攝眾生智門堅固諸菩薩廣大志樂門任持諸菩薩殊勝志樂門淨治諸菩薩種種信解門思惟諸菩薩無量善心門誓願堅固心無疲厭以諸甲冑而自莊嚴精進深心不可退轉具不壞信其心堅固猶如金剛及那羅延無能壞者守持一切善知識教於諸境界得不壞智普門清淨所行無礙智光圓滿普照一切具足諸地總持光明了知法界種種差別無依無住平等無二自性清淨而普莊嚴於諸所行皆得究竟智慧清淨離諸執著知十方差別法智無障礙往十方差別處身不疲懈於十方差別業皆得明了於十方差別佛無不現見於十方差別時悉得深入清淨妙法充滿其心普智三昧明照其心心恒普入平等境界如來智慧之所照觸一切智流相續不斷若身若心不離佛法一切諸佛神力所加一切如來光明所照成就大願願身周徧一切剎網一切法界普入其身漸次遊行十有二年至住林城周徧推求解脫長者既得見已五體投地起立合掌白言聖者我今得與善知識會是我獲得廣大善利何以故善知識者難可得見難可得聞難可出現難得奉事難得親近難得承接難可逢值難得共居難令喜悅難得隨逐我今會遇為得善利聖者我已先發阿耨多羅三藐三菩提心為欲事一切佛故為欲值一切佛故為欲見一切佛故為欲觀一切佛故為欲知一切佛故為欲證一切佛平等故為欲發一切佛大願故為欲滿一切佛大願故為欲具一切佛智光故為欲成一切佛眾行故為欲得一切佛神通故為欲具一切佛諸力故為欲獲一切佛無畏故為欲聞一切佛法故為欲受一切佛法故為欲持一切佛法故為欲解一切佛法故為欲護一切佛法故為欲與一切諸菩薩眾同一體故為欲與一切菩薩善根等無異故為欲圓滿一切菩薩波羅蜜故為欲成就一切菩薩所修行故為欲出生一切菩薩清淨願故為欲得一切諸佛菩薩威神藏故為欲得一切菩薩法藏無盡智慧大光明故為欲得一切菩薩三昧廣大藏故為欲成就一切菩薩無量無數神通藏故為欲以大悲藏教化調伏一切眾生皆令究竟到邊際故為欲顯現神變藏故為於一切自在藏中悉以自心得自在故為欲入於清淨藏中以一切相而莊嚴故聖者我今以如是心如是意如是樂如是欲如是希求如是思惟如是尊重如是方便如是究竟如是謙下至聖者所我聞聖者善能誘誨諸菩薩眾能以方便闡明所得示其道路與其津梁授其法門令除迷倒障拔猶豫箭截疑惑網照心稠林浣心垢濁令心潔白使心清淨正心諂曲絕心生死止心不善解心執著於執著處令心解脫於染愛處使心動轉令其速入一切智境使其疾到無上法城令住大悲令住大慈令入菩薩行令修三昧門令入證位令觀法性令增長力令修習行普於一切其心平等唯願聖者為我宣說菩薩云何學菩薩行修菩薩道隨所修習疾得清淨疾得明了時解脫長者以過去善根力佛威神力文殊師利童子憶念力故即入菩薩三昧門名普攝一切佛剎無邊旋陀羅尼入此三昧已得清淨身於其身中顯現十方各十佛剎微塵數佛及佛國土眾會道場種種光明諸莊嚴事亦現彼佛往昔所行神通變化一切大願助道之法諸出離行清淨莊嚴亦現諸佛成等正覺轉妙法輪教化眾生如是一切於其身中悉皆顯現無所障礙種種形相種種次第如本而住不相雜亂所謂種種國土種種眾會種種道場種種嚴飾其中諸佛現種種神力立種種乘道示種種願門或於一世界處兜率宮而作佛事或於一世界沒兜率宮而作佛事如是或有住胎或復誕生或處宮中或復出家或詣道場或破魔軍或諸天龍恭敬圍遶或諸世主勸請說法或轉法輪或般涅槃或分舍利或起塔廟彼諸如來於種種眾會種種世間種種趣生種種家族種種欲樂種種業行種種語言種種根性種種煩惱隨眠習氣諸眾生中或處微細道場或處廣大道場或處一由旬量道場或處十由旬量道場或處不可說不可說佛剎微塵數由旬量道場以種種神通種種言辭種種音聲種種法門種種總持門種種辯才門以種種聖諦海種種無畏大師子吼說諸眾生種種善根種種憶念授種種菩薩記說種種諸佛法彼諸如來所有言說善財童子悉能聽受亦見諸佛及諸菩薩不可思議三昧神變爾時解脫長者從三昧起告善財童子言善男子我已入出如來無礙莊嚴解脫門善男子我入出此解解門時即見東方閻浮檀金光明世界龍自在王如來應正等覺道場眾會之所圍遶毗盧遮那藏菩薩而為上首又見南方速疾力世界普香如來應正等覺道場眾會之所圍遶心王菩薩而為上首又見西方香光世界須彌燈王如來應正等覺道場眾會之所圍遶無礙心菩薩而為上首又見北方袈裟幢世界不可壞金剛如來應正等覺道場眾會之所圍遶金剛步勇猛菩薩而為上首又見東北方一切上妙寶世界無所得境界眼如來應正等覺道場眾會之所圍遶無所得善變化菩薩而為上首又見東南方香燄光音世界香燈如來應正等覺道場眾會之所圍遶金剛燄慧菩薩而為上首又見西南方智慧日普光明世界法界輪幢如來應正等覺道場眾會之所圍遶現一切變化幢菩薩而為上首又見西北方普清淨世界一切佛寶高勝幢如來應正等覺道場眾會之所圍遶法幢王菩薩而為上首又見上方佛次第出現無盡世界無邊智慧光圓滿幢如來應正等覺道場眾會之所圍遶法界門幢王菩薩而為上首又見下方佛光明世界無礙智幢如來應正等覺道場眾會之所圍遶一切世間剎幢王菩薩而為上首善男子我見如是等十方各十佛剎微塵數如來彼諸如來不來至此我不往彼我若欲見安樂世界阿彌陀如來隨意即見我若欲見栴檀世界金剛光明如來妙香世界寶光明如來蓮華世界寶蓮華光明如來妙金世界寂靜光如來妙喜世界不動如來善住世界師子如來鏡光明世界月覺如來寶師子莊嚴世界毗盧遮那如來如是一切悉皆即見然彼如來不來至此我身亦不往詣於彼知一切佛及與我心悉皆如夢知一切佛猶如影像自心如水知一切佛所有色相及以自心悉皆如幻知一切佛及以己心悉皆如響我如是知如是憶念所見諸佛皆由自心善男子當知菩薩修諸佛法淨諸佛剎積集妙行調伏眾生發大誓願入一切智自在遊戲不可思議解脫之門得佛菩提現大神通徧往一切十方法界以微細智普入諸劫如是一切悉由自心是故善男子應以善法扶助自心應以法水潤澤自心應於境界淨治自心應以精進堅固自心應以忍辱坦蕩自心應以智證潔白自心應以智慧明利自心應以佛自在開發自心應以佛平等廣大自心應以佛十力照察自心善男子我唯於此如來無礙莊嚴解脫門而得入出如諸菩薩摩訶薩得無礙智住無礙行得常見一切佛三昧得不住涅槃際三昧了達三昧普門境界於三世法悉皆平等能善分身徧一切剎住於諸佛平等境界十方境界皆悉現前智慧觀察無不明了於其身中悉現一切世界成壞而於己身及諸世界不生二想如是妙行而我云何能知能說善男子從此南行至閻浮提畔有一國土名摩利伽羅彼有比丘名曰海幢汝詣彼問菩薩云何學菩薩行修菩薩道時善財童子頂禮解脫長者足右遶觀察稱揚讚歎思惟戀仰悲泣流淚一心憶念依善知識事善知識敬善知識由善知識見一切智於善知識不生違逆於善知識心無諂誑於善知識心常隨順於善知識起慈母想捨離一切無益法故於善知識起慈父想出生一切諸善法故辭退而去。
　　【論】第一正入當位法門中從爾時善財童子已下至善男子我唯知此於如來無礙莊嚴解脫門而得入出有一百四十行半經於此段中約分十門一正念所授之法思惟勝進二漸次遊行十有二年至住林城三推求解脫長者四見已致敬正申所求五解脫長者即入菩薩三昧現其身中十方各十佛剎土答善財所請令其同入六解脫長者從定而起又以言說說其定中十佛境界大會道場七明解脫長者隨心應念諸佛現前八心念無體見佛如影九心無表裏徧至十方而無去來十善男子我於此如來無礙莊嚴解脫門而得入出是正示三昧之名及出入自在分自此已下是昇進前位云漸次遊行者明勝進不住於前法也十有二年者如前第二海門國海雲比丘住海門國十有二年明直觀十二緣以為出世間解脫以表比丘是求出世解脫故以生死海為佛體故善財來至此住林城漸次遊行十有二年為明於十二緣生法中行於世間然以十二緣生以為禪體以解脫長者是世間俗士表處俗行真名為解脫前海雲比丘不住生死觀十二緣生得出世心此解脫長者於十二緣生法中處於生死不壞緣生不著緣生故云遊行十二年是不住義故是生死涅槃無二義是生死涅槃無出沒義故若約智通治以十波羅蜜為體此約位別治以明同別自在以此第五禪波羅蜜門以法界自體無作禪中諸有緣生性自離故一切心境莫不自是法界無礙解脫禪定林故是故城名住林一切心境作而無用性自住故推求者觀察勝進也得見解脫長者者明以真會俗真俗自體本性解脫也見已五體投地真俗無依五位同會也亦明五蘊十二緣總禪林也合掌者真俗會而不二也已上以觀察禪定冥會已下以言更申所求已下入三昧十方各現十佛剎者明定體徧周圓滿故以十為圓數也又已下以從定中所見十佛如來及上首菩薩是三昧所現自位佛果及行故又已下隨念而見諸佛者以自心應真是佛故所念皆是佛境界更無餘也明自心是佛諸念總佛餘如文自具此是第五具足方便住以禪波羅蜜為體餘九為伴若以智境之中即五位通修若以約位之中偏治真俗靜亂二障會五蘊十二緣為法界性自禪用而無作緣生之定門以明一切世間心境總皆禪也第二明昇進前位中從如諸菩薩摩訶薩已下至辭退而去有十六行經約分為四門一推德於前二示善知識方所及國土三舉善知識名號四善財敬戀善友流淚辭去第一推德於前者明解脫長者推德於前位善知識有十種殊勝勸令善財進求加行第二南行如前初位已釋至閻浮提畔者明此位正心住是得出世間及處世間智慧神通之極畔故故云閻浮提畔唯得世間出世大悲心未得入俗同纏行圓滿大慈悲心故故以比丘表之於世間中出俗相故後位即明入俗大悲心圓滿即以優婆夷滿願表之有一國土名摩利伽羅者此梵本未譯有比丘名海幢者明約以德智慧如海能破眾生業惑處名之為幢幢者摧壞義故。

　　大方廣佛新華嚴經合論卷第九十三


　　音切


栗
　　(力質切)。

遽
　　(渠預切)。

唯
　　(營癸切)。

恃
　　(市音)。

垣
　　(羽元切)。

淚
　　(力偽切)。

著
　　(知慮切)。

拯
　　(整音)。
　　大方廣佛新華嚴經合論卷第九十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之七

　　【論】第六閻浮提畔海幢比丘主正心住。
　　【經】爾時善財童子一心正念彼長者教觀察彼長者教憶念彼不思議菩薩解脫門思惟彼不思議菩薩智光明深入彼不思議法界門趣向彼不思議菩薩普入門明見彼不思議如來神變解了彼不思議普入佛剎分別彼不思議佛力莊嚴思惟彼不思議菩薩三昧解脫境界分位了達彼不思議差別世界究竟無礙修行彼不思議菩薩堅固深心發起彼不思議菩薩大願淨業漸次南行至閻浮提畔摩利聚落周徧求覓海幢比丘乃見其在經行地側結跏趺坐入于三昧離出入息無別思覺身安不動從其足下出無數百千億長者居士婆羅門眾皆以種種諸莊嚴具莊嚴其身悉著寶冠頂繫明珠普往十方一切世界雨一切寶一切纓絡一切衣服一切飲食如法上味一切華一切鬘一切香一切塗香一切欲樂資生之具於一切處救攝一切貧窮眾生安慰一切苦惱眾生皆令歡喜心意清淨成就無上菩提之道從其兩膝出無數百千億剎帝利婆羅門眾皆悉聰慧種種色相種種形貌種種衣服上妙莊嚴普徧十方一切世界愛語同事攝諸眾生所謂貧者令足病者令愈危者令安怖者令止有憂苦者咸使快樂復以方便而勸導之皆令捨惡安住善法從其腰間出等眾生數無量仙人或服草衣或樹皮衣皆執澡瓶威儀寂靜周旋往返十方世界於虗空中以佛妙音稱讚如來演說諸法或說清淨梵行之道令其修習調伏諸根或說諸法皆無自性使其觀察發生智慧或說世間言論軌則或復開示一切智智出要方便令隨次第各修其業從其兩脇出不思議龍不思議龍女示現不思議諸龍神變所謂雨不思議香雲不思議華雲不思議鬘雲不思議寶蓋雲不思議寶幡雲不思議妙寶莊嚴具雲不思議大摩尼寶雲不思議寶纓絡雲不思議寶座雲不思議寶宮殿雲不思議寶蓮華雲不思議寶冠雲不思議天身雲不思議婇女雲悉徧虗空而為莊嚴充滿一切十方世界諸佛道場而為供養令諸眾生皆生歡喜從胷前卍字中出無數百千億阿脩羅王皆悉示現不可思議自在幻力令百世界皆大震動一切海水自然涌沸一切山王互相衝擊諸天宮殿無不動搖諸魔光明無不隱蔽諸魔兵眾無不摧伏普令眾生捨憍慢心除怒害心破煩惱山息眾惡法長無鬥諍永共和善復以幻力開悟眾生令滅罪惡令怖生死令出諸趣令離染著令住無上菩提之心令修一切諸菩薩行令住一切諸波羅蜜令入一切諸菩薩地令觀一切微妙法門令知一切諸佛方便如是所作周徧法界從其背上為應以二乘而得度者出無數百千億聲聞獨覺為著我者說無有我為執常者說一切行皆悉無常為貪行者說不淨觀為瞋行者說慈心觀為癡行者說緣起觀為等分行者說與智慧相應境界法為樂著境界者說無所有法為樂著寂靜處者說發大誓願普饒益一切眾生法如是所作周徧法界從其兩肩出無數百千億諸夜叉羅剎王種種形貌種種色相或長或短皆可怖畏無量眷屬而自圍遶守護一切行善眾生并諸賢聖菩薩眾會若向正住及正住者或時現作執金剛神守護諸佛及佛住處或徧守護一切世間有怖畏者令得安隱有疾病者令得除差有苦惱者令得免離有過惡者令其厭悔有灾橫者令其息滅如是利益一切眾生皆悉令其捨生死輪轉正法輪從其腹出無數百千億緊那羅王各有無數緊那羅女前後圍遶又出無數百千億乾闥婆王各有無數乾闥婆女前後圍遶各奏無數百千天樂歌詠讚歎諸法實性歌詠讚歎一切諸佛歌詠讚歎發菩提心歌詠讚歎修菩薩行歌詠讚歎一切諸佛成正覺門歌詠讚歎一切諸佛轉法輪門歌詠讚歎一切諸佛現神變門開示演說一切諸佛般涅槃門開示演說守護一切諸佛教門開示演說令一切眾生皆歡喜門開示演說嚴淨一切諸佛剎門開示演說顯示一切微妙法門開示演說捨離一切諸障礙門開示演說發生一切諸善根門如是周徧十方法界從其面門出無數百千億轉輪聖王七寶具足四兵圍遶放大捨光雨無量寶諸貧乏者悉使充足令其永斷不與取行端正婇女無數百千悉以捨施心無所著令其永斷邪婬之行令生慈心不斷生命令其究竟常真實語不作虗誑無益談說令攝他語不行離間令柔耎語無有麤惡令常演說甚深決定明了之義不作無義綺飾言辭為說少欲令除貪愛心無瑕垢為說大悲令除忿怒意得清淨為說實義令其觀察一切諸法深入因緣善明諦理拔邪見刺破疑惑山一切障礙悉皆除滅如是所作充滿法界從其兩目出無數百千億日輪普照一切諸大地獄及諸惡趣皆令離苦又照一切世界中間令除黑闇又照一切十方眾生皆令捨離愚癡翳障於垢濁國土放清淨光白銀國土放黃金色光黃金國土放白銀色光琉璃國土放頗棃色光頗棃國土放琉璃色光硨磲國土放瑪瑙色光瑪瑙國土放硨磲色光帝青國土放日藏摩尼王色光日藏摩尼王國土放帝青色光赤真珠國土放月光網藏摩尼王色光目光網藏摩尼王國土放赤真珠色光一寶所成國土放種種寶色光種種寶所成國土放一寶色光照諸眾生心之稠林辦諸眾生無量事業嚴飾一切世間境界令諸眾生心得清涼生大歡喜如是所作充滿法界從其眉間白毫相中出無數百千億帝釋皆於境界而得自在摩尼寶珠繫其頂上光照一切諸天宮殿震動一切須彌山王覺悟一切諸天大眾歎福德力說智慧力生其樂力持其志力淨其念力堅其所發菩提心力讚樂見佛令除世欲讚樂聞法令厭世境讚樂觀智令絕世染止脩羅戰斷煩惱諍滅怖死心發降魔願興立正法須彌山王成辦眾生一切事業如是所作周徧法界從其額上出無數百千億梵天色相端嚴世間無比威儀寂靜言音美妙勸佛說法歎佛功德令諸菩薩悉皆歡喜能辦眾生無量事業普徧一切十方世界從其頭上出無量佛剎微塵數諸菩薩眾悉以相好莊嚴其身放無邊光說種種行所謂讚歎布施令捨慳貪得眾妙寶莊嚴世界稱揚讚歎持戒功德令諸眾生永斷諸惡住於菩薩大慈悲戒說一切有悉皆如夢說諸欲樂無有滋味令諸眾生離煩惱縛說忍辱力令於諸法心得自在讚金色身令諸眾生離瞋恚垢起對治行絕畜生道歎精進行令其遠離世間放逸皆悉勤修無量妙法又為讚歎禪波羅蜜令其一切心得自在又為演說般若波羅蜜開示正見令諸眾生樂自在智拔諸見毒又為演說隨順世間種種所作令諸眾生雖離生死而於諸趣自在受生又為示現神通變化說壽命自在令諸眾生發大誓願又為演說成就總持力出生大願力淨治三昧力自在受生力又為演說種種諸智所謂普知眾生諸根智普知一切心行智普知如來十方智普知諸佛自在智如是所作周徧法界從其頂上出無數百千億如來身其身無等諸相隨好清淨莊嚴威光赫弈如真金山無量光明普照十方出妙音聲充滿法界示現無量大神通力為一切世間普雨法雨所謂為坐菩提道場諸菩薩雨普知平等法雨為灌頂位諸菩薩雨入普門法雨為法王子位諸菩薩雨普莊嚴法雨為童子位諸菩薩雨堅固山法雨為不退位諸菩薩雨海藏法雨為成就正心位諸菩薩雨普境界法雨為方便具足位諸菩薩雨自性門法雨為生貴位諸菩薩雨隨順世間法雨為修行位諸菩薩雨普悲愍法雨為新學諸菩薩雨積集藏法雨為初發心諸菩薩雨攝眾生法雨為信解諸菩薩雨無盡境界普現前法雨為色界諸眾生雨普門法雨為諸梵天雨普藏法雨為諸自在天雨生力法雨為諸魔眾雨心幢法雨為諸化樂天雨淨念法雨為諸兜率天雨生意法雨為諸夜摩天雨歡喜法雨為諸忉利天雨疾莊嚴虗空界法雨為諸夜叉王雨歡喜法雨為諸乾闥婆王雨金剛輪法雨為諸阿脩羅王雨大境界法雨為諸迦樓羅王雨無邊光明法雨為諸緊那羅王雨一切世間殊勝智法雨為諸人王雨無樂著法雨為諸龍王雨歡喜幢法雨為諸摩睺羅伽王雨大休息法雨為諸地獄眾生雨正念莊嚴法雨為諸畜生雨智慧藏法雨為閻羅王界眾生雨無畏法雨為諸厄難處眾生雨普安慰法雨悉令得入賢聖眾會如是所作充滿法界海幢比丘又於其身一切毛孔一一皆出阿僧祇佛剎微塵數光明網一一光明網具阿僧祇色相阿僧祇莊嚴阿僧祇境界阿僧祇事業充滿十方一切法界爾時善財童子一心觀察海幢比丘深生渴仰憶念彼三昧解脫思惟彼不思議菩薩三昧思惟彼不思議利益眾生方便海思惟彼不思議無作用普莊嚴門思惟彼莊嚴法界清淨智思惟彼受佛加持智思惟彼出生菩薩自在力思惟彼堅固菩薩大願力思惟彼增廣菩薩諸行力如是住立思惟觀察經一日一夜乃至經於七日七夜半月一月乃至六月復經六日過此已後海幢比丘從三昧出善財童子讚言聖者希有奇特如此三昧最為甚深如此三昧最為廣大如此三昧境界無量如此三昧神力難思如此三昧光明無等如此三昧莊嚴無數如此三昧威力難制如此三昧境界平等如此三昧普照十方如此三昧利益無限以能除滅一切眾生無量苦故所謂能令一切眾生離貧苦故出地獄故免畜生故閉諸難門故開人天道故令人天眾生喜樂故令其愛樂禪境界故能令增長有為樂故能為顯示出有樂故能為引發菩提心故能使增長福智行故能令增長大悲心故能令生起大願力故能令明了菩薩道故能使莊嚴究竟智故能令趣入大乘境故能令照了普賢智故能令證得諸菩薩地智光明故能令成就一切菩薩諸願行故能令安住一切智智境界中故聖者此三昧者名為何等海幢比丘言善男子此三昧名普眼捨得又名般若波羅蜜境界清淨光明又名普莊嚴清淨門善男子我以修習般若波羅蜜故得此普莊嚴清淨三昧等百萬阿僧祇三昧善財童子言聖者此三昧境界究竟唯如是耶海幢言善男子入此三昧時了知一切世界無所障礙往詣一切世界無所障礙超過一切世界無所障礙莊嚴一切世界無所障礙修治一切世界無所障礙嚴淨一切世界無所障礙見一切佛無所障礙觀一切佛廣大威德無所障礙知一切佛自在神力無所障礙證一切佛諸廣大力無所障礙入一切佛諸功德海無所障礙受一切佛無量妙法無所障礙入一切佛法中修習妙行無所障礙證一切佛轉法輪平等智無所障礙入一切諸佛眾會道場海無所障礙觀十方佛法無所障礙大悲攝受十方眾生無所障礙常起大慈充滿十方無所障礙見十方佛心無厭足無所障礙入一切眾生海無所障礙知一切眾生根海無所障礙知一切眾生諸根差別智無所障礙善男子我唯知此一般若波羅蜜三昧光明如諸菩薩入智慧海淨法界境達一切趣徧無量剎總持自在三昧清淨神通廣大辯才無盡善說諸地為眾生依而我何能知其妙行辯其功德了其所行明其境界究其願力入其要門達其所證說其道分住其三昧見其心境得其所有平等智慧善男子從此南行有一住處名曰海潮彼有園林名普莊嚴於其園中有優婆夷名曰休捨汝往彼問菩薩云何學菩薩行修菩薩道時善財童子於海幢比丘所得堅固身獲妙法財入深境界智慧明徹三昧照曜住清淨解見甚深法其心安住諸清淨門智慧光明充滿十方心生歡喜踊躍無量五體投地頂禮其足遶無量帀恭敬瞻仰思惟觀察咨嗟戀慕持其名號想其容止念其音聲思其三昧及彼大願所行境界受其智慧清淨光明辭退而行。
　　【論】第一正入當位門中從爾時善財童子一心正念已下至我唯知此一般若波羅蜜三昧光明此一段經約分為五門一正念前法令其增長二漸次南行至閻浮提畔摩利聚落三周徧求覓海幢比丘是進求觀照四乃見在經行地側結跏趺坐入于三昧離出入息無別思覺五明入三昧中身分出眾十方教化何故在經行地側結跏趺坐入于三昧表寂用自在以經行地是用三昧是寂表依用有寂地側者表不住寂用之中而任運自在故離出入息明稱理而寂稱理而用性自徧周非同二乘作寂滅證也此同十地中第六地也以十地行依此十住行樣修行至彼同此本故是故第六地菩薩得寂滅定神通現前此是隨空慧寂用門十地大悲寂用從第五身出眾海十方教化中約有二十三種法門一足下出無數百千億長者居士婆羅門眾周徧十方者表足是所行之行還從其中出行故為居士長者婆羅門是世間仁士之行故二從兩膝出無數百千億剎帝利婆羅門眾皆悉聰慧者以兩膝是起止坐臥卷舒自在之所由膝還出清淨王種表智制御生死如王自在剎帝利者是王種也婆羅門者是淨行也表智隨生死自在如王無染也聰慧是智能明白萬法故種種色相者從智化現也餘皆是智中之行故以義取之三從其腰間出等眾生數無量仙人者表腰間是世間行五欲之境表以智幻生同眾生行利眾生事自無五欲故出仙人四從兩脇出不思議龍及龍女眾者表兩脇是覆陰義故於中出龍雨法潤眾生故五從胷前卍字中出無數百千億阿脩羅王皆悉示現不可思議自在幻力令百千世界皆大震動者胷是勇猛義卍者清涼義故於中出脩羅眾表精勤勇猛震動摧破煩惱魔軍高慢山王諂愛宮殿故令清涼故六從其背上應以二乘得度者出無數百千億二乘者表背是背眾生之方所還從其中出二乘眾表二乘背佛大智大悲萬行利眾生事及法界體用故七從其兩肩出無數百千億諸夜叉羅剎王者表兩肩是荷負守御之處還從其中出夜叉羅剎可畏之狀守護行眾善業之眾生及向十住及正入十住十行位者乃至現作執金剛神守護諸佛及佛住處八從其腹出無數百千億緊那羅王及女及出無數百千乾闥婆王及各奏無數百千天樂及歌詠讚歎一切諸佛及法者表腹包含眾法義還於其中出歌詠音樂之神稱讚諸佛及法故九從其面門出轉輪王者明口是轉法輪王之所由還於其中出輪王之眾故十從兩目出無數百千日輪普照地獄惡趣表目是慈悲破闇處故及一切眾寶國土以作種種光明莊嚴顯耀及照一切眾生無量事業十一從其眉間白毫相中出無數百千帝釋表眉間白毫主中道十地之果還於其中出帝釋身表住於中道得法之頂者能為世主主導眾生以帝釋號能主故欠十二梵天一眾十三從其頭上出無量佛剎微塵數諸菩薩眾者明修行至法之頂表行徧滿故十四從其頂上出無數百千億如來身明佛果故如是隨位雨法如經自具十五又海幢比丘從身一切毛孔一一皆出阿僧祇佛剎微塵數光明網者表全身總是法界般若波羅蜜妙慧三空無礙解脫教眾生之光重重無盡故十六爾時善財童子一心觀察已下是善財觀察善知識所作三昧境界事業十七六月六日已下海幢出定善財稱歎十八聖者已下是善財問三昧之名十九海幢比丘舉三昧之號名普眼捨得又名般若波羅蜜境界清淨光明又名普莊嚴清淨門二十明海幢比丘舉修般若波羅蜜門所得三昧有百萬僧祇三昧莊嚴二十一善財重問三昧境界二十二海幢比丘重說此三昧約說二十二種無障礙法二十三我唯知此一般若波羅蜜三昧光明推德於先令善財昇進善財以如上十法觀察海幢比丘又住立思惟觀察經一日一夜者明檀波羅蜜七日七夜者明七支戒半月者忍波羅蜜以明忍但自益不益於人故半月表之一月者以明精進自利利人故一月表之六月者第六住也復經六日者是第六波羅蜜故以為海幢比丘是十住中第六正心住修般若波羅蜜智慧日故故云六月是第六正心住六日是第六波羅蜜智慧日故此是十住中第六正心住般若波羅蜜為主餘九為伴以約智門中諸位通治約位門中此第六波羅蜜偏治世間出世間寂用不自在障令得寂用神通自在門由出世慈悲心多入俗常住世間慈悲猶劣故以海幢比丘表之雖有慈悲但得無染行清淨之慈不得同眾生行等眾生事一無有違方便攝取一切眾生故即以後位俗士休捨優婆夷表其行明處真不證知真行俗第二明昇進前位第七不退住中如諸菩薩入智慧自在三昧已下至辭退而行有十六行經約分為五門一推德於先二示善知識居處三舉善知識所居園林四舉善知識名號五明善財正念海幢比丘教戀慕辭退而去南行義如前已釋住處名海潮者明善知識住生死海廣度眾生如應引化而無失時猶如大海潮不失時故以所居以表其行園林名普莊嚴者以一切生死海為園苑以萬行海為林以行此大悲無盡無邊之行海以嚴淨十方眾生海令成佛海故園林名普莊嚴於園中有優婆夷名為休捨者此云滿願滿自本願徧化眾生故優婆夷者表慈悲行也此是十地中第七遠行地大慈悲行之軌樣從此倣之至彼地功熟故以神表之明神用自在前位是出世無染大悲法門即以比丘表之此位入俗處染而不污處真同俗之慈悲即以優婆夷表之漸成力用自在故餘如文自具。
　　第七海潮處休捨優婆夷主不退住。
　　【經】爾時善財童子蒙善知識力依善知識教念善知識語於善知識深心愛樂作是念言因善知識令我見佛因善知識令我聞法善知識者是我師傅示導於我諸佛法故善知識者是我眼目令我見佛如虗空故善知識者是我津濟令我得入諸佛如來蓮華池故漸漸南行至海潮處見普莊嚴園眾寶垣墻周帀圍遶一切寶樹行列莊嚴一切寶華樹雨眾妙華布散其地一切寶香樹香氣氛氳普熏十方一切寶鬘樹雨大寶鬘處處垂下一切摩尼寶王樹雨大摩尼寶徧布充滿一切寶衣樹雨種種色衣隨其所應周帀敷布一切音樂樹風動成音其音美妙過於天樂一切莊嚴具樹各雨珍玩奇妙之物處處分布以為嚴飾其地清淨無有高下於中具有百萬殿堂大摩尼寶之所合成百萬樓閣閻浮檀金以覆其上百萬宮殿毗盧遮那摩尼寶間錯莊嚴一萬浴池眾寶合成七寶欄楯周帀圍遶七寶階道四面分布八功德水湛然盈滿其水香氣如天栴檀金沙布底水清寶珠周徧間錯鳧鴈孔雀俱枳羅鳥遊戲其中出和雅音寶多羅樹周帀行列覆以寶網垂諸金鈴微風徐搖恒出美音施大寶帳寶樹圍遶建立無數摩尼寶幢光明普照百千由旬其中復有百萬陂池黑栴檀泥凝積其底一切妙寶以為蓮華敷布水上大摩尼華光色照耀園中復有廣大宮殿名莊嚴幢海藏妙寶以為其地毗瑠璃寶以為其柱閻浮檀金以覆其上光藏摩尼以為莊嚴無數寶王光燄熾然重樓挾閣種種莊飾阿盧那香王覺悟香王皆出妙香普熏一切其宮殿中復有無量寶蓮華座周迴布列所謂照耀十方摩尼寶蓮華座毗盧遮那摩尼寶蓮華座照耀世間摩尼寶蓮華座妙藏摩尼寶蓮華座師子藏摩尼寶蓮華座離垢藏摩尼寶蓮華座普門摩尼寶蓮華座光嚴摩尼寶蓮華座安住大海藏清淨摩尼王寶蓮華座金剛師子摩尼寶蓮華座園中復有百萬種帳所謂衣帳鬘帳香帳華帳枝帳摩尼帳真金帳莊嚴具帳音樂帳象王神變帳馬王神變帳帝釋所著摩尼寶帳如是等其數百萬有百萬大寶網彌覆其上所謂寶鈴網寶蓋網寶身網海藏真珠網紺琉璃摩尼寶網師子摩尼網月光摩尼網種種形像眾香網寶冠網寶纓絡網如是等其數百萬有百萬大光明之所照耀所謂燄光摩尼寶光明日藏摩尼寶光明月幢摩尼寶光明香燄摩尼寶光明勝藏摩尼寶光明蓮華藏摩尼寶光明燄幢摩尼寶光明大燈摩尼寶光明普照十方摩尼寶光明香光摩尼寶光明如是等其數百萬常雨百萬莊嚴具百萬黑栴檀香出妙音聲百萬出過諸天曼陀羅華而以散之百萬出過諸天纓絡以為莊嚴百萬出過諸天妙寶鬘帶處處垂下百萬出過諸天眾色妙衣百萬雜色摩尼寶妙光普照百萬天子欣樂瞻仰頭面作禮百萬婇女於虗空中投身而下百萬菩薩恭敬親近常樂聞法時休捨優婆夷坐真金座戴海藏真珠網冠挂出過諸天真金寶釧垂紺青髮大摩尼網莊嚴其首師子口摩尼寶以為耳璫如意摩尼寶王以為瓔絡一切寶網垂覆其身百千億那由他眾生曲躬恭敬東方有無量眾生來詣其所所謂梵天梵眾天大梵天梵輔天自在天乃至一切人及非人南西北方四維上下皆亦如是其有見此優婆夷者一切病苦悉得除滅離煩惱垢拔諸見刺摧障礙山入於無礙清淨境界增明一切所有善根長養諸根入一切智慧門入一切總持門一切三昧門一切大願門一切妙行門一切功德門皆得現前其心廣大具足神通身無障礙至一切處爾時善財童子入普莊嚴園周徧觀察見休捨優婆夷坐於妙座往詣其所頂禮其足遶無數帀白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說休捨告言善男子我唯得菩薩一解脫門若有見聞憶念於我與我同住供給我者悉不唐捐善男子若有眾生不種善根不為善友之所攝受不為諸佛之所護念是人終不得見於我善男子其有眾生得見我者皆於阿耨多羅三藐三菩提獲不退轉善男子東方諸佛常來至此處於寶座為我說法南西北方四維上下一切諸佛悉來至此處於寶座為我說法善男子我常不離見佛聞法與諸菩薩而共同住善男子我此大眾有八萬四千億那由他皆在此園與我同行悉於阿耨多羅三藐三菩提得不退轉其餘眾生住此園者亦皆普入不退轉位善財白言聖者發阿耨多羅三藐三菩提心為久近耶答言善男子我憶過去於然燈佛所修行梵行恭敬供養聞法受持次前於離垢佛所出家學道受持正法次前於妙幢佛所次前於勝須彌佛所次前於蓮華德藏佛所次前於毗盧遮那佛所次前於普眼佛所次前於梵壽佛所次前於金剛臍佛所次前於婆樓那天佛所善男子我憶過去於無量劫無量生中如是次第三十六恒河沙佛所皆悉承事恭敬供養聞法受持淨修梵行於此已往佛智所知非我能測善男子菩薩初發心無有量充滿一切法界故菩薩大悲門無有量普入一切世間故菩薩大願門無有量究竟十方法界故菩薩大慈門無有量普覆一切眾生故菩薩所修行無有量於一切剎一切劫中修習故菩薩三昧力無有量令菩薩道不退故菩薩總持力無有量能持一切世間故菩薩智光力無有量普能證入三世故菩薩神通力無有量普現一切剎網故菩薩辯才力無有量一音一切悉解故菩薩清淨身無有量悉徧一切佛剎故善財童子言聖者久如當得阿耨多羅三藐三菩提答言善男子菩薩不為教化調伏一眾生故發菩提心不為教化調伏百眾生故發菩提心乃至不為教化調伏不可說不可說轉眾生故發菩提心不為教化一世界眾生故發菩提心乃至不為教化不可說不可說轉世界眾生故發菩提心不為教化閻浮提微塵數世界眾生故發菩提心不為教化三千大千世界微塵數世界眾生故發菩提心乃至不為教化不可說不可說轉三千大千世界微塵數世界眾生故發菩提心不為供養一如來故發菩提心乃至不為供養不可說不可說轉如來故發菩提心不為供養一世界中次第興世諸如來故發菩提心乃至不為供養不可說不可說轉世界中次第興世諸如來故發菩提心不為供養一三千大千世界微塵數世界中次第興世諸如來故發菩提心乃至不為供養不可說不可說轉佛剎微塵數世界中次第興世諸如來故發菩提心不為嚴淨一世界故發菩提心乃至不為嚴淨不可說不可說轉世界故發菩提心不為嚴淨一三千大千世界微塵數世界故發菩提心乃至不為嚴淨不可說不可說轉三千大千世界微塵數世界故發菩提心不為住持一如來遺法故發菩提心乃至不為住持不可說不可說轉如來遺法故發菩提心不為住持一世界如來遺法故發菩提心乃至不為住持不可說不可說轉世界如來遺法故發菩提心不為住持一閻浮提微塵數世界如來遺法故發菩提心乃至不為住持不可說不可說轉佛剎微塵數世界如來遺法故發菩提心如是略說不為滿一佛誓願故不為往一佛國土故不為入一佛眾會故不為持一佛法眼故不為轉一佛法輪故不為知一世界中諸劫次第故不為知一眾生心海故不為知一眾生根海故不為知一眾生業海故不為知一眾生行海故不為知一眾生煩惱海故不為知一眾生煩惱習海故乃至不為知不可說不可說轉佛剎微塵數眾生煩惱習海故發菩提心欲教化調伏一切眾生悉無餘故發菩提心欲承事供養一切諸佛悉無餘故發菩提心欲嚴淨一切諸佛國土悉無餘故發菩提心欲護持一切諸佛正教悉無餘故發菩提心欲成滿一切如來誓願悉無餘故發菩提心欲往一切諸佛國土悉無餘故發菩提心欲入一切諸佛眾會悉無餘故發菩提心欲知一切世界中諸劫次第悉無餘故發菩提心欲知一切眾生心海悉無餘故發菩提心欲知一切眾生根海悉無餘故發菩提心欲知一切眾生業海悉無餘故發菩提心欲知一切眾生行海悉無餘故發菩提心欲滅一切眾生諸煩惱海悉無餘故發菩提心欲拔一切眾生煩惱習海悉無餘故發菩提心善男子取要言之菩薩以如是等百萬阿僧祇方便行故發菩提心善男子菩薩行普入一切法皆證得故普入一切剎悉嚴淨故是故善男子嚴淨一切世界盡我願乃盡拔一切眾生煩惱習氣盡我願乃滿善財童子言聖者此解脫名為何等答言善男子此解脫名離憂安隱幢善男子我唯知此一解脫門如諸菩薩摩訶薩其心如海悉能容受一切佛法如須彌山志意堅固不可動搖如善見藥能除眾生煩惱重病如明淨日能破眾生無明闇障猶如大地能作一切眾生依處猶如好風能作一切眾生義利猶如明燈能為眾生生智慧光猶如大雲能為眾生雨寂滅法猶如淨月能為眾生放福德光猶如帝釋悉能守護一切眾生而我云何能知能說彼功德行善男子於此南方海潮之處有一國土名那羅素中有仙人名毗目瞿沙汝詣彼問菩薩云何學菩薩行修菩薩道時善財童子頂禮其足遶無數帀殷勤瞻仰悲泣流淚作是思惟得菩提難近善知識難遇善知識難得菩薩諸根難淨菩薩諸根難值同行善知識難如理觀察難依教修行難值遇出生善心方便難值遇增長一切智法光明難作是念已辭退而行。

　　大方廣佛新華嚴經合論卷第九十四


　　音切


沸
　　(方未切)。

瓶
　　(薄經切)。

額
　　(五陌切)。

傅
　　(方務切)。

鳧
　　(扶音)。

枳
　　(紙音)。

衝
　　(昌容切)。

璫
　　(當音)。

挾
　　(乎頰切)。
　　大方廣佛新華嚴經合論卷第九十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之八

　　【論】第一正入當位法門中從爾時善財已下至我唯知此一解脫門於此段中約分為十三門一念善知識教思惟勝進二漸漸南行至海潮處三見普莊嚴園林莊嚴眾寶四入其園中周徧推求五見優婆夷往詣其所六致敬禮拜正申所求七休捨優婆夷為說自己所行之法八善財白言聖者發無上菩提心其已久如九善財童子言聖者久如當得成無上菩提十休捨優婆夷正答成佛久近因緣十一善財請說解脫法門如何名目十二休捨優婆夷正答其名名離憂安隱幢十三我唯知此一解脫門已下推德昇進如園林眾寶及宮殿眾事皆眾寶所嚴者表約行願廣大盡佛界眾生界故依報莊嚴廣大無限容貌端正及諸嚴飾表慈心悲愍益物利生調順柔和體道無我十波羅蜜無不順行十方諸佛身徧奉侍供養所感正報容止可觀見者除惑人天崇重表大悲行示現女身而非女心所有莊嚴及以宮殿樓閣池沼皆約悲智萬行報生如前先約略表示所有嚴飾如經自明意明此位方便波羅蜜慈悲行廣莊嚴報廣經云善男子其有眾生得見我者皆於阿耨多羅三藐三菩提得不退轉者明來至此位要修至三空解脫世間智出世間智慧現前成廣大慈悲行方來至方便入生死門達生死性與佛福智海本來一性便得離憂安隱幢解脫門方名不退住雖復知空無我常於生死有畏未入離憂安隱幢常居退位設不退還凡夫還退作二乘及生淨土別忻樂果故云十方諸佛悉來至我所於寶座上為我說法表悲與智會明此位以悲成無功之智門第十位中王女慈行童女明以智成悲自在門師子幢王表是十住位中無功用智自在女表無染之慈也至第十灌頂住智悲滿故第十地是蘊積大悲成行門以九箇女天一箇如來妻表之十一地是大悲行滿以悲起智成佛門即以摩耶生佛表之以此十一地中十箇善知識總佛果已滿善知識以具普賢行故徧作世間人中仁士之行童子師居士長者童子童女行同凡士此明果極行徧故大約以智發心從初發心住即悲智齊發為其始學出世道根本智為先以此立五位五十箇行門以簡生熟同別由茲五十箇波羅蜜五位中五重鍊磨簡其智悲廣狹生熟出世入纏逆順和會福慧多少勝劣不同令發心者不住一法及三四五十百千即以為足故意令進昇至於無限廣大如法界故就之設五位五十重中一一具有智悲二行五十箇波羅蜜互相參徹約有五百箇波羅蜜門互為主伴圓此悲智世及出世心量廣狹生熟之門方明總別同異成壞六義如此十住門十波羅蜜直以約法界體實法安立十法圓融互參成一百法門以初發菩提心以此佛本果行為樣修行從此本樣修行五重加行鍊磨方始得依初樣雖復鍊磨生熟差別然智悲不異初心日月時節亦無遷轉以約智發心本無三世時分故此優婆夷者表對第六住是世間出世間法故為迴彼出世心多者令依滿本願故起愛處生死愛度眾生成慈悲行故以優婆夷名滿願表之以取其志養育子孫無疲勞故表大悲菩薩養育一切法界眾生若善不善曾無捨離未曾起不濟之心化種種身未曾捨一眾生如毛髮許恒常對現一切眾生前種種教詔使令成熟故此位約迴第六住出世心多令不斷生死愛度眾生猶存愛習以優婆夷表之故名有行有開發第十灌頂中以一分無功智成以智生悲無有愛習以師子幢王女慈行童女表之此是當十住位中調治和會智悲生熟之意如上我有八萬四千那由他同行眷屬常居此園明以眾生八萬四千那由他諸煩惱園林悉皆與之同行而接引之善財問優婆夷發菩提心久近者意明求解脫無有久近一發即三世一時求解脫體中無有久近故明大悲行中問發心久近者意明大慈大悲深厚還與眾生界住劫久近相似若眾生界無盡大悲願行無盡後問久如成佛意亦如之且舉三十恒河沙為量已去唯佛所知意不可極也又前三比丘得出世心是一十至彌伽海幢比丘得了世間出世間心是二十至此第七住入世行慈悲是三十也明發心久近俱枳羅鳥梵本未譯毗盧遮那摩尼寶者名為光明徧照如意無垢寶也寶多羅樹形如此方椶櫚以妙寶所成阿盧那香此云赤色婆樓那天佛此云水天解脫名離憂安隱幢者此有二義一教化眾生使令離憂是菩薩安隱幢眾生未離生死菩薩不自取安隱故因化成名二菩薩雖達生死性空於生死有畏未為究竟安隱無憂若能入生死教化眾生達生死眾生及以教化者總涅槃行無出無沒方名離憂安隱幢故此是十住中第七不退住方便波羅蜜為主餘九為伴約智門中五位通治約位門中偏治世間出世間心多大悲心劣而令悲智得圓滿故第二推德昇進前位中如諸菩薩摩訶薩已下至辭退而行有十六行半經於中文義約分五門一推德於先令其勝進二示善知識處名為海潮三示其國土名那羅素四舉善知識名號五頂禮流淚辭退而行此流淚者表大悲弘深又敬法貴人情至厚重又表智悲自在垂悲俗流傷嗟苦趣聖心廣濟悲歎難勝此南方有海潮處與前位同名海潮處者表悲智同會以將前位慈悲之門昇進會於智體以將第八願波羅蜜發起智業會其悲門智若不發興大願行悲趣寂無由起用是故十地中至第八地位諸佛三加七勸令念本願方能生大慈悲是故二位同名海潮明以第八願波羅蜜會其悲智一體方得無功大用行廣利而無思猶如海潮汎洪波而不作故像此位菩薩以無功智化諸羣品知根而不失時也是故二位同名海潮此會智悲不二國名那羅素者此云不懶墮為第八住入無功之智本稱智徧周利生無懈無疲勞懶墮之心此位是十地中八地之樣從此而起初跡至第八地方與本樣會同此中一分相應十地中第八地大用一體無功智周佛地方滿至如來出現品是其滿處以法界品為源始根本智恒爾無功大用故以初發大菩提心者元依法界音光智體發心功熟即是本來法界但約智悲生熟廣狹上明位次第仙人名毗目瞿沙者此云出聲可畏為智目增明善摧邪論出言契當異論息心故名出聲可畏善財悲泣流淚思惟有十難事如經具明。
　　第八海潮處毗目瞿沙仙人主童真住。
　　【經】爾時善財童子隨順思惟菩薩正教隨順思惟菩薩淨行生增長菩薩福力心生明見一切諸佛心生出生一切諸佛心生增長一切大願心生普見十方諸法心生明照諸法實性心生普散一切障礙心生觀察法界無闇心生清淨意寶莊嚴心生摧伏一切眾魔心漸漸遊行至那羅素國周徧推求毗目瞿沙見一大林阿僧祇樹以為莊嚴所謂種種葉樹扶疎布濩種種華樹開敷鮮榮種種果樹相續成熟種種寶樹雨摩尼果大栴檀樹處處行列諸沈水樹常出好香悅意香樹妙香莊嚴波吒羅樹四面圍遶尼拘律樹其身聳擢閻浮檀樹常雨甘果優鉢羅華波頭摩華以嚴池沼時善財童子見彼仙人在栴檀樹下敷草而坐領徒一萬或著鹿皮或著樹皮或復編草以為衣服髻鬟垂鬢前後圍遶善財見已往詣其所五體投地作如是言我今得遇真善知識善知識者則是趣向一切智門令我得入真實道故善知識者則是趣向一切智乘令我得至如來地故善知識者則是趣向一切智船令我得至智寶洲故善知識者則是趣向一切智炬令我得生十力光故善知識者則是趣向一切智道令我得入涅槃城故善知識者則是趣向一切智燈令我得見夷險道故善知識者則是趣向一切智橋令我得度險惡處故善知識者則是越向一切智蓋令我得生大慈涼故善知識者則是趣向一切智眼令我得見法性門故善知識者則是趣向一切智潮令我滿足大悲水故作是語已從地而起遶無量帀合掌前住白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說時毗目瞿沙顧其徒眾而作是言善男子此童子已發阿耨多羅三藐三菩提心善男子此童子普施一切眾生無畏此童子普與一切眾生利益此童子常觀一切諸佛智海此童子欲飲一切甘露法雨此童子欲測一切廣大法海此童子欲令眾生住智海中此童子欲普發起廣大悲雲此童子欲普雨於廣大法雨此童子欲以智月普照世間此童子欲滅世間煩惱毒熱此童子欲長含識一切善根時諸仙眾聞是語已各以種種上妙香華散善財上投身作禮圍遶恭敬作如是言今此童子必當救護一切眾生必當除滅諸地獄苦必當永斷諸畜生道必當轉去閻羅王界必當關閉諸難處門必當乾竭諸愛欲海必令眾生永滅苦蘊必當永破無明黑闇必當永斷貪愛繫縛必以福德大輪圍山圍遶世間必以智慧大寶須彌顯示世間必當出現清淨智日必當開示善根法藏必使世間明識險易時毗目瞿沙告羣仙言善男子若有能發阿耨多羅三藐三菩提心必當成就一切智道此善男子已發阿耨多羅三藐三菩提心當淨一切佛功德地時毗目瞿沙告善財童子言善男子我得菩薩無勝幢解脫善財白言聖者無勝幢解脫境界云何時毗目仙人即伸右手摩善財頂執善財手即時善財自見其身往十方十佛剎微塵數世界中到十佛剎微塵數諸佛所見彼佛剎及其眾會諸佛相好種種莊嚴亦聞彼佛隨諸眾生心之所樂而演說法一文一句皆悉通達各別受持無有雜亂亦知彼佛以種種解淨治諸願亦知彼佛以清淨願成就諸力亦見彼佛隨眾生心所現色相亦見彼佛大光明網種種諸色清淨圓滿亦知彼佛無礙智慧大光明力又自見身於諸佛所經一日夜或七日夜半月一月一年十年百年千年或經億年或阿庾多億年或那由他億年或經半劫或經一劫百劫千劫或百千億乃至不可說不可說佛剎微塵數劫爾時善財童子為菩薩無勝幢解脫智光明照故得毗盧遮那藏三昧光明為無盡智解脫三昧光明照故得普攝諸方陀羅尼光明為金剛輪陀羅尼門光明照故得極清淨智慧心三昧光明為普門莊嚴藏般若波羅蜜光明照故得佛虗空藏輪三昧光明為一切佛法輪三昧光明照故得三世無盡智三昧光明時彼仙人放善財手善財童子即自見身還在本處時彼仙人告善財言善男子汝憶念耶善財言唯此是聖者善知識力仙人言善男子我唯知此菩薩無勝幢解脫如諸菩薩摩訶薩成就一切殊勝三昧於一切時而得自在於一念頃出生諸佛無量智慧以佛智燈而為莊嚴普照世間一念普入三世境界分形徧往十方國土智身普入一切法界隨眾生心普現其前觀其根行而為利益放淨光明甚可愛樂而我云何能知能說彼功德行彼殊勝願彼莊嚴剎彼智境界彼三昧所行彼神通變化彼解脫遊戲彼身相差別彼音聲清淨彼智慧光明善男子於此南方有一聚落名伊沙耶有婆羅門名曰勝熱汝詣彼問菩薩云何學菩薩行修菩薩道時善財童子歡喜踊躍頂禮其足遶無數帀殷勤瞻仰辭退南行。
　　【論】第一正入當位法門中從初爾時善財童子已下至我得無勝幢解脫門此一段文約分十三門一念教誨思惟勝進二漸遊行至那羅素國三周遍推求毗目瞿沙四見一大林阿僧祇樹以為莊嚴五見仙人栴檀樹下敷草而坐領徒一萬六申其所求七仙人稱歎善財八仙人示其善財法門名字九善財問其無勝幢解脫境界十仙人以手摩善財頂執其手令善財自見其身往十方佛剎微塵數世界中十一善財見佛獲益十二仙人放善財手還在本處十三我唯知此無勝幢解脫已下是推德昇進波吒羅樹者似此方楸樹甚有香氣其華紫色尼拘律樹葉似此方柿葉其子似枇杷子子下承蔕如柿其種類耐老於諸樹中最高大領徒一萬明萬行具足問何故此位見仙人何意答曰此有二義一表智淨如仙為明此位無功智現無染如仙二為無功智現以大悲行能同異道同事接生其居處林樹莊嚴明陰覆利物池沼蓮華莊嚴明慈悲處世無染行仙人於栴檀樹下敷草而坐表智樹覆陰熏戒定慧解脫知見香徧周法界敷草而坐明無功之智能善治貪亂明少欲之相鹿皮草衣示行少欲知足髻鬟垂鬢者無功之智圓滿如是徒眾前後圍遶者明主伴萬行圓滿善財見已往詣其所五體投地者明敬法重人之禮又表以五塵之境皆歸智地歎言真善知識真善知識者無功之智本自真故無勝幢解脫者明此位無功用智地自徧周利益一切眾生摧破煩惱無有斷絕下位不如故云無勝幢仙人以手摩善財頂者示以安慰接善財手者表引接也善財自見其身往詣十方十佛剎微塵數世界中及到十佛剎微塵數佛所者明會智境徧周也凡至十住中第八住十地中第八地皆須諸佛聖者灌頂勸發加持及第十灌頂住及第十法雲地總須諸佛灌頂加持故若不加持或時滯寂或不了佛境界故無能自進為創初不達佛無功用智之境界故已下見佛境界如經具明阿庾多者此方一兆之數那由他者此方一億仙人放善財手善財即見自身還本處明以智力加持入法既得法已自力常然雖復聖者捨其加持一見見無有異故如舟濟渡於岸不可負舟而行此是童真住明創初童蒙入真無功智之境界以願波羅蜜為主餘九為伴明此位無功智現恐當滯寂以大願門興其智用故又令念本願廣度眾生有此節級以法防之令不滯故以智門中諸位通治約位門中此位會七住中悲行第八住中無功之智光八願波羅蜜興作令使智悲任用自在第一推德昇進中從如諸菩薩摩訶薩已下至辭退南行有十二行半經於中義意約分六門一推德於先二示善知識所在三舉聚落名伊沙那四示知識名為勝熱五勸令致問所行法門六禮敬辭退南行南方如初所釋聚落名伊沙那者此云長直為表此善知識攝化長其直道無諸諂誑故名長直婆羅門者此云淨也為表此善知識無染寂靜故名勝熱者表勝世間煩惱熱故示勝盛火炎熱故此是第九法王子住得法自在明第九力波羅蜜法力自在示同外道五熱炙身引接邪徒令歸正智明得智同邪接諸邪見妄行苦行者令皆信伏下自有具文。
　　第九伊沙那聚落勝熱婆羅門主法王子住。
　　【經】爾時善財童子為菩薩無勝幢解脫所照故住諸佛不思議神力證菩薩不思議解脫神通智得菩薩不思議三昧智光明得一切時熏修三昧智光明得了知一切境界皆依想所住三昧智光明得一切世間殊勝智光明於一切處悉現其身以究竟智說無二無分別平等法以明淨智普照境界凡所聞法皆能忍受清淨信解於法自性決定明了心恒不捨菩薩妙行求一切智永無退轉獲得十力智慧光明勤求妙法常無厭足以正修行入佛境界出生菩薩無量莊嚴無邊大願悉已清淨以無窮盡智知無邊世界網以無怯弱心度無量眾生海了無邊菩薩諸行境界見無邊世界種種差別見無邊世界種種莊嚴入無邊世界微細境界知無邊世界種種名號知無邊世界種種言說知無邊眾生種種解見無邊眾生種種行見無邊眾生成熟行見無邊眾生差別想念善知識漸次遊行至伊沙那聚落見彼勝熱修諸苦行求一切智四面火聚猶如大山中有刀山高峻無極登彼山上投身入火時善財童子頂禮其足合掌而立作如是言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說婆羅門言善男子汝今若能上此刀山投身火聚諸菩薩行悉得清淨時善財童子作如是念得人身難離諸難難得無難難得淨法難得值佛難具諸根難聞佛法難遇善人難逢真善知識難受如理正教難得正命難隨法行難此將非魔魔所使耶將非是魔險惡徒黨詐現菩薩善知識相而欲為我作善根難作壽命難障我修行一切智道牽我令入諸惡道中欲障我法門障我佛法作是念時十千梵天在虗空中作如是言善男子莫作是念莫作是念今此聖者得金剛燄三昧光明發大精進度諸眾生心無退轉欲竭一切貪愛海欲截一切邪見網欲燒一切煩惱薪欲照一切惑稠林欲斷一切老死怖欲壞一切三世障欲放一切法光明善男子我諸梵天多著邪見皆悉自謂是自在者是能作者於世間中我是最勝見婆羅門五熱炙身於自宮殿心不樂著於諸禪定不得滋味皆共來詣婆羅門所時婆羅門以神通力示大苦行為我說法能令我等滅一切見除一切慢住於大慈行於大悲起廣大心發菩提意常見諸佛恒聞妙法於一切處心無所礙復有十千諸魔在虗空中以天摩尼寶散婆羅門上告善財言善男子此婆羅門五熱炙身時其火光明暎奪於我所有宮殿諸莊嚴具皆如聚墨令我於中不生樂著我與眷屬來詣其所此婆羅門為我說法令我及餘無量天子諸天女等皆於阿耨多羅三藐三菩提得不退轉復有十千自在天王於虗空中各散天華作如是言善男子此婆羅門五熱炙身時其火光明暎奪我等所有宮殿諸莊嚴具皆如聚墨令我於中不生愛著即與眷屬來詣其所此婆羅門為我說法令我於心而得自在於煩惱中而得自在於受生中而得自在於諸業障而得自在於諸三昧而得自在於莊嚴具而得自在於壽命中而得自在乃至能於一切佛法而得自在復有十千化樂天王於虗空中作天音樂恭敬供養作如是言善男子此婆羅門五熱炙身時其火光明照我宮殿諸莊嚴具及諸婇女能令我等不受欲樂不求欲樂身心柔輭即與眾俱來詣其所時婆羅門為我說法能令我等心得清淨心得明潔心得純善心得柔輭心生歡喜乃至令得清淨十力清淨之身生無量身乃至令得佛身佛語佛聲佛心具足成就一切智智復有十千兜率天王天子天女無量眷屬於虗空中雨眾妙香恭敬頂禮作如是言善男子此婆羅門五熱炙身時令我等諸天及其眷屬於自宮殿無有樂著共詣其所聞其說法能令我等不貪境界少欲知足心生歡喜心得充滿生諸善根發菩提心乃至圓滿一切佛法復有十千三十三天并其眷屬天子天女前後圍遶於虗空中雨天曼陀羅華恭敬供養作如是言善男子此婆羅門五熱炙身時令我等諸天於天音樂不生樂著共詣其所時婆羅門為我等說一切諸法無常敗壞令我捨離一切欲樂令我斷除憍慢放逸令我愛樂無上菩提又善男子我當見此婆羅門時須彌山頂六種震動我等恐怖皆發菩提心堅固不動復有十千龍王所謂伊那跋羅龍王難陀優波難陀龍王等於虗空中雨黑栴檀無量龍女奏天音樂雨天妙華及天香水恭敬供養作如是言善男子此婆羅門五熱炙身時其火光明普照一切諸龍宮殿令諸龍眾離熱沙怖金翅鳥怖滅除瞋恚身得清涼心無垢濁聞法信解厭惡龍趣以至誠心悔除業障乃至發阿耨多羅三藐三菩提意住一切智復有十千夜叉王於虗空中以種種供具恭敬供養此婆羅門及以善財作如是言善男子此婆羅門五熱炙身時令我及眷屬悉於眾生發慈愍心一切羅剎鳩槃茶等亦生慈心以慈心故於諸眾生無所惱害而來見我我及彼等於自宮殿不生樂著即與共俱來詣其所時婆羅門即為我等如應說法一切皆得身心安樂又令無量夜叉羅剎鳩槃茶等發於無上菩提之心復有十千乾闥婆王於虗空中作如是言善男子此婆羅門五熱炙身時其火光明照我宮殿悉令我等受不思議無量快樂是故我等來詣其所此婆羅門為我說法能令我等於阿耨多羅三藐三菩提得不退轉復有十千阿脩羅王從大海出住在虗空舒右膝輪合掌前禮作如是言善男子此婆羅門五熱炙身時我阿脩羅所有宮殿大海大地悉皆震動令我等捨憍慢放逸是故我等來詣其所從其聞法捨離諂誑安住忍地堅固不動圓滿十力復有十千迦樓羅王勇力持王而為上首化作外道童子之形於虗空中唱如是言善男子此婆羅門五熱炙身時其火光明照我宮殿一切震動皆悉恐怖是故我等來詣其所時婆羅門即為我等如應說法令修習大慈稱讚大悲渡生死海於欲泥中拔濟眾生歎菩提心起方便智隨其所宜調伏眾生復有十千緊那羅王於虗空中唱如是言善男子此婆羅門五熱炙身時我等所住宮殿諸多羅樹諸寶鈴網諸寶繒帶諸音樂樹諸妙寶樹及諸樂器自然而出佛聲法聲及不退轉菩薩僧聲願求無上菩提之聲云某方某國有某菩薩發菩提心某方某國有某菩薩修行苦行難捨能捨乃至清淨一切智行某方某國有某菩薩往詣道場乃至某方某國有某如來作佛事已而般涅槃善男子假使有人以閻浮提一切草木抹為微塵此微塵數可知邊際我宮殿中寶多羅樹乃至樂器所說菩薩名如來名所發大願所修行等無有能得知其邊際善男子我等以聞佛聲法聲菩薩僧聲生大歡喜來詣其所時婆羅門即為我等如應說法令我及餘無量眾生於阿耨多羅三藐三菩提得不退轉復有無量欲界諸天於虗空中以妙供具恭敬供養唱如是言善男子此婆羅門五熱炙身時其火光明照阿鼻等一切地獄諸所受苦悉令休息我等見此火光明故心生淨信以信心故從彼命終生於天中為知恩故而來其所恭敬瞻仰無有厭足時婆羅門為我說法令無量眾生發菩提心爾時善財童子聞如是法心大歡喜於婆羅門所發起真實善知識心頭頂禮敬唱如是言我於大聖善知識所生不善心唯願聖者容我悔過時婆羅門即為善財而說頌言。
　　若有諸菩薩　　順善知識教　　一切無疑懼　　安住心不動　　當知如是人　　必獲廣大利　　坐菩提樹下　　成於無上竟
　　爾時善財童子即登刀山自投火聚未至中間即得菩薩善住三昧纔觸火燄又得菩薩寂靜樂神通三昧善財白言甚奇聖者如是刀山及大火聚我身觸時安隱快樂時婆羅門告善財言善男子我唯得此菩薩無盡輪解脫如諸菩薩摩訶薩大功德燄能燒一切眾生見惑令無有餘必不退轉無窮盡心無懈怠心無怯弱心發如金剛藏那羅延心疾修諸行無遲緩心願如風輪普持一切精進大誓皆無退轉而我云何能知能說彼功德行善男子於此南方有城名師子奮迅中有童女名曰慈行汝詣彼問菩薩云何學菩薩行修菩薩道時善財童子頂禮其足遶無數帀辭退而去。
　　【論】第一正入當位法門中從爾時善財童子已下至我唯得此無盡輪解脫此一段經約分為二十五門一得無勝幢法光所照入諸佛不思議神力二念善知識教漸次南行三至長直聚落見彼勝熱修苦行四面火聚猶如大山四中有刀山高峻無極登彼山上投身入火五善財頂禮諮問所求六婆羅門令善財上其刀山投身入火七善財念言人身難得心有懷疑八十千梵天在虗空中勸喻此是金剛燄定光明九有十千諸魔在虗空中勸喻善財歎婆羅門德行十復有十千自在天王於虗空中告語善財不令生疑十一復有化樂天王亦在虗空歎婆羅門德十二復有十千兜率天王在空稱歎十三復有十千三十三天王在空稱歎十四十千龍十五十千夜叉十六十千乾闥婆王十七十千阿脩羅王十八十千迦樓羅王十九十千緊那羅王二十有無量欲界諸天如是等十三種眾皆在空中稱歎婆羅門德勸喻善財不生疑惑二十一善財悔過二十二婆羅門為善財說頌二十三善財順教登其刀山入大火聚二十四善財入火聚時獲益二十五我唯得此菩薩無盡輪已下是推德昇進如上婆羅門示行此行時隨諸眾生總見行門各自差別約表法中刀山是法王子住中力波羅蜜智慧為體成修行者達生死苦難但見法界性解脫須得無有怖畏方堪力用自在火燄是金剛智之光明亦名金剛三昧如上諸天已說伊那跋羅龍王此龍往因由破戒損其極臰樹遂頭上生此臰樹故以名之也難陀此云歡喜優婆者清信也明此龍聞法信樂歡喜故菩薩無盡輪解脫者意明法王子住得法師位以此一行隨諸眾生樂欲不同各見說法及行門無盡差別明稱眾生根圓滿故名無盡輪此是法王子住以力波羅蜜為主餘九為伴以約智門中以五位通治約位門中治說法不自在障令得自在同十地中第九地從此果行修行至第九善慧地功熟倣此十住中本果還以法界體普光明智為大用第二推德昇進門中約分為四門一推德昇進二示善知識處云南方有城名師子奮迅三舉善知識名云童女慈行四頂禮勝熱婆羅門足辭退而去南方義如前初位釋城名師子奮迅者是師子幢王所居之城其王是慈行女父表智自在為王大悲行徧為女明此從智生悲處生死染而與不染等明習氣盡故前第七住中休捨優婆夷明故存愛習用成悲門以未斷度眾生之愛習故號優婆夷以此成大慈悲之行滿八住中無功之智方成即明以從悲生智此位以從智生悲故即師子幢王女是童女也表此位任運利生無染習也。

　　大方廣佛新華嚴經合論卷第九十五


　　音切


釧
　　(尺絹切)。

陂
　　(彼為切)。

瞿
　　(求于切)。

紺
　　(古暗切)。

椶
　　(子紅切)。

櫚
　　(力居切)。

汎
　　(泛音)。

擢
　　(直角切)。

編
　　(必綿切)。

鬟
　　(還音)。

鬢
　　(必刃切)。

楸
　　(七遊切)。

枇
　　(傍脂切)。

杷
　　(蒲巴切)。

蔕
　　(帝音)。

耐
　　(奴代切)。

峻
　　(私閏切)。

詐
　　(側駕切)。

輭
　　(而兗切)。

黨
　　(都朗切)。

炙
　　(之石切)。

緩
　　(乎管切)。

庾
　　(以主切)。
　　大方廣佛新華嚴經合論卷第九十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之九

　　【論】第十師子奮迅城慈行童女主灌頂住。
　　【經】爾時善財童子於善知識所起最極尊重心生廣大清淨解常念大乘專求佛智願見諸佛觀法境界無障礙智常現在前決定了知諸法實際常住際一切三世諸剎那際如虗空際無二際一切法無分別際一切義無障礙際一切劫無失壞際一切如來無際之際於一切佛心無分別破眾想網離諸執著不取諸佛眾會道場亦不取佛清淨國土知諸眾生皆無有我知一切聲悉皆如響知一切色悉皆如影漸次南行至師子奮迅城周徧推求慈行童女聞此童女是師子幢王女五百童女以為侍從住毗盧遮那藏殿於龍勝栴檀足金線網天衣座上而說妙法善財聞已詣王宮門求見彼女見無量眾來入宮中善財問言諸人今者何所往詣咸報之言我等欲詣慈行童女聽受妙法善財童子即作是念此王宮門既無限礙我亦應入善財入已見毗盧遮那藏殿頗棃為地瑠璃為柱金剛為壁閻浮檀金以為垣墻百千光明而為窗牖阿僧祇摩尼寶而莊校之寶藏摩尼鏡周帀莊嚴以世間最上摩尼寶而為莊飾無數寶網羅覆其上百千金鈴出妙音聲有如是等不可思議眾寶嚴飾其慈行童女皮膚金色眼紺紫色髮紺青色以梵音聲而演說法善財見已頂禮其足遶無數帀合掌前住作如是言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說時慈行童女告善財言善男子汝應觀我宮殿莊嚴善財頂禮周徧觀察見一一壁中一一柱中一一鏡中一一相中一一形中一一摩尼寶中一一莊嚴具中一一金鈴中一一寶樹中一一寶形像中一一寶纓絡中悉見法界一切如來從初發心修菩薩行成滿大願具足功德成等正覺轉妙法輪乃至示現入於涅槃如是影像靡不皆現如淨水中普現虗空日月星宿所有眾像如此皆是慈行童女過去世中善根之力爾時善財童子憶念所見諸佛之相合掌瞻仰慈行童女爾時童女告善財言善男子此是般若波羅蜜普莊嚴門我於三十六恒河沙佛所求得此法彼諸如來各以異門令我入此般若波羅蜜普莊嚴門一佛所演餘不重說善財白言聖者此般若波羅蜜普莊嚴門境界云何童女答言善男子我入此般若波羅蜜普莊嚴門隨順趣向思惟觀察憶持分別時得普門陀羅尼百萬阿僧祇陀羅尼門皆悉現前所謂佛剎陀羅尼門佛陀羅尼門法陀羅尼門眾生陀羅尼門過去陀羅尼門未來陀羅尼門現在陀羅尼門常住際陀羅尼門福德陀羅尼門福德助道具陀羅尼門智慧陀羅尼門智慧助道具陀羅尼門諸願陀羅尼門分別諸願陀羅尼門集諸行陀羅尼門清淨行陀羅尼門圓滿行陀羅尼門業陀羅尼門業不失壞陀羅尼門業流注陀羅尼門業所作陀羅尼門捨離惡業陀羅尼門修習正業陀羅尼門業自在陀羅尼門善行陀羅尼門持善行陀羅尼門三昧陀羅尼門隨順三昧陀羅尼門觀察三昧陀羅尼門三昧境界陀羅尼門從三昧起陀羅尼門神通陀羅尼門心海陀羅尼門種種心陀羅尼門直心陀羅尼門照心稠林陀羅尼門調心清淨陀羅尼門知眾生所從生陀羅尼門知眾生煩惱行陀羅尼門知煩惱習氣陀羅尼門知煩惱方便陀羅尼門知眾生解陀羅尼門知眾生行陀羅尼門知眾生行不同陀羅尼門知眾生性陀羅尼門知眾生欲陀羅尼門知眾生想陀羅尼門普見十方陀羅尼門說法陀羅尼門大悲陀羅尼門大慈陀羅尼門寂靜陀羅尼門言語道陀羅尼門方便非方便陀羅尼門隨順陀羅尼門差別陀羅尼門普入陀羅尼門無礙際陀羅尼門普徧陀羅尼門佛法陀羅尼門菩薩法陀羅尼門聲聞法陀羅尼門獨覺法陀羅尼門世間法陀羅尼門世界成陀羅尼門世界壞陀羅尼門世界住陀羅尼門淨世界陀羅尼門垢世界陀羅尼門於垢世界現淨陀羅尼門於淨世界現垢陀羅尼門純垢世界陀羅尼門純淨世界陀羅尼門平坦世界陀羅尼門不平坦世界陀羅尼門覆世界陀羅尼門因陀羅網世界陀羅尼門世界轉陀羅尼門知依想住陀羅尼門細入麤陀羅尼門麤入細陀羅尼門見諸佛陀羅尼門分別佛身陀羅尼門佛光明莊嚴網陀羅尼門佛圓滿音陀羅尼門佛法輪陀羅尼門成就佛法輪陀羅尼門差別佛法輪陀羅尼門無差別佛法輪陀羅尼門解釋佛法輪陀羅尼門轉佛法輪陀羅尼門能作佛事陀羅尼門分別佛眾會陀羅尼門入佛眾會海陀羅尼門普照佛力陀羅尼門諸佛三昧陀羅尼門諸佛三昧自在用陀羅尼門諸佛所住陀羅尼門諸佛所持陀羅尼門諸佛變化陀羅尼門佛知眾生心行陀羅尼門諸佛神通變現陀羅尼門住兜率天宮乃至示現入于涅槃陀羅尼門利益無量眾生陀羅尼門入甚深法陀羅尼門入微妙法陀羅尼門菩提心陀羅尼門起菩薩心陀羅尼門助菩提心陀羅尼門諸願陀羅尼門諸行陀羅尼門神通陀羅尼門出離陀羅尼門總持清淨陀羅尼門智輪清淨陀羅尼門智慧清淨陀羅尼門菩提無量陀羅尼門自心清淨陀羅尼門善男子我唯知此般若波羅蜜普莊嚴門如諸菩薩摩訶薩其心廣大等虗空界入於法界福德成滿住出世法遠世間行智眼無翳普觀法界慧心廣大猶如虗空一切境界悉皆明見獲無礙地大光明藏善能分別一切法義行於世行不染世法能益於世非世所壞普作一切世間依止普知一切眾生心行隨其所應而為說法於一切時恒得自在而我云何能知能說彼功德行善男子於此南方有一國土名為三目彼有比丘名曰善見汝詣彼問菩薩云何學菩薩行修菩薩道時善財童子頂禮其足遶無數帀戀慕瞻仰辭退而行。
　　【論】第一正入當位法門中約經文義分為二十一門一於善知識心生尊重二念教勝進三漸次南行四至師子奮迅城五推求慈行童女六聞其童女族姓王種七五百童女以為侍從八明女所居之殿九明女之所坐之座十善財聞已往詣十一善財入已覩見童女依正報得莊嚴十二善財見已正申所求十三童女令善財觀其依果所居報得知其行因十四善財觀已合掌瞻仰慈行童女十五童女告善財法門名般若波羅蜜普莊嚴門十六童女舉所修行法門見佛之數有三十六恒河沙諸佛名號不同十七明童女受此法門諸佛各以異門而入十八諸佛一說更不重宣十九善財白言問此法門之境界二十正舉所修觀察法門時得普總持門其數有百萬阿僧祇總持法門其大數有一百一十八二十一我唯知此般若波羅蜜普莊嚴門已下明推德昇進漸次南行者勝進也至師子奮迅城周徧推求慈行童女者會智悲無二體也聞此童女是師子幢王女五百童女以為侍從者明信此十住位中灌頂住普該五位智悲二門總如此十住中修更無異路故名為師子幢王女五百侍從已聞法者是此當位中修行也信此一位都攝五位智悲總如此門方名此十住門名住佛所住當如是知以此住中善知識依報之境總與佛果報所得境界名體俱同皆具因陀羅網互參之佛境身土重重含容時劫歲月都無延促一一門各各具足無量一切法門如經文自具令善觀察者是如慈行童女所居之殿名毗盧遮那藏殿者即是佛果包含眾德五位行藏佛因果門總在此位之中故龍勝栴檀足金線網天衣座上而說妙法者明以大慈悲身坐一切智智座上為龍勝也說一切戒定慧解脫解脫知見五分法身之香白淨教網覆護引接一切眾生以之為座善財聞已詣王宮門求見彼女見無量眾來入宮中者明此智殿悲宮是一切眾生共所入處五位菩薩共所居都善財問言諸人今者何所往詣咸報之言我等欲詣慈行童女聽受妙法者此明信而無疑善財童子即作是念此王宮門既無限礙我亦應入者自念信已當入入已見毗盧遮那藏殿者自心智悲萬行與五位因果智悲一時會入故頗棃為地者明以此寶似水精然紅白赤碧不同但以明淨類以法身報得琉璃為柱以淨行住持萬德金剛為壁者智淨防護也閻浮檀金以為垣墻者表淨戒外嚴也百千光明而為窗牖者以教光明照俗報得也阿僧祇摩尼而為莊校者離垢行嚴報生寶藏摩尼鏡周帀莊嚴者根本智起差別智照眾生根報生也以世間最上摩尼寶而為莊飭者淨行無染世間行報生無數寶網羅覆其上即能設教網約報生也其上百千金鈴出妙音者明聲徧十方說法之音所報生也已下明正報莊嚴慈行童女皮膚金色明法身白淨心無垢濁報生金色應真菩薩皆金色也目髮皆悉紺青以淨智照矚覆護眾生法故梵音聲者清朗遠聞十方也令善財觀其依報者明知果即識其法門也於一一鏡中所現一切佛境界互相含者具如經說云此般若波羅蜜普莊嚴門我於三十六恒河沙佛所求得此法者明十住十行十迴向為三十故六恒河沙佛所求得此法者通攝六位十信十地十一地及佛果行總在十住十行十迴向法中成彼前後六位法故以前信位且信未是實入住位故十地十一地因果行門但依十住十行十迴向法會融理事智悲願行門已備十地十一地依而倣之令使慣熟更無新法故以前十地十一地中不立隨位進修十佛果名號亦無遙見佛來亦無迎佛法事上下隨文看之意自現爾以是此第十灌頂住中智悲二行總收十住十行十迴向智悲願行總在其內故云三十教雖文字有前後安立之跡約智悲願行歲月日劫是一法總是一時乃至十信心亦爾十地十一地亦爾此一位中一切總別同異成壞法無不在中故如此位經文中令善財童子觀莊嚴境界中見一一壁中一一柱中一一鏡中一一相中一一形中乃至一一寶纓絡中悉見法界一切如來從初發心修菩薩行成滿大願具足功德成等正覺轉妙法輪乃至示現入於涅槃如是影像靡不皆見如水中普見虗空星宿日月所有眾像廣如經說以此境界用明一位總含諸位諸劫日月時分皆不遷移故云我於三十六恒河沙佛所求此法門一說不再悉皆領受即須知十住十行十迴向此三種十法總十住中一住中行故亦以智中有此三十箇法門悲中亦有三十箇法門亦為三十六恒河沙佛也以一一位有皆徧法界行門故以恒河沙略舉其徧義故亦取一位通該六位故亦表一切智慧解脫不離三空六波羅蜜故一一位中有六位故一一六位皆有無盡行願故已下舉一百一十八箇陀羅尼門明此一位總攝十信十住十行十迴向十地十一地因果不出此位一百一十八箇總持收故如是一百一十八大總持門不出十波羅蜜中行互參有百波羅蜜如是百波羅蜜不出三十七覺支以為互參助伴成三賢十聖等妙六位共名三十六恒河沙佛所求此般若波羅蜜普莊嚴門以此恒河沙是此經中最初小數故故舉之明初發心中十住門即徧該六位中六十法故除十信不入位深細思之可解大意明此十住十行十迴向三賢位一一皆含十地十一地及妙覺地法界門總通收一法界故一智慧一慈悲一解脫一劫一歲一月一日一時無前後無別異門然安立種種隨世差別法門故終不可作延促長短見故如初善財童子於善知識所起最極尊重心生廣大清淨解常念佛乘專求佛智願見諸佛觀法界無障礙智常現在前不合云專念大乘此經是法界佛果門與二乘無比對分亦與權教大乘十地之後安立佛果者亦非比對何得云專念大乘以大者比小者說大此法門所有發心皆依佛果發心所有心量願行智悲之境皆非比對不可以將比對大小之乘惑亂佛乘之門令使失其經意妄傳教門此是譯經者不達誤言也如後應云專求佛乘一切智乘不思議乘佛果乘以佛果文殊普賢法界纔初發心總入故又終始不分時劫差別絕情所量直是智故餘如經文此灌頂住位以智波羅蜜為主餘九為伴此位以智治修行前後差別及智悲不均平障入智悲圓滿前後自在無二門問曰此灌頂住位智悲已滿何故不以佛表之何故將王女表之答曰明此十住中一住即十住明前德雲比丘海雲比丘善住比丘海幢比丘總是成佛出世間解脫位彌伽解脫長者休捨優婆夷毗目仙人勝熱婆羅門王女慈行總是佛果中圓會菩薩道以一位互體通收總在其內具足凡見比丘是表求佛果以莊嚴菩薩行凡見俗士即明求菩薩行不離佛果或男或女長者外道神天表法一一隨位行門配之方明此已上十箇善知識初德雲比丘明以禪定觀照顯發自心佛智慧普見諸佛境界光明門第二海雲比丘所是觀生死海十二有支本來清淨佛國海門第三善住比丘法身智自在無礙出俗門第四彌伽處俗修行世間文字門第五解脫長者處俗身含無盡佛剎莊嚴自體萬境自性禪定門第六海幢比丘真俗無二達出纏寂用無礙神通門第七休捨優婆夷處世成長大悲門第八毗目瞿沙無功智現同邪門第九勝熱婆羅門攝諸邪見苦行門第十王女慈行明智悲圓滿總攝諸位智悲因果同時具足門如是十門總攝六位因果三十七道品互體圓融一多具足如帝網法門此十住門明自住佛所住已下十行經明自利利他之行已下推德昇進入於十行位也此童女慈行是智波羅蜜中大悲圓滿門明總攝諸六位同該位位如是故云三十六恒河沙佛所求此法門三十為十住十行十迴向是也六即通佛果妙覺及五位通收表智波羅蜜圓該三賢六位總含一際約法門依報表之如前以六相明之於此十行中從初善見比丘已下至出家外道名為徧行是十行中十箇善知識第二推德昇進中從如諸菩薩已下至辭退而行有十一行經於中文義約分五門一推德昇進二示善知識方所三舉國土名四舉善知識名號五禮敬辭去南方義如初釋國土名三目者一法眼二智眼三慧眼如推德中智眼無瞖普觀法界慧心廣大此是三眼國土明隨世利生智眼觀根法眼知法慧眼決擇正邪此三是一隨用說三。
　　第二十行法門十知識第一三目國善見比丘主歡喜行。
　　【經】爾時善財童子思惟菩薩所住行甚深思惟菩薩所證法甚深思惟菩薩所入處甚深思惟眾生微細智甚深思惟世間依想住甚深思惟眾生所作行甚深思惟眾生心流注甚深思惟眾生如光影甚深思惟眾生名號甚深思惟眾生言說甚深思惟莊嚴法界甚深思惟種植業行甚深思惟業莊飾世間甚深漸次遊行至三眼國於城邑聚落村隣市肆川原山谷一切諸處周徧求覓善見比丘見在林中經行往返壯年美貌端正可喜其髮紺青右旋不亂頂有肉髻皮膚金色頸文三道額廣平正眼目脩廣如青蓮華脣口丹潔如頻婆果胷標卍字七處平滿其臂纖長其指網縵手足掌中有金剛輪其身殊妙如淨居天上下端直如尼拘陀樹諸相隨好悉皆圓滿如雪山王種種嚴飾目視不瞬圓光一尋智慧廣博猶如大海於諸境界心無所動若沈若舉若智非智動轉戲論一切皆息得佛所行平等境界大悲教化一切眾生心無暫捨為欲利樂一切眾生為欲開示如來法眼為踐如來所行之道不遲不速審諦經行無量天龍夜叉乾闥婆阿脩羅迦樓羅緊那羅摩睺羅伽釋梵護世人與非人前後圍遶主方之神隨方迴轉引導其前足行諸神持寶蓮華以承其足無盡光神舒光破暗閻浮幢林神雨眾雜華不動藏地神現諸寶藏普光明虗空神莊嚴虗空成就德海神雨摩尼寶無垢藏須彌山神頭頂禮敬曲躬合掌無礙力風神雨妙香華春和主夜神莊嚴其身舉體投地常覺主晝神執普照諸方摩尼幢住在虗空放大光明時善財童子詣比丘所頂禮其足曲躬合掌白言聖者我已先發阿耨多羅三藐三菩提心求菩薩行我聞聖者善能開示諸菩薩道願為我說菩薩云何學菩薩行云何修菩薩道善見答言善男子我年既少出家又近我此生中於三十八恒河沙佛所淨修梵行或有佛所一日一夜淨修梵行或有佛所七日七夜淨修梵行或有佛所半月一月一歲百歲萬歲億歲那由他歲乃至不可說不可說歲或一小劫或半大劫或一大劫或百大劫乃至不可說不可說大劫聽聞妙法受行其教莊嚴諸願入所證處淨修諸行滿足六種波羅蜜海亦見彼佛成道說法各各差別無有雜亂住持遺教乃至滅盡亦知彼佛本所興願以三昧願力嚴淨一切諸佛國土以入一切行三昧力淨修一切諸菩薩行以普賢乘出離力清淨一切佛波羅蜜又善男子我經行時一念中一切十方皆悉現前智慧清淨故一念中一切世界皆悉現前經過不可說不可說世界故一念中不可說不可說佛剎皆悉嚴淨成就大願力故一念中不可說不可說眾生差別行皆悉現前滿足十力智故一念中不可說不可說諸佛清淨身皆悉現前成就普賢行願力故一念中恭敬供養不可說不可說佛剎微塵數如來成就柔耎心供養如來願力故一念中領受不可說不可說如來法得證阿僧祇差別法住持法輪陀羅尼力故一念中不可說不可說菩薩行海皆悉現前得能淨一切行如因陀羅網願力故一念中不可說不可說諸三昧海皆悉現前得於一三昧門入一切三昧門皆令清淨願力故一念中不可說不可說諸根海皆悉現前得了知諸根際於一根中見一切根願力故一念中不可說不可說佛剎微塵數時皆悉現前得於一切時轉法輪眾生界盡法輪無盡願力故一念中不可說不可說一切三世海皆悉現前得了知一切世界中一切三世分位智光明願力故善男子我唯知此菩薩隨順燈解脫門如諸菩薩摩訶薩如金剛燈於如來家真正受生具足成就不死命根常然智燈無有盡滅其身堅固不可沮壞現於如幻色相之身如緣起法無量差別隨眾生心各各示現形貌色相世無倫匹毒刃火灾所不能害如金剛山無能壞者降伏一切諸魔外道其身妙好如真金山於天人中最為殊特名稱廣大靡不聞知觀諸世間咸對目前演深法藏如海無盡放大光明普照十方若有見者必破一切障礙大山必拔一切不善根本必令種植廣大善根如是之人難可得見難可出世而我云何能知能說彼功德行善男子於此南方有一國土名曰名聞於河渚中有一童子名自在主汝詣彼問菩薩云何學菩薩行修菩薩道時善財童子為欲究竟菩薩勇猛清淨之行欲得菩薩大力光明欲修菩薩無勝無盡諸功德行欲滿菩薩堅固大願欲成菩薩廣大深心欲持菩薩無量勝行於菩薩法心無厭足願入一切菩薩功德欲常攝御一切眾生欲超生死稠林曠野於善知識常樂見聞承事供養無有厭倦頂禮其足遶無量帀殷勤瞻仰辭退而去。
　　【論】第一正入當位法門中自爾時已下至我唯知此菩薩隨順燈解脫門於此段中經文義分為六門一善財思惟菩薩所住行有一十三種甚深二漸次遊行至三眼國三推覓善見比丘四見在林中經行往返天龍恭敬五善財頂禮敬申所求六善見比丘授與善財經行恒徧十方菩薩隨順燈解脫門比丘號善見者明此法眼智眼慧眼善見諸法善見一切眾生根性應時教化而令解脫故號善見也比丘者此名滅諍能化眾生煩惱見諍故云比丘問何故十行之初先見比丘答為明菩薩所行之行皆令一切眾生無諍離染出世間故為行之首皆須無染出世間以此先見比丘明心離世間方堪處俗同光利物是故已下方明俗倫在林中經行者表行廣多如林覆陰根莖枝葉華果備濟明行如是故林中經行經行往返者明入生死度眾生令諸眾生得出世涅槃之樂又令不住涅槃起大悲願入於生死又度眾生令至涅槃是往返義如是轉轉無有休息猶如一燈然百千燈冥者皆明明終不盡故以隨順燈法門授與善財故以林中經行往返所表也又壯年美貌端正可喜者明能行諸行為壯年也美貌端正是行報法故又心端行正名為端正其髮紺青右旋不亂者順正法也頂有肉髻者智高德滿報生也皮膚金色者智淨心安素白無垢慈悲利物業報所招黃相是福德色也頸文三道者是不妄出言報所生故額廣平正者智寬博達之報也眼目脩廣如青蓮華者以智慈悲所報得也脣口丹潔如頻婆果者明赤色也是南方色以南為離離為日為虗無為心為法門以智為日口為說法之門以智慧日口能詮表正法所生報也胷標卍字者智業清涼所生七處平滿者兩手兩足兩肩馬王陰藏為七處平滿其臂纖長者引接成善所生報業其指網縵以教漉眾生所生報業手足中有金剛輪明轉法輪利眾生所生業果如是廣歎其福皆具如經所明皆是智行內修外嚴眾福因不虗棄明知因識果無量天龍夜叉乾闥婆阿脩羅迦樓羅緊那羅摩睺羅伽釋梵護世人及非人前後圍遶者明比丘所攝生依根徧故以招其眾侍從隨之亦是表法眾也主方神隨方迴轉引導其前者方法也法隨眾生根器迴轉引接眾生方無定相即法無定相足行神持蓮華以承其足者表行無染無盡光神舒光破闇者以教光破惑也閻浮幢林神雨眾雜華者明以廣多善言眾行接引眾生令住戒定慧香華故不動藏地神現諸寶藏此是禪定行能現智慧之寶藏故普光明虗空神莊嚴虗空者明以正智慧觀照諸法莊嚴法空起差別智行差別行不離法空故成就德海神雨摩尼寶者明以普賢大願成就大慈悲之德普雨法寶利益眾生故須彌山神頭頂禮敬曲躬合掌者明謙下離慢恭敬行也無礙力風神雨妙香華者明柔輭語謙敬語無我語和悅語無麤惡語知時語不妄語利益語如法語讚歎語一切眾善語皆為無礙力風神雨妙香華所聞之者戒定慧香華悉皆具足是故易云巽為言說風行於地上可以觀此明君子之典禮雅言也有所倣學以成仁德故云風行於地地者坤也坤為眾人倣君子言教故有所可觀此經以正智慧風神口出正教言音為風出合典禮之言為香華春和主夜神莊嚴其身舉體投地者明慈悲和悅常處生死之夜令眾生見者皆悉歡喜發生善根名為春和主夜神莊嚴其身投地者明大慈大悲願行莊嚴投於生死之地教化安樂一切眾生常覺主晝神執普照諸方摩尼幢住在虗空放大光明者明法空根本智照諸眾生以差別智度令解脫故時善財童子詣比丘所已下申請所求皆云已發無上菩提心者明於初友文殊師利所已發菩提即達菩提體無行無修無求無得無證以此求菩薩道即不離菩提心但求菩薩道成菩提心菩提本自無成現故不可已求常求現求已發當發現發菩無如是念故名為已先發無上正覺之心故出此三世心故名為已發無上正覺之心比丘答善財言我年既少出家又近明始從十住初生諸佛智慧而行此行名為年少出家又近此十行門列名前後行是一時十迴向亦然此三法一時行以智境界不出一剎那際都該信及十地十一地六位一時故又初始發心不見生老前後際故名為年少出家又近我此生中者即明不見始終之生中也於三十八恒河沙佛所淨修梵行者明十住十行十迴向以三十箇法均調智悲以此三十箇隨位佛因果法互參智悲無盡故云三十不離八正道行門故云三十八恒河沙佛所淨修梵行前慈行童女即云三十六恒河沙即表三賢七覺之行此云三十八恒河沙佛所者即勝進至八正道故三十八恒河沙佛者總三賢之位八正道中佛因果也總明發心之際正智現前破無明時無量惡業滅無量智慧現前號為恒沙佛數故從一日一夜淨修梵行或七日七夜淨修梵行或有佛所半月一月一歲百歲乃至不可說歲乃至不可說劫滿足六波羅蜜者此明出世道滿足六波羅蜜餘四方便願力智波羅蜜等是入生死成大悲行故此是比丘但云六度行不云十波羅蜜也亦見彼佛成道說法住持入滅遺教各各差別悉能見者明智境界順俗差殊智無纖毫時分遷也已上日月歲劫明時不遷也又云善男子我經行時一念中一切十方皆悉現前乃至不可說佛剎皆悉嚴淨乃至不可說眾生差別行皆悉現前乃至成就普賢行願力故一念領受不可說不可說諸如來法廣如經說此一段明遠近含容不遷不可具陳總不出一念者意明經行所表法身智體無依以智無依故即無表裏中邊以智無表裏故即十方不遠此方無近以智無遠近體若虗空明照十方隨願起行應根利物不去不來對現色身如日現於眾水之內以此智境界故時日歲劫性自無遷一念迷亡古今多劫即纖毫不轉遠近境界不出塵中智為願使願是智王悲行神通普賢行海皆由願使智如聲聞緣覺雖有神通以無大願利眾生故對普賢行願神通猶如百千日光比一箇螢火也餘意如經自明法門名菩薩隨順燈解脫門者明菩薩以自如來普光明智順諸眾行起差別智教化眾生恒令發明無有休息名菩薩隨順燈解脫門此是歡喜行檀波羅蜜為主餘九為伴以智門中一行之中通修眾行約位門中修六波羅蜜出世之行此十行初門以將十住中智波羅蜜門普印三世一切佛境眾生境無盡劫總一時故不出毫內故已下例然初終總爾第二推德昇進門中自諸菩薩摩訶薩已下至辭退而去有二十一行半經於中文義約分五門一推德昇進二示善知識方處國土三示善知識居止處所在河渚中四舉善知識名號名為自在主五頂禮致敬辭退而去南方義如初釋國土號名聞者依教主立名為教主有名聞故河渚中居止者表戒為河流必入智海故童子者為明戒淨無染號為童子名自在主者為明已從如來法身智果入俗利生出世入纏主導眾生皆自在故以立名也。

　　大方廣佛新華嚴經合論卷第九十六


　　音切


翮
　　(行革切)。

憩
　　(去例切)。

纖
　　(息廉切)。

瞬
　　(舜音)。

牖
　　(與久切)。

矚
　　(之欲切)。
　　大方廣佛新華嚴經合論卷第九十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十

　　【論】第二名聞國自在主童子主饒益行。
　　【經】爾時善財童子受善見比丘教已憶念誦持思惟修習明了決定於彼法門而得悟入天龍夜叉乾闥婆眾前後圍遶向名聞國周徧求覓自在主童子時有天龍乾闥婆等於虗空中告善財言善男子今此童子在河渚上爾時善財即詣其所見此童子十千童子所共圍遶聚沙為戲善財見已頂禮其足遶無量帀合掌恭敬却住一面白言聖者我已先發阿耨多羅三藐三菩提心而未知菩薩云何學菩薩行云何修菩薩道願為解說自在主言善男子我昔曾於文殊師利童子所修學書數算印等法即得悟入一切工巧神通智法門善男子我因此法門故得知世間書數算印界處等法亦能療治風癎痟瘦鬼魅所著如是所有一切諸病亦能造立城邑聚落園林臺觀宮殿屋宅種種諸處亦善調鍊種種仙藥亦善營理田農商賈一切諸業取捨進退咸得其所又善別知眾生身相作善作惡當生善趣當生惡趣此人應得聲聞乘道此人應得緣覺乘道此人應入一切智地如是等事皆悉能知亦令眾生學習此法增長決定究竟清淨善男子我亦能知菩薩算法所謂一百洛叉為一俱胝俱胝俱胝為一阿庾多阿庾多阿庾多為一那由他那由他那由他為一頻婆羅頻婆羅頻婆羅為一矜羯羅廣說乃至優鉢羅優鉢羅為一波頭摩波頭摩波頭摩為一僧祇僧祇僧祇為一趣趣趣為一喻喻喻為一無數無數無數為一無數轉無數轉無數轉為一無量無量無量為一無量轉無量轉無量轉為一無邊無邊無邊為一無邊轉無邊轉無邊轉為一無等無等無等為一無等轉無等轉無等轉為一不可數不可數不可數為一不可數轉不可數轉不可數轉為一不可稱不可稱不可稱為一不可稱轉不可稱轉不可稱轉為一不可思不可思不可思為一不可思轉不可思轉不可思轉為一不可量不可量不可量為一不可量轉不可量轉不可量轉為一不可說不可說不可說為一不可說轉不可說轉不可說轉為一不可說不可說此又不可說不可說為一不可說不可說轉善男子我以此菩薩算法算無量由旬廣大沙聚悉知其內顆粒多少亦能算知東方所有一切世界種種差別次第安住南西北方四維上下亦復如是亦能算知十方所有一切世界廣狹大小及以名字其中所有一切劫名一切佛名一切法名一切眾生名一切業名一切菩薩名一切諦名皆悉了知善男子我唯知此一切工巧大神通智光明法門如諸菩薩摩訶薩能知一切諸眾生數能知一切諸法品類數能知一切諸法差別數能知一切三世數能知一切眾生名數能知一切諸法名數能知一切諸如來數能知一切諸佛名數能知一切諸菩薩數能知一切菩薩名數而我何能說其功德示其所行顯其境界讚其勝力辯其樂欲宣其助道彰其大願歎其妙行闡其諸度演其清淨發其殊勝智慧光明善男子於此南方有一大城名曰海住有優婆夷名為具足汝詣彼問菩薩云何學菩薩行修菩薩道時善財童子聞是語已舉身毛豎歡喜踊躍獲得希有信樂寶心成就廣大利眾生心悉能明見一切諸佛出興次第悉能通達甚深智慧清淨法輪於一切趣皆隨現身了知三世平等境界出生無盡功德大海放大智慧自在光明開三有城所有關鑰頂禮其足遶無量帀殷勤瞻仰辭退而去。
　　【論】第一正入當位門者從爾時善財童子已下至我唯知此一切工巧大神通智光明法門於此段約分為七門一受教念持昇進二天龍夜叉眾圍遶三向名聞國周徧求覓自在童子四天龍示其所在五善財即詣其所見十千童子所共圍遶六聚沙為戲善財見已頂禮申請所求之法七自在主告善財所行之法於此所修法中約有十門一書二數算三印手印符印等是四界世界也五處者即世界眾生住居處所六療病七工巧八調練仙藥九農商十知眾生所出世根等於中算法前阿僧祇品略敘此亦如彼也此是菩薩行以法算數而知彼阿僧祇品佛智滿智眼自然而知不須算法也自餘如文自明此是饒益行中戒波羅蜜為主餘九為伴若約智境法門一位通修十行若約位門中此饒益行中以書數算印農商相法并出世間方名戒體前十住中但以法身法性理智為戒體即海雲比丘觀十二有支生死海為佛智海是十迴向中以海師善入生死海為戒體如十信中即以畏罪修福離世間行為戒體十地中即修大悲為戒體即喜目觀察眾生夜神是在佛右面左為智右為悲又喜目觀察眾生者是慈悲之名以之為戒體各隨五位戒體昇進不同以智通該一位中五位總具此中上下十善知識約其行體論之世技醫方供養等事如經具言第二推德昇進從如諸菩薩摩訶薩已下至辭退而去十七行經於中文義約分五門一推德昇進二示善知識住處及方所三舉善知識所居城名海住四舉善知識之名是優婆夷名為具足五禮敬辭退而去城名海住者表此優婆夷能含眾德如海優婆夷名具足者明約德立名表此優婆夷以住忍波羅蜜中具十波羅蜜以常能大捨具檀波羅蜜素服清潔名為持戒被髮毀容名之為忍心常不與世心和合名為精進智悲利俗不與識俱名之禪定已踐佛果出世妙慧名為智慧常處生死引接眾生又心無女業示受女身明大悲行是名方便常隨本願六道濟生名之大願不畏生死常轉法輪名之為力隨智幻生一切剎海常施佛事名之為智具足如是十波羅蜜四攝四無量故名具足善財聞已舉身毛豎者為聞具足之名喜心驚悅第三海住城具足優婆夷主無違逆行。
　　【經】爾時善財童子觀察思惟善知識教猶如巨海受大雲雨無有厭足作是念言善知識教猶如春日生長一切善法根苗善知識教猶如滿月凡所照及皆使清涼善知識教如夏雪山能除一切諸獸熱渴善知識教如芳池日能開一切善心蓮華善知識教如大寶洲種種法寶充滿其心善知識教如閻浮樹積集一切福智華果善知識教如大龍現於虗空中遊戲自在善知識教如須彌山無量善法三十三天於中止住善知識教猶如帝釋眾會圍遶無能暎蔽能伏異道脩羅軍眾如是思惟漸次遊行至海住城處處尋覓此優婆夷時彼眾人咸告之言善男子此優婆夷在此城中所住宅內善財聞已即詣其門合掌而立其宅廣博種種莊嚴眾寶垣牆周帀圍遶四面皆有寶莊嚴門善財入已見優婆夷處於寶座盛年好色端正可喜素服垂髮身無纓絡其身色相威德光明除佛菩薩餘無能及於其宅內敷十億座超出人天一切所有皆是菩薩業力成就宅中無有衣服飲食及餘一切資生之物但於其前置一小器復有一萬童女圍遶威儀色相如天婇女妙寶嚴具莊飾其身言音美妙聞者喜悅常在左右親近瞻仰思惟觀察曲躬低首應其教命彼諸童女身出妙香普熏一切若有眾生遇斯香者皆不退轉無怒害心無怨結心無慳嫉心無諂誑心無險曲心無憎愛心無瞋恚心無下劣心無高慢心生平等心起大慈心發利益心住律儀心離貪求心聞其音者歡喜踊躍見其身者悉離貪染爾時善財既見具足優婆夷已頂禮其足恭敬圍遶合掌而立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說彼即告言善男子我得菩薩無盡福德藏解脫門能於如是一小器中隨諸眾生種種欲樂出生種種美味飲食悉令充滿假使百眾生千眾生百千眾生億眾生百億眾生千億眾生百千億那由他眾生乃至不可說不可說眾生假使閻浮提微塵數眾生一四天下微塵數眾生小千世界中千世界大千世界乃至不可說不可說佛剎微塵數眾生假使十方世界一切眾生隨其欲樂悉令充滿而其飲食無有窮盡亦不減少如是飲食如是種種上味種種牀座種種衣服種種臥具種種車乘種種華種種鬘種種香種種塗香種種燒香種種末香種種珍寶種種纓絡種種幢種種幡種種蓋種種上妙資生之具隨意所樂悉令充足又善男子假使東方一世界中聲聞獨覺食我食已皆證聲聞辟支佛果住最後身如一世界中如是百世界千世界百千世界億世界百億世界千億世界百千億世界百千億那由他世界閻浮提微塵數世界一四天下微塵數世界小千國土微塵數世界中千國土微塵數世界三千大千國土微塵數世界乃至不可說不可說佛剎微塵數世界中所有一切聲聞獨覺食我食已皆證聲聞辟支佛果住最後身如於東方南西北方四維上下亦復如是又善男子東方一世界乃至不可說不可說佛剎微塵數世界中所有一生所繫菩薩食我食已皆菩提樹下坐於道場降伏魔軍成阿耨多羅三藐三菩提如東方南西北方四維上下亦復如是善男子汝見我此十千童女眷屬以不答言已見優婆夷言善男子此十千童女而為上首如是眷屬百萬阿僧祇皆悉與我同行同願同善根同出離道同清淨解同清淨念同清淨趣同無量覺同得諸根同廣大心同所行境同理同義同明了法同淨色相同無量力同最精進同正法音同隨類音同清淨第一音同讚無量清淨功德同清淨業同清淨報同大慈周普救護一切同大悲周普成熟眾生同清淨身業隨緣集起令見者欣悅同清淨口業隨世語言宣布法化同往詣一切諸佛眾會道場同往詣一切佛剎供養諸佛同能現見一切法門同住菩薩清淨行地善男子是十千童女能於此器取上飲食一剎那頃徧至十方供養一切後身菩薩聲聞獨覺乃至徧及諸餓鬼趣皆令充足善男子此十千女以我此器能於天中充足天食乃至人中充足人食善男子且待須臾汝當自見說是語時善財則見無量眾生從四門入皆優婆夷本願所請既來集已敷座令坐隨其所須給施飲食悉使充足告善財言善男子我唯知此無盡福德藏解脫門如諸菩薩摩訶薩一切功德猶如大海甚深無盡猶如虗空廣大無際如如意珠滿眾生願如大聚落所求皆得如須彌山普集眾寶猶如奧藏常貯法財猶如明燈破諸黑闇猶如高蓋普蔭羣生而我云何能知能說彼功德行善男子南方有城名曰大興彼有居士名曰明智汝詣彼問菩薩云何學菩薩行修菩薩道時善財童子頂禮其足遶無量帀瞻仰無厭辭退而去。
　　【論】第一正入當位法門中從爾時善財童子已下至我唯知此無盡福德藏解脫門中於此段約分為二十門一念善知識教門廣大如海思惟昇進二漸次南行三至海住城尋覓善友四眾人告語所在城中五善財詣門合掌而立六所觀依果其宅廣博種種莊嚴七善財入已見優婆夷處於寶座八觀其正報身相容儀可尊九見其宅內敷於十億妙座十見其小器在於座前一萬童女以為侍衛更無諸餘衣服飲食十一善財見已致敬申請十二優婆夷告語善財所修之法門名菩薩無盡福德藏十三以其小器十方六道眾生所須飲食種種美味悉皆具足十四聲聞獨覺食已皆證聲聞辟支佛果住最後身十五一生所繫菩薩食已皆於菩提樹下成佛十六舉百萬億阿僧祇同行之眾三業皆同十七善財見無量眾生從四門入十八隨願所請隨所須食皆悉充滿十九舉其我唯知此菩薩福德藏門二十推德昇進以成後行十千童女者萬行具足四門而入者四無量心以一小器所施飲食徧周無限眾生皆充飽者明器雖量小約以法界智施入因陀羅網門小含無盡又加法界智願力廣大之心以一微塵許大食令十方一切所生眾生食之充足元來不減毫釐以一微塵之食即法界量無裏外中邊限所礙故法門名菩薩福德藏明施願廣大也此是第三無違逆行以忍波羅蜜為主餘九為伴約智門中十行五位通修約位門中以忍為體以忍為小器無行不具足故以謙無不利故第二推德昇進中從如諸菩薩摩訶薩已下至辭退而去有八行半經於中義意約分四門一推德昇進二示善知識方所及所居之城三舉城名大興及知識名明智居士四善財頂禮辭退而去城名大興者約教主立名以精進波羅蜜大興利益以立城名居士名明智者約第四無屈撓行見根利物仰視虗空即財法俱施故名明智此是十住中生貴住十地中第四地得出世智現前三界業盡當生佛家故此十行中為明智居士者居家處俗懷道利生故名居士。
　　第四大興城明智居士主無屈撓行。
　　【經】爾時善財童子得無盡莊嚴福德藏解脫光明已思惟彼福德大海觀察彼福德虗空趣彼福德聚登彼福德山攝彼福德藏入彼福德淵遊彼福德池淨彼福德輪見彼福德藏入彼福德門行彼福德道修彼福德種漸次而行至大興城周徧推求明智居士於善知識心生渴仰以善知識熏習其心於善知識志欲堅固方便求見諸善知識心不退轉願得承事諸善知識心無懈倦知由依止善知識故能滿眾善知由依止善知識故能生眾福知由依止善知識故能長眾行知由依止善知識故不由他教自能承事一切善友如是思惟時長其善根淨其深心增其根性益其德本加其大願廣其大悲近一切智具普賢道照明一切諸佛正法增長如來十力光明爾時善財見彼居士在其城內市肆衢道七寶臺上處無數寶莊嚴之座其座妙好清淨摩尼以為其身金剛帝青以為其足寶繩交絡五百妙寶而為校飾敷天寶衣建天幢幡張大寶網施大寶帳閻浮檀金以為其蓋毗琉璃寶以為其竿令人執持以覆其上鵞王羽翮清淨嚴潔以為其扇熏眾妙香雨眾天華左右常奏五百樂音其音美妙過於天樂眾生聞者無不悅豫十千眷屬前後圍遶色相端嚴人所喜見天莊嚴具以為嚴飾於天人中最勝無比悉已成就菩薩志欲皆與居士同昔善根侍立瞻對承其教命爾時善財頂禮其足遶無量帀合掌而立白言聖者我為利益一切眾生故為令一切眾生出諸苦難故為令一切眾生究竟安樂故為令一切眾生出生死海故為令一切眾生住法寶洲故為令一切眾生枯竭愛河故為令一切眾生起大慈悲故為令一切眾生捨離欲愛故為令一切眾生渴仰佛智故為令一切眾生出生死曠野故為令一切眾生樂諸佛功德故為令一切眾生出三界城故為令一切眾生入一切智城故發阿耨多羅三藐三菩提心而未知菩薩云何學菩薩行云何修菩薩道能為一切眾生作依止處居士告言善哉善哉善男子汝乃能發阿耨多羅三藐三菩提心善男子發阿耨多羅三藐三菩提心是人難得若能發心是人則能求菩薩行值遇善知識恒無厭足親近善知識恒無勞倦供養善知識恒不疲懈給侍善知識不生憂慼求覓善知識終不退轉愛念善知識終不放捨承事善知識無暫休息瞻仰善知識無時憩止行善知識教未曾怠惰稟善知識心無有誤失善男子汝見我此眾會人不善財答言唯然已見居士言善男子我已令其發阿耨多羅三藐三菩提心生如來家增長白法安住無量諸波羅蜜學佛十力離世間種住如來種棄生死輪轉正法輪滅三惡趣住正法趣如諸菩薩悉能救護一切眾生善男子我得隨意出生福德藏解脫門凡有所須悉滿其願所謂衣服纓絡象馬車乘華香幢蓋飲食湯藥房舍屋宅牀座燈炬奴婢牛羊及諸侍使如是一切資生之物諸有所須悉令充滿乃至為說真實妙法善男子且侍須臾汝當自見說是語時無量眾生從種種方所種種世界種種國土種種城邑形類各別愛欲不同皆以菩薩往昔願力其數無邊俱來集會各隨所欲而有求請爾時居士知眾普集須臾繫念仰視虗空如其所須悉從空下一切眾會普皆滿足然後復為說種種法所謂為得美食而充足者與說種種集福德行離貧窮行知諸法行成就法喜禪悅食行修習具足諸相好行增長成就難屈伏行善能了達無上食行成就無盡大威德力降魔怨行為得好飲而充足者與其說法令於生死捨離愛著入佛法味為得種種諸上味者與其說法皆令獲得諸佛如來上味之相為得車乘而充足者與其宣說種種法門皆令得載摩訶衍乘為得衣服而充足者與其說法令得清淨慚愧之衣乃至如來清淨妙色如是一切靡不周贍然後悉為如應說法既聞法已還歸本處爾時居士為善財童子示現菩薩不可思議解脫境界已告言善男子我唯知此隨意出生福德藏解脫門如諸菩薩摩訶薩成就寶手徧覆一切十方國土以自在力普雨一切資生之具所謂雨種種色寶種種色纓絡種種色寶冠種種色衣服種種色音樂種種色華種種色香種種色末香種種色燒香種種色寶蓋種種色幢幡徧滿一切眾生住處及諸如來眾會道場或以成熟一切眾生或以供養一切諸佛而我云何能知能說彼諸功德自在神力善男子於此南方有一大城名師子宮彼有長者名法寶髻汝可往問菩薩云何學菩薩行修菩薩道時善財童子歡喜踊躍恭敬尊重如弟子禮作如是念由此居士護念於我令我得見一切智道不斷愛念善知識見不壞尊重善知識心常能隨順善知識教決定深信善知識語恒發深心事善知識頂禮其足遶無量帀殷勤瞻仰辭退而去。
　　【論】第一正入當位法門中從爾時善財童子已下至我唯知此隨意出生福德藏解脫門於此段中義分十門一念善知識所授之教思惟昇進二漸次而行至大興城推求明智居士三於善知識心生渴仰四念當承事諸善知識心無懈倦五見其居士在城內市肆衢道七寶臺上處無數寶莊嚴座六善財申請所求七居士稱歎能發大菩提心求菩薩道八居士示其善財能發大菩提之眾九居士告善財所行之法門名隨意出生福德藏解脫門凡有所須悉皆滿足十待眾來集示其施法仰視虗空如其所須從空而下皆悉充滿然為說法從我唯知此隨意出生福德藏解脫門已下是推德昇進前位優婆夷以其小器以明忍門離慢怠高心施其飲食充滿此位之中表精進之心無屈撓行常行空觀以除煩惱得無上智心一切依正法報人天善根總在其中居士云生如來家長白淨法者明此位是第四生貴住行亦是十地中第四地中三界業盡生如來家唯有世間智悲未滿五住中及第五地中修學六住及六地真俗二智俱終得寂滅定三空現前任運神通十方教化然後七住及七地已去入俗起同凡行行大慈悲門八地分得無功十地佛力方滿十一地任運利生是故於此仰視虗空是所修行精進之行一切業苦皆悉除斷一切佛法及人天福德咸在其中但修法空達緣起寂一門一切煩惱自然不現一切明智自然現前且約舉大要廣義如經自明此第四無屈撓行以精進為主餘九為伴約智門中五位十行同行約位門中觀法空門了緣生解脫為勝治三界餘習法身智現生如來家十住初心創開佛慧生如來家第四住治三界惑淨佛智慧現前生如來家第八住中無功智現生如來無功智慧家第十住中智悲普濟受佛職位亦是生如來家十地位中一依此樣而成地位十住是十地勝進之樣不同權教佛果在十地之後三乘四十心地前為加行十地為見道此華嚴經十住為見道十行十迴向十地十一地為加行修行令慣熟故佛果於初先現以普賢悲願令智悲大用慣熟自在故以自如來根本普光明智光現故始終本末總無延促時日分劑故以法身根本智如實而言不同三乘權教情所解故皆須約本而觀之畢竟佛果慣習已成普賢行已滿一往但以教化一切眾生為常恒行從初至末無始無終無成無壞但以普徧十方一切六道以智對現利生為永業也從初發心起信修行時發如是信樂發如是志願起如是志求見如是道從初發心住以定觀力契會法身顯根本普光明智照知一切自他生死海性自解脫但為教化眾生令其迷解離妄想苦故亦不見自身成佛不成佛故若也起心圖成佛念當知此人去佛道遠若也但以法身無性之力自他性離無成壞心起方便力興大願力起大悲門無作而作發無限志願教化一切法界中無性眾生使令迷解還令省得自心無性之理妄想繫著自無不言成佛不言不成佛不可作如是圖念之情如此華嚴經安立五位教門但為引接未得謂得未至謂至未滿云滿滯染淨障於菩提道及菩薩行有止足心有休息想安立五十重因果一百一十重法門使不滯住止息休廢之心滿普賢願行至無盡極故第二推德昇進門中從如諸菩薩摩訶薩已下至辭退而去有十五行半經約分為五門一推德昇進者從如諸菩薩已下是二示善知識方所者云南方如前所釋三示善知識所居城者城名師子宮此約化主立名師子是無畏義明此第五離癡亂行中以禪定為宮四有長者號法寶髻者表此長者所行禪行是法界體用自在無礙禪總攝十波羅蜜行八正道咸在其中如下長者所居其宅十層樓閣宅有八門者是明定體徧該諸行名法寶髻表[木*彎]攝諸位故至法頂故五禮敬辭去。

　　大方廣佛新華嚴經合論卷第九十七


　　音切


癎
　　(閑音)。

痟
　　(消音)。

瘦
　　(所又切)。

魅
　　(味音)。

估
　　(古音)。

顆
　　(口火切)。

貯
　　(直呂切)。

釐
　　(力之切)。

[木*彎]
　　(烏還切)。
　　大方廣佛新華嚴經合論卷第九十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十一

　　【論】第五師子宮城寶髻長者主離癡亂行。
　　【經】爾時善財童子於明智居士所聞此解脫已遊彼福德海治彼福德田仰彼福德山趣彼福德津開彼福德藏觀彼福德法淨彼福德輪味彼福德聚生彼福德力增彼福德勢漸次而行向師子城周徧推求寶髻長者見此長者在於市中遽即往詣頂禮其足遶無數帀合掌而立白言聖者我已先發阿耨多羅三藐三菩提心而未知菩薩云何學菩薩行云何修菩薩道善哉聖者願為我說諸菩薩道我乘此道趣一切智爾時長者執善財手將詣所居示其舍宅作如是言善男子且觀我家爾時善財見其舍宅清淨光明真金所成白銀為牆頗棃為殿紺琉璃寶以為樓閣硨磲妙寶而作其柱百千種寶周徧莊嚴赤珠摩尼為師子座摩尼為帳真珠為網彌覆其上瑪瑙寶池香水盈滿無量寶樹周徧行列其宅廣博十層八門善財入已次第觀察見最下層施諸飲食見第二層施諸寶衣見第三層布施一切寶莊嚴具見第四層施諸婇女并及一切上妙珍寶見第五層乃至五地菩薩雲集演說諸法利益世間成就一切陀羅尼門諸三昧印諸三昧行智慧光明見第六層有諸菩薩皆已成就甚深智慧於諸法性明了通達成就廣大總持三昧無障礙門所行無礙不住二法在不可說妙莊嚴道場中而共集會分別顯示般若波羅蜜門所謂寂靜藏般若波羅蜜門善分別諸眾生智般若波羅蜜門不可動轉般若波羅蜜門離欲光明般若波羅蜜門不可降伏藏般若波羅蜜門照眾生輪般若波羅蜜門海藏般若波羅蜜門普眼捨得般若波羅蜜門入無盡藏般若波羅蜜門一切方便海般若波羅蜜門入一切世間海般若波羅蜜門無礙辯才般若波羅蜜門隨順眾生般若波羅蜜門無礙光明般若波羅蜜門常觀宿緣而布法雲般若波羅蜜門說如是等百萬阿僧祇般若波羅蜜門見第七層有諸菩薩得如響忍以方便智分別觀察而得出離悉能聞持諸佛正法見第八層無量菩薩共集其中皆得神通無有退墮能以一音徧十方剎其身普現一切道場盡于法界靡不周徧普入佛境普見佛身普於一切佛眾會中而為上首演說於法見第九層一生所繫諸菩薩眾於中集會見第十層一切如來充滿其中從初發心修菩薩行超出生死成滿大願及神通力淨佛國土道場眾會轉正法輪調伏眾生如是一切悉使明見爾時善財見是事已白言聖者何緣致此清淨眾會種何善根獲如是報長者告言善男子我念過去過佛剎微塵數劫有世界名圓滿莊嚴佛號無邊光明法界普莊嚴王如來應正等覺十號圓滿彼佛入城我奏樂音并燒一丸香而以供養以此功德迴向三處謂永離一切貧窮困苦常見諸佛及善知識恒聞正法故獲斯報善男子我唯知此菩薩無量福德寶藏解脫門如諸菩薩摩訶薩得不思議功德寶藏入無分別如來身海受無分別無上法雲修無分別功德道具起無分別普賢行網入無分別三昧境界等無分別菩薩善根住無分別如來所住證無分別三世平等住無分別普眼境界住一切劫無有疲厭而我云何能知能說彼功德行善男子於此南方有一國土名曰藤根其土有城名曰普門中有長者名為普眼汝詣彼問菩薩云何學菩薩行修菩薩道時善財童子頂禮其足遶無數帀殷勤瞻仰辭退而去。
　　【論】第一正入當位法門中從爾時善財已下至我唯知此菩薩無量福德寶藏解脫門於此段中義分為十門一念善知識教增長福德海二漸次南行向師子城三周徧推求寶髻長者見在市中四禮敬正申所求五長者執善財手將詣所居之宅六令善財觀其報居之宅眾寶所成十層八門七善財觀已問其所修之因八長者為說往昔所修之因九并陳迴向三處十推德昇進隨文釋義者周徧推求寶髻長者明徧觀心境空有三界定亂昇進無依無得無證之定門市中而見者明寂亂等也若望十住中解脫長者即入三昧明身含佛剎之門表創居定體此十行中定明行體恒定表處生死市廛攝化眾生無虧定體明動用俱寂性自離故遽即往詣頂禮者速會其定體不遲滯也已下正舉申請中執善財手者引接也將詣所居示其舍宅令善財觀察者令知所因也舍宅清淨光明真金所成者約位以禪為主餘九波羅蜜為伴明定體白淨無垢報成光明真金為舍宅之大體白銀為牆者以禪體為戒戒為防護義頗棃為殿者以禪體顯智成忍此寶似水精明淨然有眾色不同紺瑠璃寶而為樓閣者以禪體而作精進觀照更增明淨清潔也硨磲妙寶而為其柱者以禪為行住持諸法故已下自餘莊嚴以次依十波羅蜜次第排之十層樓閣亦准此十波羅蜜從下向上排之自有次第宅開八門者一面各有兩門四方都八也明八正道行也第十層中明第十智波羅蜜圓會三世佛因果一念而滿教化眾生及入涅槃總皆不移也約智境界法爾如斯故已下九層中初以檀度二以戒三忍配之自有次第竝是以行報生表法為善財說本因中云我念過去佛剎微塵數劫有世界名圓滿莊嚴佛號無邊光明法界普莊嚴王彼佛入城時我奏樂音并燒一丸香以此供養迴向三處得此果報所居舍宅如是者明得定體以十住位中已得言佛剎微塵為數量者明定越迷塵自智慧佛入此十行禪門故故表越迷塵智現以善說法為樂音表因定起慧也定香但燒一丸五分法身周備迴向三處者但入此隨行寂用無礙定門即能永離貧乏常見諸佛及善知識恒聞正法是為三處如經具言我唯知此菩薩無量福德寶藏解脫門者明隨行寂用無礙定門能攝福智及以大慈大悲四攝四無量法皆在其內是故號此長者名為寶髻表此隨行定門總為鬟攝法義自餘如文自具此一段是第五離癡亂行以禪波羅蜜為主餘九為伴約智門中諸位同治約位之中此位治世間出世間定亂不自在障如此長者十層樓閣總攝十住十行十迴向十地十一地及佛果皆悉通收以法界無依無性禪為體故皆以自體無依無住禪體中十波羅蜜以為莊嚴論主以頌釋曰。
　　無作自性禪園苑普光明智為大宅差別觀照嚴樓閣布施法食滿眾生淨戒寶衣恒普著精進慈心為婇女禪心善達世間智五地通明菩薩住寂滅般若第六層七層方便住生死無功八層用自在九層一生法王居第十層中佛果滿如是次第而修學畢竟不居初中末以此眾法利羣生依正二報於中得。
　　此略釋大況廣意如文意明一行中十行齊行無始無終例皆如是第二推德昇進中從如諸菩薩摩訶薩已下至辭退而去有十行半經於中約分六門一推德令進二示善知識之方所云南方三示善知識之國土名藤根四示善知識所居之城名普門五舉善知識名號普眼六致敬辭去隨文釋義者推德令善財昇進如歎德中有八行經如文具明國名藤根者表善知識第六般若深固徹眾生源故如藤根深固徹於大地至水際故取堅實穿達義以類智慧觀達世出世法皆徹源底故城名普門者明以普眼徧知諸法依法主立名長者名曰普眼者智慧過人天名之為長者世及出世無不徧知名為普眼已下勸令往詣如文自具第六藤根國普眼長者主善現行。
　　【經】爾時善財童子於寶髻長者所聞此解脫已深入諸佛無量知見安住菩薩無量勝行了達菩薩無量方便希求菩薩無量法門清淨菩薩無量信解明利菩薩無量諸根成就菩薩無量欲樂通達菩薩無量行門增長菩薩無量願力建立菩薩無能勝幢起菩薩智照菩薩法漸次而行至藤根國推問求覓彼城所在雖歷艱難不憚勞苦但唯正念善知識教願常親近承事供養徧策諸根離眾放逸然後乃得見普門城百千聚落周帀圍遶雉堞崇峻衢路寬平見彼長者往詣其所於前頂禮合掌而立白言聖者我已先發阿耨多羅三藐三菩提心而未知菩薩云何學菩薩行云何修菩薩道長者告言善哉善哉善男子汝已能發阿耨多羅三藐三菩提心善男子我知一切眾生諸病風黃痰熱鬼魅蠱毒乃至水火之所傷害如是一切所生諸疾我悉能以方便救療善男子十方眾生諸有病者咸來我所我皆療治令其得差復以香湯沐浴其身香華纓絡名衣上服種種莊嚴施諸飲食及以財寶悉令充足無所乏短然後各為如應說法為貪欲多者教不淨觀瞋恚多者教慈悲觀愚癡多者教其分別種種法相等分行者為其顯示殊勝法門為欲令其發菩提心稱揚一切諸佛功德為欲令其起大悲意顯示生死無量苦惱為欲令其增長功德讚歎修習無量福智為欲令其發大誓願稱讚調伏一切眾生為欲令其修普賢行說諸菩薩於一切剎一切劫住修諸行網為欲令其具佛相好稱揚讚歎檀波羅蜜為欲令其得佛淨身悉能徧至一切處故稱揚讚歎尸波羅蜜為欲令其得佛清淨不思議身稱揚讚歎忍波羅蜜為欲令其獲於如來無能勝身稱揚讚歎精進波羅蜜為欲令其得於清淨無與等身稱揚讚歎禪波羅蜜為欲令其顯現如來清淨法身稱揚讚歎般若波羅蜜為欲令其現佛世尊清淨色身稱揚讚歎方便波羅蜜為欲令其為諸眾生住一切劫稱揚讚歎願波羅蜜為欲令其現清淨身悉過一切諸佛剎土稱揚讚歎力波羅蜜為欲令其現清淨身隨眾生心悉使歡喜稱揚讚歎智波羅蜜為欲令其獲於究竟淨妙之身稱揚讚歎永離一切諸不善法如是施已各令還去善男子我又善知和合一切諸香要法所謂無等香辛頭波羅香無勝香覺悟香阿盧那跋底香堅黑栴檀香烏洛迦栴檀香沉水香不動諸根香如是等香悉知調理和合之法又善男子我持此香以為供養普見諸佛所願皆滿所謂救護一切眾生願嚴淨一切佛剎願供養一切如來願又善男子然此香時一一香中出無量香徧至十方一切法界一切諸佛眾會道場或為香宮或為香殿如是香欄檻香垣牆香却敵香戶牖香重閣香半月香蓋香幢香幡香帳香羅網香形像香莊嚴具香光明香雲雨處處充滿以為莊嚴善男子我唯知此令一切眾生普見諸佛歡喜法門如諸菩薩摩訶薩如大藥王若見若聞若憶念若同住若隨行往若稱名號皆獲利益無空過者若有眾生暫得值遇必令消滅一切煩惱入於佛法離諸苦蘊永息一切生死怖畏到無所畏一切智處摧壞一切老死大山安住平等寂滅之樂而我云何能知能說彼功德行善男子於此南方有一大城名多羅幢彼中有王名無厭足汝詣彼問菩薩云何學菩薩行修菩薩道時善財童子禮普眼足遶無量帀殷勤瞻仰辭退而去。
　　【論】第一正入當位法門中從爾時已下至我唯知此令一切眾生普見諸佛歡喜門於此段中約分為八門一正念善知識教思惟昇進二往藤根國推問求覓普門城三在衢路見長者正申所求四長者授與善財所行之事其所行事有四一善治眾疾二善說對治諸根法門三善和合諸香供養普見諸佛四推德昇進隨文釋義者其城雉堞崇峻重堞最高曰雉雉重曰堞城高曰崇難昇曰峻明此善知識住第六行中智慧無盡重重尊高難入故衢路寬平者三空智慧蕩無涯際世及出世智無不周對治諸病者世間四大不和病以湯藥治如煩惱病以五停心觀十波羅蜜治善合諸香者以戒定慧解脫法身智身香隨根普熏自佛出現如上之事皆約事表法有事有法皆含世間出世間二義如十住中第六正心住以海幢比丘入寂滅定身出化雲徧周饒益表第六住中般若寂用無礙門今此十行位中第六般若善現行中舉純用是寂得成就寂靜身語意行如上能療治眾生病者實有是行表法者風病明想念多者以數息對治引令內止方便令所緣心息順無作定顯智用神通利化一切黃病表貪欲多者對以不淨觀痰熱病者表愚癡多者對以十二緣生觀鬼魅病者表取著妙相不離魔業及天報神通對以法空觀蠱毒者表一切有所得心能生一切諸纏害業愛業喻水瞋業喻火如是等病皆能對治如合和諸香者亦實有如是行表法者即明智慧善說教香令熏淨諸惡執業故隨諸惡業為臭隨智慧行為香如辛頭波羅香即明阿耨達池西面金牛口中所出大河流入信度國波羅者此云岸也明此香出此河之岸上表此第六善現行三空智慧四辯無礙如彼大池涌出四河潤澤大地復成大海一切戒定慧解脫解脫知見五分法身香皆生其中若有眾生聞而入信皆得度脫超昇彼岸經舉其一餘三河准此知之阿盧那跋底香者此云香赤色鮮明表赤色是南方正色又表離為虗無為日為明為心以離法心故離猶麗也像此位三空四辯無相智慧光明麗於一切眾生心境皆得智慧解脫香故烏洛迦栴檀香者烏洛迦蛇名栴檀者香樹也明此蛇最毒常患毒熱以身遶此香樹其毒氣便息表若有眾生聞說心境俱空本無體相無有處所無一法可得之香信而悟入一切煩惱毒熱自然清淨餘香如名可解如是八種智慧香熏諸眾生邪見識種令依八正道行入如來智慧香故善男子我唯知此令一切眾生普見諸佛歡喜門明如上對治諸法智慧開發諸佛智慧方便皆令眾生入佛智慧皆歡喜故已下明推德昇進此名第六善現行中善知識以般若波羅蜜為主餘九為伴若約智門中諸位同治若約位門中治隨行寂用不自在障令隨行成就寂靜身語意行純清淨故第二推德昇進分中從如諸菩薩已下至辭退而去有九行半經約分四門一推德昇進二示善知識所居方所及所居之城名多羅幢三舉其王名無厭足四敬禮辭去城名多羅幢者此云明淨約化主立名以第七無著行中以出世間明淨智慧善入世間作慈悲主善知諸根化身同事不妄接生故王名無厭足者利生無厭故因行成名餘如文自具。
　　第七多羅幢城無厭足王主無著行。
　　【經】爾時善財童子憶念思惟善知識教念善知識能攝受我能守護我令我於阿耨多羅三藐三菩提無有退轉如是思惟生歡喜心淨信心廣大心怡暢心踊躍心欣慶心勝妙心寂靜心莊嚴心無著心無礙心平等心自在心住法心徧往佛剎心見佛莊嚴心不捨十力心漸次遊行經歷國土村邑聚落至多羅幢城問無厭足王所在之處諸人答言此王今者在於正殿坐師子座宣布法化調御眾生可治者治可攝者攝罰其罪惡決其諍訟撫其孤弱皆令永斷殺盜邪婬亦令禁止妄言兩舌惡口綺語又使遠離貪瞋邪見時善財童子依眾人語尋即往詣遙見彼王坐那羅延金剛之座阿僧祇寶以為其足無量寶像以為莊嚴金繩為網彌覆其上如意摩尼以為寶冠莊嚴其首閻浮檀金以為半月莊嚴其額帝青摩尼以為耳璫相對垂下無價摩尼以為纓絡莊嚴其頸天妙摩尼以為印釧莊嚴其臂閻浮檀金以為其蓋眾寶間錯以為輪輻大瑠璃寶以為其竿光味摩尼以為其臍雜寶為鈴恒出妙音放大光明周徧十方如是寶蓋而覆其上阿那羅王有大力勢能伏他眾無能與敵以離垢繒而繫其頂十千大臣前後圍遶共理王事其前復有十萬猛卒形貌醜惡衣服褊陋執持器仗攘臂瞋目眾生見者無不恐怖無量眾生犯王教敕或盜他物或害他命或侵他妻或生邪見或起瞋恨或懷貪嫉作如是等種種惡業身被五縛將詣王所隨其所犯而治罰之或斷手足或截耳鼻或挑其目或斬其首或剝其皮或解其體或以湯煑或以火焚或驅上高山推令墮落有如是等無量楚毒發聲號叫譬如眾合大地獄中善財見已作如是念我為利益一切眾生求菩薩行修菩薩道今者此王滅諸善法作大罪業逼惱眾生乃至斷命曾不顧懼未來惡道云何於此而欲求法發大悲心救護眾生作是念時空中有天而告之言善男子汝當憶念普眼長者善知識教善財仰視而白之曰我常憶念初不敢忘天曰善男子汝莫厭離善知識語善知識者能引導汝至無險難安隱之處善男子菩薩善巧方便智不可思議攝受眾生智不可思議護念眾生智不可思議成熟眾生智不可思議守護眾生智不可思議度脫眾生智不可思議調伏眾生智不可思議時善財童子聞此語已即詣王所頂禮其足白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能教誨願為我說時阿那羅王理王事已執善財手將入宮中命之同坐告言善男子汝應觀我所住宮殿善財如語即徧觀察見其宮殿廣大無比皆以妙寶之所合成七寶為牆周帀圍遶百千眾寶以為樓閣種種莊嚴悉皆妙好不思議摩尼寶網羅覆其上十億侍女端正殊絕威儀進止皆悉可觀凡所施為無非巧妙先起後臥耎意承旨時阿那羅王告善財言善男子於意云何我若實作如是惡業云何而得如是果報如是色身如是眷屬如是富贍如是自在善男子我得菩薩如幻解脫善男子我此國土所有眾生多行殺盜乃至邪見作餘方便不能令其捨離惡業善男子我為調伏彼眾生故化作惡人造諸罪業受種種苦令其一切作惡眾生見是事已心生惶怖心生厭離心生怯弱斷其所作一切惡業發阿耨多羅三藐三菩提意善男子我以如是巧方便故令諸眾生捨十惡業住十善道究竟快樂究竟安隱究竟住於一切智地善男子我身語意未曾惱害於一眾生善男子如我心者寧於未來受無間苦終不發生一念之意與一蚊一蟻而作苦事況復人耶人是福田能生一切諸善法故善男子我唯得此如幻解脫如諸菩薩摩訶薩得無生忍知諸有趣悉皆如幻菩薩諸行悉皆如化一切世間悉皆如影一切諸法悉皆如夢入真實相無礙法門修行帝網一切諸行以無礙智行於境界普入一切平等三昧於陀羅尼已得自在而我云何能知能說彼功德行善男子於此南方有城名妙光王名大光汝詣彼問菩薩云何學菩薩行修菩薩道時善財童子頂禮王足遶無數帀辭退而去。
　　【論】第一正入當位門中從爾時善財童子已下至我唯得此如幻解脫此一段經約分十四門一正念善知識昇進二往多羅城三問眾人其王所在四眾人答言今在正殿五善財往詣遙見彼王處那羅延金剛之座六見王報嚴身殿皆是眾寶七見王苦具罰惡痛切難當八善財心生疑惑九空中天告用善知識言令除疑惑十善財疑除往詣王所頂禮正申所求十一其王執善財手將入宮中令觀報境十二其王舉如幻解脫門化現其身自作惡業受種種苦令實眾生心生惶怖起諸善根發菩提心十三其王自申所行常於身口意乃至一蚊一蟻不生苦害之心況復人耶十四推德昇進阿那羅王者此云無厭足也如十住第七住慈悲位以休捨優婆夷表之此十行第七慈悲行以無厭足王表之以明治惡人之行自化作惡自苦治之令實眾生厭世修德成菩提道第七迴向以觀世音主之第七遠行地中以夜天名開敷樹華主之如是皆是隨位成就慈悲之別名自餘如經具明此是第七無著行善知識以方便波羅蜜為主餘九為伴約智門中諸位通治約位門中以治處生死中染淨二行不自在令得住生死中大智大悲得自在故第二推德昇進中從諸菩薩已下至辭退而去有八行半經約分四門一推德昇進二示善知識方處及所居之城名為妙光三舉善知識王名大光四頂禮辭去經云城名妙光者此同第八住第八地無功智慧妙用是本位之中差別智滿王名大光者名根本智自餘如文自具。

　　大方廣佛新華嚴經合論卷第九十八


　　音切


雉
　　(直爾切)。

堞
　　(徒協切)。

蚊
　　(無分切)。

蟻
　　(禺紀切)。

[邱-丘+(厂@(田/坴))]
　　(直連切)。

攘
　　(如羊切)。
　　大方廣佛新華嚴經合論卷第九十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十二

　　【論】第八妙光城大光王主難得行。
　　【經】爾時善財童子一心正念彼王所得幻智法門思惟彼王如幻解脫觀察彼王如幻法性發如幻願淨如幻法普於一切如幻三世起於種種如幻變化如是思惟漸次遊行或至人間城邑聚落或經曠野巖谷險難無有疲懈未曾休息然後乃至妙光大城而問人言妙光大城在於何所人咸報言妙光城者今此城是是大光王之所住處時善財童子歡喜踊躍作如是念我善知識在此城中我今必當親得奉見聞諸菩薩所行之行聞諸菩薩出要之門聞諸菩薩所證之法聞諸菩薩不思議功德聞諸菩薩不思議自在聞諸菩薩不思議平等聞諸菩薩不思議勇猛聞諸菩薩不思議境界廣大清淨作是念已入妙光城見此大城以金銀瑠璃頗棃真珠硨磲瑪瑙七寶所成七寶深壍七重圍遶八功德水盈滿其中底布金沙優鉢羅華波頭摩華拘物頭華芬陀利華徧布其上寶多羅樹七重行列七種金剛以為其垣各各圍遶所謂師子光明金剛垣無能超勝金剛垣不可沮壞金剛垣不可毀缺金剛垣堅固無礙金剛垣勝妙網藏金剛垣離塵清淨金剛垣悉以無數摩尼妙寶間錯莊嚴種種眾寶而為埤堄其城縱廣一十由旬周迴八方面開八門皆以七寶周徧嚴飾毗瑠璃寶以為其地種種莊嚴甚可愛樂其城之內十億衢道一一道間皆有無量萬億眾生於中止住有無數閻浮檀金樓閣毗瑠璃摩尼網羅覆其上無數銀樓閣赤真珠摩尼網羅覆其上無數毗瑠璃樓閣妙藏摩尼網羅覆其上無數頗棃樓閣無垢藏摩尼王網羅覆其上無數光照世間摩尼寶樓閣日藏摩尼王網羅覆其上無數帝青摩尼寶樓閣妙光摩尼王網羅覆其上無數眾生海摩尼王樓閣燄光明摩尼王網羅覆其上無數金剛寶樓閣無能勝幢摩尼王網羅覆其上無數黑栴檀樓閣天曼陀羅華網羅覆其上無數無等香王樓閣種種華網羅覆其上其城復有無數摩尼網無數寶鈴網無數天香網無數天華網無數寶形像網無數寶衣帳無數寶蓋帳無數寶樓閣帳無數寶華鬘帳之所彌覆處處建立寶蓋幢幡當此城中有一樓閣名正法藏阿僧祇寶以為莊嚴光明赫弈最勝無比眾生見者心無厭足彼大光王常處其中爾時善財童子於此一切珍寶妙物乃至男女六塵境界皆無愛著但正思惟究竟之法一心願樂見善知識漸次遊行見大光王去於所住樓閣不遠四衢道中坐如意摩尼寶蓮華藏廣大莊嚴師子之座紺瑠璃寶以為其足金繒為帳眾寶為網上妙天衣以為茵蓐其王於上結跏趺坐二十八種大人之相八十隨好而以嚴身如真金山光色熾盛如淨空日威光赫弈如盛滿月見者清涼如梵天王處於梵眾亦如大海功德法寶無有邊際亦如雪山相好樹林以為嚴飾亦如大雲能震法雷啟悟羣品亦如虗空顯現種種法門星像如須彌山四色普現眾生心海亦如寶洲種種智寶充滿其中於王座前有金銀瑠璃摩尼真珠珊瑚琥珀珂貝璧玉諸珍寶聚衣服纓絡及諸飲食無量無邊種種充滿復見無量百千萬億上妙寶車百千萬億諸天妓樂百千萬億天諸妙香百千萬億病緣湯藥資生之具如是一切悉皆珍好無量乳牛蹄角金色無量千億端正女人上妙栴檀以塗其體天衣纓絡種種莊嚴六十四能靡不該練世情禮則悉皆善解隨眾生心而以給施城邑聚落四衢道側悉置一切資生之具一一道傍皆有二十億菩薩以此諸物給施眾生為欲普攝眾生故為令眾生歡喜故為令眾生踊躍故為令眾生心淨故為令眾生清涼故為滅眾生煩惱故為令眾生知一切義理故為令眾生入一切智道故為令眾生捨怨敵心故為令眾生離身語惡故為令眾生拔諸邪見故為令眾生淨諸業道故時善財童子五體投地頂禮其足恭敬右遶經無量帀合掌而住白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說時王告言善男子我淨修菩薩大慈幢行我滿足菩薩大慈幢行善男子我於無量百千萬億乃至不可說不可說佛所問難此法思惟觀察修習莊嚴善男子我以此法為王以此法教敕以此法攝受以此法隨逐世間以此法引導眾生以此法令眾生修行以此法令眾生趣入以此法與眾生方便以此法令眾生熏習以此法令眾生起行以此法令眾生安住思惟諸法自性以此法令眾生安住慈心以慈為主具足慈力如是令住利益心安樂心哀愍心攝受心守護眾生不捨離心拔眾生苦無休息心我以此法令一切眾生畢竟快樂恒自悅豫身無諸苦心得清涼斷生死愛樂正法樂滌煩惱垢破惡業障絕生死流入真法海斷諸有趣求一切智淨諸心海生不壞信善男子我已住此大慈幢行能以正法教化世間善男子我國土中一切眾生皆於我所無有恐怖善男子若有眾生貧窮困乏來至我所而有求索我開庫藏恣其所取而語之言莫造諸惡莫害眾生莫起諸見莫生執著汝等貧乏若有所須當來我所及四衢道一切諸物種種具足隨意而取勿生疑難善男子此妙光城所住眾生皆是菩薩發大乘意隨心所欲所見不同或見此城其量狹小或見此城其量廣大或見土沙以為其地或見眾寶而以莊嚴或見聚土以為垣牆或見寶牆周帀圍遶或見其地多諸瓦石高下不平或見無量大摩尼寶間錯莊嚴平垣如掌或見屋宅土木所成或見殿堂及諸樓閣階墀窗闥軒檻戶牖如是一切無非妙寶善男子若有眾生其心清淨曾種善根供養諸佛發心趣向一切智道以一切智為究竟處及我昔時修菩薩行曾所攝受則見此城眾寶嚴淨餘皆見穢善男子此國土中一切眾生五濁世時樂作諸惡我心哀愍而欲救護入於菩薩大慈為首隨順世間三昧之門入此三昧時彼諸眾生所有怖畏心惱害心怨敵心諍論心如是諸心悉自消滅何以故入於菩薩大慈為首順世三昧法如是故善男子且待須臾自當現見時大光王即入此定其城內外六種震動諸寶地寶牆寶堂寶殿臺觀樓閣階砌戶牗如是一切咸出妙音悉向於王曲躬敬禮妙光城內所有居人靡不同時歡喜踊躍俱向王所舉身投地村營城邑一切人眾咸來見王歡喜敬禮近王所住鳥獸之屬互相瞻視起慈悲心咸向王前恭敬禮拜一切山原及諸草樹莫不迴轉向王敬禮陂池泉井及以河海悉皆騰溢流注王前十千龍王起大香雲激電震雷注微細雨有十千天王所謂忉利天王夜摩天王兜率陀天王善變化天王他化自在天王如是等而為上首於虗空中作眾妓樂無數天女歌詠讚歎雨無數華雲無數香雲無數寶鬘雲無數寶衣雲無數寶蓋雲無數寶幢雲無數寶幡雲於虗空中而為莊嚴供養其王伊羅婆拏大象王以自在力於虗空中敷布無數大寶蓮華垂無數寶纓絡無數寶繒帶無數寶鬘無數寶嚴具無數寶華無數寶香種種奇妙以為嚴飾無數婇女種種歌讚閻浮提內復有無量百千萬億諸羅剎王諸夜叉王鳩槃荼王毗舍闍王或住大海或居陸地飲血噉肉殘害眾生皆起慈心願行利益明識後世不造諸惡恭敬合掌頂禮於王如閻浮提餘三天下乃至三千大千世界乃至十方百千萬億那由他世界中所有一切毒惡眾生悉亦如是時大光王從三昧起告善財言善男子我唯知此菩薩大慈為首隨順世間三昧門如諸菩薩摩訶薩為高蓋慈心普蔭諸眾生故為修行下中上行悉等行故為大地能以慈心任持一切諸眾生故為滿月福德光明於世間中平等現故為淨日以智光明照耀一切所知境故為明燈能破一切眾生心中諸黑闇故為水清珠能清一切眾生心中諂誑濁故為如意寶悉能滿足一切眾生心所願故為大風速令眾生修習三昧入一切智大城中故而我云何能知其行能說其德能稱量彼福德大山能瞻仰彼功德眾星能觀察彼大願風輪能趣入彼甚深法門能顯示彼莊嚴大海能闡明彼普賢行門能開示彼諸三昧窟能讚歎彼大慈悲雲善男子於此南方有一王都名曰安住有優婆夷名曰不動汝詣彼問菩薩云何學菩薩行修菩薩道時善財童子頂禮王足遶無數帀殷勤瞻仰辭退而去。
　　【論】第一正入當位法門中從爾時善財童子已下至我唯知此菩薩大慈為首隨順世間三昧門於此一段經約分為十五門一念善知識教思惟昇進二漸次遊行人間城邑三然後乃至妙光大城四問人求覓所居人咸報言今此城是五善財得聞城所居住處歡喜踊躍六明善財入妙光大城所見依果報境眾寶莊嚴七明善財見如上妙境及男女諸六塵境界皆無愛著但一心思惟究竟之法八漸次遊行見大光王所住之處九見王依正二報身座莊嚴十善財五體投地頂禮其足十一正申所求十二王告善財所行之行名菩薩大慈幢行十三妙光城隨心所見淨穢不同十四王入大慈為首隨順世間三昧門時所有報嚴寶地宮殿皆六震動樹林低首泉涌歸王萬姓天人龍神恭敬夜叉羅剎咸起慈心八部諸王無不頂敬皆生歡喜發起善根以此大慈為首三昧之力法如是故十五推德令善財昇進隨文釋義者漸次遊行或至人間城邑聚落曠野巖谷然後乃至妙光大城者明周巡觀照治前位中智劣大悲不圓滿習治令智悲均平智悲自在方至第八無功妙用之行城故問眾人言妙光城今在何處者明以觀照之力智悲齊等猶不自識是故須問舊住之人表無功之位智悲難會眾人咸報言妙光城者今此城是是大光王之所住處者明善財契會智悲自在如王之門善財歡喜者入法樂也作如是念已下自念必當更聞勝法菩薩所行作如是十種念已入妙光城明以前第七行中修世間慈悲之行入第八無功智之城名入妙光城為明達智朗然大慈增廣已下入城所見寶嚴地樹宮閣臺觀池沼等皆明入此行門約智悲報生一不虗來皆以慈宮智殿悲觀樓種種智閣法性行華七菩提壍八正道水隨菩提行樹防護一切眾生身口意業以為垣牆一如十迴向初配當埤堄者是垣上傾看之孔也皆以寶嚴此七重以七菩提行之所報成舉七數倣此其城縱廣一十由旬由旬者若約佛本行集經第十二云以七微塵成一窗牖塵七窗牖塵成一兔毫頭塵七兔毫頭塵成一羊毛頭塵七羊毛頭塵成一牛毛頭塵七牛毛頭塵成一蟣七蟣成一虱七虱成一芥子七芥子成一大麥七大麥成一指節七指節成半尺二半尺成一肘四肘成一弓五弓成一丈二十丈名一息八十息成一俱盧舍八俱盧舍成一由旬計此方尺量二里餘八十步當一俱盧舍八俱盧舍為一由旬一由旬合有一十七里其城一十由旬者合東西南北一百七十里若准其城內有十億衢道一一道間皆有無量萬億眾生於中止住者即非是此世間小由旬量之所能容即是以根本智為大城一即十故體用徹也差別智為衢道十智之中一中有一億同別之用乃至無盡八正道為八門四八三十二明十波羅蜜七覺分八正道分共為進修十住十行十迴向和合圓融智悲二行令使自在號根本智曰大光之王隨諸眾生根品上中下見名妙光大城廣狹不同淨穢差別所有眾寶莊嚴城及地樹宮殿總約智悲報生如文自具此城有一樓閣名正法藏大光王常處其中者此是差別智之報境根本智自在王常處其中善財見大光王去所住樓閣不遠於四衢道中坐如意摩尼寶蓮華藏廣大莊嚴師子之座者此明四智四無量四攝法引接眾生為四衢以南北東西通過大道名為四衢此一四衢攝多道路乃至百千總以此一四衢收故以隨意接生皆令無垢故以如意離垢寶以為其座以行無染故號蓮華瑠璃為座足者明智隨萬行明淨無障金繒為帳表智隨慈含育眾生寶網以約妙說教網報生也天衣以為茵蓐者以智無依為座體茵蓐者有文綵蓐也以智無依具足四無礙辯之文章引接眾生故其王於上結跏趺坐者智悲二業交徹自在二十八種大人之相者明此十住十行二位智悲已修猶有十迴向未滿以此未具三十二相明以三賢位極方成轉輪王之三十二相故此約智境不動念而和會諸位同異總別之義也必不得作如情延促量也即全虧經意設此經教金輪王即如隨好光明功德品中所說金網轉輪王此轉輪王於百千億那由他佛剎微塵數世界中教化眾生此王放摩尼髻中清淨光明若有眾生遇斯光者皆得菩薩十地位成無量智慧光明得十種清淨眼十種清淨意八十隨好者以隨好上界梵天王同得是世間好故非同三賢位滿三十二相八十種好如頂生王等是轉輪王以凌帝釋便失神通仍居退墜此是三乘中一四天下小金輪王也亦有三十二相八十種好皆具福相就中不同如此十行中大光王是人王攝化境界周滿十方百千萬億那由他世界悉皆化現普資引接故如三乘中金輪王但化四天下人不及諸天此十行中第八難得行為人王攝化十方無邊境界及上界天王人天六道無不徧攝故以得佛智故已下歎王福智二業如文具明經云亦如虗空顯現種種法門星象者明主方神以方隅成法即八卦九宮是也上方乾象其中二十八宿及十二時支干及日月五星諸列宿等皆有法則其世人王法之以施德令佛以取之用表說法自餘如文自具其王座前種種珍寶周滿衢路者是王所施之物如經廣明其王身如金山者應真色也以淨智內明行慈祐物之所感也端正女人皆具六十四能未詳我淨修菩薩大慈幢行者明從十行之初至第六行修行出世智慧之門從第七行至此第八行前修處世慈悲起智之行至此第八行處世無功用智現前常以大慈悲為首智隨破惑名之為幢從此已去至於第十行中徧行外道以大慈悲行乃至九十六種外道身我皆為之接諸邪見是一終行滿故淨名經云彼外道六師所墮汝亦隨墮乃可取食王言我於無量百千佛所問難此法思惟觀察修習莊嚴者意斷善財疑也前十住中第八童真住見毗目多羅仙人亦五體投地於此第八行中見大光王亦五體投地者何也意明此位修悲至智總五位通該以表智悲普徧故以此表之但五位中第八位皆明菩薩行圓從此第八位已去皆修如來十種力用自在以五位中第十位皆是智波羅蜜為主餘九為伴故從此已去後位任運自成其大光王入菩薩大慈為首三昧顯所行慈心業用饒益自在令後學者倣之以明無依之智入等眾生心與之同體無有別性有情無情皆悉同體入此三昧所感業故令一切眾生及以樹林涌泉悉皆歸流悉皆低枝悉皆稽首夜叉羅剎悉皆息惡以明智隨一切眾生皆與同其業用一性無二如世間帝王有慈悲於人龍神順伏鳳集鱗翔何況人焉而不歸仰況此大光王智徹真源行齊法界慈心為首神會含靈與眾物而同光為萬有之根本如摩尼寶與物同色而本色不違如聖智無心以萬物心為心而物無違也明同體大慈悲心與物同用對現色身而令發明故山原及諸草樹無不迴轉向王禮敬陂池泉井及以河海悉皆騰溢流注王前者以智境大慈法合如此若眾生情識所變之境即眾生不能為之如蓮華藏世界中境界盡作佛事以是智境非情所為故聖者以智歸情令有情眾生報得無情草木山泉河海悉皆隨智迴轉以末為本故如世間有至孝於心冰池涌魚冬竹抽筍尚自如斯況真智從慈者歟此第八行中明智從悲行用故以是列眾之中先標十千龍王以為眾首者表智恒遊空垂慈雨法以龍遊空興雲注雨表之次如天王自在已下諸眾皆明以大慈為首三昧業用所招之眾如文具明從頂禮於王已下有四行半經明攝化廣狹及推德善財昇進此是第八難得行善知識以願波羅蜜為主餘九為伴約智門中諸位通治約位門中治第八行中智悲不自在障令得自在大慈為首智為先導已前以慈修智已後第九第十二位以智行悲前十住中亦如是後十迴向十地亦倣此意明以無功之智用成慈悲等眾生之業用無自功可成如來十力四無畏任運自至第二推德昇進中從如諸菩薩已下至辭退而去可有十六行經約分五門一推德於先令善財昇進二示善知識方所三舉善知識所居城名是王所都名安住四舉善知識名有優婆夷名為不動五致敬辭退而去隨文釋義者有一王都者明此位是第九法王子菩薩所居故號王都凡五位中第九位皆是法王子位得說法自在優婆夷者是清信士女也年已長大二十已上不嫁自居修德離俗無染清潔號優婆夷名不動者明此女人自發心來經閻浮提微塵數劫所生之中於世五欲及以瞋恨更無所動名為不動。
　　第九安住王都不動優婆夷主善法行。
　　【經】爾時善財童子出妙光城遊行道路正念思惟大光王教憶念菩薩大慈幢行門思惟菩薩隨順世間三昧光明門增長彼不思議願福德自在力堅固彼不思議成熟眾生智觀察彼不思議不共受用大威德憶念彼不思議差別相思惟彼不思議清淨眷屬思惟彼不思議所作業生歡喜心生淨信心生猛利心生欣悅心生踊躍心生慶幸心生無濁心生清淨心生堅固心生廣大心生無盡心如是思惟悲泣流淚念善知識寔為希有出生一切諸功德處出生一切諸菩薩行出生一切菩薩淨念出生一切陀羅尼輪出生一切三昧光明出生一切諸佛知見普雨一切諸佛法雨顯示一切菩薩願門出生難思智慧光明增長一切菩薩根芽又作是念善知識者能普救護一切惡道能普演說諸平等法能普顯示諸夷險道能普開闡大乘奧義能普勸修普賢諸行能普引到一切智城能普令入法界大海能普令見三世法海能普授與眾聖道場能普增長一切白法善財童子如是悲哀思念之時彼常隨逐覺悟菩薩如來使天於虗空中而告之言善男子其有修行善知識教諸佛世尊悉皆歡喜其有隨順善知識語則得近於一切智地其有能於善知識語無疑惑者則常值遇一切善友其有發心願常不離善知識者則得具足一切義利善男子汝可往詣安住王都即當得見不動優婆夷大善知識時善財童子從彼三昧智光明起漸次遊行至安住城周徧推求不動優婆夷今在何所無量人眾咸告之言善男子不動優婆夷身是童女在其家內父母守護與自親屬無量人眾演說妙法善財童子聞是語已其心歡喜如見父母即詣不動優婆夷舍入其宅內見彼堂宇金色光明普皆照耀遇斯光者身意清涼善財童子光明觸身即時獲得五百三昧門所謂了一切希有相三昧門入寂靜三昧門遠離一切世間三昧門普眼捨得三昧門如來藏三昧門得如是等五百三昧門以此三昧門故身心柔輭如七日胎又聞妙香非諸天龍乾闥婆等人與非人之所能有善財童子前詣其所恭敬合掌一心觀察見其形色端正殊妙十方世界一切女人無有能及況其過者唯除如來及以一切灌頂菩薩口出妙香宮殿莊嚴并其眷屬悉無與等況復過者十方世界一切眾生無有於此優婆夷所起染著心若得暫見所有煩惱悉自消滅譬如百萬大梵天王決定不生欲界煩惱其有見此優婆夷者所有煩惱應知亦然十方眾生觀此女人皆無厭足唯除具足大智慧者爾時善財童子曲躬合掌正念觀察見此女人其身自在不可思議色相顏容世無與等光明洞徹物無能障普為眾生而作利益其身毛孔恒出妙香眷屬無邊宮殿第一功德深廣莫知涯際心生歡喜以頌讚曰。
　　守護清淨戒　　修行廣大忍　　精進不退轉　　光明照世間
　　爾時善財童子說此頌已白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說時不動優婆夷以菩薩柔輭語悅意語慰喻善財而告之言善哉善哉善男子汝已能發阿耨多羅三藐三菩提心善男子我得菩薩難摧伏智慧藏解脫門我得菩薩堅固受持行門我得菩薩一切法平等地總持門我得菩薩照明一切法辯才門我得菩薩求一切法無疲厭三昧門善財童子言聖者菩薩難摧伏智慧藏解脫門乃至求一切法無疲厭三昧門境界云何童女言善男子此處難知善財白言唯願聖者承佛神力為我宣說我當因善知識能信能受能知能了趣入觀察修習隨順離諸分別究竟平等優婆夷言善男子過去世中有劫名離垢佛號脩臂時有國王名曰電授唯有一女即我身是我於夜分廢音樂時父母兄弟悉已眠寢五百童女亦皆昏寐我於樓上仰觀星宿於虗空中見彼如來如寶山王無量無邊天龍八部諸菩薩眾所共圍遶佛身普放大光明網周徧十方無所障礙佛身毛孔皆出妙香我聞是香身體柔輭心生歡喜便從樓下至於地上合十指爪頂禮於佛又觀彼佛不見頂相觀身左右莫知邊際思惟彼佛諸相隨好無有厭足竊自念言此佛世尊作何等業獲於如是上妙之身相好圓滿光明具足眷屬成就宮殿嚴好福德智慧悉皆清淨總持三昧不可思議神通自在辯才無礙善男子爾時如來知我心念即告我言汝應發不可壞心滅諸煩惱應發無能勝心破諸取著應發無退怯心入深法門應發能堪耐心救惡眾生應發無迷惑心普於一切諸趣受生應發無厭足心求見諸佛無有休息應發無知足心悉受一切如來法雨應發正思惟心普生一切佛法光明應發大住持心普轉一切諸佛法輪應發廣流通心隨眾生欲施其法寶善男子我於彼佛所聞如是法求一切智求佛十力求佛辯才求佛光明求佛色身求佛相好求佛眾會求佛國土求佛威儀求佛壽命發是心已其心堅固猶如金剛一切煩惱及以二乘悉不能壞善男子我發是心已來經閻浮提微塵數劫尚不生於念欲之心況行其事爾所劫中於自親屬不起瞋心況他眾生爾所劫中於其自身不生我見況於眾具而計我所爾所劫中死時生時及住胎藏未曾迷惑起眾生想及無記心況於餘時爾所劫中乃至夢中隨見一佛未曾忘失何況菩薩十眼所見爾所劫中受持一切如來正法未曾忘失一文一句乃至世俗所有言辭尚不忘失何況如來金口所說爾所劫中受持一切如來法海一文一句無不思惟無不觀察乃至一切世俗之法亦復如是爾所劫中受持如是一切法海未曾於一法中不得三昧乃至世間技術之法一一法中悉亦如是爾所劫中住持一切如來法輪隨所住持未曾廢捨一文一句乃至不曾生於世智唯除為欲調眾生故爾所劫中見諸佛海未曾於一佛所不得成就清淨大願乃至於諸化佛之所悉亦如是爾所劫中見諸菩薩修行妙行無有一行我不成就爾所劫中所有眾生無一眾生我不勸發阿耨多羅三藐三菩提心未曾勸一眾生發於聲聞辟支佛意爾所劫中於一切佛法乃至一文一句不生疑惑不生二想不生分別想不生種種想不生執著想不生勝劣想不生愛憎想善男子我從是來常見諸佛常見菩薩常見真寔善知識常聞諸佛願常聞菩薩行常聞菩薩波羅蜜門常聞菩薩地智光明門常聞菩薩無盡藏門常聞入無邊世界網門常聞出生無邊眾生界因門常以清淨智慧光明除滅一切眾生煩惱常以智慧生長一切眾生善根常隨一切眾生所樂示現其身常以清淨上妙言音開悟法界一切眾生善男子我得菩薩求一切法無厭足莊嚴門我得一切法平等地總持門現不思議自在神變汝欲見不善財言唯我心願見爾時不動優婆夷坐於龍藏師子之座入求一切法無厭足莊嚴三昧門不空輪莊嚴三昧門十力智輪現前三昧門佛種無盡藏三昧門入如是等一萬三昧門入此三昧門時十方各有不可說佛剎微塵數世界六種震動皆悉清淨瑠璃所成一一世界中有百億四天下百億如來或住兜率天乃至般涅槃一一如來放光明網周徧法界道場眾會清淨圍遶轉妙法輪開悟羣生時不動優婆夷從三昧起告善財言善男子汝見此不善財言唯我皆已見優婆夷言善男子我唯得此求一切法無厭足三昧光明為一切眾生說微妙法皆令歡喜如諸菩薩摩訶薩如金翅鳥遊行虗空無所障礙能入一切眾生大海見有善根已成熟者便即執取置菩提岸又如商客入大寶洲採求如來十力智寶又如漁師持正法網入生死海於愛水中漉諸眾生如阿脩羅王能徧[打-丁+毛]動三有大城諸煩惱海又如日輪出現虗空照愛水泥令其乾竭又如滿月出現虗空令可化者心華開敷又如大地普皆平等無量眾生於中止住增長一切善法根芽又如大風所向無礙能拔一切諸見大樹如轉輪王遊行世間以四攝事攝諸眾生而我云何能知能說彼功德行善男子於此南方有一大城名無量都薩羅其中有一出家外道名曰徧行汝往彼問菩薩云何學菩薩行修菩薩道時善財童子頂禮其足遶無量帀殷勤瞻仰辭退而去。

　　大方廣佛新華嚴經合論卷第九十九


　　音切


埤
　　(頻支切)。

堄
　　(研禮切)。

噉
　　(徒敢切)。

菟
　　(他故切)。

虱
　　(瑟音)。

蟣
　　(居豈切)。

[打-丁+毛]
　　(莫報切)。
　　大方廣佛新華嚴經合論卷第一百

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十三

　　【論】第一正入當位法門於此段中從爾時已下至我唯得此求一切法無厭足三昧光明為一切眾生說微妙法皆令歡喜於此段中約分十七門一念善知識教思惟昇進二如是思惟善知識眾善深恩悲泣流淚三善財童子如是悲哀思念之時有隨逐覺悟菩薩如來使天於虗空中便加勸譽令往安住王都四從彼智光明三昧起漸次遊行至安住城五周徧推求不動優婆夷六眾人咸告之言此是童女在其家內父母守護七善財聞已往詣不動優婆夷所入其宅內見其依報所居八蒙堂宇光照其身得五百三昧門九次觀正報身相殊勝十明善財說頌歎德正申所求十一優婆夷正說自行之法十二善財所請三昧境界云何十三優婆夷自說自行本因發起時劫緣起十四正說空中佛為說法十五自說發心已來經閻浮提微塵數劫於爾所劫中修世間出世間一切眾技藝法未曾廢捨一文一句十六優婆夷問善財欲得見菩薩求一切法無厭足莊嚴門不善財答云欲見十七優婆夷入此三昧不可說佛剎微塵數世界六種震動悉皆清淨瑠璃所成至善財言己見已下推德昇進隨文釋義者問曰何故此位念善知識悲泣流淚何意答曰為明從智修悲滿佛十力故又問此位善知識何故為女答曰如下文云過去有佛號曰脩臂脩者長也明引接義表此從無功之智以願波羅蜜行慈接引一切眾生故王名電授者是智也為明智能破迷見道速疾如電光也唯有一女者慈悲也明第六行至第七行以悲修智自第八行已去以智修慈悲故故以王女表之是童女者第八住第八行已前慈位猶有染習此第九住第九行從智起悲無有染習故故以童女表之在家父母守護者以方便為父智度為母以守護慈心為女無染障故淨習障至十一地方無如十定品中灌頂菩薩猶三求推覓不見普賢者其樣式是也善男子我得菩薩摧伏智慧藏解脫門者明第九法師行中善摧邪論世無當者已入如是十力智分故如下文云我於彼佛所聞如是法求一切智求佛十力求佛辯才又以法師位中表行素潔清高慈悲和悅謙下無慢以女表之非即女也善財入其宅內見彼堂宇金色光明普皆照耀者明此第九法師位悲室教光所燭故觸善財身即得五百三昧門者意有五門一了相本淨自體光明二達心境無依不居空有性自寂靜三如是三昧能於世間無所染著四以普眼捨得三昧者明智眼無依名之為捨善知萬有名之為得五如來藏三昧門者明一智之內含容萬德舉此五數以明五百都含五位五百法門善財入此三昧如七日胎者同此位中以智入慈柔和適悅也一切眾生見此女人皆無染著心一切煩惱自然消滅者明智相福資仁慈端正無染愛業以受其身所生其身無有婬相天人恭敬見者惑亡善財以一行頌歎此女人修戒忍精進三種行得光明照世間身如經具明以優婆夷入定顯求一切法無厭三昧門令善財見如文具明以不空輪三昧者須學世間出世間皆具足故十力智輪三昧者會佛差別智輪滿故佛種無盡藏三昧門者智無不含化無斷絕故此三三昧是總一萬三昧是別明一多相容自在入因陀羅網教門已下推德昇進於此中是第九善法行中善知識以力波羅蜜為主餘九為伴約智門中諸位通治約位門中治說法不自在障令得自在第二推德昇進中從如諸菩薩已下至辭退而去有十五行半經於中約分四門一推德令善財昇進二示善友方所及舉城名名都薩羅三舉善友之名行為出家外道名為徧行四禮敬辭去隨文釋義者城名無量都薩羅都云喜樂薩羅云出生謂此城出生無量喜樂等事表此善知識智度圓滿行同十地已終佛果徧行諸行宜應所見普現其身同彼堂門接生利俗皆令歡喜故城名出生無量喜樂等事號出家外道名為徧行者智齊佛果名為出家為化邪流示同邪見名為外道益眾生行及以三乘盡同其事名為徧行所行無染者為出家以菩薩行中化邪不化正名為外道處行無染名為出家乃至九十六種外道我皆為之南方義如初釋第十都薩羅城出家徧行外道主真實行。
　　【經】爾時善財童子於不動優婆夷所得聞法已專心憶念所有教誨皆悉信受思惟觀察漸漸遊行經歷國邑至都薩羅城於日沒時入彼城中廛店隣里四衢道側處處尋覓徧行外道城東有山名曰善德善財童子於中夜時見此山頂草樹巖巘光明照耀如日初出見此事已生大歡喜作是念言我必於此見善知識便從城出而登彼山見此外道於其山上平坦之處徐步經行色相圓滿威光照耀大梵天王所不能及十千梵眾之所圍遶往詣其所頭頂禮足遶無量帀於前合掌而作是言聖者我已先發阿耨多羅三藐三菩提心而我未知菩薩云何學菩薩行云何修菩薩道我聞聖者善能教誨願為我說徧行答言善哉善哉善男子我已安住至一切處菩薩行已成就普觀世間三昧門已成就無依無作神通力已成就普門般若波羅蜜善男子我普於世間種種方所種種形貌種種行解種種歿生一切諸趣所謂天趣龍趣夜叉趣乾闥婆阿脩羅迦樓羅緊那羅摩睺羅伽地獄畜生閻羅王界人非人等一切諸趣或住諸見或信二乘或復信樂大乘之道如是一切諸眾生中我以種種方便種種智門而為利益所謂或為演說一切世間種種技藝令得具足一切巧術陀羅尼智或為演說四攝方便令得具足一切智道或為演說諸波羅蜜令其迴向一切智位或為稱讚大菩提心令其不失無上道意或為稱讚諸菩薩行令其滿足淨佛國土度眾生願或為演說造諸惡行受地獄等種種苦報令於惡業深生厭離或為演說供養諸佛種種善根決定獲得一切智果令其發起歡喜之心或為讚說一切如來應正等覺所有功德令樂佛身求一切智或為讚說諸佛威德令其願樂佛不壞身或為讚說佛自在身令求如來無能暎蔽大威德體又善男子此都薩羅城中一切方所一切族類若男若女諸人眾中我皆以方便示同其形隨其所應而為說法諸眾生等悉不能知我是何人從何而至唯令聞者如實修行善男子如於此城利益眾生於閻浮提城邑聚落所有人眾住止之處悉亦如是而為利益善男子閻浮提內九十六眾各起異見而生執著我悉於中方便調伏令其捨離所有諸見如閻浮提餘四天下亦復如是如四天下三千大千世界亦復如是如三千大千世界如是十方無量世界諸眾生海我悉於中隨諸眾生心之所樂以種種方便種種法門現種種色身以種種言音而為說法令得利益善男子我唯知此至一切處菩薩行如諸菩薩摩訶薩身與一切眾生數等得與眾生無差別身以變化身普入諸趣於一切處皆現受生普現一切眾生之前清淨光明徧照世間以無礙願住一切劫得如帝網諸無等行常勤利益一切眾生恒與共居而無所著普於三世悉皆平等以無我智周徧照曜以大悲藏一切觀察而我云何能知能說彼功德行善男子於此南方有一國土名為廣大有鬻香長者名優鉢羅華汝詣彼問菩薩云何學菩薩行修菩薩道時善財童子頂禮其足遶無量帀殷勤瞻仰辭退而去。
　　【論】第一正入當位法門中從爾時善財童子已下至我唯知此至一切處菩薩行總分五門一念善知識思惟昇進二漸次遊行推求善友三見在山上平地經行山頂是智平地是法身表不離法身大智同於邪見四往詣致敬正申所求五徧行善友與善財所行之法隨文釋義者言外道名徧行者菩薩化邪不化正名為外道凡所修進未至究竟一乘法界理智妙行一多同異自在身土交徹十方世界如因陀羅網門皆是外道如是通凡及聖盡以同行方便引之名為徧行外道即如此孔丘老莊之流亦是其類如名潛相隱隨類而行眾生但受其益總不知誰是誰非如是之行常徧十方無時不現如影隨形如響應聲非往來之質以智通萬有常對現色身如下文云我已成就普觀世間三昧門已成就無依作神通力已成就普門般若波羅蜜我普於世間種種方所種種形貌種種行解饒益眾生乃至普徧一切諸趣雖在世間常行利益時諸人眾不知從何而至亦無疑怪不知不覺是何人流有眾生處一切行徧故此是第十真實行善知識以智波羅蜜為主餘九為伴此位治於生死中行不自在障令得自在餘廣意如文前十住是入佛所住法門之樣此十行是普賢行之樣式十地倣此而成十迴向是以此十住十行中和融慈悲願力起智興悲令使不偏修出世涅槃及染淨二障使得常居十方一切生死海中依自體法界佛果普賢大行恒常充滿如因陀羅網境界無礙門故以是安立十迴向門和會智悲世及出世咸使融逆依本自在故使偏修定業求出世者和融無量想念起大智用無定亂故安立十迴向使權學菩薩不一向妄求他方別有佛淨土故安立十迴向使得常居寂定身恒徧滿一切生死攝化眾生故起十迴向使想念十方等一切眾生數受想思惟憶念流注飄動便成智用起十迴向使微小如芥子許福田令徧滿十方充滿法界起十迴向令使世間諸見及微小神通咸成普賢大用起十迴向令使八住八地智增菩薩憶念大願廣利眾生方便起大神通力徧興大利不住淨智中起十迴向令使初始發心菩薩起如來大願具佛功德起十迴向廣如十迴向品說若無此十迴向門一切發心者總住二乘地無有菩薩得成佛道具普賢行也初地菩薩依此三法以殊勝願力發心一依前三法加行昇進至其功畢道滿如初發心以明智不遷時日歲月不遷還如慈氏返指文殊明果不移因也便見自身入普賢身中明普賢行亦不離因內故慈氏云我當來下閻浮提汝與文殊還來見我明來世與今時不移此乃約智實論不同情識妄想虗變生多劫見一乘之行見道在初發心位之初也加行在初發心見諦之後以此果行相資方成萬用自在三乘道前三賢菩薩有漏發心地上方成見道十一地妙覺如來又云三千大千世界為佛報境未通法界無限之境互參無礙門已下推德昇進十迴向位善財童子善知識十迴向位從推德昇進中自如諸菩薩摩訶薩已下至辭退而去皆作五門已下諸位倣此例然一推德令善財昇進二示善知識方處國名廣大三舉善知識名號曰鬻香長者名優鉢羅華四勸善財往問五致敬辭去隨文釋義者歎德中以無礙願住一切劫得如帝網諸無礙行者即是十迴向中願行方便又以善知眾香法門合和香藥以充賣鬻以表迴向和合智悲涅槃染淨想念分別總成一丸戒定慧香解脫知見生死涅槃總別自在如此合香以其眾香合為一丸互相資益皆無自性不失自德同異自在此將賣鬻香長者青蓮華表十迴向和融理智大悲大願萬行總別自在總為一丸義無著故南方義如前十住初釋也國土名廣大者廣興大願起行無邊普接一切羣品故此願是萬行之風令行無邊故又願是智風令一切想念成大智神通自在用故願是開敷一切三昧定風引發滯染淨眾生令無所依得無依智寂用自在徧一切眾生故如十住之首以妙峯山而表無相智慧十行之首以三眼國比丘而表明行出纏十迴向之首以合香長者而表迴向和融智悲萬行涅槃生死此是隨位意趣思之可詳其意此五十三善知識皆是昇進修行意趣甚須知之不妄修學此鬻香是表十迴向以大願和融十住十行中理智慈悲入於生死一切無礙法界門名號青蓮華表行不染生死不染涅槃於二不二而中不汙如青蓮華要以淤泥濁水之中而生不染泥水之性色香第一明菩薩以此大願迴向力故處於生死淤泥之中方始成法界佛果普賢萬行功德果報色香第一餘莫能勝諸華中青蓮華為色香中殊勝如諸行中以十迴向和融生死涅槃智悲萬行為一法界教化一切眾生皆令無苦顯大智香此為殊勝餘別求出世者皆悉不如故以青蓮華合香長者表之令易解故。
　　第三十迴向位十知識第一廣大國鬻香長者主救護一切眾生離眾生相迴向。
　　【經】爾時善財童子因善知識教不顧身命不著財寶不樂人眾不躭五欲不戀眷屬不重王位唯願化度一切眾生唯願嚴淨諸佛國土唯願供養一切諸佛唯願證知諸法實性唯願修集一切菩薩大功德海唯願修行一切功德終無退轉唯願恒於一切劫中以大願力修菩薩行唯願普入一切諸佛眾會道場唯願入一三昧門普現一切三昧門自在神力唯願於佛一毛孔中見一切佛心無厭足唯願得一切法智慧光明能持一切諸佛法藏專求此等一切諸佛菩薩功德漸次遊行至廣大國詣長者所頂禮其足遶無量帀合掌而立白言聖者我已先發阿耨多羅三藐三菩提心欲求一切佛平等智慧欲滿一切佛無量大願欲淨一切佛最上色身欲見一切佛清淨法身欲知一切佛廣大智身欲淨治一切菩薩諸行欲照明一切菩薩三昧欲安住一切菩薩總持欲除滅一切所有障礙欲遊行一切十方世界而未知菩薩云何學菩薩行云何修菩薩道而能出生一切智智長者告言善哉善哉善男子汝乃能發阿耨多羅三藐三菩提心善男子我善別知一切諸香亦知調合一切香法所謂一切香一切燒香一切塗香一切末香亦知如是一切香王所出之處又善了知天香龍香夜叉香乾闥婆香阿脩羅迦樓羅緊那羅摩睺羅伽人非人等所有諸香又善別知治諸病香斷諸惡香生歡喜香增煩惱香滅煩惱香令於有為生樂著香令於有為生厭離香捨諸憍逸香發心念佛香證解法門香聖所受用香一切菩薩差別香一切菩薩地位香如是等香形相生起出現成就清淨安隱方便境界威德業用及以根本如是一切我皆了達善男子人間有香名曰象藏因龍鬥生若燒一丸即起大香雲彌覆王都於七日中雨細香雨若著身者身則金色若著衣服宮殿樓閣亦皆金色若因風吹入宮殿中眾生齅者七日七夜歡喜充滿身心快樂無有諸病不相侵害離諸憂苦不驚不怖不亂不恚慈心相向志意清淨我知是已而為說法令其決定發阿耨多羅三藐三菩提心善男子摩羅耶山出栴檀香名曰牛頭若以塗身設入火坑火不能燒善男子海中有香名無能勝若以塗鼓及諸螺貝其聲發時一切敵軍皆自退散善男子阿那婆達多池邊出沉水香名蓮華藏其香一丸如麻子大若以燒之香氣普熏閻浮提界眾生聞者離一切罪戒品清淨善男子雪山有香名阿盧那若有眾生齅此香者其心決定離諸染著我為說法莫不皆得離垢三昧善男子羅剎界中有香名海藏其香但為轉輪王用若燒一丸而以熏之王及四軍皆騰虗空善男子善法天中有香名淨莊嚴若燒一丸而以熏之普使諸天心念於佛善男子須夜摩天有香名淨藏若燒一丸而以熏之夜摩天眾莫不雲集彼天王所而共聽法善男子兜率天中有香名先陀婆於一生所繫菩薩座前燒其一丸興大香雲徧覆法界普雨一切諸供養具供養一切諸佛菩薩善男子善變化天有香名曰奪意若燒一丸於七日中普雨一切諸莊嚴具善男子我唯知此調和香法如諸菩薩摩訶薩遠離一切諸惡習氣不染世欲永斷煩惱眾魔罥索超諸有趣以智慧香而自莊嚴於諸世間皆無染著具足成就無所著戒淨無著智行無著境於一切處悉無有著其心平等無著無依而我何能知其妙行說其功德顯其所有清淨戒門示其所作無過失業辯其離染身語意行善男子於此南方有一大城名曰樓閣中有船師名婆施羅汝詣彼問菩薩云何學菩薩行修菩薩道時善財童子頂禮其足遶無量帀殷勤瞻仰辭退而去。
　　【論】第一正入當位法門從爾時善財已下至我唯知此調和香法於此段中以立五門餘下諸位亦倣此樣例然一正念善知識教思惟昇進二漸次遊行至長者所三致敬禮足四正申所求五長者說其自行授與善財隨文釋義者從爾時善財童子已下有十願門明入迴向以願和融一切真俗染淨智悲無礙之門漸次遊行者昇進也至廣大國者以願起智興無盡行接引眾生也乃至如十方世界微塵剎中一一塵內有無盡佛法及身行接引眾生一切十方國剎塵中悉皆如是如帝網重重無盡以願行廣大故國名廣大於第四正申所求門中長者答言我善別知一切諸香有二義一實知世間諸香二以香表法一實知諸香者即經所說所知一切香總體燒塗末是別陳香王出處已下是隨生業類所生諸香是已下人間有五種香羅剎中一種香天中有四種香總共有十種香其功能如經自具以將如上諸香表十迴向為明香性無依能發眾善滅一切惡明大願無依能興無量善根故起無量大智之雲雨無量白淨法雨行無量大慈悲行化無量眾生令得滅苦發無上意若無大願不能發起大菩提心設修解脫悉皆二乘人間有香名為象藏此香因龍鬥所生燒之一丸起大香雲彌覆王都於七日中雨細香雨若霑著身身則金色者表如十住位中初發心時以七覺之香起大願雲廣興悲行普覆一切眾生求一切智以止觀龍與十二有支煩惱共鬥徹空無際生智慧火然大智香起慈悲雲雨白法雨眾生霑者即初發心時便成正覺若著衣服宮殿樓閣亦皆金色者明因起大願迴向香所有一切世間忍辱慈悲觀智總會法界自在白淨法故若因風吹入宮殿中眾生齅者七日七夜離諸憂苦不驚不怖不亂不恚慈心相向志意清淨者明轉轉而聞亦皆歡喜發大願門起七覺意我知是已而為說法者明欲勸眾生發無上覺心者要先勸發廣大願迴向起堅誠誓願之心先敷三十七品七覺行華方堪為說至真之道如是勸修萬無失一摩羅耶山者此山在南天竺境摩利伽耶國此國依此山立名此山多出白栴檀香此山出栴檀香名牛頭若以塗身設入火坑火不能燒明治地住以起大願力及迴向力以上上十善法身無性之理以成戒體用塗其身迴向入生死火坑貪瞋愛火不能燒害海中有香名為無能勝若以塗鼓及諸螺貝其聲發時一切敵軍皆自退散者明修行住以法忍成就迴入生死海中教化眾生以忍辱心聞一切善惡聲音鼓惡邪怨敵自然退散阿耨達池邊有沉水香名蓮華藏其香一丸如麻子大若以燒之一丸香氣普熏閻浮提界眾生聞者離一切罪戒品清淨明生貴住達三界業皆無障礙常生佛家無垢清淨此同第四地位得出三界業以本四弘誓願之心迴入生死四流大池中教化一切沉溺生死眾生皆無染著名蓮華藏演微妙法香徧熏十方聞者罪滅戒品清淨雪山有香名阿盧那者是赤色香也堪以染緋若眾生齅此香者其心決定離諸染著者此是具足方便住禪波羅蜜門以大願迴向生死令諸眾生染習禪波羅蜜得入離垢三昧以雪山表是禪定體自白淨無垢體故羅剎界中有香名海藏其香但為輪王所用若燒一丸而以熏之王及四軍皆悉騰空者明表以第六正心住以三空智慧為羅剎迴入生死海以般若輪王燒智慧海藏香熏生死王四種魔皆昇法空已下總表十迴向以十住十行中願行和融生死涅槃真俗二智悲智二門使令自在十地依此而修成就法界自性無作緣起道理以燒香塗香合香以表之令學者易解皆倣此知之若十住十行十地中若無迴向大願力但得二乘之道不可有成佛者故有修行之士大須善得其儀明觀教意總別同異成壞六相從我唯知此調和香法者明調和真俗二諦智悲願行生死涅槃染淨自在之香及以青蓮華名號表之已下推德昇進餘義如文自明二推德令善財昇進中從如諸菩薩已下至辭退而去有十行經分為五門一推德昇進二示善知識方所三舉善知識所居城名樓閣四舉船師名婆施羅五頂禮而去隨文釋義者南方義如初釋城名樓閣者此近南海下濕人多以作樓閣而居亦約差別智以十迴向中和融萬法總別同異重重以立城名船師婆施羅此云自在明於生死海而得自在此為十迴向中以能入生死海行大慈悲以為戒體十住中以觀生死海十二緣生以為性自清淨本唯佛智故以為戒體十行之中明二巧法相法算法世間技藝饒益眾生以為戒體此十迴向以真入俗處生死海主導眾生成慈悲行以為戒體如是三位修戒各有同異昇進法則船師者師以大慈悲為戒體常住處生死海往來度眾生故如歎德中具明大意云具足成就無所著戒如船師度人不住此岸不住彼岸。

　　大方廣佛新華嚴經合論卷第一百


　　音切


巘
　　(魚蹇切)。

鬻
　　(余六切)。

螺
　　(落何切)。

罥
　　(古演切)。

樣
　　(余兩切)。
　　大方廣佛新華嚴經合論卷第一百一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十四

　　【論】第二樓閣城婆施羅船師主不壞迴向。
　　【經】爾時善財童子向樓閣城觀察道路所謂觀道高卑觀道夷險觀道淨穢觀道曲直漸次遊行作是思惟我當親近彼善知識善知識者是成就修行諸菩薩道因是成就修行波羅蜜道因是成就修行攝眾生道因是成就修行普入法界無障礙道因是成就修行令一切眾生除惡慧道因是成就修行令一切眾生離憍慢道因是成就修行令一切眾生滅煩惱道因是成就修行令一切眾生捨諸見道因是成就修行令一切眾生拔一切惡刺道因是成就修行令一切眾生至一切智城道因何以故於善知識處得一切善法故依善知識力得一切智道故善知識者難見難遇如是思惟漸次遊行既至彼城見其船師在城門外海岸上住百千商人及餘無量大眾圍遶說大海法方便開示佛功德海善財見已往詣其所頂禮其足繞無量帀於前合掌而作是言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能教誨願為我說船師告言善哉善哉善男子汝已能發阿耨多羅三藐三菩提心今復能問生大智因斷除一切生死苦因往一切智大寶洲因成就不壞摩訶衍因遠離二乘怖畏生死住諸寂靜三昧旋因乘大願車徧一切處行菩薩行無有障礙清淨道因以菩薩行莊嚴一切無能壞智清淨道因普觀一切十方諸法皆無障礙清淨道因速能趣入一切智海清淨道因善男子我在此城海岸路中淨修菩薩大悲幢行善男子我觀閻浮提內貧窮眾生為饒益故修諸苦行隨其所願悉令滿足先以世物充滿其意復施法財令其歡喜令修福行令生智道令增善根力令起菩提心令淨菩提願令堅大悲力令修能滅生死道令生不厭生死行令攝一切眾生海令修一切功德海令照一切諸法海令見一切諸佛海令入一切智智海善男子我住於此如是思惟如是作意如是利益一切眾生善男子我知海中一切寶洲一切寶處一切寶類一切寶種我知淨一切寶鑽一切寶出一切寶作一切寶我知一切寶器一切寶用一切寶境界一切寶光明我知一切龍宮處一切夜叉宮處一切部多宮處皆善迴避免其諸難亦善別知漩澓淺深波濤遠近水色好惡種種不同亦善別知日月星宿運行度數晝夜晨晡晷漏延促亦知其船鐵木堅脆機關澀滑水之大小風之逆順如是一切安危之相無不明了可行則行可止則止善男子我以成就如是智慧常能利益一切眾生善男子我以好船運諸商眾行安隱道復為說法令其歡喜引至寶洲與諸珍寶咸使充足然後將領還閻浮提善男子我將大船如是往來未始令其一有損壞若有眾生得見我身聞我法者令其永不怖生死海必得入於一切智海必能消竭諸愛欲海能以智光照三世海能盡一切眾生苦海能淨一切眾生心海速能嚴淨一切剎海普能往詣十方大海普知一切眾生根海普了一切眾生行海普順一切眾生心海善男子我唯得此大悲幢行若有見我及以聞我與我同住憶念我者皆悉不空如諸菩薩摩訶薩善能遊涉生死大海不染一切諸煩惱海能捨一切諸妄見海能觀一切諸法性海能以四攝攝眾生海已善安住一切智海能滅一切眾生著海能平等住一切時海能以神通度眾生海能以其時調眾生海而我云何能知能說彼功德行善男子於此南方有城名可樂中有長者名無上勝汝詣彼問菩薩云何學菩薩行修菩薩道時善財童子頂禮其足遶無量帀殷勤瞻仰悲泣流淚求善知識心無厭足辭退而去。
　　【論】第一正入當位法門中從爾時善財已下至我唯知此大悲幢行若有見我及以聞我與我同住憶念我者皆悉不空此段門中分為五門一念善知識教思惟升進二漸次遊行往詣彼城三見其船師在城門外海岸上住四禮敬合掌申其所求五船師授與善財自行法門隨文釋義者見船師在城門外海岸上住百千商人及餘大眾圍遶此有二義一實有此行以主導入海商人及採寶者為海險難非聖智不知二表法以自得真門出纏離苦以其願行成大悲海常臨生死海岸引接眾生百千商人表戒波羅蜜中萬行圓滿無量大眾表行徧周滿一切諸行經云往一切智大寶洲因成就不壞摩訶衍因者摩訶云大衍云乘所說之教總云大乘教遠離二乘怖畏生死住寂靜三昧旋還此明歎譽善財明能以寂靜三昧處生死旋還利生不出故善男子我知此海中一切寶洲一切寶處一切寶類一切寶種一切寶器如是實有此智聖智所知世間諸法表法者我知海中一切寶洲者明達一切智洲一切寶處者善別賢能諸根利純一切寶類者善知同行類別行類一切寶種者善知大小乘差別種我知一切寶器者知眾生大小根器堪與何法而成熟之一切寶用應根與法令任其作用一切寶境界三乘一乘三寶境界一切寶光明者三乘一乘智慧大小光明我知淨一切寶者三十七道品十波羅蜜五停心觀方便是淨一切智寶方便鑽一切寶者止觀二門是出一切寶者善能依根設教令現智寶故作一切寶者以無相智起差別智以大願風興大慈雲雨諸寶雨化一切眾生和合心境令使無依自能顯現一切智寶故一切龍宮難處者淨土菩薩如龍分有慈悲遊空神足一分自在夜叉喻聲聞能空三毒亦得神通羅剎宮難處者喻緣覺居涅槃海能空無明及諸佛一切智種不現前故如是等難悉皆以迴向願力同處生死不害無明十二有支達取無明成佛種智處法界緣生自在門名為悉皆迴避免其諸難亦善別知漩澓深淺者愛取有業深淺也波濤遠近者情識想念攀緣多少水色好惡者愛心善惡亦善別知日月星宿運度數量晝夜晨晡晷漏延促者明了世事中明陰陽玄象五星行度數風起時分晷漏四時延促皆悉知之表法中明五位進修及三乘差別教分行門隨行隨根迴轉軌則方法時熟解脫日月歲劫所經多少悉能知之其船鐵木堅脆機關澀滑水之大小風之逆順如是一切安危之相無不明了者實知此事表法者明善知三乘迴心未迴心堪入生死不堪入生死根器成熟及未成熟一乘中菩薩第六住第六地現前處生死中得出生死心三空智慧寂滅現前七住七地菩薩於出生死中常處生死八住八地得無生忍現前菩薩無功智現前任運利生九住九地學佛十力四無畏十住十地一分與如來出世智慧解脫知見齊圓住佛灌頂位十一地方學普賢神通妙行至普賢行品方終如來出現品中佛果文殊普賢三法法身根本智差別智方始理智大慈悲如先所發願稱願圓滿如三乘教中後得智以普賢行教化眾生此一乘中名字教法說似前後如是升進不出一剎那際如是三乘因前果後道滿三祇如是一乘見道在初發心住中加行行因在十行十迴向十地十一地如是船之鐵木安危澀滑悉能知之乃至知根遲速應止即止且止三乘及以人天法中乃至五停心觀根若熟者應行即行令使升進一乘法中以生死性十二有支便為法事大智用故已下大意如然善男子我將好船運諸商眾至安隱道乃至引至寶洲與其珍寶咸令充足然後將領還閻浮提者是事表法中明從初發心住得佛根本智自此已去經後諸位中皆與說其妙法至於十地一切智智之道珍寶已滿十一地中還當送至本所舊住生死海中以此所得一切智智之珍寶廣利無盡眾生此明約修行升進作如是說使令易解而亦不出生死海中成大寶洲自餘如文自具此皆約事理說託事表法令生解故此是第二不壞迴向善知識船師云我將大船往來無始無有令其一損壞者若有眾生得見我身聞我法者令其永不怖生死海必得入於一切智海者是不壞迴向義以戒波羅蜜為主餘九為伴約智門中諸位通治約位門中以成大慈悲戒以海中船師所表往來常不出生死海故成大悲幢行已下推德升進第二推德令善財升進中從如諸菩薩已下至辭退而去有十行經約分為五門一推德升進二示善知識之方所三舉善知識所居之城名可樂四舉善知識之名號曰無上勝五禮敬辭去城名可樂者以長者善明斷決人間種種諸事復能說出世之法眾生樂之不捨故城名可樂長者號無上勝者此是忍波羅蜜門處眾行之中忍為殊勝又德藝過世間故號為無上勝餘行約前歎德中所說。
　　第三可樂城無上勝長者主等一切佛迴向。
　　【經】爾時善財童子起大慈周徧心大悲潤澤心相續不斷福德智慧二種莊嚴捨離一切煩惱塵垢證法平等心無高下拔不善刺滅一切障堅固精進以為牆壍甚深三昧而作園苑以慧日光破無明闇以方便風開智慧華以無礙願充滿法界心常現入一切智城如是而求菩薩之道漸次經歷到彼城內見無上勝在其城東大莊嚴幢無憂林中無量商人百千居士之所圍遶理斷人間種種事務因為說法令其永拔一切我慢離我我所捨所積聚滅慳嫉垢心得清淨無諸穢濁獲淨信力常樂見佛受持佛法生菩薩力起菩薩行入菩薩三昧得菩薩智慧住菩薩正念增菩薩樂欲爾時善財童子觀彼長者為眾說法已以身投地頂禮其足良久乃起白言聖者我是善財我是善財我專尋求菩薩之行菩薩云何學菩薩行菩薩云何修菩薩道隨修學時常能化度一切眾生常能現見一切諸佛常得聽聞一切佛法常能住持一切佛法常能趣入一切法門入一切剎學菩薩行住一切劫修菩薩道能知一切如來神力能受一切如來護念能得一切如來智慧時彼長者告善財言善哉善哉善男子汝已能發阿耨多羅三藐三菩提心善男子我成就至一切處菩薩行門無依無作神通之力善男子云何為至一切處菩薩行門善男子我於此三千大千世界欲界一切諸眾生中所謂一切三十三天一切須夜摩天一切兜率陀天一切善變化天一切他化自在天一切魔天及餘一切天龍夜叉羅剎娑鳩槃茶乾闥婆阿脩羅迦樓羅緊那羅摩睺羅伽人與非人村營城邑一切住處諸眾生中而為說法令捨非法令息諍論令除鬥戰令止忿競令破怨結令解繫縛令出牢獄令免怖畏令斷殺生乃至邪見一切惡業不可作事皆令禁止令其順行一切善法令其修學一切技藝於諸世間而作利益為其分別種種諸論令生歡喜令漸成熟隨順外道為說勝智令斷諸見令入佛法乃至色界一切梵天我亦為其說超勝法如於此三千大千世界乃至十方十不可說百千億那由他佛剎微塵數世界中我皆為說佛法菩薩法聲聞法獨覺法說地獄說地獄眾生說向地獄道說畜生說畜生差別說畜生受苦說向畜生道說閻羅王世間說閻羅王世間苦說向閻羅王世間道說天世間說天世間樂說向天世間道說人世間說人世間苦樂說向人世間道為欲開顯菩薩功德為令捨離生死過患為令知見一切智人諸妙功德為欲令知諸有趣中迷惑受苦為令知見無障礙法為欲顯示一切世間生起所因為欲顯示一切世間寂滅為樂為令眾生捨諸想著為令證得佛無依法為令永滅諸煩惱輪為令能轉如來法輪我為眾生說如是法善男子我唯知此至一切處修菩薩行清淨法門無依無作神通之力如諸菩薩摩訶薩具足一切自在神通悉能徧往一切佛剎得普眼地悉聞一切音聲言說普入諸法智慧自在無有乖諍勇健無比以廣長舌出平等音其身妙好同諸菩薩與諸如來究竟無二無有差別智身廣大普入三世境界無際同於虗空而我云何能知能說彼功德行善男子於此南方有一國土名曰輸那其國有城名迦陵迦林有比丘尼名師子頻申汝詣彼問菩薩云何學菩薩行修菩薩道時善財童子頂禮其足遶無量帀殷勤瞻仰辭退而去。
　　【論】第一正入當位法門中從爾時善財童子已下至一切處修菩薩行清淨法門無依無作神通之力於此段中約立五門一念善知識教思惟升進二漸次經歷到於彼城三見無上勝長者在其城東無憂林中商眾居士無量百千之所圍遶四投身於地禮敬而起五正申所請無上勝便授自所行法門隨文釋義者漸次經歷到彼城內者升進入位名內見無上勝在城東者明以智利生為東表不住本位東方表智以就俗引眾生發明生位也西方表慈悲如下以觀世音菩薩住金剛山之西阿表慈悲位也以此是等一切佛迴向佛者覺也以角宿是東方之宿以角主僧尼道士眾善之門俗作此角計所主屬合作此覺也為主眾善門故角為天門眾善也以此在城東普賢智行以東表之表明生眾善之首觀音大慈悲行以西方表之以西方是金金為白虎主秋主殺以慈悲主之以是經云明練十方儀式主方神又主方神隨方迴轉意明隨方法迴轉以度眾生然實大象性自無形體虗融而非跡隨方表法法逐緣分聖人垂訓於俗纏還以俗緣中事物而表法只如亡言之理不可以引蒙絕象真源不可以益俗是故以方隅而表法執之者還非利俗啟迷廢之者復失今者利俗啟迷以城東是引迷明生起眾善之義亦以房為青龍是世間福德之位無憂林中者此主忍波羅蜜以忍成滿處行無憂故林者以此長者行徧十方隨形而廣蔭羣品以行廣多覆蔭故為林亦以化他令無憂故為無憂林也無量商人百千居士之所圍遶者是所化之象表以愚易智以智易愚以惡易善亦為商人常處生死以行仁德化利羣品名為居士此約行釋善財童子觀長者為眾說法已以身投地表十迴向大體約迴真入俗以大慈悲善忍為地再云我是善財我是善財者表求法深重也亦明達我無我以成忍也已下長者告善財所行之行名成就一切處菩薩行以明如一切佛迴向十方一切世界一切眾生所行無不徧故如下文具明如十住中從初至第三住見三比丘表從世間修出世間法此從初迴向見三長者是純俗流合香船師無上勝等明從真入俗名為迴向此是等一切佛迴向中善知識以忍波羅蜜為主餘九為伴約智門中諸位通治約位門中治入生死海中忍不自在障令得法忍自在前十住十行明修出世間離苦忍此位明入世間中成就慈悲饒益忍以此十迴向中捨身肉手足國城妻子有來乞者無厭恨心倍增歡喜第二推德升進中從如諸菩薩已下至辭退而去有十行半經分為五門一推德升進二示善友所住之國三示善知識所居之城名四舉善知識名號五禮敬辭去城名迦陵林者此云相鬥諍以此比丘尼位同十住中第四住十地第四地出三界纏生如來家以迴真入俗成無染慈明比丘是出俗義尼是慈音明迴向行位法門非男女性示相表法也以實而言此尼是此位法故表以真入俗和融真俗是非染淨二見諍故成法性理智處俗恒真無染之慈以滅真俗有無染淨二見鬥諍故成就第四至一切處迴向行精進慈以此城名鬥諍林者明慈行徧周覆蔭廣多故故名為林亦約此比丘尼報得莊嚴眾寶林樹廣多故號為林國名輸那此名勇猛者是精進義為此是第四精進波羅蜜此教皆是託處託事表法以事即法也尼名師子頻申者約德行成名如師子頻申者明慈悲適悅行徧十方教化眾生無有疲勞法樂義也如人身心舒適悅樂也表比丘尼雖行徧十方善和鬥諍心恒出俗也明迴向中處纏無染慈故。
　　第四迦陵林城師子頻申比丘尼主至一切處迴向。
　　【經】爾時善財童子漸次遊行至彼國城周徧推求此比丘尼有無量人咸告之言善男子此比丘尼在勝光王之所捨施日光園中說法利益無量眾生時善財童子即詣彼園周徧觀察見其園中有一大樹名為滿月形如樓閣放大光明照一由旬見一葉樹名為普覆其形如蓋放毗瑠璃紺青光明見一華樹名曰華藏其形高大如雪山王雨眾妙華無有窮盡如忉利天中波利質多羅樹復見有一甘露果樹形如金山常放光明種種眾果悉皆具足復見有一摩尼寶樹名毗盧遮那藏其形無比心王摩尼寶最在其上阿僧祇色相摩尼寶周徧莊嚴復有衣樹名為清淨種種色衣垂布嚴飾復有音樂樹名為歡喜其音美妙過諸天樂復有香樹名普莊嚴恒出妙香普熏十方無所障礙園中復有泉流陂池一切皆以七寶莊嚴黑栴檀泥凝積其中上妙金沙彌布其底八功德水具足盈滿優鉢羅華波頭摩華拘物頭華芬陀利華徧覆其上無量寶樹周徧行列諸寶樹下敷師子座種種妙寶以為莊嚴布以天衣熏諸妙香垂諸寶繒施諸寶帳閻浮金網彌覆其上寶鐸徐搖出妙音聲或有樹下敷蓮華藏師子之座或有樹下敷香王摩尼藏師子之座或有樹下敷龍莊嚴摩尼王藏師子之座或有樹下敷寶師子聚摩尼王藏師子之座或有樹下敷毗盧遮那摩尼王藏師子之座或有樹下敷十萬毗盧遮那摩尼王藏師子之座其一一座各有十萬寶師子座周帀圍遶一一皆具無量莊嚴此大園中眾寶徧滿猶如大海寶洲之上迦隣陀衣以布其地柔輭妙好能生樂觸蹈則沒足舉則還復無量諸鳥出和雅音寶栴檀林上妙莊嚴種種妙華常雨無盡猶如帝釋襍華之園無比香王普熏一切猶如帝釋善法之堂諸音樂樹寶多羅樹眾寶鈴網出妙音聲如自在天善口天女所出歌音諸如意樹種種妙衣垂布莊嚴猶如大海有無量色百千樓閣眾寶莊嚴如忉利天宮善見大城寶蓋遐張如須彌峯光明普照如梵王宮爾時善財童子見此大園無量功德種種莊嚴皆是菩薩業報成就出世善根之所生起供養諸佛功德所流一切世間無與等者如是皆從師子頻申比丘尼了法如幻集廣大清淨福德善業之所成就三千大千世界天龍八部無量眾生皆入此園而不迫窄何以故此比丘尼不可思議威神力故爾時善財見師子頻申比丘尼徧坐一切諸寶樹下大師子座身相端嚴威儀寂靜諸根調順如大象王心無垢濁如清淨池普濟所求如如意寶不染世法猶如蓮華心無所畏如師子王護持淨戒不可傾動如須彌山能令見者心得清涼如妙香王能除眾生諸煩惱熱如雪山中妙栴檀香眾生見者諸苦消滅如善見藥王見者不空如婆樓那天能長一切眾善根芽如良沃田在一一座眾會不同所說法門亦各差別或見處座淨居天眾所共圍遶大自在天子而為上首此比丘尼為說法門名無盡解脫或見處座諸梵天眾所共圍遶愛樂梵王而為上首此比丘尼為說法門名普門差別清淨言音輪或見處座他化自在天天子天女所共圍遶自在天王而為上首此比丘尼為說法門名菩薩清淨心或見處座善變化天天子天女所共圍遶善化天王而為上首此比丘尼為說法門名一切法善莊嚴或見處座兜率陀天天子天女所共圍遶兜率天王而為上首此比丘尼為說法門名心藏旋或見處座須夜摩天天子天女所共圍遶夜摩天王而為上首此比丘尼為說法門名無邊莊嚴或見處座三十三天天子天女所共圍遶釋提桓因而為上首此比丘尼為說法門名厭離門或見處座百光明龍王難陀龍王優波難陀龍王摩那斯龍王伊羅跋難陀龍王阿那婆達多龍王等龍子龍女所共圍遶娑伽羅龍王而為上首此比丘尼為說法門名佛神通境界光明莊嚴或見處座諸夜叉眾所共圍遶毗沙門天王而為上首此比丘尼為說法門名救護眾生藏或見處座乾闥婆眾所共圍遶持國乾闥婆王而為上首此比丘尼為說法門名無盡喜或見處座阿脩羅眾所共圍遶羅睺阿脩羅王而為上首此比丘尼為說法門名速疾莊嚴法界智門或見處座迦樓羅眾所共圍遶捷持迦樓羅王而為上首此比丘尼為說法門名怖動諸有海或見處座緊那羅眾所共圍遶大樹緊那羅王而為上首此比丘尼為說法門名佛行光明或見處座摩睺羅伽眾所共圍遶庵羅林摩睺羅伽王而為上首此比丘尼為說法門名生佛歡喜心或見處座無量百千男子女人所共圍遶此比丘尼為說法門名殊勝行或見處座諸羅剎眾所共圍遶常奪精氣大樹羅剎王而為上首此比丘尼為說法門名發生悲愍心或見處座信樂聲聞乘眾生所共圍遶此比丘尼為說法門名勝智光明或見處座信樂緣覺乘眾生所共圍遶此比丘尼為說法門名佛功德廣大光明或見處座信樂大乘眾生所共圍遶此比丘尼為說法門名普門三昧智光明門或見處座初發心諸菩薩所共圍遶此比丘尼為說法門名一切佛願聚或見處座第二地諸菩薩所共圍遶此比丘尼為說法門名離垢輪或見處座第三地諸菩薩所共圍遶此比丘尼為說法門名寂靜莊嚴或見處座第四地諸菩薩所共圍遶此比丘尼為說法門名生一切智境界或見處座第五地諸菩薩所共圍遶此比丘尼為說法門名妙華藏或見處座第六地諸菩薩所共圍遶此比丘尼為說法門名毗盧遮那藏或見處座第七地諸菩薩所共圍遶此比丘尼為說法門名普莊嚴地或見處座第八地諸菩薩所共圍遶此比丘尼為說法門名徧法界境界身或見處座第九地諸菩薩所共圍遶此比丘尼為說法門名無所得力莊嚴或見處座第十地諸菩薩所共圍遶此比丘尼為說法門名無礙輪或見處座執金剛神所共圍遶此比丘尼為說法門名金剛智那羅延莊嚴善財童子見如是等一切諸趣所有眾生已成熟者已調伏者堪為法器皆入此園各於座下圍遶而坐師子頻申比丘尼隨其欲解勝劣差別而為說法令於阿耨多羅三藐三菩提得不退轉何以故此比丘尼入普眼捨得般若波羅蜜門說一切佛法般若波羅蜜門法界差別般若波羅蜜門散壞一切障礙輪般若波羅蜜門生一切眾生善心般若波羅蜜門殊勝莊嚴般若波羅蜜門無礙真實藏般若波羅蜜門法界圓滿般若波羅蜜門心藏般若波羅蜜門普出生藏般若波羅蜜門此十般若波羅蜜門為首入如是等無數百萬般若波羅蜜門此日光園中所有菩薩及諸眾生皆是師子頻申比丘尼初勸發心受持正法思惟修習於阿耨多羅三藐三菩提得不退轉時善財童子見師子頻申比丘尼如是園林如是牀座如是經行如是眾會如是神力如是辯才復聞不可思議法門廣大法雲潤澤其心便生是念我當右遶無量百千帀時比丘尼放大光明普照其園眾會莊嚴善財童子師自見身及園林中所有眾樹皆悉右遶此比丘尼經於無量百千萬帀圍遶畢已善財童子合掌而住白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說比丘尼言善男子我得解脫名成就一切智善財言聖者何故名為成就一切智比丘尼言善男子此智光明於一念中普照三世一切諸法善財白言聖者此智光明境界云何比丘尼言善男子我入此智光明門得出生一切法三昧王以此三昧故得意生身往十方一切世界兜率天宮一生所繫菩薩所一一菩薩前現不可說佛剎微塵數身一一身作不可說佛剎微塵數供養所謂現天王身乃至人王身執持華雲執持鬘雲燒香塗香及以末香衣服纓絡幢幡繒蓋寶網寶帳寶藏寶燈如是一切諸莊嚴具我皆執持而以供養如於住兜率宮菩薩所如是於住胎出胎在家出家往詣道場成等正覺轉正法輪入於涅槃如是中間或住天宮或住龍宮乃至或復住於人宮於彼一一諸如來所我皆如是而為供養若有眾生知我如是供養佛者皆於阿耨多羅三藐三菩提得不退轉若有眾生來至我所我即為說般若波羅蜜善男子我見一切眾生不分別眾生相智眼明見故聽一切語言不分別語言相心無所著故見一切如來不分別如來相了達法身故住持一切法輪不分別法輪相悟法自性故一念徧知一切法不分別諸法相知法如幻故善男子我唯知此成就一切智解脫如諸菩薩摩訶薩心無分別普知諸法一身端坐充滿法界於自身中現一切剎一念悉詣一切佛所於自身內普現一切諸佛神力一毛徧舉不可言說諸佛世界於其自身一毛孔中現不可說世界成壞於一念中與不可說不可說眾生同住於一念中入不可說不可說一切諸劫而我云何能知能說彼功德行善男子於此南方有一國土名曰險難此國有城名寶莊嚴中有女人名婆須蜜多汝詣彼問菩薩云何學菩薩行修菩薩道時善財童子頂禮其足遶無數帀殷勤瞻仰辭退而去。
　　【論】第一正入當位法門中從爾時善財童子已下至我唯知此成就一切智解脫門於此段中約分五門一漸次遊行至彼國城二周徧推求此比丘尼三眾人告語比丘尼之所在四善財詣彼勝光王日光園中觀察見比丘尼所有依報五善財合掌申請所求比丘尼授與善財自行之法如第四善財詣勝光王日光園中觀察見比丘尼之依報中及大眾莊嚴有十三種一寶樹莊嚴二七寶流泉陂池及華莊嚴三寶樹下師子座莊嚴四眾寶嚴地五林雨華香莊嚴六音樂樹及以眾寶鈴樂音和鳴莊嚴七天衣莊嚴八百千寶樓閣莊嚴及寶蓋莊嚴九如須彌峯光明莊嚴十宮殿莊嚴十一歎比丘尼所有功德出世善根供養諸佛之所生起十二歎比丘尼志德三業現化業用周徧見者不空十三明大眾圍遶此已下三十種眾皆明此比丘尼攝生行徧隨根授法各各不同直至十一地金剛智次隣佛位已來眾總皆攝化明一位徧五位行故一一位皆然皆行徧法界如是重重鍊磨以五十三法一百一十城法方稱總別同異成壞無盡自在之法一一位中皆徧一切位也為顯一法徧多法故以一位徧一切行故為顯多法入一法故安立五位五百法門入一法故明總不異別別不異總如帝網相入也如上勝光王之所捨施者是事表法者明一切智忍慈三法總會故比丘出家捨飾好是忍尼是慈悲義勝光王是智明以願力迴向入俗行精進行和會忍智慈總攝五位之行總為一法界體用故以師子頻申是法界門中法悅樂故從此精進行中會此三法忍智慈至第七第八迴向位中見觀音正趣菩薩方始齊故後之二位修佛十力作用也前三長者非無此智忍慈此約升進勝劣言之表長者猶明智多悲劣尼表悲心處世無染童女表染而不汙波利質多羅樹者此云香徧此樹根莖枝葉悉皆徧熏忉利諸天此乃約行徧熏法界迦隣衣此云細綿衣婆樓那天此云水天普眼捨得等十般若門如經具明是比丘尼所說之法如是無數百萬般若門日光園者以忍智慈為園體善財合掌住立申請不致禮敬但與園中眾樹悉右遶者表眾樹是行報生明以眾行園林以忍智慈三昧法具故以表三行圓滿但與行圍遶是所敬法故無別禮也與眾樹圍遶明會入忍智慈三行故是此位精進義善財申請比丘尼與法名成就一切智者此約根本智中忍智慈悲一切差別智從此三法而具足出生以此攝化之眾直至十地之後金剛智神通善財又請此法門境界如何如經云善男子我入此智光明門得出生一切法三昧王以此三昧故得意生身已下是此法門所作業用境界如經具明大意約以根本智起忍智慈悲萬行大用自在差別法門稱法界境界故從此樣式修行相稱即號觀世音亦名正趣菩薩無功之智及慈悲齊等故是故第七迴向中觀世音與正趣同會一處而見善男子我見一切眾生不分別眾生相以智眼明見故乃至聽聞語言音聲佛法僧皆無所著以智眼所見法眼所知故已下推德令善財升進第二如諸菩薩摩訶薩已下是推德升進於此升進分中有十一行經分為五門一推德升進二示善知識方所及所居之國三舉所居之城名寶莊嚴四舉善知識名號五禮敬辭去南方如初釋國名險難者為此女人行禪波羅蜜門歎德之中一身端坐充滿法界於自身中現一切剎善惡境界總以法界禪體徧該普含眾行普攝眾生普皆同事徹滿十方一切諸境或有世人見其染行者見聞難信故號國名險難也城名寶莊嚴者見聞難信名為險難信而悟入心境皆無稱性惑除生死永盡獲自神通名寶莊嚴明二乘及出纏菩薩離而不為名解脫此十迴向中第五迴向迴出纏行中第五清淨無染禪入於世間同為俗事徧行利生之中乃至示行染法未曾一念染汙之心故號女也而實體中非男非女以取妙智理性本真大慈悲體如女非如世情起男女等見若存世情起男女見者亦自不見此之法門此約菩薩以妙智用起慈悲之行冥同俗行周備十方對現色身應宜設化於此位中表菩薩有如是德處真不證在纏不汙法門徧周法界誰是誰非此非世情思度故亦非世情愚惑所行自非智徹真源行齊法界冥應所為知根備俗者歟方能體會斯道婆煩蜜女者此云世友或云天友為徧與人天作師友故或云以寶易財或示現世間婬染之行易以財事此皆世行難可了知三界六道人天地獄無行不備也此是不染而染唯普賢智所及。

　　大方廣佛新華嚴經合論卷第一百一


　　音切


鑽
　　(子官切)。

晡
　　(博孤切)。

晷
　　(鬼音)。

脆
　　(此惠切)。

澀
　　(色立切)。

窄
　　(子革切)。
　　大方廣佛新華嚴經合論卷第一百二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十五

　　【論】第五險難國婆須蜜女主無盡功德藏迴向。
　　【經】爾時善財童子大智光明照啟其心思惟觀察見諸法性得了知一切言音陀羅尼門得受持一切法輪陀羅尼門得與一切眾生作所歸依大悲力得觀察一切法義理光明門得充滿法界清淨願得普照十方一切法智光明得徧莊嚴一切世界自在力得普發起一切菩薩業行圓滿願漸次遊行至險難國寶莊嚴城處處尋覓婆須蜜多女城中有人不知此女功德智慧作如是念今此童子諸根寂靜智慧明了不迷不亂諦視一尋無有疲懈無所取著目視不瞬心無所動甚深寬廣猶如大海不應於此婆須蜜女有貪愛心有顛倒心生於淨想生於欲想不應為此女色所攝此童子者不行魔行不入魔境不沒欲泥不被魔縛不應作處已能不作有何等意而求此女其中有人先知此女有智慧者告善財言善哉善哉善男子汝今乃能推求尋覓婆須蜜女汝已獲得廣大善利善男子汝應決定求佛果位決定欲為一切眾生作所依怙決定欲拔一切眾生貪愛毒箭決定欲破一切眾生於女色中所有淨想善男子婆須蜜女於此城內市廛之北自宅中住時善財童子聞是語已歡喜踊躍往詣其門見其住宅廣博嚴麗寶牆寶樹及以寶壍一一皆有十重圍遶其寶壍中香水盈滿金沙布地諸天寶華優鉢羅華波頭摩華拘物頭華芬陀利華徧覆水上宮殿樓閣處處分布門闥窗牖相望間列咸施網鐸悉置幡幢無量珍奇以為嚴飾琉璃為地眾寶間錯燒諸沉水塗以栴檀懸眾寶鈴風動成音散諸天華徧布其地種種嚴麗不可稱說諸珍寶藏其數百千十大園林以為莊嚴爾時善財見此女人顏貌端嚴色相圓滿皮膚金色目髮紺青不長不短不麤不細欲界人天無能與比音聲美妙超諸梵世一切眾生差別言音悉皆具足無不解了深達字義善巧談說得如幻智入方便門眾寶纓絡及諸嚴具莊嚴其身如意摩尼以為寶冠而冠其首復有無量眷屬圍遶皆共善根同一行願福德大藏具足無盡時婆須蜜多女從其身出廣大光明普照宅中一切宮殿遇斯光者身得清涼爾時善財前詣其所頂禮其足合掌而住白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能教誨願為我說彼即告言善男子我得菩薩解脫名離貪欲際隨其欲樂而為現身若天見我我為天女形貌光明殊勝無比如是乃至人非人等而見我者我即為現人非人女隨其樂欲皆令得見若有眾生欲意所纏來詣我所我為說法彼聞法已則離貪欲得菩薩無著境界三昧若有眾生暫見於我則離貪欲得菩薩歡喜三昧若有眾生暫與我語則離貪欲得菩薩無礙音聲三昧若有眾生暫執我手則離貪欲得菩薩徧往一切佛剎三昧若有眾生暫升我座則離貪欲得菩薩解脫光明三昧若有眾生暫觀於我則離貪欲得菩薩寂靜莊嚴三昧若有眾生見我頻伸則離貪欲得菩薩摧伏外道三昧若有眾生見我目瞬則離貪欲得菩薩佛境界光明三昧若有眾生抱持於我則離貪欲得菩薩攝一切眾生恒不捨離三昧若有眾生唼我脣吻則離貪欲得菩薩增長一切眾生福德藏三昧凡有眾生親近於我一切皆得住離貪際入菩薩一切智地現前無礙解脫善財白言聖者種何善根修何福業而得成就如是自在答言善男子我念過去有佛出世名為高行其王都城名曰妙門善男子彼高行如來哀愍眾生入於王城蹈彼門閫其城一切悉皆震動忽然廣博眾寶莊嚴無量光明遞相暎徹種種寶華散布其地諸天音樂同時俱奏一切諸天充滿虗空善男子我於彼時為長者妻名曰善慧見佛神力心生覺悟則與其夫往詣佛所以一寶錢而為供養是時文殊師利童子為佛侍者為我說法令發阿耨多羅三藐三菩提心善男子我唯知此菩薩離貪欲際解脫如諸菩薩摩訶薩成就無邊巧方便智其藏廣大境界無比而我云何能知能說彼功德行善男子於此南方有城名善度中有居士名[鞥-合+(白-日+田)]瑟胝羅彼常供養栴檀座佛塔汝詣彼問菩薩云何學菩薩行修菩薩道時善財童子頂禮其足遶無量帀殷勤瞻仰辭退而去。
　　【論】第一正入當位法門者從爾時善財童子已下至我唯知此菩薩離貪欲際解脫門於此段中約立五門一念善知識教思惟升進二漸次遊行至險難國寶莊嚴城三處處推求婆須蜜女四於此城內市廛之北於自宅內而得見之五見已禮敬正申所求并授善財離貪欲際解脫隨所樂欲而為現身隨文釋義中善財於市廛之北自宅中住者以生死繁多為市廛北為坎位坎是北方主黑也是眾迷愚眾生之位也菩薩居此迷流愛海闤闠之處同行接生令其發明自宅中住者以眾生生死海是菩薩自所住宅菩薩以大悲故住一切眾生生死宅中度脫眾生成就普賢之行具足無量功德如經云善財童子往詣其門見其住宅廣博嚴麗已下廣說莊嚴此是初見其依報次爾時善財見此女人顏貌端嚴乃至皮膚金色是見其正報及諸藝能已下具如經說爾時善財前詣其所已下申請所求善男子已下正授善財所行之法菩薩解脫名離貪欲際以此解脫隨其樂欲而為現身十方三界所見不同如經具明又經云若有眾生暫見我者即離貪欲得菩薩歡喜三昧者明有信者而修禪定禪悅其心故若有眾生暫與我語者則離貪欲得菩薩無量音聲三昧者明從定發慧了音聲無體若有眾生執我手者則離貪欲得菩薩徧往一切佛剎三昧者是引接義如是已下升座是無相智增義暫觀於我是觀照義嚬伸是法悅義目瞬是見諦入佛智境也抱持於我者攝受不捨眾生義唼我脣吻者受教說法義凡有親近於我一一皆得離貪欲際入菩薩一切智地者都舉諸有親近無空過者皆獲一切智門此明二乘及出纏菩薩但求離苦未入大慈悲入於生死海同事接生門不達法界自在智王處染淨而無垢會無依處普光明智圓滿十方任運利生無縛無解方名永離貪欲際也厭而出纏無大悲行智未究竟有所依在修行不應以得心一分無相無願無作空解脫行莫以為足應修智悲發起願求誓度眾生學差別智盡三界法無不皆知明用三界事便成法界善照自他十二緣生成一切智了無邊劫與今無二不求餘處別有出世解脫涅槃以無作無依智印三界法本唯佛法法本如是無別思求一依十住十行十迴向法門圓會自當相稱此婆須蜜女是會第五無盡功德藏迴向門為以行齊生死是非見亡以法界禪門真俗二染俱盡以性等法界智周有無無行不行無生不利招多福德故名無盡功德藏善財白言聖者種何善根修何功德已下其女與善財說自往昔因高行如來出世為長者妻布施寶錢及文殊師利勸發大菩提心以是因緣得如斯解脫我唯知此離貪欲際解脫者明往因以捨所重寶錢是離貪文殊師利勸發無性菩提心是離欲如一寶錢其所施不多為心貴重故能捨與多非異此是無盡功德藏迴向亦以禪波羅蜜為體明圓通諸法是寶錢義約智門中諸位通治約位門中以治第五迴向中以出世禪入於生死真俗染淨不自在障行不自在徧眾生障治令自在故第二推德升進中從如諸菩薩摩訶薩已下至辭退而去有六行經分為五門一推德升進二示其方所及以城名善度三舉善知識居士名[鞥-合+(白-日+田)]瑟胝羅四舉善知識所行事業供養栴檀塔座五禮敬辭退而去隨文釋義者南方如初釋城名善度者約此長者善度眾生故居士名[鞥-合+(白-日+田)]瑟胝羅者此云包攝為此居士智慧廣大包攝十方一切法門具云悉怛[口*履]曳此飜為慈氏為明以第六出世智慧處俗行慈方便利生以行成名故。
　　第六善度城[鞥-合+(白-日+田)]瑟胝羅居士主隨順堅固一切善根迴向。
　　【經】爾時善財童子漸次遊行至善度城詣居士宅頂禮其足合掌而立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說居士告言善男子我得菩薩解脫名不般涅槃際善男子我不生心言如是如來已般涅槃如是如來現般涅槃如是如來當般涅槃我知十方一切世界諸佛如來畢竟無有般涅槃者唯除為欲調伏眾生而示現耳善男子我開栴檀座如來塔門時得三昧名佛種無盡善男子我念念中入此三昧念念得知一切無量殊勝之事善財白言此三昧者境界云何居士答言善男子我入此三昧隨其次第見此世界一切諸佛所謂迦葉佛拘那含牟尼佛拘留孫佛尸棄佛毗婆尸佛提舍佛弗沙佛無上勝佛無上蓮華佛如是等而為上首於一念頃得見百佛得見千佛得見百千佛得見億佛千億佛百千億佛阿庾多億佛那由他億佛乃至不可說不可說世界微塵數佛如是一切次第皆見亦見彼佛初始發心種諸善根獲勝神通成就大願修行妙行具波羅蜜入菩薩地得清淨忍摧伏魔軍成正等覺國土清淨眾會圍遶放大光明轉妙法輪神通變現種種差別我悉能持我悉能憶悉能觀察分別顯示未來彌勒佛等一切諸佛現在毗盧遮那佛等一切諸佛悉亦如是如此世界十方世界所有三世一切諸佛聲聞獨覺諸菩薩眾悉亦如是善男子我唯得此菩薩所得不般涅槃際解脫如諸菩薩摩訶薩以一念智普知三世一念徧入一切三昧如來智日恒照其心於一切法無有分別了一切佛悉皆平等如來及我一切眾生等無有二知一切法自性清淨無有思慮無有動轉而能普入一切世間離諸分別住佛法印悉能開悟法界眾生而我云何能知能說彼功德行善男子於此南方有山名補怛洛迦彼有菩薩名觀自在汝詣彼問菩薩云何學菩薩行修菩薩道即說頌言。
　　海上有山多聖賢　　眾寶所成極清淨　　華果樹林皆徧滿　　泉流池沼悉具足　　勇猛丈夫觀自在　　為利眾生住此山　　汝應往問諸功德　　彼當示汝大方便
　　時善財童子頂禮其足遶無量帀已殷勤瞻仰辭退而去。
　　【論】第一正入當位法門中從爾時善財童子已下至我唯知此菩薩所有佛不涅槃際解脫於此段中約立五門一漸次遊行至善度城二詣居士宅頂禮其足三合掌而立正申所求四居士為善財正說所行之法所行解脫門名不涅槃際五舉所現行供養栴檀座塔者經云我開栴檀座如來塔門時得三昧名佛種無盡者明一切眾生分別心皆是如來智慧種同於諸佛智慧種無有生滅等相此同十住中第六住十地中第六地十行中第六行以十住十行中第六出世間之智慧門迴向入纏處俗中智慧利生之行故為居士身處世化俗置一塔室於中安置一栴檀座不置形像表第六智慧門達無相法也以此塔座供養諸佛現在其前明無相法無有三世古今之見為以自佛智慧與一切諸佛智慧無相體同皆為一際一切眾生亦與一切諸佛智慧本來一際為諸眾生說如斯法令諸眾生開佛知見悟佛知見入佛知見故城名善度居士名含攝含攝一切諸佛一切眾生智慧皆一體不生滅故既是諸佛智慧無生滅性一切眾生亦不生滅以此法故得一切諸佛不入涅槃此意明如座上無相是佛故善財白言此三昧境界云何已下是居士答入此三昧見佛之數此界他方三世諸佛總皆得見所有見佛之數如經具明意明諸佛眾生無生滅相方便以將其栴檀座塔引接表示令一切眾生達自身心性相智慧如栴檀座塔本來無相本來佛也明性相皆無俱不生滅達相如化了性如空智無依住何有生滅此是隨順堅固一切善根迴向以般若波羅蜜為體餘九為伴此治出世智慧處生死中行大慈悲不自在障令得自在故第二推德升進中從如諸菩薩摩訶薩至辭退而去并頌有十四行經分為五門一推德升進二示善知識方所三舉山名補怛洛迦四舉善知識名觀自在正號觀世音五禮敬辭退隨文釋義者山名補怛洛迦者此云小白華樹山為此山多生白華樹其華甚香香氣遠及為明此聖者修慈悲行門以謙下極小為行也華者明開敷萬行故此慈悲謙小和悅行華開敷教化行香遠熏一切眾生皆令聞其名者發菩提心故舉善知識名觀自在者以舊經云觀世音為正梵云光世音以慈悲光照世間聞苦便救有待念而方救者意令彼迴心專緣善法發心令功德善根深固也問觀自在可無慈悲何以要須光世音答曰夫一切菩薩約行成名約名行表位雖一切菩薩皆具智慧二門今以名行表升進要須以名表法今此第七隨順一切眾生迴向成處世慈悲門以光世音名是慈悲之號以為表位行門令升進也觀自在者但明觀照成出世般若義自在故以表觀世間苦表悲門不如觀世音之號法華中云普賢菩薩從東方寶威德上王佛所來者又餘經云觀世音在西方阿彌陀佛所者總是如來密意方便表法成名意云東方是智西方是悲以方表法實無方所但約東為春陽發生日出普照二十八宿中東方角及房心等七星皆為眾善位以表智門西方七宿昂畢參等主白虎秋殺義昂為刑獄多主罰惡以觀世音主之而實佛國一方滿十方一塵含法界何有方所而存自他隔礙別佛也先德飜經之士以三乘教謂此方無觀世音以觀自在充號此非實得法界毗盧遮那如來境智道理於法華經中會三入一門中具有此三法文殊普賢觀世音菩薩表法身無相慧及根本智即文殊之行主之表從根本智起差別行以普賢主之表大慈悲心恒處苦流不求出離以觀世音主之以此三法屬於一人所行行令具足徧周一切眾生界教化眾生令無有餘名毗盧遮那佛即明一切處文殊一切處普賢一切處觀世音一切處毗盧遮那乃至微塵中重重充徧且約略明也如海上有山多賢聖者此約南海之上亦主生死海上餘義如文具明亦約慈悲為泉流。
　　第七補怛洛山觀世音菩薩主隨順一切眾生迴向。
　　【經】爾時善財童子一心思惟彼居士教入彼菩薩解脫之藏得彼菩薩能隨念力憶彼諸佛出現次第念彼諸佛相續次第持彼諸佛名號次第觀彼諸佛所說妙法知彼諸佛具足莊嚴見彼諸佛成正等覺了彼諸佛不思議業漸次遊行至於彼山處處求覓此大菩薩見其西面巖谷之中泉流瑩暎樹林蓊鬱香草柔輭右旋布地觀自在菩薩於金剛寶石上結跏趺坐無量菩薩皆坐寶石恭敬圍遶而為宣說大慈悲法令其攝受一切眾生善財見已歡喜踊躍合掌諦觀目不暫瞬作如是念善知識者則是如來善知識者一切法雲善知識者諸功德藏善知識者難可值遇善知識者十力寶因善知識者無盡智炬善知識者福德根芽善知識者一切智門善知識者智海導師善知識者至一切智助道之具便即往詣大菩薩所爾時觀自在菩薩遙見善財告言善來汝發大乘意普攝眾生起正直心專求佛法大悲深重救護一切普賢妙行相續現前大願深心圓滿清淨勤求佛法悉能領受積集善根恒無厭足順善知識不違其教從文殊師利功德智慧大海所生其心成熟得佛勢力已獲廣大三昧光明專意希求甚深妙法常見諸佛生大歡喜智慧清淨猶如虗空既自明了復為他說安住如來智慧光明爾時善財童子頂禮觀自在菩薩足遶無數帀合掌而住白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能教誨願為我說菩薩告言善哉善哉善男子汝已能發阿耨多羅三藐三菩提心善男子我已成就菩薩大悲行解脫門善男子我以此菩薩大悲行門平等教化一切眾生相續不斷善男子我住此大悲行門常在一切諸如來所普現一切眾生之前或以布施攝取眾生或以愛語或以利行或以同事攝取眾生或現色身攝取眾生或現種種不思議色淨光明網攝取眾生或以音聲或以威儀或為說法或現神變令其心悟而得成熟或為化現同類之形與其共居而成熟之善男子我修行此大悲行門願常救護一切眾生願一切眾生離險道怖離熱惱怖離迷惑怖離繫縛怖離殺害怖離貧窮怖離不活怖離惡名怖離於死怖離大眾怖離惡趣怖離黑闇怖離遷移怖離愛別怖離怨會怖離逼迫身怖離逼迫心怖離憂悲怖復作是願願諸眾生若念於我若稱我名若見我身皆得免離一切怖畏善男子我以此方便令諸眾生離怖畏已復教令發阿耨多羅三藐三菩提心永不退轉善男子我唯得此菩薩大悲行門如諸菩薩摩訶薩已淨普賢一切願已住普賢一切行常行一切諸善法常入一切諸三昧常住一切無邊劫常知一切三世法常詣一切無邊剎常息一切眾生惡常長一切眾生善常絕眾生生死流而我云何能知能說彼功德行爾時東方有一菩薩名曰正趣從空中來至娑婆世界輪圍山頂以足按地其娑婆世界六種震動一切皆以眾寶莊嚴正趣菩薩放身光明暎蔽一切日月星電天龍八部釋梵護世所有光明皆如聚墨其光普照一切地獄畜生餓鬼閻羅王處令諸惡趣眾苦皆滅煩惱不起憂悲悉離又於一切諸佛國土普雨一切華香纓絡衣服幢蓋如是所有諸莊嚴具供養於佛復隨眾生心之所樂普於一切諸宮殿中而現其身令其見者皆悉歡喜然後來詣觀自在所時觀自在菩薩告善財言善男子汝見正趣菩薩來此會不白言已見告言善男子汝可往問菩薩云何學菩薩行修菩薩道。
　　【論】第一正入當位法門中從爾時善財童子已下至我唯知此大悲行門於此段中約立五門一念善知識教思惟升進二漸次遊行至於彼山處處求覓此大菩薩三見其西面巖谷之中觀世音菩薩於金剛寶石上結跏趺坐四善財見已歡喜觀世音遙見善財稱歎五善財頂禮申請觀世音為說大慈悲行解脫門隨文釋義者如第五婆須蜜女以師子嚬伸引接成悲舉行及報身相及境界所居皆寶莊嚴至第六第七迴向為大悲至極就物利生不就自報就眾生界穢境而居巖谷泉流瑩暎樹林蓊鬱香草柔輭右旋布地觀世音菩薩坐金剛寶石無量菩薩皆坐寶石此是所居處表巖谷明險道惡趣流泉瑩暎者明慈悲瑩徹樹林蓊鬱者表慈心蔭密香草柔輭者表和言芳教熏悅人心右旋布地者表眾生順化布慈悲地令有所歸觀世音菩薩坐金剛石者表以金剛智用隨悲行堅實深重無所傾動也結跏趺坐者智悲交徹也無量菩薩皆坐寶石上悲行堅厚也善財諦觀目不暫瞬者敬法貴人慈心見徹無別念也善財歎德如經具明善財往詣觀世音所觀世音菩薩遙見善財即云善來并諸稱歎未及致敬先有是言者明大悲深厚先致慰問及稱歎然後頂禮旋遶申其所請觀世音菩薩授與善財大悲行解脫門明迴向第七住第七地中修出世慈悲令成入俗慈悲之行至此位中菩薩是第七等隨順一切眾生迴向滿故入俗智亦於此行故如下文指位雖在東方有菩薩名為正趣及至見時還同會而居表此位菩薩入俗現行悲智齊也至次下文和會經云善男子我住此大悲行門常在一切諸佛如來所普現一切眾生之前以四攝事攝眾生廣如經說意明不離根本智十方世界對現色身慈悲利物已下廣明觀世音菩薩自所誓願利眾生事行如下具明我唯得此菩薩大悲行門已下是推德升進此是等隨順一切眾生迴向門方便波羅蜜為主餘九為伴約智門中諸位通治約位門中治十住十行中出世大悲處俗不自在障令得自在也第二推德升進中從如諸菩薩已下至修菩薩道有十八行半經分為五門一推德升進二示善知識方所三舉善知識名為正趣四重歎善知識光明威德神通普化五勸令往問問曰此何意不云辭退而去答曰為此觀世音菩薩會中見正趣菩薩表智悲二位在此位齊滿表悲終即無明之智自成明悲智無二體故不辭去也又明從師子嚬伸比丘尼修悲起智從此第八迴向至第十迴向地神即從智成悲即天神是智地神是悲明智悲合體即普賢行自在此明智悲應真體通神性名之天地之神非世鬼神也觀世音菩薩云東方有一菩薩名曰正趣者明正智無邪故云正趣從空而來者明智體無依性無形質神無不徧自體真空起如幻身應緣利物一剎那際響應十方性無往來以虗空而現幻像故云從空而來東方者表是智也云南方表法為虗無為明為離離中虗為明為正為日離者麗也以明麗於地以北方為坎為黑以子為陰極癸為陰終以背黑而從明背邪而從正是初啟蒙之位故往南方今至第八真如相迴向即明東方為智為震為雷為音聲為青龍為春生為福德為吉慶日生於寅出於卯定是非於辰巳也至午已來總屬陽位午為陽極未為陽終自未至丑是陰位以此第八智增明真如相迴向即取東方為智明照萬邪故入於生死震動萬有令明生故教化眾生達真如故照愚夫道成君子之德故破佞邪道成正智故照一切惡生一切善故長諸善根成白淨無垢吉祥福德故故東方表智西方表悲以此二位明悲智齊故正趣菩薩從東方來白華山西一處而見以明東表智西表悲此觀音正趣會悲智二位一分始終自此已去從智行悲也即次後天地之神是以明從悲行智即行狹不終以智行悲即行廣無限自在故如十地位滿智悲功成十一地中還以悲為體以智為用即摩耶是悲生佛是智如是一一位中升進皆有意趣總別同異如東西南北表自有趣求啟迷發明即往南方表之若明智悲益俗即東西表之觀音在白華山西者白者金位也西方白表金位也主將位也東方者木位主青像主相位也相主生將主殺如來以約世間法則安立法門令世間易解故以此殺害之處置大慈悲之門以為救苦以東方春生之位置大智之門以表智生眾善令易達其事故如老子云上將軍居右偏將軍居左明上者明而具慈恐妄殺也而實大象混然何有方形而可得也但約法立名設其則也然智悲之道以一法而滿十方以一行而行一切萬行雖然約世軌則設法不無如世陳設者是隨方應用也是故此經觀世音菩薩云東方有菩薩名為正趣表第八智位照世間大夜故此同十住十行十地十一地第八無功智之大用故位同升進生熟逆順有異此正趣菩薩從空中來至娑婆世界輪圍山頂以足指按地其娑婆世界六種震動者表智能破闇眾生惑滅境亡散也智現妄亡妄業所報得大地之境界亦亡散故地動動者散也如定現前妄亡智應報境盡亡足指按地者智之所行也表以法空起智現前眾執皆散輪圍山是妄所執之執境無依智現所執境無以禪觀方明不可以想心斟酌一切皆以眾寶莊嚴者明妄亡境滅隨智淨福相應即諸功德便現放身光明暎蔽一切日月星電天龍八部釋梵護世四王所有光明皆如聚墨其光普照一切地獄畜生者如三界之光皆有漏業隨生滅心功德所生皆未離生滅我所有漏業果皆有自他能所得業在如真理智無漏無我無作具法性清淨任性大慈悲之智光非世所及無有隔障邊際分劑可及十方洞徹六道徧周故已下智悲之行如經具明。
　　第八正趣菩薩主真如相迴向。
　　【經】爾時善財童子敬承其教遽即往詣彼菩薩所頂禮其足合掌而立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能教誨願為我說正趣菩薩言善男子我得菩薩解脫名普門速疾行善財言聖者於何佛所得此法門所從來剎去此幾何發來久如告言善男子此事難知一切世間天人阿脩羅沙門婆羅門等所不能了唯勇猛精進無退無怯諸菩薩眾已為一切善友所攝諸佛所念善根具足志樂清淨得菩薩根有智慧眼能聞能持能解能說善財言聖者我承佛神力善知識力能信能受願為我說正趣菩薩言善男子我從東方妙藏世界普勝生佛所而來此土於彼佛所得此法門從彼發來已經不可說不可說佛剎微塵數劫一一念中舉不可說不可說佛剎微塵數步一一步過不可說不可說世界微塵數佛剎一一佛剎我皆徧入至其佛所以妙供具而為供養此諸供具皆是無上心所成無作法所印諸如來所忍諸菩薩所歎善男子我又普見彼世界中一切眾生悉知其心悉知其根隨其欲解現身說法或放光明或施財寶種種方便教化調伏無有休息如從東方南西北方四維上下亦復如是善男子我唯得此菩薩普速疾行解脫能疾周徧到一切處如諸菩薩摩訶薩普於十方無所不至智慧境界等無差別善布其身悉徧法界至一切道入一切剎知一切法到一切世平等演說一切法門同時照耀一切眾生於諸佛所不生分別於一切處無有障礙而我云何能知能說彼功德行善男子於此南方有城名墮羅鉢底其中有神名曰大天汝詣彼問菩薩云何學菩薩行修菩薩道時善財童子頂禮其足遶無數帀殷勤瞻仰辭退而去。

　　大方廣佛新華嚴經合論卷第一百二


　　音切


瞬
　　(舒閨切)。

唼
　　(子合切)。

吻
　　(無粉切)。

閫
　　(苦本切)。

蓊
　　(鳥孔切)。

闤
　　(戶關切)。

闠
　　(胡對切)。

怙
　　(胡古切)。

胝
　　(張尼切)。

佞
　　(乃定切)。
　　大方廣佛新華嚴經合論卷第一百三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十六

　　【論】第一正入當位法門中從爾時善財童子已下至我唯知此菩薩普門速疾行解脫門於此段中約立五門一依教速往詣彼菩薩二頂禮合掌申請所求三正趣菩薩說自所行法名普門速疾行解脫四善財致問於何佛所得此法門所從來剎去此幾何來已久如五正說所緣因依得法所在久近之數云善男子我從東方妙藏世界普勝生佛所而來此土於彼佛所得此法門者此約實而論智無方所遠近之體約以表法中云東方妙藏世界普勝生佛所得此法門明東方是眾善發生之位妙藏世界者自是妙理法身根本智藏性周圓滿普徧十方名為世界普勝生佛所得此法門者明從根本智生差別智響應眾生意明不移根本智大用而無功故從彼發來已經不可說不可說佛剎微塵數劫者以根本智超塵出劫不屬數量所收一一念中舉不可說不可說佛剎微塵數步明念念中超出過如是情量度量一一步過不可說不可說世界微塵數佛剎一一佛剎我皆徧入至其佛所以妙供具而為供養此諸供具意明根本智性自徧周差別智業用亦如根本智徧周所作供具供養諸佛依根本智起以根本無作智印起如幻業用普印諸供養具無功而自成以用歸本故明此第八迴向已前以根本智行差別智具大慈悲及世所有一切功巧五明技術之法饒益眾生此位差別智終約用從本總無功用任法自成教化眾生亦復如是自餘如經具明此是真如相迴向以願波羅蜜為主餘九為伴約智門中諸位通治約位門中以治有功用行入於世間無功用智任運大悲此位明有學諸法已終會令悲智一性無二徧周故在觀音會中一處而見第二推德升進門從如諸菩薩已下至辭退而去有九行經約立五門一推德升進二示善知識所在方所三舉其城名墮羅鉢底四舉神名為大天五禮敬辭去隨文釋義者城名墮羅鉢底此云有門為此第九迴向主大法師位同十住中第九法王子住十地中第九善慧地有大法門饒益眾生故城名有門問曰何故此位見大天神答曰為明第九無縛無著解脫迴向智淨為天其智無依不為不思而恒應靈萬有故號天神即是此界乾神是也自會此智道相應也凡為天地日月五星名山大川五嶽四瀆河海社稷之神皆是菩薩所為非是凡世鬼神力所堪能故以乾為天門以淨無垢智現眾法故巽為地戶以巽為風動生萬物能勝持萬物荷負天地故以配長女主持陰位如初會風神是也今大天神城名有門如天淨體現世一切所有法門此依化主立名有大法門故城名有門如天現像善惡俱示如天無私賞罰應時此天神即是無為無作淨智為體一切眾生同共有之後自心迷惑殊品見各不同淨穢皆別若心淨者便為淨土名第一義天一切智天非如五行生滅天也此天神是應真名神為明修行升進漸次智通靈性號之為神。
　　第九墮羅鉢底城大天神主無縛無著解脫迴向。
　　【經】爾時善財童子入菩薩廣大行求菩薩智慧境見菩薩神通事念菩薩勝功德生菩薩大歡喜起菩薩堅精進入菩薩不思議自在解脫門菩薩功德地觀菩薩三昧地住菩薩總持地入菩薩大願地得菩薩辯才地成菩薩諸力地漸次遊行至於彼城推問大天今在何所人咸告言在此城內現廣大身為眾說法爾時善財至大天所頂禮其足於前合掌而作是言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能教誨願為我說爾時大天長舒四手取四大海水自洗其面持諸金華以散善財而告之言善男子一切菩薩難可得見難可得聞希出世間於眾生中最為第一是諸人中芬陀利華為眾生歸為眾生救為諸世間作安隱處為諸世間作大光明示迷惑者安隱正道為大導師引諸眾生入佛法門為大法將善能守護一切智城菩薩如是難可值遇唯身語意無過失者然後乃得見其形像聞其辯才於一切時常現在前善男子我已成就菩薩解脫名為雲網善財言聖者雲網解脫境界云何爾時大天於善財前示現金聚銀聚琉璃聚頗棃聚硨磲聚瑪瑙聚火燄寶聚離垢藏寶聚大光明寶聚普現十方寶聚寶冠聚寶印聚寶纓絡聚寶璫聚寶釧聚寶鎻聚珠網聚種種摩尼寶聚一切莊嚴具聚如意摩尼聚皆如大山又復示現一切華一切鬘一切香一切燒香一切塗香一切衣服一切幢幡一切音樂一切五欲娛樂之具皆如山積及現無數百千萬億諸童女眾而彼大天告善財言善男子可取此物供養如來修諸福德并施一切攝取眾生令其修學檀波羅蜜能捨難捨善男子如我為汝示現此物教汝行施為一切眾生悉亦如是皆令以此善根熏習於三寶所善知識所恭敬供養增長善法發於無上菩提之意善男子若有眾生貪著五欲自放逸者為其示現不淨境界若有眾生瞋恚憍慢多諍競者為其示現極可怖形如羅剎等飲血噉肉令其見已驚恐惶懼心意調柔捨離怨結若有眾生昏沈嬾惰為其示現王賊水火及諸重疾令其見已心生惶怖知有憂苦而自勉策以如是等種種方便令捨一切諸不善行修行善法令除一切波羅蜜障具波羅蜜令起一切障礙險道到無障處善男子我唯知此雲網解脫如諸菩薩摩訶薩猶如帝釋已能摧伏一切煩惱阿脩羅軍猶如大水普能消滅一切眾生諸煩惱火猶如猛火普能乾竭一切眾生諸愛欲水猶如大風普能吹倒一切眾生諸見取幢猶如金剛悉能摧破一切眾生諸我見山而我云何能知能說彼功德行善男子此閻浮提摩竭提國菩提場中有主地神其名安住汝詣彼問菩薩云何學菩薩行修菩薩道善財童子禮大天足遶無數帀辭退而去。
　　【論】第一正入當位法門中從爾時善財童子已下至我唯知此雲網解脫門於此段中約立五門一念善知識教思惟升進二漸次遊行至有門城三推問諸人大天在所四知其所在往詣頂禮申請所求五時大天出四長手取四大海水用洗其面持金華以散善財然為說法隨文釋義者出四長手取四大海水用自洗其面者明發大菩提心者難得難見取四大海水用洗面者明貴發心者洗面方觀持諸金華以散善財者明貴重而觀貴敬供養能發大菩提心者故又表四長手取四大海水以四無量心四攝法攝眾生故用洗面者明以大悲水以智從用觀察眾生恒攝受也如芬陀利華者百葉白蓮華也明端正香潔人皆樂見菩薩亦爾心端行正能說法香熏澤人心皆令解脫人皆樂見善男子我已成就雲網法門者明大悲雲普覆一切雨教如網漉眾生故善財問言此法門境界云何如下所明金銀琉璃頗棃硨磲瑪瑙火燄寶離垢寶大光明寶寶纓絡寶耳璫及寶冠寶釧寶鎻珠網種種摩尼等及華鬘香一切衣服音樂等具皆如山聚及無數百千億諸童女眾而彼大天授與善財令其捨施攝受眾生具如經廣說及所教饒益眾生之行如經廣明此是第九無縛無著解脫迴向行中善知識以力波羅蜜為主餘九為伴約智門中諸位同治約位門中偏治處於三界菩薩人天眾中說法不自在障令得自在入於靈智神化自在轉正法輪第二推德升進中從如諸菩薩摩訶薩已下至辭退而去有十行經約立五門一推德升進二示善知識所在云在閻浮提摩竭提國菩提場中三舉善知識名有地神名安住四勸詣彼問五禮敬辭去隨文釋義者問曰何故不云南方云閻浮提摩竭提國菩薩場中有地神名安住者答此同十住中第十灌頂住迴彼解脫入於生死令隨智行大慈悲饒益眾生悉圓滿故普云閻浮提無別偏求此以等法界迴向法如是故又菩提場主地神是總攝義故十地倣此樣式摩竭提國者前已釋也菩提場主地神者已前明天神主智圓滿此云地神主慈悲圓滿表地能荷負萬有長養眾生故以表慈悲處下生諸法門育載荷負眾生皆令離生死苦故以地神表之亦明地神是此位菩薩主持即是此方坤神也明大悲厚載萬物菩提場中者此位會菩提理智慈悲五法為一皆圓滿故名安住神者於此五法齊圓無所傾動故。
　　第十菩提場安住神主等法界無量迴向。
　　【經】爾時善財童子漸次遊行趣摩竭提國菩薩場內安住神所百萬地神同在其中更相謂言此來童子即是佛藏必當普為一切眾生作所依處必當普壞一切眾生無明[穀-禾+卵]藏此人已生法王種中當以離垢無礙法繒而冠其首當開智慧大珍寶藏摧伏一切邪論異道時安住等百萬地神放大光明徧照三千大千世界普令大地同時震吼種種寶物處處莊嚴影潔光流遞相鑒徹一切葉樹俱時生長一切華樹咸共開敷一切果樹靡不成熟一切河流遞相灌注一切池沼悉皆盈滿雨細香雨徧灑其地風來吹華普散其上無數音樂一時俱奏天莊嚴具咸出美音牛王象王師子王等皆生歡喜踊躍哮吼猶如大山相擊出聲百千伏藏自然踊現時安住地神告善財言善來童子汝於此地曾種善根我為汝現汝欲見不爾時善財禮地神足遶無數帀合掌而立白言聖者唯然欲見時安住地神以足按地百千億阿僧祇寶藏自然踊出告言善男子今此寶藏隨逐於汝是汝往昔善根果報是汝福力之所攝受汝應隨意自在受用善男子我得菩薩解脫名不可壞智慧藏常以此法成就眾生善男子我憶自從然燈佛來常隨菩薩恭敬守護觀察菩薩所有心行智慧境界一切誓願諸清淨行一切三昧廣大神通大自在力無能壞法徧往一切諸佛國土普受一切諸如來記轉於一切諸佛法輪廣說一切脩多羅門大法光明普皆照耀教化調伏一切眾生示現一切諸佛神變我皆能領受皆能憶持善男子乃往古世過須彌山微塵數劫有劫名莊嚴世界名月幢佛號妙眼於彼佛所得此法門善男子我於此法門若入若出修習增長常見諸佛未曾捨離始從初得乃至賢劫於其中間值遇不可說不可說佛剎微塵數如來應正等覺悉皆承事恭敬供養亦見彼佛詣菩提座現大神力亦見彼佛所有一切功德善根善男子我唯知此不可壞智慧藏法門如諸菩薩摩訶薩常隨諸佛能持一切諸佛所說入一切佛甚深智慧念念充徧一切法界等如來身生諸佛心具諸佛法作諸佛事而我云何能知能說彼功德行善男子此閻浮提摩竭提國迦毗羅城有主夜神名婆珊婆演底汝詣彼問菩薩云何學菩薩行修菩薩道時善財童子禮地神足遶無數帀殷勤瞻仰辭退而去。
　　【論】第一正入當位法門中從爾時善財童子已下至我唯知此不可壞智慧藏法門於此段中約立五門一漸次遊行趣摩竭提國菩提場內安住神所二百萬地神同在其中同共稱歎善財至德三百萬地神放大光明照大千界普皆震吼莊嚴大地四示善財往業善根五舉自行法門名菩薩不可壞智慧藏解脫門授與善財隨文釋義者百萬地神表大慈悲行圓滿故咸放光明照三千大千世界者明智滿悲圓又三千大千世界一時震吼者明善財至此位智悲總圓涅槃染淨業謝福增報現致使如然地神以足指按地百千億阿僧祇寶藏自然踊出者表善財自行所及故足指按地又表善財始發行入此位故既入此位報境便現所現寶藏是也初舉地神自行報果後舉善財行所及處我得菩薩解脫名不可壞智慧藏者明悲從智起即無可壞故藏者以法界行無智不含無悲不滿無生不濟無苦不救智悲徧周名之為藏於行不著名為解脫凡所差別智中所行大慈大悲皆是菩薩行故唯法身根本智是佛也善男子我憶自從然燈佛來常隨菩薩恭敬守護觀察菩薩所有心行者明從根本智起差別智學慈悲行也乃至如下廣明善男子乃往古世過須彌山微塵數劫有劫名莊嚴世界名月幢佛號妙眼於彼佛所得此法門乃至不可說不可說佛剎微塵數如來應正等覺悉皆承事者明大悲行深廣自不求安乃至示成正覺入涅槃總是菩薩行收妙眼如來及世界總是智慈自己之法故如毗盧遮那如來處道滿圓極之報身報土如是菩薩行無始無終是尋常家事周滿十方如因陀羅網也自從此已去入十地位中所論發心近遠皆是多表大悲深廣不限其生及以劫量無始無終然亦不出剎那之際也隨世多劫約智無時此是等法界無量迴向以智波羅蜜為主餘九為伴約智門中諸位通治約位門中治出世智悲迴入生死中令自在故已下推德升進入初地位中也善財童子善知識十地位自此已後十箇地中修行一依安住地神所行智悲之行以彼十住十行位中出世智悲之行猶多滯淨以十迴向大願和融世出世間真俗二智使恒處世間行大慈悲智無染淨雖處世間如淨蓮華處水不污開敷菡萏色香第一菩薩處世大悲行華開敷功德第一如下九箇天神一箇瞿波總是女類竝是俗流無出家之類明以前出世間入於世間如迴向法長養大悲以女表之夜神者以明入於世間無明大夜以法照凡令開敷明解故以出纏妙智入俗接生名之為神亦以慈悲之行處於天地晝夜之中以為神位主持世間法則養眾生故以出家法以化初心智未具者若已智滿便為俗士現同外道工巧技術智增悲妙便入諸天地靈神位中主持世法祐護眾生以其靈智十方應現各各不同然其本身不離一切諸佛眾會而亦不壞十方示現佛身故應知如是次第如是修學不滯其功第二推德升進中從如諸菩薩摩訶薩已下至辭退而去有七行半經約立五門一推德升進二示善知識所在云在此閻浮提摩竭提國三舉城之名迦毗羅城四舉善知識名有夜神號婆珊婆演底五禮敬辭去隨文釋義者城名迦毗羅者此云黃色此城上古有黃頭仙於此修仙道故立名也表法中以夜神智會中道合中宮黃色黃為福慶之名應真菩薩內懷白法外現黃色是福德之色故城名黃色摩竭提國是如來示現成菩提道處明此位升進會本位故如十住中初位妙峯山頂以方便定力會佛出纏智慧妙理之體此十地中初地菩薩位會如來智慧入纏大慈悲中菩提果故已後例然神名婆珊婆演底者此云主當春生為此神主當眾生春生諸苗稼也表法中是主當初地菩薩升進春生萬行之苗稼也以能常於生死海破一切眾生無明闇故名為夜天又智自在故名之為天。
　　第四十地位中善知識第一迦毗羅城婆珊婆演底夜神主歡喜地。
　　【經】爾時善財童子一心思惟安住神教憶持菩薩不可沮壞智藏解脫修其三昧學其軌則觀其遊戲入其微妙得其智慧達其平等知其無邊測其甚深漸次遊行至於彼城從東門入佇立未久便見日沒心念隨順諸菩薩教渴仰欲見彼主夜神於善知識生如來想復作是念由善知識得周徧眼普能明見十方境界由善知識得廣大解普能了達一切所緣由善知識得三昧眼普能觀察一切法門由善知識得智慧眼普能明照十方剎海作是念時見彼夜神於虗空中處寶樓閣香蓮華藏師子之座身真金色目髮紺青形貌端嚴見者歡喜眾寶纓絡以為嚴飾身服朱衣首戴梵冠一切星宿炳然在體於其身上一一毛孔皆現化度無量無數惡道眾生令其免離險難之像是諸眾生或生人中或生天上或有趣向二乘菩提或有修行一切智道又彼一一諸毛孔中示現種種教化方便或為現身或為說法或為示現聲聞乘道或為示現獨覺乘道或為示現諸菩薩行菩薩勇猛菩薩三昧菩薩自在菩薩住處菩薩觀察菩薩師子頻伸菩薩解脫遊戲如是種種成熟眾生善財童子見聞此已心大歡喜以身投地禮夜神足遶無數帀於前合掌而作是言聖者我已先發阿耨多羅三藐三菩提心我心冀望依善知識獲諸如來功德法藏唯願示我一切智道我行於中至十力地時彼夜神告善財言善哉善哉善男子汝能深心敬善知識樂聞其語修行其教以修行故決定當得阿耨多羅三藐三菩提善男子我得菩薩破一切眾生癡闇法光明解脫善男子我於惡慧眾生起大慈心於不善業眾生起大悲心於作善業眾生起於喜心於善惡二行眾生起不二心於雜染眾生起令生清淨心於邪道眾生起令生正行心於劣解眾生起令興大解心於樂生死眾生起令捨輪轉心於住二乘道眾生起令住一切智心善男子我以得此解脫故常與如是心共相應善男子我於夜闇人靜鬼神盜賊諸惡眾生所遊行時密雲重霧惡風暴雨日月星宿並皆昏蔽不見色時見諸眾生若入於海若行於陸山林曠野諸險難處或遭盜賊或乏資糧或迷惑方隅或忘失道路慞惶憂怖不能自出我時即以種種方便而救濟之為海難者示作船師魚王馬王龜王象王阿脩羅王及以海神為彼眾生止惡風雨息大波浪引其道路示其洲岸令免怖畏悉得安隱復作是念以此善根迴施眾生願令捨離一切諸苦為在陸地一切眾生於夜闇中遭恐怖者現作日月及諸星宿晨霞夕電種種光明或作屋宅或為人眾令其得免恐怖之厄復作是念以此善根迴施眾生悉令除滅諸煩惱闇一切眾生有惜壽命有愛名聞有貪財寶有重官位有著男女有戀妻妾未稱所求多生憂怖我皆救濟令其離苦為行山險而留難者為作善神現形親近為作好鳥發音慰悅為作靈藥舒光照耀示其果樹示其泉井示正直道示平坦地令其免離一切憂厄為行曠野稠林險道藤蘿所罥雲霧所闇而恐怖者示其正道令得出離作是念言願一切眾生伐見稠林截愛羅網出生死野滅煩惱闇入一切智平坦正道到無畏處畢竟安樂善男子若有眾生樂著國土而憂苦者我以方便令生厭離作是念言願一切眾生不著諸蘊住一切佛薩婆若境善男子若有眾生樂著聚落貪愛宅舍常處黑闇受諸苦者我為說法令生厭離令法滿足令依法住作是念言願一切眾生悉不貪樂六處聚落速得出離生死境界究竟安住一切智城善男子若有眾生行闇夜中迷惑十方於平坦路生險難想於險難道起平坦想以高為下以下為高其心迷惑生大苦惱我以方便舒光照及若欲出者示其門戶若欲行者示其道路欲度溝洫示其橋梁欲涉河海與其船筏樂觀方者示其險易安危之處欲休息者示其城邑水樹之所作是念言如我於此照除夜闇令諸世事悉得宣敘願我普於一切眾生生死長夜無明闇處以智慧光普皆照了是諸眾生無有智眼想心見倒之所覆翳無常常想無樂樂想無我我想不淨淨想堅固執著我人眾生蘊界處法迷惑因果不識善惡殺害眾生乃至邪見不孝父母不敬沙門及婆羅門不知惡人不識善人貪著惡事安住邪法毀謗如來壞正法輪於諸菩薩呰辱傷害輕大乘道斷菩提心於有恩人反加殺害於無恩處常懷怨結毀謗賢聖親近惡伴盜塔寺物作五逆罪不久當墮三惡道處願我速以大智光明破彼眾生無明黑闇令其疾發阿耨多羅三藐三菩提心既發心已示普賢乘開十力道亦示如來法王境界亦示諸佛一切智城諸佛所行諸佛自在諸佛成就諸佛總持一切諸佛共同一身一切諸佛平等之處令其安住善男子一切眾生或病所纏或老所侵或苦貧窮或遭禍難或犯王法臨當受刑無所依怙生大怖畏我皆救濟使得安隱復作是念願我以法普攝眾生令其解脫一切煩惱生老病死憂悲苦患近善知識常行法施勤行善業速得如來清淨法身住於究竟無變易處善男子一切眾生入見稠林住於邪道於諸境界起邪分別常行不善身語意業妄作種種諸邪苦行於非正覺生正覺想於正覺所非正覺想為惡知識之所攝受以起惡見將墮惡道我以種種諸方便門而為救護令住正見生人天中復作是念如我救此將墜惡道諸眾生等願我普救一切眾生悉令解脫一切諸苦住波羅蜜出世聖道於一切智得不退轉具普賢願近一切智而不捨離諸菩薩行常勤教化一切眾生爾時婆珊婆演底主夜神欲重宣此解脫義承佛神力觀察十方為善財童子而說頌言。
　　我此解脫門　　生淨法光明　　能破愚癡闇　　待時而演說　　我昔無邊劫　　勤行廣大慈　　普覆諸世間　　佛子應修學　　寂靜大悲海　　出生三世佛　　能滅眾生苦　　汝應入此門　　能生世間樂　　亦生出世樂　　令我心歡喜　　汝應入此門　　既捨有為患　　亦遠聲聞果　　淨修諸佛力　　汝應入此門　　我目甚清淨　　普見十方剎　　亦見其中佛　　菩提樹下坐　　相好莊嚴身　　無量眾圍遶　　一一毛孔內　　種種光明出　　見諸羣生類　　死此而生彼　　輪迴五趣中　　常受無量苦　　我耳甚清淨　　聽之無不及　　一切語言海　　悉聞能憶持　　諸佛轉法輪　　其聲妙無比　　所有諸文字　　悉皆能憶持　　我鼻甚清淨　　於法無所礙　　一切皆自在　　汝應入此門　　我舌甚廣大　　淨好能言說　　隨應演妙法　　汝應入此門　　我身甚清淨　　三世等如如　　隨諸眾生心　　一切悉皆現　　我心淨無礙　　如空含萬象　　普念諸如來　　而亦不分別　　了知無量剎　　一切諸心海　　諸根及欲樂　　而亦不分別　　我以大神通　　震動無量剎　　其身悉徧往　　調彼難調眾　　我福甚廣大　　如空無有盡　　供養諸如來　　饒益一切眾　　我智廣清淨　　了知諸法海　　除滅眾生惑　　汝應入此門　　我知三世佛　　及以一切法　　亦了彼方便　　此門徧無等　　一一塵中見　　三世一切剎　　亦見彼諸佛　　此是普門力　　十方剎塵內　　悉見盧舍那　　菩提樹下坐　　成道演妙法
　　爾時善財童子白夜神言汝發阿耨多羅三藐三菩提心為幾時耶得此解脫其已久如乃能如是饒益眾生其神答言善男子乃往古世過如須彌山微塵數劫有劫名寂靜光世界名出生妙寶有五億佛於中出現彼世界中有四天下名寶月燈光有城名蓮華光王名善法度以法施化成就七寶王四天下王有夫人名法慧月夜久眠寐時彼城東有一大林名為寂住林中有一大菩提樹名一切光摩尼王莊嚴身出生一切佛神力光明爾時有佛名一切法雷音王於此樹下成等正覺放無量色廣大光明徧照出生妙寶世界蓮華光城內有主夜神名為淨月詣王夫人法慧月所動身纓絡以覺夫人而告之言夫人當知一切法雷音王如來於寂住林成無上覺及廣為說諸佛功德自在神力普賢菩薩所有行願令王夫人發阿耨多羅三藐三菩提意供養彼佛及諸菩薩聲聞僧眾善男子時王夫人法慧月者豈異人乎我身是也我於彼佛所發菩提心種善根故於須彌山微塵數劫不生地獄餓鬼畜生諸惡趣中亦不生於下賤之家諸根具足無有眾苦於天人中福德殊勝不生惡世恒不離佛及諸菩薩大善知識常於其所種植善根經八十須彌山微塵數劫常受安樂而未滿足菩薩諸根過此劫已復過萬劫於賢劫前有劫名無憂徧照世界名離垢妙光其世界中淨穢相雜有五百佛於中出現其第一佛名須彌幢寂靜妙眼如來應正等覺我為名稱長者女名妙慧光明端正殊妙彼淨月夜神以願力故於離垢世界一四天下妙幢王城中生作主夜神名清淨眼我於一時在父母邊夜久眠息彼清淨眼來詣我所震動我宅放大光明出現其身讚佛功德言妙眼如來坐菩提座始成正覺勸喻於我及以父母并諸眷屬令速見佛自為前導引至佛所廣興供養我纔見佛即得三昧名出生見佛調伏眾生三世智光明輪獲此三昧故能憶念須彌山微塵數劫亦見其中諸佛出現於彼佛所聽聞妙法以聞法故即得此破一切眾生闇法光明解脫得此解脫已即見其身徧往佛剎微塵數世界亦見彼世界所有諸佛又見自身在其佛所亦見彼世界一切眾生解其言音識其根性知其往昔曾為善友之所攝受隨其所樂而為現身令生歡喜我時於彼所得解脫念念增長此心無間又見自身徧往百佛剎微塵數世界此心無間又見自身徧往千佛剎微塵數世界此心無間又見自身徧往百千佛剎微塵數世界如是念念乃至不可說不可說佛剎微塵數世界亦見彼世界中一切如來亦自見身在彼佛所聽聞妙法受持憶念觀察決了亦知彼佛諸本事海諸大願海彼諸如來嚴淨佛剎我亦嚴淨亦見彼佛世界一切眾生隨其所應而為現身教化調伏此解脫門念念增長如是乃至充滿法界善男子我唯知此菩薩破一切眾生闇法光明解脫如諸菩薩摩訶薩成就普賢無邊行願普入一切諸法界海得諸菩薩金剛智幢自在三昧出生大願住持佛種於念念中成滿一切大功德海嚴淨一切廣大世界以自在智教化成熟一切眾生以智慧日滅除一切世間闇障以勇猛智覺悟一切眾生惛睡以智慧月決了一切眾生疑惑以清淨音斷除一切諸有執著於一切法界一一塵中示現一切自在神力智眼明淨等見三世而我何能知其妙行說其功德入其境界示其自在善男子此閻浮提摩竭提國菩提場內有主夜神名普德淨光我本從其發阿耨多羅三藐三菩提心常以妙法開悟於我汝詣彼問菩薩云何學菩薩行修菩薩道爾時善財童子向婆珊婆演底神而說頌曰。
　　見汝清淨身　　相好超世間　　如文殊師利　　亦如寶山王　　汝法身清淨　　三世悉平等　　世界悉入中　　成壞無所礙　　我觀一切趣　　悉見汝形像　　一一毛孔中　　星月各分布　　汝心極廣大　　如空徧十方　　諸佛悉入中　　清淨無分別　　一一毛孔中　　悉放無數光　　十方諸佛所　　普雨莊嚴具　　一一毛孔內　　各現無數身　　十方諸國土　　方便度眾生　　一一毛孔內　　示現無量剎　　隨諸眾生欲　　種種令清淨　　若有諸眾生　　聞名及見身　　悉獲功德利　　成就菩提道　　多劫在惡趣　　始得見聞汝　　亦應歡喜受　　以滅煩惱故　　千剎微塵劫　　歎汝一毛德　　劫數猶可窮　　功德終無盡
　　時善財童子說此頌已頂禮其足遶無量帀殷勤瞻仰辭退而去。

　　大方廣佛新華嚴經合論卷第一百三


　　音切


慞
　　(章音)。

惶
　　(皇音)。

藤
　　(徒登切)。

溝
　　(古矦切)。

洫
　　(許逼切)。

稷
　　(子力切)。
　　大方廣佛新華嚴經合論卷第一百四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十七

　　【論】第一正入當位法門中從爾時善財童子已下至我唯知此破一切眾生癡闇法光明解脫門於中約立五門一念善知識教思惟升進二漸次遊行至於彼城從東門入佇立未久便見日沒三以八種念善知識勝緣四見夜神於虗空中處寶樓閣香蓮華藏師子座上身如金色目髮紺青形貌端嚴五善財見其夜神以身投地禮夜神足申請所求從見夜神已後復立六門一見夜神身色端正皮膚金色目髮紺青二見夜神身著朱衣梵冠纓絡三見夜神星象炳然在體四見夜神一一毛孔皆現化度無量眾生隨根與法或生天上人間聲聞緣覺所得不同五見夜神或示現菩薩三昧種種自在六善財投身於地禮夜神足合掌申請所求法門此之境界身量毛孔乃是法界之身極其法界際境界也令修行者倣而學之十地方終舉樣極全學者纔得其分也乃是全中之分故以智之境界及時不遷即全約位升進即分於申請所求中復立十七門一善財冀望依善知識獲佛功德法藏二夜神稱歎善財授與自己所行之法三舉法門名目名菩薩破一切眾生癡闇法光明解脫四善男子已下我於惡慧眾生已下舉自所行大慈悲之行五夜神說二十一行頌以自己所知之法勸善財修學令入六善財白夜神發心久近七又問夜神得此法門其已久如八從乃往古世過如須彌山微塵數劫舉自發心久近劫數九舉劫名寂靜光十舉世界名出生妙寶十一舉有四天下名寶月燈光十二舉城名蓮華光王名善法度十三舉城東有一大菩提樹樹下有佛號一切法雷音王成正覺十四舉有夜神名淨月所告有佛出興十五舉自己身為王夫人名法慧月因供養彼佛發菩提心經須彌山微塵數劫不生惡道種諸善根經八十須彌山微塵數劫常受安樂於彼佛菩薩所常修善根而未滿足菩薩善根十六復過萬劫於賢劫前有劫名無憂世界名離垢光有五百佛於中出現我為長者女名妙慧光明其本夜神生在妙幢王城中作夜神又來震動我宅放光現相讚歎妙眼如來所有功德自為前導引至佛所我纔見佛即得三昧名出生見佛調伏眾生三世智光明輪十七得此三昧力故得憶念如須彌山微塵數劫其中諸佛出現於彼佛所聽聞妙法以聞妙法故即得此破一切眾生癡闇法光明解脫得此解脫已即見其身徧往佛剎微塵數世界已上明發心久近已經八十一須彌山微塵數劫又經一萬劫其中一須彌山微塵數劫是過去發心八十須彌山微塵數劫又一萬劫於佛菩薩所修諸善根方得三昧名見佛調伏眾生三世智光明輪又以憶念劫中得見一須彌山微塵數佛以諸佛所修行聽聞妙法方得此破一切眾生癡闇法光明解脫門在此憶念劫中方得此破一切眾生癡闇法光明門此明得法久近總是八十二須彌山微塵數劫又經一萬劫爾所劫中常以女身行菩薩行明修大慈悲心深厚舉劫長遠以最後憶念劫中該含三世一念普周皆是一念中多劫也十方普徧以智言之如初舉往昔佛剎微塵數世界一一世界中佛悉供養承事次舉百佛剎微塵數劫次千次百千次不可說佛剎微塵數佛剎悉皆徧往承事及所說法門悉皆領受漸漸增長徧滿十方法界供養諸佛教化安樂一切眾生此是初地以百為首便滿十方一切法界無盡佛剎不同三乘但言百佛不云百佛剎微塵及以不可說佛剎微塵世界等事自餘如經具明意明處世行悲深厚不求出世之心盡窮劫也此是初歡喜地善知識以檀波羅蜜為主餘九為伴此明入俗同纏長養大慈悲門具足檀波羅蜜令得圓滿以修慈故多生不離女身表之無出世相也常處俗流此十地中總明處世長養大慈悲門十箇善知識無出家相總為女天說多生因本發菩提心時亦是女身以表十地是入眾生界長養大慈悲之行也以表女是慈悲能長養子孫無疲勞故用明菩薩養眾生故第二推德升進中從如諸菩薩摩訶薩已下至辭退而去長行有十五行半經并十行頌於中約立五門一推德升進二示善知識居處所在云此閻浮提摩竭提國菩提場內有主夜神名普德淨光三善財說頌歎婆珊婆演底夜天神德四善財說頌已頂禮夜神足五辭退而去此普德淨光夜神是婆珊婆演底往劫為王夫人時於夜覺悟之師於八十二須彌山微塵數劫又經一萬劫常為其師引接示導如前所說者是不云南方直云摩竭提國菩提場內者表修行處生死之慈悲不出菩提體別有世間慈悲行故閻浮提及摩竭提國是世間菩提場內者表此世間在菩提場內明會世間慈悲之行是菩提心內所行之行不別有也表處纏大慈大悲之行與覺體一也明果作因因果一也如下善財歎夜天頌云多劫在惡趣始得見聞法亦應歡喜受以滅煩惱故以明修大慈悲行要經多劫住生死苦海不以為厭修慈悲行方得成就故明修出世道一念而即現前行大慈悲行不限劫數也自餘如文具明多劫約俗一念約真二事通融自體無礙即乃是一念中多劫多劫中一念以真俗體不礙故。
　　第二菩提場普德淨光夜神主離垢地。
　　【經】爾時善財童子了知彼婆珊婆演底夜神初發菩提心所生菩薩藏所發菩薩願所淨菩薩度所入菩薩地所修菩薩行所行出離道一切智光海普救眾生心普徧大悲雲於一切佛剎盡未來際常能出生普賢行願漸次遊行至普德淨光夜神所頂禮其足遶無數帀於前合掌而作是言聖者我已先發阿耨多羅三藐三菩提心而我未知菩薩云何修行菩薩地云何出生菩薩地云何成就菩薩地夜神答言善哉善哉善男子汝已能發阿耨多羅三藐三菩提心今復問於菩薩地修行出生及以成就善男子菩薩成就十法能圓滿菩薩行何者為十一者得清淨三昧常見一切佛二者得清淨眼常觀一切佛相好莊嚴三者知一切如來無量無邊功德大海四者知等法界無量諸佛法光明海五者知一切如來一一毛孔放等眾生數大光明海利益無量一切眾生六者見一切如來一一毛孔出一切寶色光明燄海七者於念念中出現一切佛變化海充滿法界究竟一切諸佛境界調伏眾生八者得佛音聲同一切眾生言音海轉三世一切佛法輪九者知一切佛無邊名號海十者知一切佛調伏眾生不思議自在力善男子菩薩成就此十種法則能圓滿菩薩諸行善男子我得菩薩解脫名寂靜禪定樂普遊步普見三世一切諸佛亦見彼佛清淨國土道場眾會神通名號說法壽命言音身相種種不同悉皆明覩而無取著何以故知諸如來非去世趣永滅故非來體性無生故非生法身平等故非滅無有生相故非實住如幻法故非妄利益眾生故非遷超過生死故非壞性常不變故一相言語悉離故無相性相本空故善男子我如是了知一切如來時於菩薩寂靜禪定樂普遊步解脫門分明了達成就增長思惟觀察堅固莊嚴不起一切妄想分別大悲救護一切眾生一心不動修習初禪息一切意業攝一切眾生智力勇猛喜心悅豫修第二禪思惟一切眾生自性厭離生死修第三禪悉能息滅一切眾生眾苦熱惱修第四禪增長圓滿一切智願出生一切諸三昧海入諸菩薩解脫海門遊戲一切神通成就一切變化以清淨智普入法界善男子我修此解脫時以種種方便成就眾生所謂於在家放逸眾生令生不淨想可厭想疲勞想逼迫想繫縛想羅剎想無常想苦想無我想空想無生想不自在想老病死想自於五欲不生樂著亦勸眾生不著欲樂唯住法樂出離於家入於非家若有眾生住於空閑我為止息諸惡音聲於靜夜時為說深法與順行緣開出家門示正道路為作光明除其闇障滅其怖畏讚出家業歎佛法僧及善知識具諸功德亦歎親近善知識行復次善男子我修解脫時令諸眾生不生非法貪不起邪分別不作諸罪業若已作者皆令止息若未生善法未修波羅蜜行未求一切智未起大慈悲未造人天業皆令其生若已生者令其增長我與如是順道因緣乃至令成一切智智善男子我唯得此菩薩寂靜禪定樂普遊步解脫門如諸菩薩摩訶薩具足普賢所有行願了達一切無邊法界常能增長一切善根照見一切如來智力住於一切如來境界恒處生死心無障礙疾能滿足一切智願普能往詣一切世界悉能觀見一切諸佛徧能聽受一切佛法能破一切眾生癡闇能於生死大夜之中出生一切智慧光明而我云何能知能說彼功德行善男子去此不遠於菩提場右邊有一夜神名喜目觀察眾生汝詣彼問菩薩云何學菩薩行修菩薩道爾時普德淨光夜神欲重宣此解脫義為善財童子而說頌曰。
　　若有信解心　　盡見三世佛　　彼人眼清淨　　能入諸佛海　　汝觀諸佛身　　清淨相莊嚴　　一念神通力　　法界悉充徧　　盧舍那如來　　道場成正覺　　一切法界中　　轉於淨法輪　　如來知法性　　寂滅無有二　　清淨相嚴身　　徧示諸世間　　佛身不思議　　法界悉充滿　　普見一切剎　　一切無不見　　佛身常光明　　一切剎塵等　　種種清淨色　　念念徧法界　　如來一毛孔　　放不思議光　　普照諸羣生　　令其煩惱滅　　如來一毛孔　　出生無盡化　　充徧於法界　　除滅眾生苦　　佛演一妙音　　隨類皆令解　　普雨廣大法　　使發菩提意　　佛昔修諸行　　已曾攝受我　　故得見如來　　普見一切剎　　諸佛出世間　　量等眾生數　　種種解脫境　　非我所能知　　一切諸菩薩　　入佛一毛孔　　如是妙解脫　　非我所能知　　此近有夜神　　名喜目觀察　　汝應往詣彼　　問彼菩薩行
　　時善財童子頂禮其足遶無數帀殷勤瞻仰辭退而去。
　　【論】第一正入當位法門從爾時善財童子已下至我唯得此菩薩寂靜禪定樂普遊步解脫門於此段中約立五門一念善知識教思惟升進二漸次遊行至普德淨光夜神所禮敬申請三夜神為善財說種種法四夜神說自行法門名菩薩寂靜禪定樂普遊步解脫授與善財五夜神正說以此法門普見三世一切諸佛及國土道場眾會及救護一切眾生故隨文釋義者法門名菩薩寂靜禪定樂普遊步解脫門者此是戒波羅蜜以法身為戒體即一切境界性自禪故法界性禪即智自徧周以智徧周所以普遊步故常處生死行大慈悲長養自體大慈悲心於法性中具菩薩行徧法界故名菩薩寂靜禪定樂普遊步解脫門明處生死中菩提法樂亦能具足菩薩大慈悲復能徧行普賢道故此明自心菩提場內菩薩大悲之行名普德淨光夜神者智悲徧周照眾生之長夜故名為淨光其慈育俗名之為德其智不為性自大用徧周名之為神如此禪以菩提體行大寂靜法界無礙大慈悲心寂用徧故約其功用安四禪之名經云分別了達成就增長思惟觀察堅固莊嚴不起一切妄想分別大悲救護一切眾生一心不動修習禪者以法身根本智正緣念度一切眾生不名妄想以不緣惡法故以法性理中所分別所緣利物皆以智為依止成大慈悲之門無世染習故不名妄想又云息一切意業攝一切眾生智力勇猛喜心悅豫修第二禪息一切意業者是偏慈不普心也喜心悅豫者以此二地菩薩行以法性菩提之慈以攝化一切眾生之法悅樂故名為二禪思惟一切眾生自性離生死修第三禪者明以普見一切眾生同一菩提法性自體解脫以為禪體不自獨見一身有禪體故以一切眾生總禪體解脫故修第三禪經云一切眾生自厭離生死修第三禪者此厭離生死自是譯經者誤也應云一切眾生性自離生死故修第三禪悉能息滅一切眾生眾苦熱惱修第四禪此一乘菩薩從初發心乘如來菩提心根本智乘修大悲行處生死海觀達眾生根本源底同一如來菩提體用智海方便常以法界智日常於不達迷暗之夜為一切眾生解諸迷闇不同前三乘別求自己清淨樂果而實未曾而得究竟一切樂果是故說法華經會三歸一來歸此法故已下所有利眾生之行門如經具明此是持上上十善戒以菩提體為戒體以居菩提場內夜神表之以菩提心成大慈悲為戒體十迴向以船師為戒體十行釋天童子以工巧諸技術以為戒體十住中海雲比丘觀十二緣生法自體清淨以為戒體於此第二地中以菩提場內普德淨光夜神以為戒體此明菩提中智處於世間修慈悲門以為戒體此是第二離垢地中善知識以戒波羅蜜為體餘九為伴治菩提心處於生死海行於慈悲不自在障令得自在故此明和融菩提生死二不自在使令自在此位中以菩提體觀三界無生滅性是總相觀第二推德升進中從如諸菩薩摩訶薩已下至辭退而去長行并頌有二十四行經於中約立五門一推德先令善財升進二示善知識處云去此不遠於菩提場右邊有一夜神名喜目觀察眾生三普德淨光天重為善財說頌四善財頂禮普德淨光神足五辭退而去釋曰去此不遠者明以菩提為第二戒波羅蜜在菩提場內此第三忍波羅蜜還以菩提為忍行故故云去此不遠於菩提場右邊者以左為智位右為悲位明以菩提起行成其忍慈不忍即無慈故明以有忍故能行慈悲有一夜神名喜目觀察眾生者是忍中之慈名之喜目不捨眾生名之觀察又觀根攝化名為觀察眾生夜天神者前位以菩提為戒體都淨三界有欲之心下界散動心欲上二界欣禪樂淨心欲此第三發光地以修八禪能同彼禪不染禪性能同欲界不染欲性名為發光地名為夜天其智應真號之為神於三界中教化眾生自在名之為天亦明以此位一一別治三界中欲習智令清淨得三界中同別之相名觀察眾生夜天神四地生諸佛家五地習世間藝能六地三空寂滅神通定現前得寂用神通自在周徧十方攝化眾生此已上得出世間中世間自在故第七地已去入世間自在如十迴向中亦有此勢分十住十行亦然又有勢分不同如十迴向中即迴十住十行中解脫入於世間至第七迴向位中進升通聖即見觀音正趣菩薩至第九第十迴向中却還世間智通於神持眾生界乃至九地總是神位十地釋氏女瞿波是如來往昔為太子時妻表十地慈心法喜已滿故從前十迴向已後修處世間慈悲之位至第二地菩提場內普德淨光神是會菩提體一分之極從此二地已後至三地以於菩提場中起用一一禪界同別修行六地中方於菩提體中用始寂用自在第七地純是處纏修菩提中慈悲及智使令圓滿至八地方始智悲任用無功而自成辦猶須念本願及佛加持方始明了九地十地方始學佛十力四無所畏前從普光明殿說十信心位已次升天明五位升進猶恐隨言說教中不能具足體會其五位中升進同異之意於此法界品中以善財求善知識名目居處國土城名年歲園林報果南北東西近遠男女聖凡天人龍神以法及像表之令會其聖意升進次第之行令使學者善得其宜不令錯謬不滯其功於中有十三行頌歎如來境界喜目夜神能知如文具明。
　　第三菩提場右邊喜目觀察眾生夜神主發光地。
　　【經】爾時善財童子敬善知識教行善知識語作如是念善知識者難見難遇見善知識令心不散亂見善知識破障礙山見善知識入大悲海救護眾生見善知識得智慧光普照法界見善知識悉能修行一切智道見善知識普能覩見十方佛海見善知識得見諸佛轉於法輪憶持不忘作是念已發意欲詣喜目觀察眾生夜神所時喜目神加善財童子令知親近善知識能生諸善根增長成熟所謂令知親近善知識能修助道具令知親近善知識能起勇猛心令知親近善知識能作難壞業令知親近善知識能得難伏力令知親近善知識能入無邊方令知親近善知識能久遠修行令知親近善知識能辨無邊業令知親近善知識能行無量道令知親近善知識能得速疾力普詣諸剎令知親近善知識能不離本處徧至十方時善財童子遽發是念由親近善知識能勇猛勤修一切智道由親近善知識能速疾出生諸大願海由親近善知識能為一切眾生盡未來劫受無邊苦由親近善知識能被大精進甲於一微塵中說法聲徧法界由親近善知識能速往詣一切方海由親近善知識於一毛道盡未來劫修菩薩行由親近善知識於念念中行菩薩行究竟安住一切智地由親近善知識能入三世一切如來自在神力諸莊嚴道由親近善知識能常徧入諸法界門由親近善知識常緣法界未曾動出而能徧往十方國土爾時善財童子發是念已即詣喜目觀察眾生夜神所見彼夜神在於如來眾會道場坐蓮華藏師子之座入大勢力普喜幢解脫於其身上一一毛孔出無量種變化身雲隨其所應以妙言音而為說法普攝無量一切眾生皆令歡喜而得利益所謂出無量化身雲充滿十方一切世界說諸菩薩行檀波羅蜜於一切事皆無戀著於一切眾生普皆施與其心平等無有輕慢內外悉施難捨能捨出等眾生數無量化身雲充滿法界普現一切眾生之前說持淨戒無有缺犯修諸苦行皆悉具足於諸世間無有所依於諸境界無所愛著說在生死輪迴往返說諸人天盛衰苦樂說諸境界皆是不淨說一切法皆是無常說一切行悉苦無味令諸世間捨離顛倒住諸佛境持如來戒如是演說種種戒行戒香普熏令諸眾生悉得成熟又出等眾生數種種身雲說能忍受一切眾苦所謂割截捶楚訶罵欺辱其心泰然不動不亂於一切行不卑不高於諸眾生不起我慢於諸法性安住忍受說菩提心無有窮盡心無盡故智亦無盡普斷一切眾生煩惱說諸眾生卑賤醜陋不具足身令生厭離讚諸如來清淨妙色無上之身令生欣樂如是方便成熟眾生又出等眾生界種種身雲隨諸眾生心之所樂說勇猛精進修一切智助道之法勇猛精進降伏魔怨勇猛精進發菩提心不動不退勇猛精進度一切眾生出生死海勇猛精進除滅一切惡道諸難勇猛精進壞無智山勇猛精進供養一切諸佛如來不生疲厭勇猛精進受持一切諸佛法輪勇猛精進壞散一切諸障礙山勇猛精進教化成熟一切眾生勇猛精進嚴淨一切諸佛國土如是方便成熟眾生又出種種無量身雲以種種方便令諸眾生心生歡喜捨離惡意厭一切欲為說慚愧令諸眾生藏護諸根為說無上清淨梵行為說欲界是魔境界令生恐怖為現不樂世間欲樂住於法樂隨其次第入諸禪定諸三昧樂令思惟觀察除滅一切所有煩惱又為演說一切菩薩諸三昧海神力變現自在遊戲令諸眾生歡喜適悅離諸憂怖其心清淨諸根猛利愛重於法修習增長又出等眾生界種種身雲為說往詣十方國土供養諸佛及以師長真善知識受持一切諸佛法輪精勤不懈又為演說稱讚一切諸如來海觀察一切諸法門海顯示一切諸法性相開闡一切諸三昧門開智慧境界竭一切眾生疑海示智慧金剛壞一切眾生見山昇智慧日輪破一切眾生癡闇皆令歡喜成一切智又出等眾生界種種身雲普詣一切眾生之前隨其所應以種種言辭而為說法或說世間神通福力或說三界皆是可怖令其不作世間業行離三界處出見稠林或為稱讚一切智道令其超越二乘之地或為演說不住生死不住涅槃令其不著有為無為或為演說住於天宮乃至道場令其欣樂發菩提意如是方便教化眾生皆令究竟得一切智又出一切世界微塵數身雲普詣一切眾生之前念念中示普賢菩薩一切行願念念中示清淨大願充滿法界念念中示嚴淨一切世界海念念中示供養一切如來海念念中示入一切法門海念念中示入一切世界海微塵數世界海念念中示於一切剎盡未來劫清淨修行一切智道念念中示入如來力念念中示入一切三世方便海念念中示往一切剎現種種神通變化念念中示諸菩薩一切行願令一切眾生住一切智如是所作恒無休息又出等一切眾生心數身雲普詣一切眾生之前說諸菩薩集一切智助道之法無邊際力求一切智不破壞力無窮盡力修無上行不退轉力無間斷力於生死法無染著力能破一切諸魔眾力遠離一切煩惱垢力能破一切業障山力住一切劫修大悲行無疲倦力震動一切諸佛國土令一切眾生生歡喜力能破一切諸外道力普於世間轉法輪力以如是等方便成熟令諸眾生至一切智又出等一切眾生心數無量變化色身雲普詣十方無量世界隨眾生心演說一切菩薩智行所謂說入一切眾生界海智說入一切眾生心海智說入一切眾生根海智說入一切眾生行海智說度一切眾生未曾失時智說出一切法界音聲智說念念徧一切法界海智說念念知一切世界海壞智說念念知一切世界海成住莊嚴差別智說念念自在親近供養一切如來聽受法輪智示現如是智波羅蜜令諸眾生皆大歡喜調暢適悅其心清淨生決定解求一切智無有退轉如說菩薩諸波羅蜜成熟眾生如是宣說一切菩薩種種行法而為利益復於一一諸毛孔中出無量種眾生身雲所謂出興色究竟天善現天善見天無熱天無煩天相似身雲出少廣廣果福生無雲天相似身雲出徧淨無量淨少淨天相似身雲出光音無量光少光天相似身雲出大梵梵輔梵眾天相似身雲出自在天化樂天兜率陀天須夜摩天忉利天及其婇女諸天子眾相似身雲出提頭賴吒乾闥婆王乾闥婆子乾闥婆女相似身雲出毗樓勒叉鳩槃茶王鳩槃茶子鳩槃茶女相似身雲出毗樓博叉龍王龍子龍女相似身雲出毗沙門夜叉王夜叉子夜叉女相似身雲出大樹緊那羅王善慧摩睺羅伽王大速疾力迦樓羅王羅睺阿脩羅王閻羅法王及其子其女相似身雲出諸人王及其子其女相似身雲出聲聞獨覺及諸佛眾相似身雲出地神水神火神風神河神海神山神樹神乃至晝夜主方神等相似身雲周徧十方充滿法界於彼一切眾生之前現種種聲所謂風輪聲水輪聲火燄聲海潮聲地震聲大山相擊聲天城震動聲摩尼相擊聲天王聲龍王聲夜叉王聲乾闥婆王聲阿脩羅王聲迦樓羅王聲緊那羅王聲摩睺羅伽王聲人王聲梵王聲天女歌詠聲諸天音樂聲摩尼寶王聲以如是等種種音聲說喜目觀察眾生夜神從初發心所集功德所謂承事一切諸善知識親近諸佛修行善法行檀波羅蜜難捨能捨行尸波羅蜜棄捨王位宮殿眷屬出家學道行羼提波羅蜜能忍世間一切苦事及以菩薩所修苦行所持正法皆悉堅固其心不動亦能忍受一切眾生於己身心惡作惡說忍一切業皆不失壞忍一切法生決定解忍諸法性能諦思惟行精進波羅蜜起一切智行成一切佛法行禪波羅蜜其禪波羅蜜所有資具所有修習所有成就所有清淨所有起三昧神通所有入三昧海門皆悉顯示行般若波羅蜜其般若波羅蜜所有資具所有清淨大智慧日大智慧雲大智慧藏大智慧門皆悉顯示行方便波羅蜜其方便波羅蜜所有資具所有修行所有體性所有理趣所有清淨所有相應事皆悉顯示行願波羅蜜其願波羅蜜所有體性所有成就所有修習所有相應事皆悉顯示行力波羅蜜其力波羅蜜所有資具所有因緣所有理趣所有演說所有相應事皆悉顯示行智波羅蜜其智波羅蜜所有資具所有體性所有成就所有清淨所有處所所有增長所有深入所有光明所有顯示所有理趣所有相應事所有簡擇所有行相所有相應法所有所攝法所知法所知業所知剎所知劫所知世所知佛出現所知佛所知菩薩所知菩薩心菩薩位菩薩資具菩薩發趣菩薩迴向菩薩大願菩薩法輪菩薩簡擇法菩薩法海菩薩法門海菩薩法漩流菩薩法理趣如是等智波羅蜜相應境界皆悉顯示成熟眾生又說此神從初發心所集功德相續次第所習善根相續次第所修無量諸波羅蜜相續次第死此生彼及其名號相續次第親近善友承事諸佛受持正法修菩薩行入諸三昧以三昧力普見諸佛普見諸剎普知諸劫深入法界觀察眾生入法界海知諸眾生死此生彼得淨天耳聞一切聲得淨天眼見一切色得他心智知眾生心得宿住智知前際事得無依無作神足智通自在遊行徧十方剎如是所有相續次第得菩薩解脫入菩薩解脫海得菩薩自在得菩薩勇猛得菩薩遊步住菩薩想入菩薩道如是一切所有功德相續次第皆悉演說分別顯示成熟眾生如是說時於念念中十方各嚴淨不可說不可說諸佛國土度脫無量惡趣眾生令無量眾生生天人中富貴自在令無量眾生出生死海令無量眾生安住聲聞辟支佛地令無量眾生住如來地。

　　大方廣佛新華嚴經合論卷第一百四


　　音切


捶
　　(之壘切)。

豫
　　(羊洳切)。

輔
　　(父音)。
　　大方廣佛新華嚴經合論卷第一百五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十八

　　【經】爾時善財童子見聞如上所現一切諸希有事念念觀察思惟解了深入安住承佛威力及解脫力則得菩薩不思議大勢力普喜幢自在力解脫何以故與喜目夜神於往昔時同修行故如來神力所加持故不思議善根所祐助故得菩薩諸根故生如來種中故得善友力所攝受故受諸如來所護念故毗盧遮那如來曾所化故彼分善根已成熟故堪修普賢菩薩行故爾時善財童子得此解脫已心生歡喜合掌向喜目觀察眾生夜神以偈讚曰。
　　無量無數劫　　學佛甚深法　　隨其所應化　　顯現妙色身　　了知諸眾生　　沈迷嬰妄想　　種種身皆現　　隨應悉調伏　　法身恒寂靜　　清淨無二相　　為化眾生故　　示現種種形　　於諸蘊界處　　未曾有所著　　示行及色身　　調伏一切眾　　不著內外法　　已渡生死海　　而現種種身　　住於諸有界　　遠離諸分別　　戲論所不動　　為著妄想者　　弘宣十力法　　一心住三昧　　無量劫不動　　毛孔出化雲　　供養十方佛　　得佛方便力　　念念無邊際　　示現種種身　　普攝諸羣生　　了知諸有海　　種種業莊嚴　　為說無礙法　　令其悉清淨　　色身妙無比　　清淨如普賢　　隨諸眾生心　　示現世間相
　　爾時善財童子說此頌已白言天神汝發阿耨多羅三藐三菩提心為幾時耶得此解脫其已久如爾時喜目觀察眾生主夜神以頌答曰。
　　我念過去世　　過於剎塵劫　　剎號摩尼光　　劫名寂靜音　　百萬那由他　　俱胝四天下　　其王數亦爾　　各各自臨馭　　中有一王都　　號曰香幢寶　　莊嚴最殊妙　　見者皆欣悅　　中有轉輪王　　其身甚微妙　　三十二種相　　隨好以莊嚴　　蓮華中化生　　金色光明身　　騰空照遠近　　普及閻浮界　　其王有千子　　勇猛身端正　　臣佐滿一億　　智慧善方便　　嬪御有十億　　顏容狀天女　　利益調柔意　　慈心給侍王　　其王以法化　　普及四天下　　輪圍大地中　　一切皆豐盛　　我時為寶女　　具足梵音聲　　身出金色光　　照及千由旬　　日光既已沒　　音樂咸寂然　　大王及侍御　　一切皆安寢　　彼時德海佛　　出興於世間　　現顯神通力　　充滿十方界　　放大光明海　　一切剎塵數　　種種自在身　　徧滿於十方　　地震出妙音　　普告佛興世　　天人龍神眾　　一切皆歡喜　　一一毛孔中　　出佛化身海　　十方皆徧滿　　隨應說妙法　　我時於夢中　　見佛諸神變　　亦聞深妙法　　心生大歡喜　　一萬主夜神　　共在空中住　　讚歎佛興世　　同時覺悟我　　賢慧汝應起　　佛已現汝國　　劫海難值遇　　見者得清淨　　我時便寐寤　　即覩清淨光　　觀此從何來　　見佛樹王下　　諸相莊嚴體　　猶如寶山王　　一切毛孔中　　放大光明海　　見已心歡喜　　便生此念言　　願我得如佛　　廣大神通力　　我時尋覺悟　　大王并眷屬　　令見佛光明　　一切皆欣慶　　我時與大王　　騎從千萬億　　眾生亦無量　　俱行詣佛所　　我於二萬歲　　供養彼如來　　七寶四天下　　一切皆奉施　　時彼如來說　　功德普雲經　　普應羣生心　　莊嚴諸願海　　夜神覺悟我　　令我得利益　　我願作是身　　覺諸放逸者　　我從此初發　　最上菩提願　　往來諸有中　　其心無忘失　　從此後供養　　十億那由佛　　恒受人天樂　　饒益諸羣生　　初佛功德海　　第二功德燈　　第三妙寶幢　　第四虗空智　　第五蓮華藏　　第六無礙慧　　第七法月王　　第八智燈輪　　第九兩足尊　　寶燄山燈王　　第十調御師　　三世華光音　　如是等諸佛　　我悉曾供養　　然未得慧眼　　入於解脫海　　從此次第有　　一切寶光剎　　其劫名天勝　　五百佛興世　　最初月光輪　　第二名日燈　　第三名光幢　　第四寶須彌　　第五名華燄　　第六號燈海　　第七熾然佛　　第八天藏佛　　九光明王幢　　十普智光王　　如是等諸佛　　我悉曾供養　　尚於諸法中　　無而計為有　　從此復有劫　　名曰梵光明　　世界蓮華燈　　莊嚴極殊妙　　彼有無量佛　　一一無量眾　　我悉曾供養　　尊重聽聞法　　初寶須彌佛　　二功德海佛　　三法界音佛　　四法震雷佛　　五名法幢佛　　六名地光佛　　七名法力光　　八名虗空覺　　第九須彌光　　第十功德雲　　如是等如來　　我悉曾供養　　未能明了法　　而入諸佛海　　次後復有劫　　名為功德月　　爾時有世界　　其名功德幢　　彼中有諸佛　　八十那由他　　我皆以妙供　　深心而敬奉　　初乾闥婆王　　二名大樹王　　三功德須彌　　第四寶眼佛　　第五盧舍那　　第六光莊嚴　　第七法海佛　　第八光勝佛　　九名賢勝佛　　第十法王佛　　如是等諸佛　　我悉曾供養　　然未得深智　　入於諸佛海　　此後復有劫　　名為寂靜慧　　剎號金剛寶　　莊嚴悉殊妙　　於中有千佛　　次第而出興　　眾生少煩惱　　眾會悉清淨　　初金剛臍佛　　二無礙力佛　　三名法界影　　四號十力燈　　第五名悲光　　第六名戒海　　第七忍燈輪　　第八法輪光　　九名光莊嚴　　十名寂靜光　　如是等諸佛　　我悉曾供養　　猶未能深悟　　如空清淨法　　遊行一切剎　　於彼修諸行　　次第復有劫　　名為善出現　　剎號香燈雲　　淨穢所共成　　億佛於中現　　莊嚴剎及劫　　所說種種法　　我皆能憶持　　初名廣稱佛　　次名法海佛　　三名自在王　　四名功德雲　　第五法勝佛　　第六天冠佛　　第七智燄佛　　第八虗空立　　第九兩足尊　　名普生殊勝　　第十無上士　　眉間勝光明　　如是一切佛　　我悉曾供養　　然猶未能淨　　離諸障礙道　　次第復有劫　　名集堅固王　　剎號寶幢王　　一切善分布　　有五百諸佛　　於中而出現　　我恭敬供養　　求無礙解脫　　最初功德輪　　其次寂靜音　　次名功德海　　次名日光王　　第五功德王　　第六須彌相　　次名法自在　　次佛功德王　　第九福須彌　　第十光明王　　如是等諸佛　　我悉曾供養　　所有清淨道　　普入淨無餘　　然於所入門　　未能成就忍　　次第復有劫　　名為妙勝主　　剎號寂靜音　　眾生煩惱薄　　於中有佛現　　八十那由他　　我悉曾供養　　修行最勝道　　初佛名華聚　　次佛名海藏　　次名功德生　　次號天王髻　　第五摩尼藏　　第六真金山　　第七寶聚尊　　第八法幢佛　　第九名勝財　　第十名智慧　　此十為上首　　供養無不盡　　次第復有劫　　名曰千功德　　爾時有世界　　號善化幢燈　　六十億那由　　諸佛興於世　　最初寂靜幢　　其次奢摩他　　第三百燈王　　第四寂靜光　　第五雲密陰　　第六日大明　　七號法燈光　　八名殊勝燄　　九名天勝藏　　十名大吼音　　如是等諸佛　　我悉常供養　　未得清淨忍　　深入諸法海　　次第復有劫　　名無著莊嚴　　爾時有世界　　名曰無邊光　　中有三十六　　那由他佛現　　初功德須彌　　第二虗空心　　第三具莊嚴　　第四法雷音　　第五法界聲　　第六妙音雲　　第七照十方　　第八法海音　　第九功德海　　第十功德幢　　如是等諸佛　　我悉曾供養　　次有佛出現　　名為功德幢　　我為月面天　　供養人中主　　時佛為我說　　無依妙法門　　我聞專念持　　出生諸願海　　我得清淨眼　　寂滅定總持　　能於念念中　　悉見諸佛海　　我得大悲藏　　普明方便眼　　增長菩提心　　成就如來力　　見眾生顛倒　　執常樂我淨　　愚癡闇所覆　　妄想起煩惱　　行止見稠林　　往來貪欲海　　集於諸惡趣　　無量種種業　　一切諸趣中　　隨業而受身　　生老死眾患　　無量苦逼迫　　為彼眾生故　　我發無上心　　願得如十方　　一切十力尊　　緣佛及眾生　　起於大願雲　　從是修功德　　趣入方便道　　願雲悉彌覆　　普入一切道　　具足波羅蜜　　充滿於法界　　速入於諸地　　三世方便海　　一念修諸佛　　一切無礙行　　佛子我爾時　　得入普賢道　　了知十法界　　一切差別門
　　善男子於汝意云何彼時轉輪聖王名十方主能紹隆佛種者豈異人乎文殊師利童子是也爾時夜神覺悟我者普賢菩薩之所化耳我於爾時為王寶女蒙彼夜神覺悟於我令我見佛發阿耨多羅三藐三菩提心自從是來經佛剎微塵數劫不墮惡趣常生人天於一切處常見諸佛乃至於妙燈功德幢佛所得此大勢力普喜幢菩薩解脫以此解脫如是利益一切眾生善男子我唯得此大勢力普喜幢解脫門如諸菩薩摩訶薩於念念中普詣一切諸如來所疾能趣入一切智海於念念中以發趣門入於一切諸大願海於念念中以願海門盡未來劫念念出生一切諸行一一行中出生一切剎微塵數身一一身普入一切法界門一一法界門一切佛剎中隨眾生心說諸妙行一切剎一一塵中悉見無邊諸如來海一一如來所悉見徧法界諸佛神通一一如來所悉見往劫修菩薩行一一如來所受持守護所有法輪一一如來所悉見三世一切如來諸神變海而我云何能知能說彼功德行善男子此眾會中有一夜神名普救眾生妙德汝詣彼問菩薩云何入菩薩行淨菩薩道時善財童子頂禮其足遶無數帀殷勤瞻仰辭退而去。
　　【論】第一正入當位法門中從爾時善財童子已下至我唯知此普喜幢解脫門於此殿約分五門一念善知識教思惟升進二善財意欲詣喜目觀察眾生夜神所三夜神神力加持善財令知親近善知識多所饒益四善財蒙加持已速發此念自知由親近善知識能勇猛勤修一切智道五善財詣喜目夜神所觀察夜神攝化眾生饒益境界從此所見夜神在於如來眾會道場坐蓮華藏師子之座已下長科為十二段一爾時善財童子發是念已至皆令歡喜而得利益有五行半經明初觀察喜目夜天攝化境界分二所謂出無量化身雲充滿十方一切世界已下至如是宣說一切菩薩種種行法而為利益於中有八十三行經明以十波羅蜜攝化眾生分三復於一一諸毛孔中出無量種種眾生身雲已下至主方神等相似身雲周徧十方充滿法界有十七行半經明喜目夜神毛孔化身十方同類攝眾生分四於彼一切眾生之前現種種聲已下至從初發心所集功德有八行經明喜目神出現徧滿十方音聲說喜目神初發心來所有功德親近諸佛及所行波羅蜜海分五所謂承事一切諸善知識已下至令無量眾生住如來地有四十六行半經明前所現音聲所說喜目神所修行及供養諸佛教化眾生境界分六爾時善財童子見聞如上所現一切諸希有事已下至堪修普賢菩薩行故有八行半經明善財童子見如上教化境界得入此喜目夜神所行法名不思議大勢力普喜幢自在力解脫法門分七爾時善財童子已下一行半經明善財說頌歎喜目神功德分八頌中有十行頌明正申頌意歎夜神道德分九爾時善財童子已下三行經明善財問夜神得解脫久近分十我念過去世已下至其心不忘失有二十六行頌明夜神答善財住劫久近分十一從此後供養十億那由他佛已下至了知十法界一切無差別有六十五行頌答善財住劫供養諸佛久近多少之數於此供養分中有十一段一段有十佛名號十一段佛名號皆配十一地中隨位升進一地配十佛名號十地配百佛名號十一地配一佛名號明後一攝前多故明一地具十地行故以十波羅蜜互參成故第一初明從此供養十那由他佛者配初歡喜地明初總攝末故初含多故願廣大故初地明勝願發心初即多故是總相義此初地是第三地中初地故乃至十地是第三地中十地故初佛功德海者是第三地中初地檀波羅蜜門為主餘九為伴以此位是第三地中前後地內十波羅蜜總在此位中餘位亦倣此相收如帝網相入一入多故此明忍體總收因果徧也五位中位位皆然第二一切寶光剎其劫名天勝者第二離垢地戒波羅蜜為戒體故天者表淨戒自在也此戒淨自在勝於煩惱名為天勝故五百佛興世者以戒波羅蜜為主五位中五百箇波羅蜜總以戒淨體收名為五百佛興世若於自心境自體無垢外若別見他佛是人未離魔業初佛號月光輪者表戒光圓滿餘九佛號是戒中主伴波羅蜜因果名號如下如是等諸佛我悉曾供養尚於諸法中無而計為有者為智波羅蜜未圓明升進未熟戒取猶在表以升進生熟論之至於十地智波羅蜜圓明有五百重升進習氣生熟不同此明總相中別同中之異以一發菩提心已受無量安樂所修生熟十地猶存十一地方盡二愚至佛位為對習氣安立諸地諸位治之計其智理十地差別如空中鳥跡然其約習氣同別行相非無第三從此復有劫名曰梵光明者是第三發光地名以發光地位修八禪都治三界習障欲界樂欲障上二界樂禪障現第一義天光淨無障號劫名梵光明梵名淨也治三界染淨習氣一分淨故名為淨光明世界名蓮華燈此是當位行無染名也莊嚴極殊妙以忍波羅蜜為莊嚴故名極殊妙以忍為行首彼有無量佛者以明忍體總收諸行故云彼有無量佛我悉供養者以忍辱供敬為供養一切佛故初寶須彌佛者以第三地忍辱謙敬為行中高勝故如須彌山高勝也此佛為主餘佛為此忍中之伴已下一一隨十地十一地十波羅蜜萬行主伴配之一切諸佛皆依此五位行中理智悲願得佛果故離此法別見佛者無有是處以智所行及處說名劫量大智之境都無有時日歲月也皆須約自實佛實智實法而論不可隨自他虗妄見若也智滿行周一切總佛已下第四地配精進波羅蜜以八十那由他佛者表八正覺道為精進行體故餘八邢之行非佛故那由他者萬行總數次第五地禪波羅蜜中劫名寂靜音剎號金剛寶表法性身為禪體明語嘿皆寂靜也金剛總明禪體無壞性於中有千佛次第而出興者表禪體攝用歸本以十地中一地有百波羅蜜為主伴此禪位中收十地位為千次第也第六地般若為主有劫名善出現者表智慧善能出現諸法剎號香燈雲表智慧為香破闇為燈說法普覆為雲億佛於中現者以般若從用以億數舉之前位千此位億也第七地中有五百佛於中而出興者表方便波羅蜜通收五位門中出世智慧總入俗同事成大悲行故舉五百佛為行數劫名集堅固王者處纏不污方名堅固王者自在義八地有八十那由他佛者表無功用之大用已終八正之行總備九地六十億那由他佛者一那由他當此溝是此第二十數表法師之位法雲普雨六道化周亦表第一般若總通十地位雨法雨滿故十地中有三十六那由他佛者表智圓三世六位齊明因果徹故以智增明三世六位無始終一圓智故十一地有一佛者表收三世六位為一法界無礙大用故此收別同本依根本智故成普賢門佛果圓故一多徹故一如經細看文義皆自有此意非是人情強安立也第十二段中善男子已下至我唯知此大勢力普喜幢解脫門有九行半經明都結已上發心始末因果劫量分於此段中彼轉輪聖王名十方主能紹隆佛種者豈異人乎文殊師利是爾時夜天神覺悟我者普賢菩薩之所化也其王寶女蒙彼夜神所化者即此喜目夜神是表法是依根本智法身之理起差別智行大慈悲不限時劫以佛剎微塵數以況之經如是等劫量修行得此大勢力普喜幢解脫者明第三地修三界別別對治四禪八定得自在故處世行慈悲行忍行一分終故始於一切善惡眾生常歡喜不厭故以此修行劫數答前善財所問發心久近故明忍性徧周一時總答又明智無前後故經云禪波羅蜜所有資具者明施戒忍精進四念觀三十七道品等是禪家資具亦以五停心觀十八事物空閑寂靜是禪家資具亦以師第法智之正教是禪家資具亦以十波羅蜜與四攝四無量為助顯法界體用自在是禪家資具此是第三發光地善知識以忍波羅蜜為主餘九為伴治三界中住禪染淨二障令行大慈悲使無礙故如是染淨二習一分微薄始於善惡眾生一分不生厭捨得大勢力普喜幢解脫門前五位十地中言說所陳恐不能了至此位中善財以求善知識以名目處所男女長者比丘比丘尼優婆塞優婆夷菩薩夜神等名行相狀託法及事以表之使令易解第二推德升進門中從如諸菩薩摩訶薩已下至辭退而去有十四行經約分為五門一推德升進二示善知識所在三舉善知識名號夜神名普救護眾生妙德四勸善財令往詣五禮敬辭去隨文釋義者在此會中有夜神者明菩提及智悲圓滿名在此會中夜神如前所釋此是十地中第四燄慧地生諸佛家位住菩提位長大慈悲門以第二地夜神名普德淨光在菩提場內明與菩提心相會為初地是勝願發心二地方會真體得中道故自此已後直至十地長養大慈悲心方終十一地純是普賢之處世妙行前三地治三界業一終名為發光地此地生如來家淨慧現前名燄慧地自餘如文自具。
　　第四眾會中普救眾生妙德夜神主燄慧地。
　　【經】爾時善財童子於喜目觀察眾生夜神所聞普喜幢解脫門信解趣入了知隨順思惟修習念善知識所有教誨心無暫捨諸根不散一心願得見善知識普於十方勤求匪懈願常親近生諸功德與善知識同一善根得善知識巧方便行依善知識入精進海於無量劫常不遠離作是願已往詣普救眾生妙德夜神所時彼夜神為善財童子示現菩薩調伏眾生解脫神力以諸相好莊嚴其身於兩眉間放大光明名智燈普照清淨幢無量光明以為眷屬其光普照一切世間照世間已入善財頂充滿其身善財爾時即得究竟清淨輪三昧得此三昧已悉見二神兩處中間所有一切地塵水塵及以火塵金剛摩尼眾寶微塵華香纓絡諸莊嚴具如是一切所有微塵一一塵中各見佛剎微塵數世界成壞及見一切地水火風諸大積聚亦見一切世界接連皆以地輪任持而住種種山海種種河池種種樹林種種宮殿所謂天宮殿龍宮殿夜叉宮殿乃至摩睺羅伽人非人等宮殿屋宅地獄畜生閻羅王界一切住處諸趣輪轉生死往來隨業受報各各差別靡不悉見又見一切世界差別所謂或有世界雜穢或有世界清淨或有世界趣雜穢或有世界趣清淨或有世界雜穢清淨或有世界清淨雜穢或有世界一向清淨或有世界其形平正或有覆住或有側住如是等一切世界一切趣中悉見此普救眾生夜神於一切時一切處隨諸眾生形貌言辭行解差別以方便力普現其前隨宜化度令地獄眾生免諸苦毒令畜生眾生不相食噉令餓鬼眾生無有饑渴令諸龍等離一切怖令欲界眾生離欲界苦令人趣眾生離闇夜怖毀呰怖惡名怖大眾怖不活怖死怖惡道怖斷善根怖退菩提心怖遇惡知識怖離善知識怖墮二乘地怖種種生死怖異類眾生同住怖惡時受生怖惡種族中受生怖造惡業怖業煩惱障怖執著諸想繫縛怖如是等怖悉令捨離又見一切眾生卵生胎生濕生化生有色無色有想無想非有想非無想普現其前常勤救護為成就菩薩大願力故深入菩薩三昧力故堅固菩薩神通力故出生普賢行願力故增廣菩薩大悲海故得普覆眾生無礙大慈故得普與眾生無量喜樂故得普攝一切眾生智慧方便故得菩薩廣大解脫自在神通故嚴淨一切佛剎故覺了一切諸法故供養一切諸佛故受持一切佛教故積集一切善根修一切妙行故入一切眾生心海而無障礙故知一切眾生諸根教化成熟故淨一切眾生信解除其惡障故破一切眾生無知黑闇故令得一切智清淨光明故時善財童子見此夜神如是神力不可思議甚深境界普現調伏一切眾生菩薩解脫已歡喜無量頭面作禮一心瞻仰時彼夜神即捨菩薩莊嚴之相還復本形而不捨其自在神力爾時善財童子恭敬合掌却住一面以偈讚曰。
　　我善財得見　　如是大神力　　其心生歡喜　　說偈而讚歎　　我見尊妙身　　眾相以莊嚴　　譬如空中星　　一切悉嚴淨　　所放殊勝光　　無量剎塵數　　種種微妙色　　普照於十方　　一一毛孔放　　眾生心數光　　一一光明端　　皆出寶蓮華　　華中出化身　　能滅眾生苦　　光中出妙香　　普熏於眾生　　復雨種種華　　供養一切佛　　兩眉放妙光　　量與須彌等　　普觸諸含識　　令滅愚癡闇　　口放清淨光　　譬如無量日　　普照於廣大　　毗盧舍那境　　眼放清淨光　　譬如無量月　　普照十方剎　　悉滅世癡翳　　現化種種身　　相狀等眾生　　充滿十方界　　度脫三有海　　妙身徧十方　　普現眾生前　　滅除水火賊　　王等一切怖　　我承喜目教　　今得詣尊所　　見尊眉間相　　放大清淨光　　普照十方海　　悉滅一切闇　　顯現神通力　　而來入我身　　我遇圓滿光　　心生大歡喜　　得總持三昧　　普現十方佛　　我於所經處　　悉見諸微塵　　一一微塵中　　各見塵數剎　　或有無量剎　　一切咸濁穢　　眾生受諸苦　　常悲歎號泣　　或有染淨剎　　少樂多憂苦　　示現三乘像　　往彼而救度　　或有染淨剎　　眾生所樂見　　菩薩常充滿　　住持諸佛法　　一一微塵中　　無量淨剎海　　毗盧遮那佛　　往劫所嚴淨　　佛於一切剎　　悉坐菩提樹　　成道轉法輪　　度脫諸羣生　　我見普救天　　於彼無量剎　　一切諸佛所　　普皆往供養
　　爾時善財童子說此頌已白普救眾生妙德夜神言天神今此解脫甚深希有其名何等得此解脫其已久如修何等行而得清淨夜神言善男子是處難知諸天及人一切二乘所不能測何以故此是住普賢菩薩行者境界故住大悲藏者境界故救護一切眾生者境界故能淨一切三惡八難者境界故能於一切佛剎中紹隆佛種不斷者境界故能住持一切佛法者境界故能於一切劫修菩薩行成滿大願海者境界故能於一切法界海以清淨智光滅無明闇障者境界故能以一念智慧光明普照一切三世方便海者境界故我承佛力今為汝說善男子乃往古世過佛剎微塵數劫爾時有劫名圓滿清淨世界名毗盧遮那大威德有須彌山微塵數如來於中出現其佛世界以一切香王摩尼寶為體眾寶莊嚴住無垢光明摩尼王海上其形正圓淨穢合成一切嚴具帳雲而覆其上一切莊嚴摩尼輪山千帀圍遶有十萬億那由他四天下皆妙莊嚴或有四天下惡業眾生於中止住或有四天下雜業眾生於中止住或有四天下善根眾生於中止住或有四天下一向清淨諸大菩薩之所止住此界東際輪圍山側有四天下名寶燈華幢國界清淨飲食豐足不藉耕耘而生稻梁宮殿樓閣悉皆奇妙諸如意樹處處行列種種香樹恒出香雲種種鬘樹恒出鬘雲種種華樹常雨妙華種種寶樹出諸奇寶無量色光周帀照耀諸音樂樹出諸音樂隨風吹動演妙音聲日月光明摩尼寶王普照一切晝夜受樂無時間斷此四天下有百萬億那由他諸王國土一一國土有千大河周帀圍遶一一皆以妙華覆上隨流漂動出天樂音一切寶樹列植其岸種種珍奇以為嚴飾舟船來往稱情戲樂一一河間有百萬億城一一城有百萬億那由他聚落如是一切城邑聚落各有無量百千億那由他宮殿園林周帀圍遶此四天下閻浮提內有一國土名寶華燈安隱豐樂人民熾盛其中眾生具行十善有轉輪王於中出現名毗盧遮那妙寶蓮華髻於蓮華中忽然化生三十二相以為嚴好七寶具足王四天下恒以正法教導羣生王有千子端正勇健能伏怨敵百萬億那由他宮人婇女皆悉與王同種善根同修言行同時誕生端正姝妙猶如天女身真金色常放光明諸毛孔中恒出妙香良臣猛將具足十億王有正妃名圓滿面是王女寶端正殊特皮膚金色目髮紺青言同梵音身有天香常放光明照千由旬其有一女名普智燄妙德眼形體端嚴色相殊美眾生見者情無厭足爾時眾生壽命無量或有不定而中夭者種種形色種種音聲種種名字種種族姓愚智勇怯貧富苦樂無量品類皆悉不同時或有人語餘人言我身端正汝形鄙陋作是語已遞相毀辱集不善業以是業故壽命色力一切樂事悉皆損減時彼城北有菩提樹名普光法雲音幢以念念出現一切如來道場莊嚴堅固摩尼王而為其根一切摩尼以為其榦眾雜妙寶以為其葉次第分布並相稱可四方上下圓滿莊嚴放寶光明出妙音聲說一切如來甚深境界於彼樹前有一香池名寶華光明演法雷音妙寶為岸百萬億那由他寶樹圍遶一一樹形如菩提樹眾寶纓絡周帀垂下無量樓閣皆寶所成周徧道場以為嚴飾彼香池內出大蓮華名普現三世一切如來莊嚴境界雲須彌山微塵數佛於中出現其第一佛名普智寶燄妙德幢於此華上最初得阿耨多羅三藐三菩提無量千歲演說正法成熟眾生其彼如來未成佛時十千年前此大蓮華放淨光明名現諸神通成熟眾生若有眾生遇斯光者心自開悟無所不了知十千年後佛當出現九千年前放淨光明名一切眾生離垢燈若有眾生遇斯光者得清淨眼見一切色知九千年後佛當出現八千年前放大光明名一切眾生業果音若有眾生遇斯光者悉得自知諸業果報知八千年後佛當出現七千年前放大光明名生一切善根音若有眾生遇斯光者一切諸根悉得圓滿知七千年後佛當出現六千年前放大光明名佛不可思議境界音若有眾生遇斯光者其心廣大普得自在知六千年後佛當出現五千年前放大光明名嚴淨一切佛剎音若有眾生遇斯光者悉見一切清淨佛土知五千年後佛當出現四千年前放大光明名一切如來境界無差別燈若有眾生遇斯光者悉能往覲一切諸佛知四千年後佛當出現三千年前放大光明名三世明燈若有眾生遇斯光者悉能現見一切如來諸本事海知三千年後佛當出現二千年前放大光明名如來離翳智慧燈若有眾生遇斯光者則得普眼見一切如來神變一切諸佛國土一切世界眾生知二千年後佛當出現一千年前放大光明名令一切眾生見佛集諸善根若有眾生遇斯光者則得成就見佛三昧知一千年後佛當出現次七日前放大光明名一切眾生歡喜音若有眾生遇斯光者得普見諸佛生大歡喜知七日後佛當出現滿七日已一切世界悉皆震動純淨無染念念普見十方一切清淨佛剎亦現彼剎種種莊嚴若有眾生根性淳熟應見佛者咸詣道場。

　　大方廣佛新華嚴經合論卷第一百五


　　音切


騎
　　(其寄切)。

姝
　　(昌朱切)。

[寤-吾+告]
　　(古孝切)。

號
　　(乎刀切)。

榦
　　(古案切)。
　　大方廣佛新華嚴經合論卷第一百六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之十九

　　【經】爾時彼世界中一切輪圍一切須彌一切諸山一切大海一切地一切城一切垣牆一切宮殿一切音樂一切語言皆出音聲讚說一切諸佛如來神力境界又出一切香雲一切燒香雲一切末香雲一切香摩尼形像雲一切寶燄雲一切燄藏雲一切摩尼衣雲一切纓絡雲一切妙華雲一切如來光明雲一切如來圓光雲一切音樂雲一切如來願聲雲一切如來言音海雲一切如來相好雲顯示如來出現世間不思議相善男子此普照三世一切如來莊嚴境界大寶蓮華王有十佛剎微塵數蓮華周帀圍遶諸蓮華內悉有摩尼寶藏師子之座一一座上皆有菩薩結跏趺坐善男子彼普智寶燄妙德幢王如來於此成阿耨多羅三藐三菩提時即於十方一切世界中成阿耨多羅三藐三菩提隨眾生心悉現其前為轉法輪於一一世界令無量眾生離惡道苦令無量眾生得生天中令無量眾生住於聲聞辟支佛地令無量眾生成就出離菩提之行令無量眾生成就勇猛幢菩提之行令無量眾生成就法光明菩提之行令無量眾生成就清淨根菩提之行令無量眾生成就平等力菩提之行令無量眾生成就入法城菩提之行令無量眾生成就徧至一切處不可壞神通力菩提之行令無量眾生入普門方便道菩提之行令無量眾生安住三昧門菩提之行令無量眾生成就緣一切清淨境界菩提之行令無量眾生發菩提心令無量眾生住菩提道令無量眾生安住清淨波羅蜜道令無量眾生住菩薩初地令無量眾生住菩薩二地乃至十地令無量眾生入於菩薩殊勝行願令無量眾生安住普賢清淨行願善男子彼普智寶燄妙德幢如來現如是不可思議自在神力轉法輪時於彼一一諸世界中隨其所應念念調伏無量眾生時普賢菩薩知寶華燈王城中眾生自恃色貌及諸境界而生憍慢陵蔑他人化現妙身端正殊特往詣彼城放大光明普照一切令彼聖王及諸妙寶日月星宿眾生身等一切光明悉皆不現譬如日出眾星奪耀亦如聚墨對閻浮金時諸眾生咸作是言此為是誰為天為梵今放此光令我等身所有光色皆不顯現種種思惟無能解了爾時普賢菩薩在彼輪王寶宮殿上虗空中住而告之言大王當知今汝國中有佛興世在普光明法雲音幢菩提樹下時聖王女蓮華妙眼見普賢菩薩所現色身光明自在及聞身上諸莊嚴具所出妙音心生歡喜作如是念願我所有一切善根得如是身如是莊嚴如是相好如是威儀如是自在今此大聖能於眾生生死長夜黑闇之中放大光明開示如來出興於世願令於我亦得如是為諸眾生作智光明破彼所有無知黑闇願我所在受生之處常得不離此善知識善男子時轉輪王與其寶女千子眷屬大臣輔佐四種兵眾及其城內無量人民前後圍遶以王神力俱升虗空高一由旬放大光明照四天下普使一切咸得瞻仰欲令眾生俱往見佛以偈讚曰。
　　如來出世間　　普救諸羣生　　汝等應速疾　　往詣導師所　　無量無數劫　　乃有佛興世　　演說深妙法　　饒益一切眾　　佛觀諸世間　　顛倒常癡惑　　輪迴生死苦　　而起大悲心　　無數億千劫　　修習菩提行　　為欲度眾生　　斯由大悲力　　頭目手足等　　一切悉能捨　　為求菩提故　　如是無量劫　　無量億千劫　　導師難可遇　　見聞若承事　　一切無空過　　今當共汝等　　往觀調御尊　　坐於如來座　　降魔成正覺　　瞻仰如來身　　放演無量光　　種種微妙色　　除滅一切闇　　一一毛孔中　　放光不思議　　普照諸羣生　　咸令大歡喜　　汝等咸應發　　廣大精進心　　詣彼如來所　　恭敬而供養
　　爾時轉輪聖王說偈讚佛開悟一切眾生已從輪王善根出十千種大供養雲往詣道場向如來所所謂一切寶蓋雲一切華帳雲一切寶衣雲一切寶鈴網雲一切香海雲一切寶座雲一切寶幢雲一切宮殿雲一切妙華雲一切諸莊嚴具雲於虗空中周徧嚴飾到已頂禮普智寶燄妙德幢王如來足遶無量百千帀即於佛前坐普照十方寶蓮華座時轉輪王女普智燄妙德眼即解身上諸莊嚴具持以散佛時莊嚴具於虗空中變成寶蓋寶網垂下龍王執持一切宮殿於中間列十種寶蓋周帀圍遶形如樓閣內外清淨諸纓絡雲及諸寶樹香海摩尼以為莊嚴於此蓋中有菩提樹枝葉榮茂普覆法界念念示現無量莊嚴毗盧遮那如來坐此樹下有不可說佛剎微塵數菩薩前後圍遶皆從普賢行願出生住諸菩薩無差別住亦見有一切諸世間主亦見如來自在神力又見一切諸劫次第世界成壞又亦見彼一切世界一切諸佛出興次第又亦見彼一切世界一一皆有普賢菩薩供養於佛調伏眾生又亦見彼一切菩薩莫不皆在普賢身中亦見自身在其身內亦見其身在一切如來前一切普賢前一切菩薩前一切眾生前又亦見彼一切世界一一各有佛剎微塵數世界種種際畔種種任持種種形狀種種體性種種安布種種莊嚴種種清淨種種莊嚴雲而覆其上種種劫名種種佛興種種三世種種方處種種住法界種種入法界種種住虗空種種如來菩提場種種如來神通力種種如來師子座種種如來大眾海種種如來眾差別種種如來巧方便種種如來轉法輪種種如來妙音聲種種如來言說海種種如來契經雲既見是已其心清淨生大歡喜普智寶燄妙德幢王如來為說脩多羅名一切如來轉法輪十佛剎微塵數脩多羅而為眷屬時彼女人聞此經已則得成就十千三昧門其心柔輭無有麤彊如初受胎如始誕生如娑羅樹初始生芽彼三昧心亦復如是所謂現見一切佛三昧普照一切剎三昧入一切三世門三昧說一切佛法輪三昧知一切佛願海三昧開悟一切眾生令出生死苦三昧常願破一切眾生闇三昧常願滅一切眾生苦三昧常願生一切眾生樂三昧教化一切眾生不生疲厭三昧一切菩薩無障礙幢三昧普詣一切清淨佛剎三昧得如是等十千三昧已復得妙定心不動心歡喜心安慰心廣大心順善知識心緣甚深一切智心住廣大方便海心捨離一切執著心不住一切世間境界心入如來境界心普照一切色海心無惱害心無高倨心無疲倦心無退轉心無懈怠心思惟諸法自性心安住一切法門海心觀察一切法門海心了知一切眾生海心救護一切眾生海心普照一切世界海心普生一切佛願海心悉破一切障礙山心積集福德助道心現見諸佛十力心普照菩薩境界心增長菩薩助道心徧緣一切方海心一心思惟普賢大願發一切如來十佛剎微塵數願海願嚴淨一切佛國願調伏一切眾生願徧知一切法界願普入一切法界海願於一切佛剎盡未來際劫修菩薩行願盡未來際劫不捨一切菩薩行願得親近一切如來願得承事一切善友願得供養一切諸佛願於念念中修菩薩行增一切智無有間斷發如是等十佛剎微塵數願海成就普賢所有大願時彼如來復為其女開示演說發心已來所集善根所修妙行所得大果令其開悟成就如來所有願海一心趣向一切智位善男子復於此前過十大劫有世界名日輪光摩尼佛號因陀羅幢妙相此妙眼女於彼如來遺法之中普賢菩薩勸其修補蓮華座上故壞佛像既修補已而復彩畫既彩畫已復寶莊嚴發阿耨多羅三藐三菩提心善男子我念過去由普賢菩薩善知識故種此善根從是已來不墮惡趣常於一切天王人王種族中生端正可喜眾相圓滿令人樂見常見於佛常得親近普賢菩薩乃至於今示導開悟成熟於我令生歡喜善男子於意云何爾時毗盧遮那藏妙寶蓮華髻轉輪聖王者豈異人乎今彌勒菩薩是時王妃圓滿面者寂靜音海夜神是今所住處去此不遠時妙德眼童女者即我身是我於彼時身為童女普賢菩薩勸我修補蓮華座像以為無上菩提因緣令我發於阿耨多羅三藐三菩提心我於彼時初始發心次復引導令我得見妙德幢佛解身纓絡散佛供養見佛神力聞佛說法即得菩薩普現一切世間調伏眾生解脫門於念念中見須彌山微塵數佛亦見彼佛道場眾會清淨國土我皆尊重恭敬供養聽聞說法依教修行善男子過彼毗盧遮那大威德世界圓滿清淨劫已次有世界名寶輪妙莊嚴劫名大光有五百佛於中出現我皆承事恭敬供養其最初佛名大悲幢初出家時我為夜神恭敬供養次有佛出名金剛那羅延幢我為轉輪王恭敬供養其佛為我說脩多羅名一切佛出現十佛剎微塵數脩多羅以為眷屬次有佛出名金剛無礙德我於彼時為轉輪王恭敬供養其佛為我說脩多羅名普照一切眾生根須彌山微塵數脩多羅而為眷屬我皆受持次有佛出名火燄山妙莊嚴我於彼時為長者女其佛為我說脩多羅名普照三世藏閻浮提微塵數脩多羅而為眷屬我皆聽聞如法受持次有佛出名一切法海高勝王我為阿脩羅王恭敬供養其佛為我說脩多羅名分別一切法界五百脩多羅而為眷屬我皆聽聞如法受持次有佛出名海嶽法光明我為龍王女雨如意摩尼寶雲而為供養其佛為我說脩多羅名增長歡喜海百萬億脩多羅而為眷屬我皆聽聞如法受持次有佛出名寶燄山燈我為海神雨寶蓮華雲恭敬供養其佛為我說脩多羅名法界方便海光明佛剎微塵數脩多羅而為眷屬我皆聽聞如法受持次有佛出名功德海光明輪我於彼時為五通仙現大神通六萬諸仙前後圍遶雨香華雲而為供養其佛為我說脩多羅名無著法燈六萬脩多羅而為眷屬我皆聽聞如法受持次有佛出名毗盧遮那功德藏我於彼時為主地神名出生平等義與無量地神俱雨一切寶樹一切摩尼藏一切寶纓絡雲而為供養其佛為我說脩多羅名出生一切如來智藏無量脩多羅而為眷屬我皆聽聞受持不忘善男子如是次第其最後佛名充滿虗空法界妙德燈我為妓女名曰美顏見佛入城歌舞供養承佛神力踊出空中以千偈頌讚歎於佛佛為於我放眉間光名莊嚴法界大光明徧觸我身我蒙光已即得解脫門名法界方便不退藏善男子此世界中有如是等佛剎微塵數劫一切如來於中出現我皆承事恭敬供養彼諸如來所說正法我皆憶念乃至不忘一文一句於彼一一諸如來所稱揚讚歎一切佛法為無量眾生廣作利益於彼一一諸如來所得一切智光明現三世法界海入一切普賢行善男子我依一切智光明故於念念中見無量佛既見佛已先所未得先所未見普賢諸行悉得成滿何以故以得一切智光明故爾時普救眾生夜神欲重明此解脫義承佛神力為善財童子而說頌言。
　　善財聽我說　　甚深難見法　　普照於三世　　一切差別門　　如我初發心　　專求佛功德　　所入諸解脫　　汝今應諦聽　　我念過去世　　過剎微塵劫　　次前有一劫　　名圓滿清淨　　是時有世界　　名為徧照燈　　須彌塵數佛　　於中出興世　　初佛名智燄　　次佛名法幢　　第三法須彌　　第四德師子　　第五寂靜王　　第六滅諸見　　第七高名稱　　第八大功德　　第九名勝日　　第十名月面　　於此一佛所　　是初悟法門　　從此後次第　　復有十佛出　　初名虗空處　　第二名普光　　三名住諸方　　四名正念海　　五名高勝光　　六名須彌雲　　七名法燄佛　　八名山勝佛　　九名大悲華　　十名法界華　　此十出現時　　第二悟法門　　從此後次第　　復有十佛出　　第一光幢佛　　第二智慧佛　　第三心義佛　　第四德主佛　　第五天慧佛　　第六慧王佛　　第七勝智佛　　第八光王佛　　第九勇猛佛　　第十蓮華佛　　於此十佛所　　第三悟法門　　從此後次第　　復有十佛出　　第一寶燄山　　第二功德海　　第三法光明　　第四蓮華藏　　第五眾生眼　　第六香光寶　　七須彌功德　　八乾闥婆王　　第九摩尼藏　　第十寂靜色　　從此後次第　　復有十佛出　　初佛廣大智　　次佛寶光明　　第三虗空雲　　第四殊勝相　　第五圓滿戒　　第六那羅延　　第七須彌德　　第八功德輪　　第九無勝幢　　第十大樹山　　從此後次第　　復有十佛出　　第一婆羅藏　　第二世主身　　第三高顯光　　第四金剛照　　第五地威力　　第六甚深法　　第七法慧音　　第八須彌幢　　第九勝光明　　第十妙寶光　　從此後次第　　復有十佛出　　第一梵光明　　第二虗空音　　第三法界身　　第四光明輪　　第五智慧幢　　第六虗空燈　　第七微妙德　　第八徧照光　　第九勝福光　　第十大悲雲　　從此後次第　　復有十佛出　　第一力光慧　　第二普現前　　第三高顯光　　第四光明身　　第五法起佛　　第六寶相佛　　第七速疾風　　第八勇猛幢　　第九妙寶蓋　　第十照三世　　從此後次第　　復有十佛出　　第一願海光　　第二金剛身　　第三須彌德　　第四念幢王　　第五功德慧　　第六智慧燈　　第七光明幢　　第八廣大智　　第九法界智　　第十法海智　　從此後次第　　復有十佛出　　初名布施法　　次名功德輪　　三名勝妙雲　　四名忍智燈　　五名寂靜音　　六名寂靜幢　　七名世間燈　　八名深大願　　九名無勝幢　　十名智燄海　　從此後次第　　復有十佛出　　初佛法自在　　二佛無礙慧　　三名音海慧　　四名眾妙音　　五名自在施　　六名普現前　　七名隨樂身　　八名住勝德　　第九本性佛　　第十賢德佛　　須彌塵數劫　　此中所有佛　　普作世間燈　　我悉曾供養　　佛剎微塵劫　　所有佛出現　　我皆曾供養　　入此解脫門　　我於無量劫　　修行得此道　　汝若能修行　　不久亦當得
　　善男子我唯知此菩薩普現一切世間調伏眾生解脫如諸菩薩摩訶薩集無邊行生種種解現種種身具種種根滿種種願入種種三昧起種種神變能種種觀察法入種種智慧門得種種法光明而我云何能知能說彼功德行善男子去此不遠有主夜神名寂靜音海坐摩尼光幢莊嚴蓮華座百萬阿僧祇主夜神前後圍遶汝詣彼問菩薩云何學菩薩行修菩薩道時善財童子頂禮其足遶無數帀殷勤瞻仰辭退而去。
　　【論】第一正入當位法門中從爾時善財童子已下長科為十四段第一爾時善財童子已下至作如是願已有六行半經明正念喜目夜神之教思惟趣入不違其善知識教分二往詣普救眾生妙德夜神所已下至放光入善財頂充滿其身有五行經明普救夜神放眉間光明名智燈普照幢入善財身分三善財爾時已下至令得一切智清淨光明故有三十九行經明善財蒙光入身所見智燈普照法門所照境界及普救夜神所行之行教化眾生境界海無邊分四時善財童子見此夜神如是神力已下至以偈讚曰有五行經明善財見其夜神神力以偈讚德分五善財正說二十行半偈重明前所見法分六爾時善財童子說此頌已已下至修何等行而得清淨有三行經是善財請問修何等行而得清淨及問得此解脫其已久如分七夜神云善男子已下至我承佛神力今為汝說有九行半經明夜神推法難知非是天人及二乘所能測知推以佛神力為汝說分八善男子乃往古世已下至示現如來出現不思議相有九十七行經明轉輪王城北菩提樹前寶華光明池中蓮華十度放光饒益不同及一切境界普興莊嚴雲分九善男子此普照三世一切如來已下至頌有四十八行半經明寶華燈王城北蓮華中初佛出現普賢菩薩告知輪王與眷屬俱往見佛及偈讚如來出現分所說十行頌讚如來德如經具明十爾時轉輪聖王已下至發阿耨多羅三藐三菩提心有七十三行半經明轉輪聖王及女興供其女妙眼獲益發菩提心分十一善男子我念過去由普賢菩薩善知識已下至聽聞正法依教修行有十六行半經明都結已上修行因緣眷屬名號及因普賢發起善根分此初佛所得法門名菩薩普現一切世間調伏眾生解脫門十二善男子過毗盧遮那大威德世界圓滿清淨劫已次有世界名寶輪妙莊嚴劫名大光有五百佛於中出現已下十佛所此普救夜神於一一佛所受生不同而為供養聽聞諸法如文自具十三善男子此世界中有如是等佛剎微塵數劫一切如來於中出現我皆承事恭敬供養所有法門皆不忘一文一句已下至頌有十行半經明總都結所經諸劫供養諸佛得法門分此段明智滿行周自佛他佛會為一法界故都舉佛剎微塵為量也大約且以自行佛果徧故如下一段頌總都結如上所供養佛數作十一段十十為首總有須彌山微塵數佛曾所供養此都言十一地自行佛果故自行相應他佛自會為一體也不可作一向自他之求十四我唯知此菩薩普現一切世間調伏眾生解脫已下是推德升進隨文釋義者云往古過佛剎微塵劫有劫名圓滿清淨者此是一切智之圓滿普照之體也有世界名毗盧遮那威德者此是種種差別智之純雜光明自在此是精進行之徧周有須彌山微塵數佛於中出現者是精進位升進差別智廣量高出世間之果也前位舉三十二那由他又一無量又五百更有二佛為升進見佛智之廣量此須彌山微塵為佛量也明勝進高升此世界東際輪圍山側有四天下名寶燈華幢者明東際者及以寶燈華幢者總明修差別智也有百萬億那由他諸國土者此明一切智智主伴法門眷屬攝生報居境界也此四天下閻浮提內一國土名寶華燈此明差別智自在照耀義也於中眾生具行十善有轉輪王於中出現名毗盧遮那妙寶華髻其王於蓮華中忽然化生者表一切智種種差別智生皆無所生而生無所染也三十二相智所報生也七寶具足表七菩提分也王四天下者四智徧周也恒演正法教導羣生者正智現行無邪行也王有千子者萬行具足也夫人寶女並表法樂慈悲也其有一女名普智燄妙德眼者此是普救夜神會智悲之行其此世界淨穢合成愚智同居是此位會融染淨成智悲二行於其城北菩提樹前有香池名寶蓮華光明此表法身戒定定體之香也香池之內出大蓮華名普現三世一切如來莊嚴境界雲者是於法身中起十波羅蜜行也能現一切諸佛境界如雲故須彌山微塵數佛於中出現者總明一切諸佛皆以一切智智大慈大悲十波羅蜜法身池中起精進行而出現故已下香池中蓮華名寶華光明十度放光節級利生十千年前此大蓮華放淨光明名現諸神通成就眾生若有眾生遇斯光者心自開悟無不了知者配檀波羅蜜為主餘九為伴十千年後佛當出現者每以智波羅蜜為佛出現互體為十及以百千萬皆以智為十佛也又九千年前放淨光明名一切眾生離垢燈者配戒波羅蜜為主餘九為伴九千年後佛當出現者至智波羅蜜是佛出現八千年前放大光明名一切眾生業果音若有眾生遇斯光得自知諸業果報次配忍波羅蜜中十波羅蜜八千年後佛當出現已下七六五四三二一總如是以次配之末後云供養佛剎微塵數佛者智滿行徧自心如佛行總如佛見總如佛十方世界無不是佛故已下頌中頌一百一十箇佛號者配此十地十一地因果佛位故頌云第一初佛名智燄即是初歡喜地檀波羅蜜為主自餘九佛是初地中檀波羅蜜中十波羅蜜互為主伴皆隨波羅蜜為佛名號皆審觀之自見意況從此次第復有十佛初名虗空處佛者此配第二離垢地戒波羅蜜以戒性如虗空以法身為戒體故餘九箇佛名是此位戒中主伴波羅蜜名故從此後次第復有十佛出第一光幢佛者配第三發光地中忍波羅蜜以脩八禪淨治三界惑障名之為光惑亡成忍不動名幢已下九箇佛號是主伴波羅蜜行中果也如是已下一一地中十波羅參融皆十佛果名號如上配之自見其意都舉佛剎微塵數佛者智滿行徧無非佛故皆悉承事者即聖凡同體無一不佛法空無間也以普眼觀之徹其心境無不佛也智隨敬行一切皆佛故如是見者以事而論亦實如是表法而論一切總實是佛故若一法一物不是佛見者當知是人即是邪見非正見也即有能所是非諸見競生不得入此普賢文殊智眼境界如是見初心及智滿不移地地中以總別六相義明之經云毗盧遮那藏妙寶蓮華髻轉輪王者豈異人乎今彌勒菩薩是者此明一切智智藏圓滿是佛果滿菩薩行亦周其王妃圓滿面者以智滿法悅是圓滿面又面者表見聞香味諸法滿故以表法悅表如妻義也今寂靜音海夜神配第五禪門表禪悅樂也非如世間妻取少分像也王女妙眼童女者表以智行慈無染淨二習也又經云善男子過毗盧遮那大威德世界圓滿清淨劫已次有世界名寶輪莊嚴劫名大光於中有五百佛出現我皆承事者此十一地中都行五位中各十波羅蜜互為其體一位有百共為五百於中隨佛出現事佛之身或為夜神或為輪王或為阿脩羅王是佛果中隨位之行最後為妓女者表法悅樂明十一地中五百行滿約如是知離自行法自佛果外一向別緣身外他佛而求真者本非修道見道人也若自行位果及者諸佛自相應也以自佛果相應故設強求而得見者是暫化現也非自行所及故此明一位中具十地法地地之內皆有十種十地體故以十波羅蜜互參而成故同別具足也如是皆如帝網門一多相徹此是第四燄慧地善知識以精進波羅蜜為主餘九為伴治處世間修慈悲懈怠不樂精進捨眾生障使令專精進教化眾生故此五位十地位內佛果一一約修行智慈所及所行所到處施設佛名不可如情要期立志暫見佛化身也一一須立自智自行及處而為佛名一一以名下義次第配當自見其意不可於自法外別作安模善男子我唯知此菩薩普現一切世間調伏眾生解脫者明推德升進第二推德升進中從如諸菩薩摩訶薩已下至辭退而去有八行半經約立六門一推德升進二示善知識所在云去此不遠三舉夜神名號寂靜音海四舉夜神徒眾主伴之神數五勸善財往問六聞善知識所在禮敬辭去釋曰前云眾會中此云不遠者表前是精進波羅蜜總將眾行會菩提體不離菩提體中故言眾會中此明以禪定進修升位於此位中習世技術工巧諸餘藝能勝前位故不離菩提體故不離精進行故而有巧能名去此不遠夜神名寂靜音海者明寂用徧周也寂靜是定也音海是用故明依此第五地禪門因定起慧用如海廣大故坐摩尼幢莊嚴蓮華座者明定體無垢無染著也百萬阿僧祇夜神前後圍遶者明定體徧周行亦徧周百者數之長也舉百萬阿僧祇此方云百萬不可數也數既不窮其源但約行十方攝化益眾生之行徧故此寂靜音海夜神是普救眾生妙德夜神之母表定能成精進行故若無定者一切諸行皆有疲勞。

　　大方廣佛新華嚴經合論卷第一百六


　　音切


陵
　　(力丁切)。

蔑
　　(莫結切)。

倨
　　(九遇切)。

恃
　　(是音)。

模
　　(莫胡切)。
　　大方廣佛新華嚴經合論卷第一百七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十

　　【論】第五去此不遠寂靜音海夜神主難勝地。
　　【經】爾時善財童子於普救眾生妙德夜神所聞菩薩普現一切世間調伏眾生解脫門了知信解自在安住而往寂靜音海夜神所頂禮其足遶無數帀於前合掌而作是言聖者我已先發阿耨多羅三藐三菩提心我欲依善知識學菩薩行入菩薩行修菩薩行住菩薩行唯願慈哀為我宣說菩薩云何學菩薩行云何修菩薩道時彼夜神告善財言善哉善哉善男子汝能依善知識求菩薩行善男子我得菩薩念念出生廣大喜莊嚴解脫門善財言大聖此解脫門為何事業行何境界起何方便作何觀察夜神言善男子我發起清淨平等樂欲心我發起離一切世間塵垢清淨堅固莊嚴不可壞樂欲心我發起攀緣不退轉位永不退轉心我發起莊嚴功德寶山不動心我發起無住處心我發起普現一切眾生前救護心我發起見一切佛海無厭足心我發起求一切菩薩清淨願力心我發起住大智光明海心我發起令一切眾生超過憂惱曠野心我發起令一切眾生捨離愁憂苦惱心我發起令一切眾生捨離不可意色聲香味觸法心我發起令一切眾生捨離愛別離苦怨憎會苦心我發起令一切眾生捨離惡緣愚癡等苦心我發起與一切險難眾生作依怙心我發起令一切眾生出生死苦處心我發起令一切眾生捨離生老病死等苦心我發起令一切眾生成就如來無上法樂心我發起令一切眾生皆受喜樂心發是心已復為說法令其漸至一切智地所謂若見眾生樂著所住宮殿屋宅我為說法令其了達諸法自性離諸執著若見眾生戀著父母兄弟姉妹我為說法令其得預諸佛菩薩清淨眾會若見眾生戀著妻子我為說法令其捨離生死愛染起大悲心於一切眾生平等無二若見眾生住於王宮婇女侍奉我為說法令其得與眾聖集會入如來教若見眾生染著境界我為說法令其得入如來境界若見眾生多瞋恚者我為說法令住如來忍波羅蜜若見眾生其心懈怠我為說法令得清淨精進波羅蜜若見眾生其心散亂我為說法令得如來禪波羅蜜若見眾生入見稠林無明闇障我為說法令得出離稠林黑暗若見眾生無智慧者我為說法令得般若波羅蜜若見眾生染著三界我為說法令出生死若見眾生志意下劣我為說法令其圓滿佛菩提願若見眾生住自利行我為說法令其發起利益一切諸眾生願若見眾生志力微弱我為說法令得菩薩力波羅蜜若見眾生愚癡闇心我為說法令得菩薩智波羅蜜若見眾生色相不具我為說法令得如來清淨色身若見眾生形容醜陋我為說法令得無上清淨法身若見眾生色相麤惡我為說法令得如來微妙色身若見眾生情多憂惱我為說法令得如來畢竟安樂若見眾生貧窮所苦我為說法令得菩薩功德寶藏若見眾生住止園林我為說法令彼勤求佛法因緣若見眾生行於道路我為說法令其趣向一切智道若見眾生在聚落中我為說法令出三界若見眾生住止人間我為說法令其超越二乘之道住如來地若見眾生居住城郭我為說法令其得住法王城中若見眾生住於四隅我為說法令得三世平等智慧若見眾生住於諸方我為說法令得智慧見一切法若見眾生貪行多者我為彼說不淨觀門令其捨離生死愛染若見眾生瞋行多者我為彼說大慈觀門令其得入勤加修習若見眾生癡行多者我為說法令得明智觀諸法海若見眾生等分行者我為說法令其得入諸乘願海若見眾生樂生死樂我為說法令其厭離若見眾生厭生死苦應為如來所化度者我為說法令能方便示現受生若見眾生愛著五蘊我為說法令其得住無依境界若見眾生其心下劣我為顯示勝莊嚴道若見眾生心生憍慢我為其說平等法忍若見眾生其心諂曲我為其說菩薩直心善男子我以此等無量法施攝諸眾生種種方便教化調伏令離惡道受人天樂脫三界縛住一切智我時便得廣大歡喜法光明海其心怡暢安隱適悅復次善男子我嘗觀察一切菩薩道場眾會修種種願行現種種淨身有種種常光放種種光明以種種方便入一切智門入種種三昧現種種神變出種種音聲海具種種莊嚴身入種種如來門詣種種國土海見種種諸佛海得種種辯才海照種種解脫境得種種智光海入種種三昧海遊戲種種諸解脫門以種種門趣一切智種種莊嚴虗空法界以種種莊嚴雲徧覆虗空觀察種種道場眾會集種種世界入種種佛剎詣種種方便海受種種如來命從種種如來所與種種菩薩俱雨種種莊嚴雲入如來種種方便觀如來種種法海入種種智慧海坐種種莊嚴座善男子我觀察此道場眾會知佛神力無量無邊生大歡喜善男子我觀毗盧遮那如來念念出現不可思議清淨色身既見是已生大歡喜又觀如來於念念中放大光明充滿法界既見是已生大歡喜又見如來一一毛孔念念出現無量佛剎微塵數光明海一一光明以無量佛剎微塵數光明而為眷屬一一周徧一切法界消滅一切諸眾生苦既見是已生大歡喜又善男子我觀如來頂及兩肩念念出現一切佛剎微塵數寶燄山雲充滿十方一切法界既見是已生大歡喜又善男子我觀如來一一毛孔於念念中出一切佛剎微塵數香光明雲充滿十方一切佛剎既見是已生大歡喜又善男子我觀如來一一相念念出一切佛剎微塵數諸相莊嚴如來身雲徧往十方一切世界既見是已生大歡喜又善男子我觀如來一一毛孔於念念中出不可說佛剎微塵數佛變化雲示現如來從初發心修波羅蜜具莊嚴道入菩薩地既見是已生大歡喜又善男子我觀如來一一毛孔念念出現不可說不可說佛剎微塵數天王身雲及以天王自在神變充徧一切十方法界應以天王身而得度者即現其身而為說法既見是已生大歡喜如天王身雲其龍王夜叉王乾闥婆王阿脩羅王迦樓羅王緊那羅王摩睺羅伽王人王梵王身雲莫不皆於一一毛孔如是出現如是說法我見是已於念念中生大歡喜生大信樂量與法界薩婆若等昔所未得而今始得昔所未證而今始證昔所未入而今始入昔所未滿而今始滿昔所未見而今始見昔所未聞而今始聞何以故以能了知法界相故知一切法唯一相故能平等入三世道故能說一切無邊法故善男子我入此菩薩念念出生廣大喜莊嚴解脫光明海又善男子此解脫無邊普入一切法界門故此解脫無盡等發一切智性心故此解脫無際入無際畔一切眾生心想中故此解脫甚深寂靜智慧所知境故此解脫廣大周徧一切如來境故此解脫無壞菩薩智眼之所知故此解脫無底盡於法界之源底故此解脫者即是普門於一事中普見一切諸神變故此解脫者終不可取一切法身等無二故此解脫者終無有生以能了知如幻法故此解脫者猶如影像一切智願光所生故此解脫者猶如變化化生菩薩諸勝行故此解脫者猶如大地為一切眾生所依處故此解脫者猶如大水能以大悲潤一切故此解脫者猶如大火乾竭眾生貪愛水故此解脫者猶如大風令諸眾生速疾趣於一切智故此解脫者猶如大海種種功德莊嚴一切諸眾生故此解脫者如須彌山出一切智法寶海故此解脫者如大城郭一切妙法所莊嚴故此解脫者猶如虗空普容三世佛神力故此解脫者猶如大雲普為眾生雨法雨故此解脫者猶如淨日能破眾生無知闇故此解脫者猶如滿月滿足廣大福德海故此解脫者猶如真如悉能周徧一切處故此解脫者猶如自影從自善業所化出故此解脫者猶如呼響隨其所應為說法故此解脫者猶如影像隨眾生心而照現故此解脫者如大樹王開敷一切神通華故此解脫者猶如金剛從本已來不可壞故此解脫者如如意珠出生無量自在力故此解脫者如離垢藏摩尼寶王示現一切三世如來諸神力故此解脫者如喜幢摩尼寶能平等出一切諸佛法輪聲故善男子我今為汝說此譬喻汝應思惟隨順悟入爾時善財童子白寂靜音海夜神言大聖云何修行得此解脫夜神言善男子菩薩修行十大法藏得此解脫何等為十一修布施廣大法藏隨眾生心悉令滿足二修淨戒廣大法藏普入一切佛功德海三修堪忍廣大法藏能徧思惟一切法性四修精進廣大法藏趣一切智恒不退轉五修禪定廣大法藏能滅一切眾生熱惱六修般若廣大法藏能徧了知一切法海七修方便廣大法藏能徧成熟諸眾生海八修諸願廣大法藏徧一切佛剎一切眾生海盡未來劫修菩薩行九修諸力廣大法藏念念現於一切法界海一切佛國土成等正覺常不休息十修淨智廣大法藏得如來智徧知三世一切諸法無有障礙善男子若諸菩薩安住如是十大法藏則能獲得如是解脫清淨增長積集堅固安住圓滿善財童子言聖者汝發阿耨多羅三藐三菩提心其已久如夜神言善男子此華藏莊嚴世界海東過十世界海有世界海名一切淨光寶此世界海中有世界種名一切如來願光明音中有世界名清淨光金莊嚴一切香金剛摩尼王為體形如樓閣眾妙寶雲以為其際住於一切寶纓絡海妙宮殿雲而覆其上淨穢相雜此世界中乃往古世有劫名普光幢國名普滿妙藏道場名一切寶藏妙月光明有佛名不退轉法界音於此成阿耨多羅三藐三菩提我於爾時作菩提樹神名具足福德燈光明幢守護道場我見彼佛成等正覺示現神力發阿耨多羅三藐三菩提心即於此時獲得三昧名普照如來功德海此道場中次有如來出興於世名法樹威德山我時命終還生此中為道場主夜神名殊妙福智光見彼如來轉正法輪現大神通即得三昧名普照一切離貪境界次有如來出興於世名一切法海音聲王我於彼時身為夜神因得見佛承事供養即獲三昧名生長一切善法地次有如來出興於世名寶光明燈幢王我於彼時身為夜神因得見佛承事供養即獲三昧名普現神通光明雲次有如來出興於世名功德須彌光我於彼時身為夜神因得見佛承事供養即獲三昧名普照諸佛海次有如來出興於世名法雲音聲王我於彼時身為夜神因得見佛承事供養即獲三昧名一切法海燈次有如來出興於世名智燈照耀王我於彼時身為夜神因得見佛承事供養即獲三昧名滅一切眾生苦清淨光明燈次有如來出興於世名法勇妙德幢我於彼時身為夜神因得見佛承事供養即獲三昧名三世如來光明藏次有如來出興於世名師子勇猛法智燈我於彼時身為夜神因得見佛承事供養即獲三昧名一切世間無障礙智慧輪次有如來出興於世名智力山王我於彼時身為夜神因得見佛承事供養即獲三昧名普照三世眾生諸根行善男子清淨光金莊嚴世界普光明幢劫中有如是等佛剎微塵數如來出興於世我於彼時或為天王或為龍王或為夜叉王或為乾闥婆王或為阿脩羅王或為迦樓羅王或為緊那羅王或為摩睺羅伽王或為人王或為梵王或為天身或為人身或為男子身或為女人身或為童男身或為童女身悉以種種諸供養具供養於彼一切如來亦聞其佛所說諸法從此命終還即於此世界中生經佛剎微塵數劫修菩薩行然後命終生此華藏莊嚴世界海娑婆世界值迦羅鳩孫駄如來承事供養得三昧名離一切塵垢光明次值拘那含牟尼如來承事供養得三昧名普現一切諸剎海次值迦葉如來承事供養得三昧名演一切眾生言音海次值毗盧遮那如來於此道場成等正覺念念示現大神通力我時得見即獲此念念出生廣大喜莊嚴解脫得此解脫已能入十不可說不可說佛剎微塵數法界安立海見彼一切法界安立海一切佛剎所有微塵一一塵中有十不可說不可說佛剎微塵數佛國土一一佛土皆有毗盧遮那如來坐於道場於念念中成等正覺現諸神變所現神變一一皆徧一切法界海亦見自身在彼一切諸如來所又亦聞其所說妙法又亦見彼一切諸佛一一毛孔出變化海現神通力於一切法界海一切世界海一切世界種一切世界中隨眾生心轉正法輪我得速疾陀羅尼力受持思惟一切文義以明了智普入一切清淨法藏以自在智普遊一切甚深法海以周徧智普知三世諸廣大義以平等智普達諸佛無差別法如是悟解一切法門一一法門中悟解一切脩多羅雲一一脩多羅雲中悟解一切法海一一法海中悟解一切法品一一法品中悟解一切法雲一一法雲中悟解一切法流一一法流中出生一切大喜海一一大喜海出生一切地一一地出生一切三昧海一一三昧海得一切見佛海一一見佛海得一切智光海一一智光海普照三世徧入十方知無量如來往昔諸行海知無量如來所有本事海知無量如來難捨能施海知無量如來清淨戒輪海知無量如來清淨堪忍海知無量如來廣大精進海知無量如來甚深禪定海知無量如來般若波羅蜜海知無量如來方便波羅蜜海知無量如來願波羅蜜海知無量如來力波羅蜜海知無量如來智波羅蜜海知無量如來往昔超菩薩地知無量如來往昔住菩薩地無量劫海現神通力知無量如來往昔入菩薩地知無量如來往昔修菩薩地知無量如來往昔治菩薩地知無量如來往昔觀菩薩地知無量如來昔為菩薩時常見諸佛知無量如來昔為菩薩時盡見佛海劫海同住知無量如來昔為菩薩時以無量身徧生剎海知無量如來昔為菩薩時周徧法界修廣大行知無量如來昔為菩薩時示現種種諸方便門調伏成熟一切眾生知無量如來放大光明普照十方一切剎海知無量如來現大神力普現一切諸眾生前知無量如來廣大智地知無量如來轉正法輪知無量如來示現相海知無量如來示現身海知無量如來廣大力海彼諸如來從初發心乃至法滅我於念念悉得知見善男子汝問我言汝發心來其已久如善男子我於往昔過二佛剎微塵數劫如上所說於清淨光金莊嚴世界中為菩提樹神聞不退轉法界音如來說法發阿耨多羅三藐三菩提心於二佛剎微塵數劫中修菩薩行然後乃生此娑婆世界賢劫之中從迦羅鳩孫駄佛至釋迦牟尼佛及此劫中未來所有一切諸佛我皆如是親近供養如於此世界賢劫之中供養未來一切諸佛一切世界一切劫中所有未來一切諸佛悉亦如是親近供養善男子彼清淨光金莊嚴世界今猶現在諸佛出現相續不斷汝當一心修此菩薩大勇猛門爾時寂靜音海主夜神欲重宣此解脫義為善財童子而說頌曰。
　　善財聽我說　　清淨解脫門　　聞已生歡喜　　勤修令究竟　　我昔於劫海　　生大信樂心　　清淨如虗空　　常觀一切智　　我於三世佛　　皆生信樂心　　并及其眾會　　悉願常親近　　我昔曾見佛　　為眾生供養　　得聞清淨法　　其心大歡喜　　常尊重父母　　恭敬而供養　　如是無休懈　　入此解脫門　　老病貧窮人　　諸根不具足　　一切皆愍濟　　令其得安隱　　水火及王賊　　海中諸恐怖　　我昔修諸行　　為救彼眾生　　煩惱恒熾然　　業障所纏覆　　墮於諸險道　　我救彼眾生　　一切諸惡趣　　無量楚毒苦　　生老病死等　　我當悉除滅　　願盡未來劫　　普為諸羣生　　滅除生死苦　　得佛究竟樂
　　善男子我唯知此念念出生廣大喜莊嚴解脫如諸菩薩摩訶薩深入一切法界海悉知一切諸劫數普見一切剎成壞而我云何能知能說彼功德行善男子此菩提場如來會中有主夜神名守護一切城增長威力汝詣彼問菩薩云何學菩薩行修菩薩道爾時善財童子一心觀察寂靜音海主夜神身而說頌曰。
　　我因善友教　　來詣夜神所　　見神處寶座　　身量無有邊　　非是著色相　　計有於諸法　　劣智淺識人　　能知尊境界　　世間天及人　　無量劫觀察　　亦不能測度　　色相無邊故　　遠離於五蘊　　亦不住於處　　永斷世間疑　　顯現自在力　　不取內外法　　無動無所礙　　清淨智慧眼　　見佛神通力　　身為正法藏　　心是無礙智　　既得智光照　　復照諸羣生　　心集無邊業　　莊嚴諸世間　　了世皆是心　　現身等眾生　　知世悉如夢　　一切佛如影　　諸法皆如響　　令眾無所著　　為三世眾生　　念念示現身　　而心無所住　　十方徧說法　　無邊諸剎海　　佛海眾生海　　悉在一塵中　　此尊解脫力
　　時善財童子說此偈已頂禮其足遶無量帀殷勤瞻仰辭退而去。
　　【論】第一正入當位法門中從初長行科為十段一爾時善財童子已下至了知信解自在安住有兩行半經是念前善友教而不忘失分二而往寂靜音海夜神所已下至云何修菩薩道有五行經明善財申自所求分三時彼夜神告善財言已下至廣大喜莊嚴解脫門有兩行半經明夜神為善財說自行法門分四善財言大聖此解脫門為何事業已下至我為說其菩薩直心有六十五行經明夜神答善財修此法門所行事業及方便分五善男子我以此等無量法施已下至無量無邊生大歡喜有十七行半經明夜神答前善財所問行何境界分六善男子我觀毗盧遮那如來已下至能說一切無邊法故有三十二行經是答前所問作何觀察分七善男子我入此菩薩念念出生廣大喜莊嚴解脫光明海已下至汝應思惟隨順悟入有三十三行半經答前善財所問行何境界分八爾時善財童子白寂靜音海夜神已下至增長積集堅固安住圓滿有十七行經答善財所問云何修行此法門分以十波羅蜜為修行九善財童子言聖者已發阿耨多羅三藐三菩提心其已久如已下至念念出生廣大喜莊嚴解脫有五十四行半經答善財所問所發大菩提心其已久如分十得此解脫已能入十不可說已下至頌有五十八行經明寂靜音海神自說所行此行念念出生廣大喜莊嚴解脫已所入法門所供養三世諸佛及所發心世界今猶現在分此表定體時不遷故一切時總如是已下有十行頌明夜神自說本行勸善財修行如文自明善男子我唯知此念念出生廣大喜莊嚴解脫已下推德升進隨文釋義者云念念出生廣大喜莊嚴解脫者明禪悅徧周利生廣大稱本願行以立其名理行互嚴名之莊嚴夜神號寂靜音海者明理性無為故名寂靜言音響應等利含生名為音海明即音是定體用故如善財問夜神發心久如夜神云此華藏世界海東過十世界海有世界海名一切淨光寶已下至然後命終生此華藏莊嚴世界海娑婆世界中四十六行半經明夜神所供養十佛出興一一佛皆以身承事供養及所聞法此是所行之事答善財所問發心久近若以表法門中是一地中修十地行次生娑婆世界先見三佛然後見毗盧遮那如來得此念念出生廣大喜莊嚴解脫者是一地入十地十一地法門得三世智印印三世佛悉皆承事悉皆聞法如經具明以表禪體徧該三世一念普印諸法無去來今是所答善財發菩提心之久近十佛之後供養佛剎微塵數佛者表十地之後智印普周於一塵中徧多佛剎以多佛剎住一塵中以智無障礙故無表裏故等諸佛智同眾生心故此約法界禪定體用論也言華藏世界東過十世界海者表十地升進故東者發明初首也有世界海名一切淨光寶者表第五地禪體徧該諸位故中有世界種名一切如來願光明音者即表此第五地中初歡喜地發十不可壞心為世界種故此明法界大智智悲為種以初地依十方諸佛勝願發心名如來願光明音又以古德云以三千大千世界數至恒沙名一世界海海世界數至恒沙為一世界性性至恒沙為一世界種中有世界名清淨光金莊嚴者約禪體普收直至金剛智一切香金剛摩尼王為體者以戒定慧解脫解脫知見香金剛智性自無垢為體此為五位十地升進之體王者表智自在也形如樓閣者十地之智重重重重無盡知見慈悲喜捨眾法莊嚴眾妙寶雲以為其際者以悲願大雲而成十種地住於一切寶纓絡海者以萬行纓絡海安立十地次第妙宮殿雲而覆其上者無性廣大悲宮智殿而含覆眾生淨穢雜居者明法界大寂定門智悲齊進佛國與眾生國不礙同體該含性無裏外淨穢等見此世界中乃往古世有劫名普光幢者表本普光明智國名普滿也妙藏者表普光明智等一切眾生共有名之為藏道場名一切寶藏妙月光明者表第五地自性清淨禪為道場能顯現智慧寶藏皆於其中出故有佛名不退轉法界音者得此如上道場法門方便治惑即得不退轉法界轉法輪音故於此成阿耨多羅三藐三菩提者以如上法顯法惑亡即菩提也無別成壞也我於爾時菩提樹神名具足福德燈光明幢表無性理之菩提妙智為神從智起無量慈悲萬行為樹萬行中報德功果名具足福德以智慧恒能照根攝化名燈光明智恒無體可以傾動常能破一切眾生煩惱為幢守護道場者明此第五地定體不動是守護義亦是道場故以定能發慧惑亡守護道場總在其中從此已下總供養十佛并往生娑婆世界供養四佛及以入法總表十一地升進之門一一次第配當自見眉目從此初佛配初地次二地次三地於中所生之身是隨地位中之行所供之佛是行中之果設約事中亦不違此表法若設欲見他佛者智不及此法門行不相應無由相應得見佛故如供養十佛及佛剎微塵數佛者是十地果終之相智眼所觀此明五地禪體中十地總相後生娑婆世界供養四佛者即明五地已前初二三四地中之果一時供養三世一切世界諸佛者即明此五地中十一地智圓普賢行滿智印三世古今未來悉皆一際無別時故約實如是無虗假故亦明此地禪體理智之中性圓三世總皆一性三世諸佛一時無前後故直以定體法身智境以實而論若約妄情不可見也此是難勝地善知識以禪波羅蜜為主餘九為伴治寂用不自在障令得自在此地所以名難勝者以此地於禪定中善學世智五明世技一切皆知定用功及故六地入寂滅大用般若門如下主城神是亦如前十住中第六住海幢比丘是入寂滅定離出入息化身如雲設教如海第二推德升進中從如諸菩薩摩訶薩已下至辭退而去并頌有十八行經約立五門一推德升進二示善知識所在云在此菩提場如來會中三舉神之名守護一切城增長威力四善財說頌讚寂靜音海之德五禮敬辭去隨文釋義此菩提場內如來會中者表不離菩提心真如體大會海中故有夜神者明菩提性真如中妙理智慧為神能破一切眾生無明執著為主夜神常不離生死大夜發起一切眾生大明生故守護一切城增長威力者表常守護一切眾生心城增長第六地中及一切眾生智慧威力使三空現前寂滅定力世間出世間智慧悉現前力永超生死海常住世間得一切出世間智慧海力如下文具明如善財以十行頌歎寂靜音海神法界身無邊佛海眾生海悉在一塵中此尊解脫力明前五地中禪體法身性無邊際大小量故如世水鏡空中乾體普含眾像皆現其中不相礙也以定力印之自現餘如頌中自明。

　　大方廣佛新華嚴經合論卷第一百七


　　音切


攀
　　(普班切)。

預
　　(羊洳切)。

怡
　　(與之切)。
　　大方廣佛新華嚴經合論卷第一百八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十一

　　【論】第六如來會中守護一切城增長神主現前地。
　　【經】爾時善財童子隨順寂靜音海夜神教思惟觀察所說法門一一文句皆無忘失於無量深心無量法性一切方便神通智慧憶念思擇相續不斷其心廣大證入安住行詣守護一切城夜神所見彼夜神坐一切寶光明摩尼王師子之座無數夜神所共圍遶現一切眾生色相身現普對一切眾生身現不染一切世間身現一切眾生身數身現超過一切世間身現成熟一切眾生身現速往一切十方身現徧攝一切十方身現究竟如來體性身現究竟調伏眾生身善財見已歡喜踊躍頂禮其足遶無量帀於前合掌而作是言聖者我已先發阿耨多羅三藐三菩提心而未知菩薩修菩薩行時云何饒益眾生云何以無上攝而攝眾生云何順諸佛教云何近法王位唯願慈哀為我宣說時彼夜神告善財言善男子汝為救護一切眾生故汝為嚴淨一切佛剎故汝為供養一切如來故汝欲住一切劫救眾生故汝欲守護一切佛種性故汝欲普入十方修諸行故汝欲普入一切法門海故汝欲以平等心徧一切故汝欲普入一切佛法輪故汝欲普隨一切眾生心之所樂雨法雨故問諸菩薩所修行門善男子我得菩薩甚深自在妙音解脫為大法師無所罣礙善能開示諸佛法藏故具大誓願大慈悲力令一切眾生住菩提心故能作一切利眾生事積集善根無有休息故為一切眾生調御之師令一切眾生住薩婆若道故為一切世間清淨法日普照世間令生善根故於一切世間其心平等普令眾生增長善法故於諸境界其心清淨除滅一切諸不善業故誓願利益一切眾生身恒普現一切國土故示現一切本事因緣令諸眾生安住善行故恒事一切諸善知識為令眾生安住佛教故佛子我以此等法施眾生令生白法求一切智其心堅固猶如金剛那羅延藏善能觀察佛力魔力常得親近諸善知識摧破一切業惑障山集一切智助道之法心恒不捨一切智地善男子我以如是淨法光明饒益一切眾生集善根助道法時作十種觀察法界何者為十所謂我知法界無量獲得廣大智光明故我知法界無邊見一切佛所知見故我知法界無限普入一切諸佛國土恭敬供養諸如來故我知法界無畔普於一切法界海中示現修行菩薩行故我知法界無斷入於如來不斷智故我知法界一性如來一音一切眾生無不了故我知法界性淨了如來願普度一切諸眾生故我知法界徧眾生普賢妙行悉周徧故我知法界一莊嚴普賢妙行普莊嚴故我知法界不可壞一切智善根充滿法界不可壞故善男子我作此十種觀察法界集諸善根辦助道法了知諸佛廣大威德深入如來難思境界又善男子我如是正念思惟得如來十種大威德陀羅尼輪何者為十所謂普入一切法陀羅尼輪普持一切法陀羅尼輪普說一切法陀羅尼輪普念十方一切佛陀羅尼輪普說一切佛名號陀羅尼輪普入三世諸佛願海陀羅尼輪普入一切諸乘海陀羅尼輪普入一切眾生業海陀羅尼輪疾轉一切業陀羅尼輪疾生一切智陀羅尼輪善男子此十陀羅尼輪以十千陀羅尼輪而為眷屬恒為眾生演說妙法善男子我或為眾生說聞慧法或為眾生說思慧法或為眾生說修慧法或為眾生說一有法或為眾生說一切有法或為說一如來名海法或為說一切如來名海法或為說一世界海法或為說一切世界海法或為說一佛授記海法或為說一切佛授記海法或為說一如來眾會道場海法或為說一切如來眾會道場海法或為說一如來法輪海法或為說一切如來法輪海法或為說一如來脩多羅法或為說一切如來脩多羅法或為說一如來集會法或為說一切如來集會法或為說一薩婆若心海法或為說一切薩婆若心海法或為說一乘出離法或為說一切乘出離法善男子我以如是等不可說法門為眾生說善男子我入如來無差別法界門海說無上法普攝眾生盡未來劫住普賢行善男子我成就此甚深自在妙音解脫於念念中增長一切諸解脫門念念充滿一切法界時善財童子白夜神言奇哉天神此解脫門如是希有聖者證得其已久如夜神言善男子乃往古世過世界轉微塵數劫有劫名離垢光明有世界名法界功德雲以現一切眾生業摩尼王海為體形如蓮華住四天下微塵數香摩尼須彌山網中以出一切如來本願音蓮華而為莊嚴須彌山微塵數蓮華而為眷屬須彌山微塵數香摩尼以為間錯有須彌山微塵數四天下一一四天下有百千億那由他不可說不可說城善男子彼世界中有四天下名為妙幢中有王都名普寶華光去此不遠有菩提場名普顯現法王宮殿須彌山微塵數如來於中出現其最初佛名法海雷音光明王彼佛出時有轉輪王名清淨日光明面於其佛所受持一切法海漩脩多羅佛涅槃後其王出家護持正法法欲滅時有千部異眾千種說法近於末劫業惑障重諸惡比丘多有鬥諍樂著境界不求功德樂說王論賊論女論國論海論及以一切世間之論時王比丘而語之言奇哉苦哉佛於無量諸大劫海集此法炬云何汝等而共毀滅作是說已上升虗空高七多羅樹身出無量諸色燄雲放種種色大光明網令無量眾生除煩惱熱令無量眾生發菩提心以是因緣彼如來教復於六萬五千歲中而得興盛時有比丘尼名法輪化光是此王女百千比丘尼而為眷屬聞父王語及見神力發菩提心永不退轉得三昧名一切佛教燈又得此甚深自在妙音解脫得已身心柔輭即得現見法海雷音光明王如來一切神力善男子於汝意云何彼時轉輪聖王隨於如來轉正法輪佛涅槃後興隆末法者豈異人乎今普賢菩薩是其法輪化光比丘尼即我身是我於彼時守護佛法令十萬比丘尼於阿耨多羅三藐三菩提得不退轉又令得現見一切佛三昧又令得一切佛法輪金剛光明陀羅尼又令得普入一切法門海般若波羅蜜次有佛興名離垢法光明次有佛興名法輪光明髻次有佛興名法日功德雲次有佛興名法海妙音王次有佛興名法日智慧燈次有佛興名法華幢雲次有佛興名法燄山幢王次有佛興名甚深法功德月次有佛興名法智普光藏次有佛興名開示普智藏次有佛興名功德藏山王次有佛興名普門須彌賢次有佛興名一切法精進幢次有佛興名法寶華功德雲次有佛興名寂靜光明髻次有佛興名法光明慈悲月次有佛興名功德燄海次有佛興名智日普光明次有佛興名普賢圓滿智次有佛興名神通智光王次有佛興名福德華光燈次有佛興名智師子幢王次有佛興名日光普照王次有佛興名須彌寶莊嚴相次有佛興名日光普照次有佛興名法王功德月次有佛興名開敷蓮華妙音雲次有佛興名日光明相次有佛興名普光明妙法音次有佛興名師子金剛那羅延無畏次有佛興名普智勇猛幢次有佛興名普開法蓮華身次有佛興名功德妙華海次有佛興名道場功德月次有佛興名法炬熾然月次有佛興名普光明髻次有佛興名法幢燈次有佛興名金剛海幢雲次有佛興名名稱山功德雲次有佛興名栴檀妙月次有佛興名普妙光明華次有佛興名照一切眾生光明王次有佛興名功德蓮華藏次有佛興名香燄光明王次有佛興名波頭摩華因次有佛興名眾相山普光明次有佛興名普名稱幢次有佛興名須彌普門光次有佛興名功德法城光次有佛興名大樹山光明次有佛興名普德光明幢次有佛興名功德吉祥相次有佛興名勇猛法力幢次有佛興名法輪光明音次有佛興名功德山智慧光次有佛興名無上妙法月次有佛興名法蓮華淨光幢次有佛興名寶蓮華光明藏次有佛興名光燄雲山燈次有佛興名普覺華次有佛興名種種功德燄須彌藏次有佛興名圓滿光山王次有佛興名福德雲莊嚴次有佛興名法山雲幢次有佛興名功德山光明次有佛興名法日雲燈王次有佛興名法雲名稱王次有佛興名法輪雲次有佛興名開悟菩提智光幢次有佛興名普照法輪月次有佛興名寶山威德賢次有佛興名賢德廣大光次有佛興名普智雲次有佛興名法力功德山次有佛興名功德香燄王次有佛興名金色摩尼山妙音聲次有佛興名頂髻出一切法光明雲次有佛興名法輪熾盛光次有佛興名無上功德山次有佛興名精進炬光明雲次有佛興名三昧印廣大光明冠次有佛興名寶光明功德王次有佛興名法炬寶蓋音次有佛興名普照虗空界無畏法光明次有佛興名月相莊嚴幢次有佛興名光明燄山雲次有佛興名照無障礙法虗空次有佛興名開顯智光身次有佛興名世主德光明音次有佛興名一切法三昧光明音次有佛興名法音功德藏次有佛興名熾然燄法海雲次有佛興名普照三世相大光明次有佛興名普照法輪山次有佛興名法界師子光次有佛興名須彌華光明次有佛興名一切三昧海師子燄次有佛興名普智光明燈善男子如是等須彌山微塵數如來其最後佛名法界城智慧燈並於離垢光明劫中出興於世我皆尊重親近供養聽聞受持所說妙法亦於彼一切諸如來所出家學道護持法教入此菩薩甚深自在妙音解脫種種方便教化成熟無量眾生從是已來於佛剎微塵數劫所有諸佛出興於世我皆供養修行其法善男子我從是來於生死夜無明昏寐諸眾生中而獨覺悟令諸眾生守護心城捨三界城住一切智無上法城善男子我唯知此甚深自在妙音解脫令諸世間離戲論語不作二語常真實語恒清淨語如諸菩薩摩訶薩能知一切語言自性於念念中自在開悟一切眾生入一切眾生言音海於一切言辭悉皆辯了明見一切諸法門海於普攝一切法陀羅尼已得自在隨諸眾生心之所疑而為說法究竟調伏一切眾生能普攝受一切眾生巧修菩薩諸無上業深入菩薩諸微細智能善觀察諸菩薩藏能自在說諸菩薩法何以故已得成就一切法輪陀羅尼故而我云何能知能說彼功德行善男子此佛會中有主夜神名開敷一切樹華汝詣彼問菩薩云何學一切智云何安立一切眾生住一切智爾時守護一切城主夜神欲重宣此解脫義為善財童子而說頌曰。
　　菩薩解脫深難見　　虗空如如平等相　　普見無邊法界內　　一切三世諸如來　　出生無量勝功德　　證入難思真法性　　增長一切自在智　　開通三世解脫道　　過於剎轉微塵劫　　爾時有劫名淨光　　世界名為法燄雲　　其城號曰寶華光　　其中諸佛興於世　　無量須彌塵數等　　有佛名為法海音　　於此劫中先出現　　乃至其中最後佛　　名為法界燄燈王　　如是一切諸如來　　我皆供養聽受法　　我見法海雷音佛　　其身普作真金色　　諸相莊嚴如寶山　　發心願得成如來　　我暫見彼如來身　　即發菩提廣大心　　誓願勤求一切智　　性與法界虗空等　　由斯普見三世佛　　及以一切菩薩眾　　亦見國土眾生海　　而普攀緣起大悲　　隨諸眾生心所樂　　示現種種無量身　　普徧十方諸國土　　動地舒光悟含識　　見第二佛而親近　　亦見十方剎海佛　　乃至最後佛出興　　如是須彌塵數等　　於諸剎轉微塵劫　　所有如來照世燈　　我皆親近而瞻奉　　令此解脫得清淨
　　爾時善財童子得入此菩薩甚深自在妙音解脫故入無邊三昧海入廣大總持海得菩薩大神通獲菩薩大辯才心大歡喜觀察守護一切城主夜神以偈讚曰。
　　已行廣大妙慧海　　已度無邊諸有海　　長壽無患智藏身　　威德光明住此眾　　了達法性如虗空　　普入三世皆無礙　　念念攀緣一切境　　心心永斷諸分別　　了達眾生無有性　　而於眾生起大悲　　深入如來解脫門　　廣度羣迷無量眾　　觀察思惟一切法　　了知證入諸法性　　如是修行佛智慧　　普化眾生令解脫　　天是眾生調御師　　開示如來智慧道　　普為法界諸含識　　說離世間眾怖行　　已住如來諸願道　　已受菩提廣大教　　已修一切徧行力　　已見十方佛自在　　天神心淨如虗空　　普離一切諸煩惱　　了知三世無量剎　　諸佛菩薩及眾生　　天神一念悉了知　　晝夜日月年劫海　　亦知一切眾生類　　種種名相各差別　　十方眾生生死處　　有色無色想無想　　隨順世俗悉了知　　引導使入菩提路　　已生如來誓願家　　已入諸佛功德海　　法身清淨心無礙　　隨眾生樂現眾色
　　時善財童子說此頌已禮夜神足遶無量帀殷勤瞻仰辭退而去。
　　【論】第一正入當位法門中從爾時善財已下至我唯知此甚深妙音自在解脫門於此段長科為十段一爾時善財童子已下至守護一切城夜神所有四行半經明正念前法思惟升進分二見彼夜神已下至現究竟調伏眾生身有六行經明夜神所現差別身教化一切眾生分三善財見已歡喜踊躍已下至唯願慈哀為我宣說有五行經明善財申請所求分四明彼夜神告善財言已下至問諸菩薩所修行門有七行經明夜神歎善財志德所求法分五善男子我得甚深自在妙音解脫已下至心恒不捨一切智地有十五行半經明夜神自說自行饒益眾生行門分六善男子我以如是淨法光明已下至入如來難思境界有十四行經明夜神說十種觀察入如來境界分七又善男子我如是正念思惟至聖者證得其已久如有二十九行經明得此妙音解脫得佛陀羅尼為諸眾生說法自在并善財問得法久近分八夜神言善男子乃往古世已下至普入一切法門海般若波羅蜜有三十五行經明答善財得此法久近所見初佛分九次有佛興名離垢法光明已下至住一切智無上法城有六十九行半經明答善財得法久近供養諸佛數量分十我唯知此甚深自在妙音解脫令諸世間恒清淨語已下明推德升進分明菩薩智輪遠離一切分別境界不可以生死中長短染淨廣狹多少如是諸劫分別顯示如前十段門中所有法門如文自具從善財問證得此法其已久如已下以理事相表法中義隱難知處略釋少分以舉大綱意明約報境即法故明以所行之法成其報故因果相似以表所行見報知法經云乃往古世過世界轉微塵數劫者世界轉者是西方大數中數如釋天童子菩薩數法中具明此明轉世界一切眾生微塵數世間名言成大智慧言音海使令世間無麤惡語無雜染語如下文云我得此甚深自在妙音解脫令諸世間離戲論語不二語常真實語恒清淨語者意明變世間一切言說總成般若波羅蜜門以舉世界轉微塵為量以劫名離垢光明者表般若中本三空寂滅理體故世界名法界功德者明智慧是法界中說教功德雲故以現一切眾生業摩尼王海為體者表無性寂滅三空妙慧善知一切眾生業差別海故號之為摩尼王形如蓮華者表智慧妙用辯體相而中虗無染故此世界住四天下微塵數香摩尼須彌山網中者明此三空妙慧住如來無礙四辯之香中故具須彌山微塵數教網也以出一切如來本願音者是第六地以初發心時依一切諸佛而發大願以其轉法輪音徧滿十方開悟一切眾生從此願生故蓮華而為莊嚴者明其法音令一切眾生得無礙智慧也須彌山微塵數蓮華而為眷屬者須彌明智慧高出世間義微塵明智慧廣多義蓮華明智慧無著義眷屬明善分別差別業及諸境界緣生總別同異成壞義須彌山微塵數香摩尼以為間錯者明以差別智慧善說無量戒定慧解脫無垢淨香以為間錯摩尼是離垢義故有須彌山微塵數四天下者但以須彌為四寶所成於大海中高勝義若論此般若智中四無礙辯才等一切眾生言音心數諸業分別量一一四天下有百那由他不可說不可說城者有如是成就那由他不可說不可說眾生法門那由他當此溝數善男子者呼善財之德稱以告其法彼世界中有四天下名為妙幢者於一四無礙辯中總名妙幢中有王都者以根本智為王都名普寶華光者從根本智起差別慧名普寶華光去此不遠有菩提場名普顯現法王宮殿者明以根本智起無上正覺之心成大悲宮差別智慧之殿正法治眾生故須彌山微塵數如來於中出現者一切眾生微塵數煩惱成般若海為佛出現皆依本智為道場起差別智慧能治惑習故其最初佛名法海雷音光明王者明根本智起差別智慧覺觀超出情識之境名為最初佛善能說法號為雷音教光破一切眾生之惑名為光明立法自在能破眾邪在邪邪不能壞名之為王彼佛出時有轉輪王名清淨日光明面者明智慧輪王日光照曜明現如摩尼鏡面顯照萬像故於其佛所受持一切法海漩者明差別慧於根本智受持眾法甚深無際名之海漩脩多羅者長行經也佛涅槃後其王出家者表此第六地中十地正覺智終出纏智慧已滿出纏覺觀已亡名佛滅度出世智慧已成十一地中唯普賢入纏行門非是此第六地中十地等三空慧出纏門所及如十定品中三十箇三空慧解脫菩薩皆已入十地灌頂位中以出世無量三昧門三求普賢畢竟覓不得見如來使令想念求之普賢方現意明三空慧但及十地出纏門以此已下但從初至末列一百箇佛果不置後十一地普賢法門此第六地寂滅三空智慧解脫但位至十地佛位覺觀已終名佛涅槃故其王出家者此第六地寂滅三空智慧門是出家義如十住中以海幢比丘入滅定表之其王出家護持正法者以三空慧護持出世正法法欲滅時有千部異眾千種說法近於末劫業惑障重諸惡比丘多有鬥諍乃至不求功德者明此位中但有三空寂滅智慧之門於慈悲無教化故其王現神通現光明種種諸事令其正法六萬五千年而得興盛者六萬者六地升進之數五千年者一位都收五位因果齊進也明空解脫門以智起出世中慈悲如王女亦出家者明於此空智慧門修出世間慈悲乃至并前及後一百箇佛次第出興表此第六般若門但至十地出世佛果位終一地具十也已下都舉供養須彌山微塵數佛但表般若出纏高勝如上一百箇佛是十地升進之果一地配十夜神所有承事供養佛身是十地中修行之行如供養佛剎微塵數佛是法界總相無一物不是佛為一一塵中有無盡佛故已上皆明約法約行成其劫剎國土之果令觀果配因總是法門即事是理以理是事其王及女俱作比丘及尼者為般若波羅蜜三空寂滅門是出生死中智慈之門當時轉輪王者今普賢菩薩是此明智也比丘尼者我身是此明悲也我唯知此甚深自在妙音解脫者此明一音徧法界音復無體無所分別能轉一切法門教化一切眾生名之甚深自在妙音解脫此是第六現前地為一切智慧皆現前故以般若波羅蜜為主餘九為伴此位治三空智慧寂用不自在障令得自在第二推德升進中從如諸菩薩摩訶薩已下至辭退而去約分六門一推德升進二示善知識所在云在此佛會中三舉善知識名云有主夜神名開敷一切樹華四有二十二行頌是主城神重頌前法如文具明五善財以二十行頌歎主城神德如文具明六禮敬辭去此佛會中者明不離此正覺菩提無作不思不為無性之理名此佛會中而開敷一切行華成方便波羅蜜於無生死中入一切生死同事利行四攝之行此同休捨優婆夷八萬四千那由他諸煩惱門皆共同行明第六地出纏解脫已終此第七地以彼出纏門入俗利生而無怖畏以處纏出纏皆平等故長一切大慈悲心令廣大故無限劑故欲令大悲之行徧惡道故攝取眾生至解脫故。

　　大方廣佛新華嚴經合論卷第一百八


　　音切


炬
　　(巨音)。

陀
　　(徒何切)。

摧
　　(昨回切)。

畔
　　(伴音)。
　　大方廣佛新華嚴經合論卷第一百九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十二

　　【論】第七佛會中開敷一切樹華夜神主遠行地。
　　【經】爾時善財童子入菩薩甚深自在妙音解脫門修行增進往詣開敷一切樹華夜神所見其身在眾寶香樹樓閣之內妙寶所成師子座上百萬夜神所共圍遶時善財童子頂禮其足於前合掌而作是言聖者我已先發阿耨多羅三藐三菩提心而未知菩薩云何學菩薩行云何得一切智唯願垂慈為我宣說夜神言善男子我於此娑婆世界日光已沒蓮華覆合諸人眾等罷遊觀時見其一切若山若水若城若野如是等處種種眾生咸悉發心欲還所住我皆密護令得正道達其處所宿夜安樂善男子若有眾生盛年好色憍慢放逸五欲自恣我為示現老病死相令生恐怖捨離諸惡復為稱歎種種善根使其修習為慳恡者讚歎布施為破戒者稱揚淨戒有瞋恚者教住大慈懷惱害者令行忍辱若懈怠者令起精進若散亂者令修禪定住惡慧者令學般若樂小乘者令住大乘樂著三界諸趣中者令住菩薩願波羅蜜若有眾生福智微劣為諸結業之所逼迫多留難者令住菩薩力波羅蜜若有眾生其心暗昧無有智慧令住菩薩智波羅蜜善男子我已成就菩薩出生廣大喜光明解脫門善財言大聖此解脫門境界云何夜神言善男子入此解脫能知如來普攝眾生巧方便智云何普攝善男子一切眾生所受諸樂皆是如來威德力故順如來教故行如來語故學如來行故得如來所護力故修如來所印道故種如來所行善故依如來所說法故如來智慧日光之所照故如來性淨業力之所攝故云何知然善男子我入此出生廣大喜光明解脫憶念毗盧遮那如來應正等覺往昔所修菩薩行海悉皆明見善男子世尊往昔為菩薩時見一切眾生著我我所住無明闇室入諸見稠林為貪愛所縛忿怒所壞愚癡所亂慳嫉所纏生死輪迴貧窮困苦不得值遇諸佛菩薩見如是已起大悲心利益眾生所謂起願得一切妙寶資具攝眾生心願一切眾生皆悉具足資生之物無所乏心於一切眾事離執著心於一切境界無貪染心於一切所有無慳恡心於一切果報無希望心於一切榮好無羨慕心於一切因緣無迷惑心起觀察真實法性心起救護一切眾生心起深入一切法漩澓心起於一切眾生住平等大慈心起於一切眾生行方便大悲心起為大法蓋普覆眾生心起以大智金剛杵破一切眾生煩惱障山心起令一切眾生增長喜樂心起願一切眾生究竟安樂心起隨眾生所欲雨一切財寶心起以平等方便成熟一切眾生心起令一切眾生滿足聖財心起願一切眾生究竟皆得十力智果心起如是心已得菩薩力現大神變徧法界虗空界於一切眾生前普雨一切資生之物隨其所欲悉滿其意皆令歡喜不悔不恡無間無斷以是方便普攝眾生教化成熟皆令得出生死苦難不求其報淨治一切眾生心寶令其生起一切諸佛同一善根增一切智福德大海菩薩如是念念成熟一切眾生念念嚴淨一切佛剎念念普入一切法界念念皆悉徧虗空界念念普入一切三世念念成就調伏一切諸眾生智念念恒轉一切法輪念念恒以一切智道利益眾生念念普於一切世界種種差別諸眾生前盡未來劫現一切佛成等正覺念念普於一切世界一切諸劫修菩薩行不生二想所謂普入一切廣大世界海一切世界種中種種際畔諸世界種種莊嚴諸世界種種體性諸世界種種形狀諸世界種種分布諸世界或有世界穢而兼淨或有世界淨而兼穢或有世界一向雜穢或有世界一向清淨或小或大或麤或細或正或側或覆或仰如是一切諸世界中念念修行諸菩薩行入菩薩位現菩薩力亦現三世一切佛身隨眾生心普使知見善男子毗盧遮那如來於過去世如是修行菩薩行時見諸眾生不修功德無有智慧著我我所無明翳障不正思惟入諸邪見不識因果順煩惱業墮於生死險難深坑具受種種無量諸苦起大悲心具修一切波羅蜜行為諸眾生稱揚讚歎堅固善根令其安住遠離生死貧窮之苦勤修福智助道之法為說種種諸因果門為說業報不相違反為說於法證入之處為說一切眾生欲解及說一切受生國土令其不斷一切佛種令其守護一切佛教令其捨離一切諸惡又為稱讚趣一切智助道之法令諸眾生心生歡喜令行法施普攝一切令其發起一切智行令其修學諸大菩薩波羅蜜道令其增長成一切智諸善根海令其滿足一切聖財令其得入佛自在門令其攝取無量方便令其觀見如來威德令其安住菩薩智慧善財童子言聖者發阿耨多羅三藐三菩提心其已久如夜神言善男子此處難信難知難解難入難說一切世間及以二乘皆不能知唯除諸佛神力所護善友所攝集勝功德欲樂清淨無下劣心無雜染心無諂曲心得普照耀智光明心發普饒益諸眾生心一切煩惱及以眾魔無能壞心起必成就一切智心不樂一切生死樂心能求一切諸佛妙樂能滅一切眾生苦惱能修一切佛功德海能觀一切諸法實性能具一切清淨信解能超一切生死瀑流能入一切如來智海能決定到無上法城能勇猛入如來境界能速疾趣諸佛地位能即成就一切智力能於十力已得究竟如是之人於此能持能入能了何以故此是如來智慧境界一切菩薩尚不能知況餘眾生然我今者以佛威力欲令調順可化眾生意速清淨欲令修習善根眾生心得自在隨汝所問為汝宣說爾時開敷一切樹華夜神欲重明其義觀察三世如來境界而說頌言。
　　佛子汝所問　　甚深佛境界　　難思剎塵劫　　說之不可盡　　非是貪恚癡　　憍慢惑所覆　　如是眾生等　　能知佛妙法　　非是住慳嫉　　諂誑諸濁意　　煩惱業所覆　　能知佛境界　　非著蘊界處　　及計於有身　　見倒想倒人　　能知佛所覺　　佛境界寂靜　　性淨離分別　　非著諸有者　　能知此法性　　生於諸佛家　　為佛所守護　　持佛法藏者　　智眼之境界　　親近善知識　　愛樂白淨法　　勤求諸佛力　　聞此法歡喜　　心淨無分別　　猶如大虗空　　慧燈破諸闇　　是彼之境界　　以大慈悲意　　普覆諸世間　　一切皆平等　　是彼之境界　　歡喜心無著　　一切皆能捨　　平等施眾生　　是彼之境界　　心淨離諸惡　　究竟無所悔　　順行諸佛教　　是彼之境界　　了知法自性　　及以諸業種　　其心無動亂　　是彼之境界　　勇猛勤精進　　安住心不退　　勤修一切智　　是彼之境界　　其心寂靜住三昧　　究竟清涼無熱惱　　已修一切智海因　　此證悟者之解脫　　善知一切真實相　　深入無邊法界門　　普度羣生靡有餘　　此慧燈者之解脫　　了達眾生真實性　　不著一切諸有海　　如影普現心水中　　此正道者之解脫　　從於一切三世佛　　方便願種而出生　　盡諸劫剎勤修行　　此普賢者之解脫　　普入一切法界門　　悉見十方諸剎海　　亦見其中劫成壞　　而心畢竟無分別　　法界所有微塵中　　悉見如來坐道樹　　成就菩提化羣品　　此無礙眼之解脫　　汝於無量大劫海　　親近供養善知識　　為利羣生求正法　　聞已憶念無遺忘　　毗盧遮那廣大境　　無量無邊不可思　　我承佛力為汝說　　令汝深心轉清淨
　　善男子乃往古世過世界海微塵數劫有世界海名普光明真金摩尼山其世界海中有佛出現名普照法界智慧山寂靜威德王善男子其佛往修菩薩行時淨彼世界海其世界海中有世界微塵數世界種一一世界種有世界微塵數世界一一世界皆有如來出興於世一一如來說世界海微塵數脩多羅一一脩多羅授佛剎微塵數諸菩薩記現種種神力說種種法門度無量眾生善男子彼普光明真金摩尼山世界海中有世界種名普莊嚴幢此世界種中有世界名一切寶色普光明以現一切化佛影摩尼王為體形如天城以現一切如來道場影像摩尼王為其下際住一切寶華海上淨穢相雜此世界中有須彌山微塵數四天下有一四天下最處其中名一切寶山幢其四天下一一縱廣十萬由句一一各有一萬大城其閻浮提中有一王都名堅固妙寶莊嚴雲燈一萬大城周帀圍遶閻浮提人壽萬歲時其中有王名一切法音圓滿蓋有五百大臣六萬婇女七百王子其諸王子皆端正勇健有大威力爾時彼王威德普被閻浮提內無有怨敵時彼世界劫欲盡時有五濁起一切人眾壽命短促資財乏少形色鄙陋多苦少樂不修十善專作惡業更相忿諍互相毀辱離他眷屬妬他榮好任情起見非法貪求以是因緣風雨不時苗稼不登園林艸樹一切枯槁人民匱乏多諸疫病馳走四方靡所依怙咸來共遶王都大城無量無邊百千萬億四面周帀高聲大呼或舉其手或合其掌或以頭扣地或以手槌胷或屈膝長號或踊身大叫頭髮髼亂衣裳弊惡皮膚皴裂面目無光而向王言大王大王我等今者貧窮孤露飢渴寒凍疾病衰羸眾苦所逼命將不久無依無救無所控告我等今者來歸大王我觀大王仁慈智慧於大王所生得安樂想得所愛想得活命想得攝受想得寶藏想遇津梁想逢道路想值船筏想見寶洲想獲財利想升天宮想爾時大王聞此語已得百萬阿僧祇大悲門一心思惟發十種大悲語其十者何所謂哀哉眾生墮於無底生死大坑我當云何而速勉濟令其得住一切智地哀哉眾生為諸煩惱之所逼迫我當云何而作救護令其安住一切善業哀哉眾生生老病死之所恐怖我當云何為作歸依令其永得身心安隱哀哉眾生常為世間眾怖所逼我當云何而為祐助令其得住一切智道哀哉眾生無有智眼常為身見疑惑所覆我當云何為作方便令其得抉疑見翳瞙哀哉眾生常為癡闍之所迷惑我當云何為作明炬令其照見一切智城哀哉眾生常為慳嫉諂誑所濁我當云何而為開曉令其證得清淨法身哀哉眾生長時漂沒生死大海我當云何而普運度令其得上菩提彼岸哀哉眾生諸根剛彊難可調伏我當云何而為調御令其具足諸佛神力哀哉眾生猶如盲瞽不見道路我當云何而為引導令其得入一切智門作是語已擊鼓宣令我今普施一切眾生隨有所須悉令充足即時頒下閻浮提內大小諸城及諸聚落悉開庫藏出種種物置四衢道所謂金銀琉璃摩尼等寶衣服飲食華香纓絡宮殿屋宅牀榻敷具建大光明摩尼寶幢其光觸身悉使安隱亦施一切病緣湯藥種種寶器盛眾雜寶金剛器中盛種種香寶香器中盛種種衣輦輿車乘幢幡繒蓋如是一切資生之物悉開庫藏而以給施亦施一切村營城邑山澤林藪妻子眷屬及以王位頭目耳鼻脣舌牙齒手足皮肉心腎肝肺內外所有悉皆能捨其堅固妙寶莊嚴雲燈城東面有門名摩尼山光明於其門外有施會處其地廣博清淨平坦無諸坑坎荊棘沙礫一切皆以妙寶所成散眾寶華熏諸妙香然諸寶燈一切香雲充滿虗空無量寶樹次第行列無量華網無量香網彌覆其上無量百千億那由他諸音樂器恒出妙音如是一切皆以妙寶而為莊嚴悉是菩薩淨業果報於彼會中置師子座十寶為地十寶欄楯十種寶樹周帀圍遶金剛寶輪以承其下以一切寶為龍神像而共捧持種種寶物以為嚴飾幢幡間列眾網覆上無量寶香常出香雲種種寶衣處處分布百千種樂恒奏美音復於其上張施寶蓋常放無量寶燄光明如閻浮金熾然清淨覆以寶網垂諸纓絡摩尼寶帶周迴間列種種寶鈴恒出妙音勸諸眾生修行善業時彼大王處師子座形容端正人相具足光明妙寶以為其冠那羅延身不可沮壞一一支分悉皆圓滿性普賢善王種中生於財及法悉得自在辯才無礙智慧明達以政治國無違命者爾時閻浮提無量無數百千萬億那由他眾生種種國土種種族類種種形貌種種衣服種種言辭種種欲樂俱來此會觀察彼王咸言此王是大智人是福須彌是功德月住菩薩願行廣大施時王見彼諸來乞者生悲愍心生歡喜心生尊重心生善友心生廣大心生相續心生精進心生不退心生捨施心生周徧心善男子爾時彼王見諸乞者心大歡喜經須臾頃假使忉利天王夜摩天王兜率陀天王盡百千億那由他劫所受快樂亦不能及善化天王於無數劫所受快樂自在天王於無量劫所受快樂大梵天王於無邊劫所受梵樂光音天王於難思劫所受天樂徧淨天王於無盡劫所受天樂淨居天王不可說劫住寂靜樂悉不能及善男子譬如有人仁慈孝友遭逢世難父母妻息兄弟姉妹竝皆散失忽於曠野道路之間而相值遇瞻奉撫對情無厭足時彼大王見來求者心生歡喜亦復如是善男子其王爾時因善知識於佛菩提解欲增長諸根成就信心清淨歡喜圓滿何以故此菩薩勤修諸行求一切智願得利益一切眾生願獲菩提無量妙樂捨離一切諸不善心常樂積集一切善根常願救護一切眾生常樂觀察薩婆若道常樂修行一切智法滿足一切眾生所願入一切佛功德大海破一切魔業惑障山隨順一切如來教行行一切智無障礙道已能深入一切智流一切法流常現在前大願無盡為大丈夫住大人法積集一切普門善藏離一切著不染一切世間境界知諸法性猶如虗空於來乞者生一子想生父母想生福田想生難得想生恩益想生堅固想師想佛想不簡方處不擇族類不選形貌隨有來至如其所欲以大慈心平等無礙一切普施皆令滿足求飲食者施與飲食求衣服者施與衣服求香華者施與香華求鬘蓋者施與鬘蓋幢幡纓絡宮殿園苑象馬車乘牀座被褥金銀摩尼諸珍寶物一切庫藏及諸眷屬城邑聚落皆悉如是普施眾生時此會中有長者女名寶光明與六十童女俱端正姝妙人所喜見皮膚金色目髮紺青身出妙香口演梵音上妙寶衣以為莊嚴常懷慚愧正念不亂具足威儀恭敬師長常念順行甚深妙行所聞之法憶持不忘宿世善根流潤其心清淨廣大猶如虗空等安眾生常見諸佛求一切智時寶光明女去王不遠合掌頂禮作如是念我獲善利我獲善利我今得見大善知識於彼王所生大師想善知識想具慈悲想能攝受想其心正直生大歡喜脫身纓絡持奉彼王作是願言今此大王為無量無邊無明眾生作所依處願我未來亦復如是如彼大王所知之法所載之乘所修之道所具色相所有財產所攝眾會無邊無盡難勝難壞願我未來悉得如是隨所生處皆隨往生爾時大王知此童女發如是心而告之言童女隨汝所欲我皆與汝我今所有一切皆捨令諸眾生普得滿足時寶光明女信心清淨生大歡喜即以偈頌而讚王言。
　　往昔此城邑　　大王未出時　　一切不可樂　　猶如餓鬼處　　眾生相殺害　　竊盜縱淫佚　　兩舌不實語　　無義麤惡言　　貪愛他財物　　瞋恚懷毒心　　邪見不善行　　命終墮惡道　　以是等眾生　　愚癡所覆蔽　　住於顛倒見　　天旱不降澤　　以無時雨故　　百穀悉不生　　艸木皆枯槁　　泉流亦乾竭　　大王未興世　　津池悉枯涸　　園苑多骸骨　　望之如曠野　　大王昇寶位　　廣濟諸羣生　　油雲被八方　　普雨皆充洽　　大王臨庶品　　普斷諸暴虐　　刑獄皆止措　　煢獨悉安隱　　往昔諸眾生　　各各相殘害　　飲血而噉肉　　今悉起慈心　　往昔諸眾生　　貧窮少衣服　　以草自遮蔽　　饑羸如餓鬼　　大王既興世　　粳米自然生　　樹中出妙衣　　男女皆嚴飾　　昔日競微利　　非法相凌奪　　今時竝豐足　　如遊帝釋園　　昔時人作惡　　非分生貪染　　他妻及童女　　種種相侵逼　　今見他婦人　　端正妙嚴飾　　而心無染著　　猶如知足天　　昔日諸眾生　　妄言不真實　　非法無利益　　諂曲取人意　　今日羣生類　　悉離諸惡言　　其心既柔輭　　發語亦調順　　昔日諸眾生　　種種行邪法　　合掌恭敬禮　　牛羊犬豚類　　今聞王正法　　悟解除邪見　　了知苦樂報　　悉從因緣起　　大王演妙音　　聞者皆欣樂　　梵釋音聲等　　一切無能及　　大王眾寶蓋　　迥處虗空中　　擎以琉璃幹　　覆以摩尼網　　金鈴自然出　　如來和雅音　　宣揚微妙法　　除滅眾生惑　　次復廣演說　　十方諸佛剎　　一切諸劫中　　如來并眷屬　　又復次第說　　過去十方剎　　及彼國土中　　一切諸如來　　及出微妙音　　普徧閻浮界　　廣說人天等　　種種業差別　　眾生聽聞已　　自知諸業藏　　離惡勤修行　　迴向佛菩提　　王父淨光明　　王母蓮華光　　五濁出現時　　處位治天下　　時有廣大園　　園有五百池　　一一千樹遶　　各各華彌覆　　於其池岸上　　建立千柱堂　　欄楯等莊嚴　　一切無不備　　末世惡法起　　積年不降雨　　池流悉乾渴　　艸樹皆枯槁　　王生七日前　　先現靈瑞相　　見者咸心念　　救世今當出　　爾時於中夜　　大地六種動　　有一寶華池　　光明猶日現　　五百諸池內　　功德水充滿　　枯樹悉生枝　　華葉皆榮茂　　池水既盈滿　　流演一切處　　普及閻浮地　　靡不皆霑洽　　藥艸及諸樹　　百穀苗稼等　　枝葉華果實　　一切皆繁盛　　溝坑及塠阜　　種種高下處　　如是一切地　　莫不皆平坦　　荊棘沙礫等　　所有諸雜穢　　皆於一念中　　變成眾寶玉　　眾生見是已　　歡喜而讚歎　　咸言得善利　　如渴飲美水　　時彼光明王　　眷屬無量眾　　僉然備法駕　　遊觀諸園苑　　五百諸池內　　有池名慶喜　　池上有法堂　　父王於此住　　先王語夫人　　我念七夜前　　中宵地震動　　此中有光現　　時彼華池內　　千葉蓮華出　　光如千日照　　上徹須彌頂　　金剛以為莖　　閻浮金為臺　　眾寶為華葉　　妙香作鬚蘂　　王生彼華上　　端身結跏坐　　相好以莊嚴　　天神所恭敬　　先王大歡喜　　入池自撫鞠　　持以授夫人　　汝子應欣慶　　寶藏皆踊出　　寶樹生妙衣　　天樂奏美聲　　充滿虗空中　　一切諸眾生　　皆生大歡喜　　合掌稱希有　　善哉救護世　　王時放身光　　普照於一切　　能令四天下　　暗盡病除滅　　夜叉毗舍闍　　毒蟲諸惡獸　　所欲害人者　　一切自藏匿　　惡名失善利　　橫事病所持　　如是眾苦滅　　一切皆歡喜　　凡是眾生類　　相視如父母　　離惡起慈心　　專求一切智　　關閉諸惡趣　　開示人天路　　宣揚薩婆若　　度脫諸羣生　　我等見大王　　普獲於善利　　無歸無趣者　　一切悉安樂
　　爾時寶光明童女以偈讚歎一切法音圓滿蓋王已遶無量帀合掌頂禮曲躬恭敬却住一面時彼大王告童女言善哉童女汝能信知他人功德是為希有童女一切眾生不能信知他人功德童女一切眾生不知報恩無有智慧其心濁亂性不明了本無志力又退修行如是之人不信不知菩薩如來所有功德神通智慧童女汝今決定求趣菩提能知菩薩如是功德汝今生此閻浮提中發勇猛心普攝眾生功不唐捐亦當成就如是功德王讚女已以無價寶衣手自授與寶光童女并其眷屬一一告言汝著此衣時諸童女雙膝著地兩手承捧置於頂上然後而著既著衣已右遶於王諸寶衣中普出一切星宿光明眾人見之咸作是言此諸女等皆悉端正如淨夜天星宿莊嚴善男子爾時一切法音圓滿蓋王者豈異人乎今毗盧遮那如來應正等覺是也光明王者淨飯王是蓮華光夫人者摩耶夫人是寶光童女者即我身是其王爾時以四攝法所攝眾生即此會中一切菩薩是皆於阿耨多羅三藐三菩提得不退轉或住初地乃至十地具種種大願集種種助道修種種妙行備種種莊嚴得種種神通住種種解脫於此會中處於種種妙法宮殿爾時開敷一切樹華主夜神為善財童子欲重宣此解脫義而說頌言。
　　我有廣大眼　　普見於十方　　一切剎海中　　五趣輪迴者　　亦見彼諸佛　　菩提樹下坐　　神通徧十方　　說法度眾生　　我有清淨耳　　普聞一切聲　　亦聞佛說法　　歡喜而信受　　我有他心智　　無二無所礙　　能於一念中　　悉了諸心海　　我得宿命智　　能知一切劫　　自身及他人　　分別悉明了　　我於一念知　　剎海微塵劫　　諸佛及菩薩　　五道眾生類　　憶知彼諸佛　　始發菩提願　　乃至修諸行　　一一悉圓滿　　亦知彼諸佛　　成就菩提道　　以種種方便　　為眾轉法輪　　亦知彼諸佛　　所有諸乘海　　正法住久近　　眾生度多少　　我於無量劫　　修習此法門　　我今為汝說　　佛子汝應學
　　善男子我唯知此菩薩出生廣大喜光明解脫門如諸菩薩摩訶薩親近供養一切諸佛入一切智大願海滿一切佛諸願海得勇猛智於一菩薩地普入一切菩薩地海得清淨願於一菩薩行普入一切菩薩行海得自在力於一菩薩解脫門普入一切菩薩解脫門海而我云何能知能說彼功德行善男子此道場中有一夜神名大願精進力救護一切眾生汝詣彼問菩薩云何教化眾生令趣阿耨多羅三藐三菩提云何嚴淨一切佛剎云何承事一切如來云何修行一切佛法時善財童子頂禮其足遶無數帀殷勤瞻仰辭退而去。
　　【論】第一正入當位法門中從爾時善財童子已下至我唯知此菩薩出生廣大喜光明解脫門長科為五段一爾時善財童子已下至唯願垂慈為我宣說有七行經明善財至夜神所正申所求分二夜神言善男子已下至菩薩出生廣大喜光明解脫門有十五行半經明夜神授與善財自行法門分三善財言大聖已下至令其安住菩薩智慧有六十六行經明答善財入此法門境界分四善財童子言聖者發無上大菩提心其已久如已下至而說頌言有十九行經明欲說發心久近難信分有二十九行頌是重頌前法甚深難信簡根堪聞者如經具明五善男子乃往古世已下至我唯知此菩薩出生廣大喜光明解脫門已來有八紙半經是答前善財所問發心來久如分隨文釋義中善男子乃往古世已下約有四門一舉過世界海微塵數劫答前所問發心久近二舉世界海名普光明真金摩尼山三舉世界海中有佛出現名普照法界智慧山寂靜威德王四舉其世界海中有世界微塵數世界種一一世界種有世界微塵數世界一一世界皆有如來出興乃至已下別舉其中有一閻浮提有王都名堅固妙寶莊嚴雲燈一萬大城周帀圍遶人壽萬歲其中有王名一切法音圓滿蓋有五百大臣六萬婇女七百王子時此會有長者女名寶光明與六十童女俱皆身金色目髮紺青於下文中王勸其寶光明童女信知他人功德以其自手授與童女寶衣既著衣已於其寶衣中普出一切星宿光明爾時一切法音圓滿蓋王者今毗盧遮那如來是光明王者淨飯王是蓮華夫人者今摩耶夫人是寶光童女者即我身是以四攝法所攝眾生此是答善財所問發無上大菩提心其已久如之行明修第七地大慈悲行自非不限劫數起廣大心盡生死心際等三世劫如世界海微塵以無劫量為期等一切眾生煩惱苦為際方可稱其此位大慈悲行故世界海塵為約比也若將世法表修行之門觀事知法者舉世界海微塵數者直言無時可限也修大悲行絕其限量之心有世界海名普光明真金摩尼山者表從普光明智起修大慈悲之行從本已來無有始終真金者表法身也摩尼者表此智無垢也山者表此普光明智清淨無垢處生死中利一切眾生無傾動如山覺知此智名佛出現名普照法界智慧山者表約普光明智立其佛號燈者轉轉照明無斷盡智慧也山者不隨境動復是高出義體無所作是寂靜義也智現煩惱業亡是威德王是自在故云佛號普照法界智慧山寂靜威德王善男子其佛往修菩薩行時淨彼世界海者以根本智起菩薩行莊嚴自報使令嚴淨已下微塵數世界種中皆有如來出興於世者明普光明智普印諸剎種等無有不見如來出興於世乃至已下諸四天下總以普光明智印印無不周乃至普印一切眾生心海如日處空水淨日現乃至已下王都以法界為都城智王所管王名一切法音圓滿蓋者明舉悲智二行齊行五位方便行為大臣名五百大臣六道中行慈悲法喜為婇女故云六萬婇女七百王子者七覺分也乃至已下惡世起時人壽短促苦多樂少是行慈悲之處六十童女表六道智悲之行如下文合會爾時一切法音圓滿蓋王者豈異人乎今毗盧遮那如來應正等覺是光明王者淨飯王是蓮華夫人者摩耶夫人是寶光童女者我身是大意所表修大智大慈大悲行具此三法論主頌曰普光明智名為佛隨順本願名為父慈育含生名夫人法悅利生名童女已下所有世界海及剎種皆以世界海塵量者總是此四攝化之境以無限智悲當如是行法界海中遠近長短之量不可得以明此經即事即理舉其如是劫海世界國土城都徧周十方廣多無限如來出現徧其國中其王行行濟生童女求法夫人婇女以惡世人苦告其大王其事實然又將此法表此第七地修方便波羅蜜法則樣式也舉法況之此一段已上經文及頌大意使令修習處俗大悲不立出家之相以毗盧遮那佛為所依主即表第七地之慈悲門通該五位直至佛究竟果海故以是起初至終不異普光明智但以一佛普會不安立十地百佛勝進不似前出纏三空般若位中其王及女出家作比丘比丘尼表之此但以俗士表之設佛果毗盧遮那佛亦是俗身以華冠纓絡環釧莊嚴非出家像也以此第七一位慈悲門與前後五位中同行但約出世處世表像別故令識勝進總別同異此是第七遠行地善知識何故名遠行地者為此地修處世大慈悲行遠徹十方世界海人天地獄一切行徹也不自有求一念出世間心以方便波羅蜜為主餘九為伴以治處世染淨二心大悲處生死不自在障令得自在至八地菩薩行得一分自在於佛十力猶未自在十地方終自六地已前未得四攝中而得自在為有染淨二業未亡七地已去四攝事中方得自在故以此位治染淨二障入無染淨慈悲行故我唯知此菩薩出生廣大喜光明解脫者此位四攝四無量心法方始徹故第二推德升進中從如諸菩薩摩訶薩已下至辭退而去約立三門一推德升進二此道場中有夜神名大願精進力救護一切眾生三禮敬辭去云道場中不云菩提者為此第八不動地無功智現諸法普會無有菩提已發當發現發不云離與不離故直云道場中明無功之智處中道故是故善財亦不云我已先發菩提心等故夜神名大願精進力救護一切眾生者以智悲行滿無功任本願風之所吹利物故以本願波羅蜜風一往利生無休息故一切諸佛七勸三加令教化眾生無有休息以立名故故名大願精進力救護一切眾生。

　　大方廣佛新華嚴經合論卷第一百九


　　音切


髼
　　(蒲紅切)。

皴
　　(七倫切)。

[襄-(口*口)]
　　(所追切)。

涸
　　(乎各切)。

阜
　　(扶九切)。

藪
　　(蘇苟切)。
　　大方廣佛新華嚴經合論卷第一百十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十三

　　【論】第八道場中大願精進力救護一切眾生夜神主不動地。
　　【經】爾時善財童子往大願精進力救護一切眾生夜神所見彼夜神在大眾中坐普現一切宮殿摩尼王藏師子之座普現法界國土摩尼寶網彌覆其上現日月星宿影像身現隨眾生心普令得見身現等一切眾生形相身現無邊廣大色相海身現普現一切威儀身現普於十方示現身現普調一切眾生身現廣運速疾神通身現利益眾生不絕身現常遊虗空利益身現一切佛所頂禮身現修習一切善根身現受持佛法不忘身現成滿菩薩大願身現光明充滿十方身現法燈普滅世暗身現了法如幻淨智身現遠離塵暗法性身現普智照法明了身現究竟無患無熱身現不可沮壞堅固身現無所住佛力身現無分別離染身現本清淨法性身時善財童子見如是等佛剎微塵數差別身一心頂禮舉體投地良久乃起合掌瞻仰於善知識生十種心何等為十所謂於善知識生同己心令我精勤辦一切智助道法故於善知識生清淨自業果心親近供養生善根故於善知識生莊嚴菩薩行心令我速能莊嚴一切菩薩行故於善知識生成就一切佛法心誘誨於我令修道故於善知識生能生心能生於我無上法故於善知識生出離心令我修行普賢菩薩所有行願而出離故於善知識生具一切福智海心令我積集諸白法故於善知識生增長心令我增長一切智故於善知識生具一切善根心令我志願得圓滿故於善知識生能成辦大利益心令我自在安住一切菩薩法故成一切智道故得一切佛法故是為十發是心已得彼夜神與諸菩薩佛剎微塵數同行所謂同念心常憶念十方三世一切佛故同慧分別決了一切法海差別門故同趣能轉一切諸佛如來妙法輪故同覺以等空智普入一切三世間故同根成就菩薩清淨光明智慧根故同心善能修習無礙功德莊嚴一切菩薩道故同境普照諸佛所行境故同證得一切智照實相海淨光明故同義能以智慧了一切法真實性故同勇猛能壞一切障礙山故同色身隨眾生心示現身故同力求一切智不退轉故同無畏其心清淨如虗空故同精進於無量劫行菩薩行無懈倦故同辯才得法無礙智光明故同無等身相清淨超世間故同愛語令一切眾生皆歡喜故同妙音普演一切法門海故同滿音一切眾生隨類解故同淨德修習如來淨功德故同智地一切佛所受法輪故同梵行安住一切佛境界故同大慈念念普覆一切國土眾生海故同大悲普雨法雨潤澤一切諸眾生故同身業以方便行教化一切諸眾生故同語業以隨類音演說一切諸法門故同意業普攝眾生置一切智境界中故同莊嚴嚴淨一切諸佛剎故同親近有佛出世皆親近故同勸請請一切佛轉法輪故同供養常樂供養一切佛故同教化調伏一切諸眾生故同光明照了一切諸法門故同三昧普知一切眾生心故同充徧以自在力充滿一切諸佛剎海修諸行故同住處住諸菩薩大神通故同眷屬一切菩薩共止住故同入處普入世界微細處故同心慮普知一切諸佛剎故同往詣普入一切佛剎海故同方便悉現一切諸佛剎故同超勝於諸佛剎皆無比故同不退普入十方無障礙故同破闇得一切佛成菩提智大光明故同無生忍入一切佛眾會海故同徧一切諸佛剎網恭敬供養不可說剎諸如來故同智證了知彼彼法門海故同修行順行一切諸法門故同希求於清淨法深樂欲故同清淨集佛功德而以莊嚴身口意故同妙意於一切法智明了故同精進普集一切諸善根故同淨行成滿一切菩薩行故同無礙了一切法皆無相故同善巧於諸法中智自在故同隨樂隨眾生心現境界故同方便善習一切所應習故同護念得一切佛所護念故同入地得入一切菩薩地故同所住安住一切菩薩位故同記別一切諸佛授其記故同三昧一剎那中普入一切三昧門故同建立示現種種諸佛事故同正念正念一切境界門故同修行盡未來劫修行一切菩薩行故同淨信於諸如來無量智慧極欣樂故同捨離滅除一切諸障礙故同不退智與諸如來智慧等故同受生應現成熟諸眾生故同所住住一切智方便門故同境界於法界境得自在故同無依永斷一切所依心故同說法已入諸法平等智故同勤修常蒙諸佛所護念故同神通開悟眾生令修一切菩薩行故同神力能入十方世界海故同陀羅尼普照一切總持海故同祕密法了知一切修多羅中妙法門故同甚深法解一切法如虗空故同光明普照一切諸世界故同欣樂隨眾生心而為開示令歡喜故同震動為諸眾生現神通力普動十方一切剎故同不虗見聞憶念皆悉令其心調伏故同出離滿足一切諸大願海成就如來十力智故時善財童子觀察大願精進力救護一切眾生夜神起十種清淨心獲如是等佛剎微塵數同菩薩行既獲此已心轉清淨偏袒右肩頂禮其足一心合掌以偈讚曰。
　　我發堅固意　　志求無上覺　　今於善知識　　而起自己心　　以見善知識　　集無盡白法　　滅除眾罪垢　　成就菩提果　　我見善知識　　功德莊嚴心　　盡未來剎劫　　勤修所行道　　我念善知識　　攝受饒益我　　為我悉示現　　正教真實法　　關閉諸惡趣　　顯示人天路　　亦示諸如來　　成一切智道　　我念善知識　　是佛功德藏　　念念能出生　　虗空功德海　　與我波羅蜜　　增我難思福　　長我淨功德　　令我冠佛繒　　我念善知識　　能滿佛智道　　誓願常依止　　圓滿白淨法　　我以此等故　　功德悉具足　　普為諸眾生　　說一切智道　　聖者為我師　　與我無上法　　無量無數劫　　不能報其恩
　　爾時善財說此偈已白言大聖願為我說此解脫門名為何等發心已來為幾時耶久如當得阿耨多羅三藐三菩提夜神告言善男子此解脫門名教化眾生令生善根我以成就此解脫故悟一切法自性平等入於諸法真實之性證無依法捨離世間悉知諸法色相差別亦能了達青黃赤白性皆不實無有差別而恒示現無量色身所謂種種色身非一色身無邊色身清淨色身一切莊嚴色身普見色身等一切眾生色身普現一切眾生前色身光明普照色身見無厭足色身相好清淨色身離眾惡光明色身示現大勇猛色身甚難得色身一切世間無能暎蔽色身一切世間共稱歎無盡色身念念常觀察色身示現種種雲色身種種形顯色色身現無量自在力色身妙光明色身一切淨妙莊嚴色身隨順成熟一切眾生色身隨其心樂現前調伏色身無障礙普光明色身清淨無濁穢色身具足莊嚴不可壞色身不思議法方便光明色身無能暎奪一切色身無諸闇破一切闇色身集一切白淨法色身大勢力功德海色身從過去恭敬因所生色身如虗空清淨心所生色身最勝廣大色身無斷無盡色身光明海色身於一切世間無所依平等色身徧十方無所礙色身念念現種種色相海色身增長一切眾生歡喜心色身攝取一切眾生海色身一一毛孔中說一切佛功德海色身淨一切眾生欲解海色身決了一切法義色身無障礙普照曜色身等虗空淨光明色身放廣大淨光明色身照現無垢法色身無比色身差別莊嚴色身普照十方色身隨時示現應眾生色身寂靜色身滅一切煩惱色身一切眾生福田色身一切眾生見不虗色身大智慧勇猛力色身無障礙普周徧色身妙身雲普現世間皆蒙益色身具足大慈海色身大福德寶山王色身放光明普照世間一切趣色身大智慧清淨色身生眾生正念心色身一切寶光明色身普光藏色身現世間種種清淨相色身求一切智處色身現微笑令眾生生淨信色身一切寶莊嚴光明色身不取不捨一切眾生色身無決定無究竟色身現自在加持力色身現一切神通變化色身生如來家色身遠離眾惡徧法界海色身普現一切如來道場眾會色身具種種眾色海色身從善行所流色身隨所應化示現色身一切世間見無厭足色身種種淨光明色身現一切三世海色身放一切光明海色身現無量差別光明海色身超諸世間一切香光明色身現不可說日輪雲色身現廣大月輪雲色身放無量須彌山妙華雲色身出種種鬘雲色身現一切寶蓮華雲色身興一切燒香雲徧法界色身散一切末香藏雲色身現一切如來大願身色身現一切語言音聲演法海色身現普賢菩薩像色身念念中現如是等色相身充滿十方令諸眾生或見或念或聞說法或因親近或得開悟或見神通或覩變化悉隨心樂應時調伏捨不善業住於善行善男子當知此由大願力故一切智力故菩薩解脫力故大悲力故大慈力故作如是事善男子我入此解脫了知法性無有差別而能示現無量色身一一身現無量色相海一一相放無量光明雲一一光現無量佛國土一一土現無量佛興世一一佛現無量神通力開發眾生宿世善根未種者令種已種者令增長已增長者令成熟念念中令無量眾生於阿耨多羅三藐三菩提得不退轉善男子如汝所問從幾時來發菩提心修菩薩行如是之義承佛神力當為汝說善男子菩薩智輪遠離一切分別境界不可以生死中長短染淨廣狹多少如是諸劫分別顯示何以故菩薩智輪本性清淨離一切分別網超一切障礙山隨所應化而普照故善男子譬如日輪無有晝夜但出時名晝沒時名夜菩薩智輪亦復如是無有分別亦無三世但隨心現教化眾生言其止住前劫後劫善男子譬如日輪住閻浮空其影悉現一切寶物及以河海諸淨水中一切眾生莫不目見而彼淨日不來至此菩薩智輪亦復如是出諸有海住佛實法寂靜空中無有所依為欲化度諸眾生故而於諸趣隨類受生實不生死無所染著無長短劫諸想分別何以故菩薩究竟離心想見一切顛倒得真實見見法實性知一切世間如夢如幻無有眾生但以大悲大願力故現眾生前教化調伏佛子譬如船師常以大船於河流中不依此岸不著彼岸不住中流而渡眾生無有休息菩薩摩訶薩亦復如是以波羅蜜船於生死流中不依此岸不著彼岸不住中流而度眾生無有休息雖無量劫修菩薩行未曾分別劫數長短佛子如太虗空一切世界於中成壞而無分別本性清淨無染無亂無礙無厭非長非短盡未來劫持一切剎菩薩摩訶薩亦復如是以等虗空界廣大深心起大願風輪攝諸眾生令離惡道生諸善趣悉令安住一切智地滅諸煩惱生死苦縛而無憂喜疲厭之心善男子如幻化人肢體雖具而無入息及以出息寒熱饑渴憂喜生死十種之事菩薩摩訶薩亦復如是以如幻智平等法身現眾色相於諸有趣住無量劫教化眾生於生死中一切境界無欣無厭無愛無恚無苦無樂無取無捨無安無怖佛子菩薩智慧雖復如是甚深難測我當承佛威神之力為汝解說令未來世諸菩薩等滿足大願成就諸力佛子乃往古世過世界海微塵數劫有劫名善光世界名寶光於其劫中有一萬佛出興於世其最初佛號法輪音虗空燈王如來應正等覺十號圓滿彼閻浮提有一王都名寶莊嚴其東不遠有一大林名曰妙光中有道場名為寶華彼道場中有普光明摩尼蓮華藏師子之座時彼如來於此座上成阿耨多羅三藐三菩提滿一百年坐於道場為諸菩薩諸天世人及閻浮提宿植善根已成熟者演說正法是時國王名曰勝光時世人民壽一萬歲其中多有殺盜淫佚妄言綺語兩舌惡口貪瞋邪見不孝父母不敬沙門婆羅門等時王為欲調伏彼故造立囹圄枷鎻禁閉無量眾生於中受苦王有太子名為善伏端正殊特人所喜見具二十八大人之相在宮殿中遙聞獄囚楚毒音聲心懷傷愍從宮殿出入牢獄中見諸罪人杻械枷鏁遞相連繫置幽暗處或以火炙或以煙熏或被榜笞或遭矉割倮形亂髮飢渴羸瘦筋斷骨現號叫苦劇太子見已心生悲愍以無畏聲安慰之言汝莫憂惱汝莫愁怖我當令汝悉得解脫便詣王所而白王言獄中罪人苦毒難處願垂寬宥施以無畏時王即集五百大臣而問之言是事云何諸臣答言彼罪人者私竊官物謀奪王位盜入宮闈罪應刑戮有哀救者罪亦至死時彼太子悲心轉切語大臣言如汝所說但放此人隨其所應可以治我我為彼故一切苦事悉皆能受粉身歿命無所顧惜要令罪人皆得免苦何以故我若不救此眾生者云何能救三界牢獄諸苦眾生一切眾生在三界中貪愛所縛愚癡所蔽貧無功德墮諸惡趣身形鄙陋諸根放逸其心迷惑不求出道失智慧光樂著三有斷諸福德滅諸智慧種種煩惱濁亂其心住苦牢獄入魔羂網生老病死憂悲惱害如是諸苦常所逼迫我當云何令彼解脫應捨身命而拔濟之時諸大臣共詣王所悉舉其手高聲唱言大王當知如太子意毀壞王法禍及萬人若王愛念不責治者王之寶祚亦不久立王聞此言赫然大怒令誅太子及諸罪人王后聞之愁憂號哭毀形降服與千婇女馳詣王所舉身投地頂禮王足俱作是言唯願大王赦太子命王即迴顧語太子言莫救罪人若救罪人必當殺汝爾時太子為欲專求一切智故為欲利益諸眾生故為以大悲普救攝故其心堅固無有退怯復白王言願恕彼罪身當受戮王言隨意爾時王后白言大王願聽太子半月行施恣意修福然後治罪王即聽許時都城北有一大園名曰日光是昔施場太子往彼設大施會飲食衣服華髮纓絡塗香末香幢幡寶蓋諸莊嚴具隨有所求靡不周給經半月已於最後日國王大臣長者居士城邑人民及諸外道悉來集會時法輪音虗空燈王如來知諸眾生調伏時至與大眾俱天王圍遶龍王供養夜叉王守護乾闥婆王讚歎阿脩羅王曲躬頂禮迦樓羅王以清淨心散諸寶華緊那羅王歡喜勸請摩睺羅伽王一心瞻仰來入彼會爾時太子及諸大眾遙見佛來端嚴殊特諸根寂定如調順象心無垢濁如清淨池現大神通示大自在顯大威德種種相好莊嚴其身放大光明普照世界一切毛孔出香燄雲震動十方無量佛剎隨所至處普雨一切諸莊嚴具以佛威儀以佛功德眾生見者心淨歡喜煩惱消滅爾時太子及諸大眾五體投地頂禮其足安施牀座合掌白言善來世尊善來善逝唯願哀愍攝受於我處於此座以佛神力淨居諸天即變此座為香摩尼蓮華之座佛坐其上諸菩薩眾亦皆就座周帀圍遶時彼會中一切眾生因見如來苦滅障除堪受聖法爾時如來知其可化以圓滿音說修多羅名普照日輪令諸眾生隨類各解時彼會中有八十那由他眾生遠塵離垢得淨法眼無量那由他眾生得無學地十千眾生住大乘道入普賢行成滿大願當爾之時十方各百佛剎微塵數眾生於大乘中心得調伏無量世界一切眾生免離惡趣生於天上善伏太子即於此時得菩薩教化眾生令生善根解脫門善男子爾時太子豈異人乎我身是也我因往昔起大悲心捨身命財救苦眾生開門大施供養於佛得此解脫佛子當知我於爾時恒為利益一切眾生不著三界不求果報不貪名稱不欲自讚輕毀於他於諸境界無所貪染無所怖畏但莊嚴大乘出要之道常樂觀察一切智門修行苦行得此解脫佛子於汝意云何彼時五百大臣欲害我者豈異人乎今提婆達多等五百徒黨是也是諸人等蒙佛教化皆當得阿耨多羅三藐三菩提於未來世過須彌山微塵數劫爾時有劫名善光世界名寶光於中成佛其五百佛次第興世最初如來名曰大悲第二名饒益世間第三名大悲師子第四名救護眾生乃至最後名曰醫王雖彼諸佛大悲平等然其國土種族父母受生誕生出家學道往詣道場轉正法輪說脩多羅語言音聲光明眾會壽命法住及其名號各各差別佛子彼諸罪人我所救者即拘留孫等賢劫千佛及百萬阿僧祇諸大菩薩於無量精進力名稱功德慧如來所發阿耨多羅三藐三菩提心今於十方國土行菩薩道修習增長此菩薩教化眾生令生善根解脫者是時勝光王今薩遮尼乾子大論師是時王宮人及諸眷屬即彼尼乾六萬弟子與師俱來建大論幢共佛議論悉降伏之授阿耨多羅三藐三菩提記者是此諸人等皆當作佛國土莊嚴劫數名號各各有異佛子我於是時救罪人已父母聽我捨離國土妻子財寶於法輪音虗空燈王佛所出家學道五百歲中淨修梵行即得成就百萬陀羅尼百萬神通百萬法藏百萬求一切智勇猛精進淨治百萬堪忍門增長百萬思惟心成就百萬菩薩力入百萬菩薩智門得百萬般若波羅蜜門見十方百萬諸佛生百萬菩薩大願念念中十方各照百萬佛剎念念中憶念十方世界前後際劫百萬諸佛念念中知十方世界百萬諸佛變化海念念中見十方百萬世界所有眾生種種諸趣隨業所受生時死時善趣惡趣好色惡色其諸眾生種種心行種種欲樂種種根性種種業習種種成就皆悉明了佛子我於爾時命終之後還復於彼王家受生作轉輪王彼法輪音虗空燈王如來滅後次即於此值法空王如來承事供養次為帝釋即此道場值天王藏如來親近供養次為夜摩天王即於此世界值大地威力山如來親近供養次為兜率天王即於此世界值法輪光音聲王如來親近供養次為化樂天王即於此世界值虗空智王如來親近供養次為他化自在天王即於此世界值無能壞幢如來親近供養次為阿脩羅王即於此世界值一切法雷音王如來親近供養次為梵王即於此世界值普現化演法音如來親近供養佛子此寶光世界善光劫中有一萬佛出興於世我皆親近承事供養次復有劫名曰日光有六十億佛出興於世最初如來名妙相山我時為王名曰大慧於彼佛所承事供養次有佛出名圓滿肩我為居士親近供養次有佛出名離垢童子我為大臣親近供養次有佛出名勇猛持我為阿脩羅王親近供養次有佛出名須彌相我為樹神親近供養次有佛出名離垢臂我為商主親近供養次有佛出名師子遊步我為城神親近供養次有佛出名為寶髻我為毗沙門天王親近供養次有佛出名最上法稱我為乾闥婆王親近供養次有佛出名光明冠我為鳩槃茶王親近供養於彼劫中如是次第有六十億如來出興於世我常於此受種種身一一佛所親近供養教化成就無量眾生於一一佛所得種種三昧門種種陀羅尼門種種神通門種種辯才門種種一切智門種種法明門種種智慧門照種種十方海入種種佛剎海見種種諸佛海清淨成就增長廣大如於此劫中親近供養爾所諸佛於一切處一切世界海微塵數劫所有諸佛出興於世親近供養聽聞說法信受護持亦復如是如是一切諸如來所皆悉修習此解脫門復得無量解脫方便爾時救護一切眾生主夜神欲重宣此解脫義即為善財而說頌曰。
　　汝以歡喜信樂心　　問此難思解脫法　　我承如來護念力　　為汝宣說應聽受　　過去無邊廣大劫　　過於剎海微塵數　　時有世界名寶光　　其中有劫號善光　　於此善光大劫中　　一萬如來出興世　　我皆親近而供養　　從其修學此解脫　　時有王都名喜嚴　　縱廣寬平極殊麗　　雜業眾生所居住　　或心清淨或作惡　　爾時有王名勝光　　恒以正法御羣生　　其王太子名善伏　　形體端正備眾相　　時有無量諸罪人　　繫身牢獄當受戮　　太子見已生悲愍　　上啟於王請寬宥　　爾時諸臣共白王　　今此太子危王國　　如是罪人應受戮　　如何悉救令除免　　時勝光王語太子　　汝救彼罪自當受　　太子哀念情轉深　　誓救眾生無退怯　　時王夫人婇女等　　俱來王所白王言　　願放太子半月中　　布施眾生作功德　　時王聞已即聽許　　設大施會濟貧乏　　一切眾生靡不臻　　隨有所求皆給與　　如是半月日云滿　　太子就戮時將至　　大眾百千萬億人　　同時瞻仰俱號泣　　彼佛知眾根將熟　　而來此會化羣生　　顯現神變大莊嚴　　靡不親近而恭敬　　佛以一音方便說　　法燈普照脩多羅　　無量眾生意柔輭　　悉蒙與授菩提記　　善伏太子生歡喜　　發興無上正覺心　　誓願承事於如來　　普為眾生作依處　　便即出家依佛住　　修行一切種智道　　爾時便得此解脫　　大悲廣濟諸羣生　　於中止住經劫海　　諦觀諸法真實性　　常於苦海救眾生　　如是修習菩提道　　劫中所有諸佛現　　悉皆承事無有餘　　咸以清淨信解心　　聽聞持護所說法　　次於佛剎微塵數　　無量無邊諸劫海　　所有諸佛現世間　　一一供養皆如是　　我念往昔為太子　　見諸眾生在牢獄　　誓願捨身而救護　　因其證此解脫門　　經於佛剎微塵數　　廣大劫海常修習　　念念令其得增長　　復獲無邊巧方便　　彼中所有諸如來　　我悉得見蒙開悟　　令我增明此解脫　　及以種種方便力　　我於無量千億劫　　學此難思解脫門　　諸佛法海無有邊　　我悉一時能普飲　　十方所有一切剎　　其身普入無所礙　　三世種種國土名　　念念了知皆悉盡　　三世所有諸佛海　　一一明見盡無餘　　亦能示現其身相　　普詣於彼如來所　　又於十方一切剎　　一切諸佛導師前　　普雨一切莊嚴雲　　供養一切無上覺　　又以無邊大問海　　啟請一切諸世尊　　彼佛所雨妙法雲　　皆悉受持無忘失　　又於十方無量剎　　一切如來眾會前　　坐於眾妙莊嚴座　　示現種種神通力　　又於十方無量剎　　示現種種諸神變　　一身示現無量身　　無量身中現一身　　又於一一毛孔中　　悉放無數大光明　　各以種種巧方便　　除滅眾生煩惱火　　又於一一毛孔中　　出現無量化身雲　　充滿十方諸世界　　普雨法雨濟羣品　　十方一切諸佛子　　入此難思解脫門　　悉盡未來無量劫　　安住修行菩薩行　　隨其心樂為說法　　令彼皆除邪見網　　示以天道及二乘　　乃至如來一切智　　一切眾生受生處　　示現無邊種種身　　悉同其類現眾像　　普應其心而說法　　若有得此解脫門　　則住無邊功德海　　譬如剎海微塵數　　不可思議無有量
　　善男子我唯知此教化眾生令生善根解脫門如諸菩薩摩訶薩超諸世間現諸趣身不住攀緣無有障礙了達一切諸法自性善能觀察一切諸法得無我智證無我法教化調伏一切眾生恒無休息心常安住無二法門普入一切諸言辭海我今云何能知能說彼功德海彼勇猛智彼心行處彼三昧境彼解脫力善男子此閻浮提有一園林名嵐毗尼彼園有神名妙德圓滿汝詣彼問菩薩云何修菩薩行生如來家為世光明盡未來劫而無厭倦時善財童子頂禮其足遶無量帀合掌瞻仰辭退而去。

　　大方廣佛新華嚴經合論卷第一百十


　　音切


囹
　　(力丁切)。

圄
　　(語音)。

笞
　　(丑之切)。

矉
　　(必刃切)。

劇
　　(渠力切)。

宥
　　(又音)。

闈
　　(韋音)。

戮
　　(六音)。

祇
　　(咋誤切)。

羂
　　(古犬切)。

赦
　　(始夜切)。

筯
　　(舉欣切)。
　　大方廣佛新華嚴經合論卷第一百十一

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十四

　　【論】第一正入當位法門中從爾時善財童子至我唯知此教化眾生善根解脫於此段長科六門一爾時善財童子已下至現本清淨法性身有十五行經明善財往見大願精進力救護一切眾生夜神所見夜神所現差別不同分二時善財童子已下至是為十有十五行半經明善財見夜神五體投地頂禮發十種心分三發是心已下至頌有六十六行半經明善財得彼夜神與諸菩薩佛剎微塵數同行分并善財說十行頌歎夜神德如文具明四爾時善財已下至阿耨多羅三藐三菩提得不退轉有六十六行經明夜神答善財法門名目及悟此門現種種色身無盡分五善男子如汝所問從幾時來發菩提心修菩薩行已下至滿足大願成就諸力有三十七行經明夜神告善財菩薩智輪遠離一切分別境界不可以生死中長短染淨廣狹多少所知分六佛子乃往古世過世界海已下至頌有五紙半經此一段明夜神答善財發心久如分已下一段頌明夜神重頌前法隨文釋義者善財見彼夜神在大眾中坐普見一切宮殿摩尼王藏師子之座普現法界國土摩尼寶網彌覆其上者表無功之智體淨無垢為座常現一切人天龍神宮殿咸處其中摩尼寶網覆上表無功之智恒施教網此明約智報成故現日月星宿影像身現隨眾生心普令得見身明以智報得其座還如智體能現眾法所現眾法如佛剎微塵數已下如文具明善財五體投地者明敬法深重也善財獲益如下文具明爾時善財問夜神得解脫其名何等夜神答言名教化眾生令生善根者明一切眾生皆從無性智生得此智者一切善根自然而生一切諸苦自然而滅以智體性無作者故眾生迷之於無苦之中妄作諸業若也達此苦亡善生是故名教化眾生令生善根解脫又於此解脫於無色身中以無依住智普現一切諸佛眾生身如下文具明又善財問夜神發無上大菩提心其已久如夜神答云如菩薩智輪遠離一切分別境界不可以生死中長短染淨廣狹多少如是分別顯示以菩薩智輪本性清淨離一切分別網超一切障礙山隨應化而普化故從此已下舉六種喻一如日遊空無有晝夜喻二如日輪住閻浮影現一切寶中及以河海淨水中而眾生無不見日喻三如船師常於大河流中不依彼此及中流喻四如太虗空一切世界於中成壞而無分別本清淨喻五以大願如風輪持萬象喻六如幻化人肢體雖具而無出入息及寒熱飢渴憂喜生死喻此六喻大約智性自如空無性無依無有處所而常現一切諸佛眾生前教化無有休息以先所發大願風輪所持故從佛子乃往古世過世界海微塵數劫已下是夜神隨世說劫舉發心久近因緣此是如幻中安立經云乃往古世過世界海微塵數劫者明無數為數表本無數體可得時劫亦然有劫名善光者明無功智體安立名也世界名寶光無功用智任物現法名世界也於其劫中有一萬佛出興者以無功之智隨根應現名一萬佛出興一萬者以一智應萬行也其最初佛號法輪音虗空燈王如來十號圓滿者以無功之智任運利生恒轉法輪音如虗空中響無有依處而照燭一切眾生故名燈明智自在故名王十號具足者智用徧周隨行立名也彼閻浮提有一王都名寶莊嚴是智王所化之境名寶莊嚴其東不遠有一大林名曰妙光者東方表智化眾生令明生處也以東方表法也以木貫日為東字林名妙光以行如林蔭俗廣多啟明利物名為妙光中有道場名為寶華表以行利生心華開敷故道場名寶華彼道場中有普光明摩尼蓮華藏師子之座時彼如來於此座上成阿耨菩提者以無功用智性恒普照法界自性無垢為座以此智體性無成壞名曰成無上菩提滿一百年坐於道場者百為表一地中十地十十波羅蜜滿也又約此位升進後位過九地一皆百波羅蜜滿至十地自佛位滿故約立一百為階級已下勝光王是智之所治行慈之境界王及太子舉善惡相形發慈心之方便也王名勝光是智善伏太子是行慈之行已下諸苦境界是智所行慈悲位也如下合會五百大臣欲害我者今提婆達多五百徒黨是是諸人蒙佛所化於當來過須彌山微塵數劫善光世中成佛有五百佛次第而成乃至彼諸罪人我所救者即拘留孫佛等賢劫千佛是拘留孫此云應斷已斷及百萬阿僧祇菩薩竝在十方行菩薩行勝光王今薩遮尼乾子大論師是薩遮尼乾者此外道躶形自餓不為衣食所繫王宮人及諸眷屬彼尼乾六萬弟子是已上總明智所化境成就之人佛子我於爾時救罪人已父母聽我出家者表智位體淨無染名為出家出有功用家於虗空燈王佛所出家學道五百歲中淨修梵行即得成就百萬陀羅尼者五百歲者表無功用智體通五位但生熟不同此為初佛通此初佛有十九箇佛次第出興者明至八地無功智中學佛十力自成一佛通為二十箇佛升九地十地佛果故至此八地攝後二地果故在此八地位中以無功之智即十地佛果不二故故於此位安立十九箇佛明通八地無功之智共為二十以相入故表八地中即十地行也三世一也其中承事佛者表隨行之身初舉萬佛出興表九地萬行滿次善光劫中有六十億佛出興表十地中六位齊因果一體無前後也已上意明以普光明智體升進利生大悲智自在無功之行益眾生之樣式安立利人發行救眾生之法用令後學者倣之如前或隨位中安立一百佛已後更安立一二三四佛者總明約位成行故行中有果設使見其自行果外佛者不離自行所見故行及方見即真佛也要期而方見者暫化還亡是化佛也以即事即理言之二十八相者欠四相不滿三十二相表此第八地欠九地十地四重因果未滿位故一地兩重因果以位位中有正位因果有向果故一切世界海微塵數劫所有諸佛出興於世親近供養者明無功之智徧周無法不佛佛即法也十方虗空無有間缺鍼鋒毛端不是一切法一切佛故但有微塵許是非染淨心皆不是見佛也以智眼印之已下一段頌重頌前法如文自具善男子我唯知此教化眾生令生善根解脫已下推德升進此是第八不動地中善知識以願波羅蜜為主餘九為伴治無功用智中說法未自在障令得自在第二推德升進中從如諸菩薩摩訶薩已下至辭退而去有十一行半經於此段中約分四門一推德升進二示善知識所居之處云此閻浮提有一園林名嵐毗尼三舉善知識名妙德圓滿光四禮敬辭去都云閻浮提有一園林者明修第九善慧地法光徧濟普蔭十方一切眾生行解廣大處生死如園萬行如林故為名也嵐毗尼者此云樂勝園也為以智慧法樂眾生故此園林亦是如來示現下生時誕生之園明八地菩薩從兜率天降神下生非為處胎為受生也於九地中修智慧利人天及滿一切眾生之智慧故名為受生受學諸佛智慧令滿一切眾生故如經自明有神名妙德圓滿者明善慧地妙慧圓滿故神者以悲智善能說教為神。
　　第九閻浮提嵐毗尼園妙德圓滿光夜神主善慧地。
　　【經】爾時善財童子於大願精進力救護一切眾生夜神所得菩薩解脫已憶念修習了達增長漸次遊行至嵐毗尼林周徧尋覓彼妙德神見在一切寶樹莊嚴樓閣中坐寶蓮華師子之座二十億那由他諸天恭敬圍遶為說菩薩受生海經令其皆得生如來家增長菩薩大功德海善財見已頂禮其足合掌前立白言大聖我已先發阿耨多羅三藐三菩提心而未能知菩薩云何修菩薩行生如來家為世大明彼神答言善男子菩薩有十種受生藏若菩薩成就此法則生如來家念念增長菩薩善根不疲不懈不厭不退無斷無失離諸迷惑不生怯劣惱悔之心趣一切智入法界門發廣大心增長諸度成就諸佛無上菩提捨世間趣入如來地獲勝神通諸佛之法常現在前順一切智真實義境何等為十一者願常供養一切諸佛受生藏二者發菩提心受生藏三者觀諸法門勤修行受生藏四者以深淨心普照三世受生藏五者平等光明受生藏六者生如來家受生藏七者佛力光明受生藏八者觀普智門受生藏九者普現莊嚴受生藏十者入如來地受生藏善男子云何名願常供養一切佛受生藏善男子菩薩初發心時作如是願我當尊重恭敬供養一切諸佛見佛無厭於諸佛所常生愛樂常起深信修諸功德恒無休息是為菩薩為一切智始集善根受生藏云何名發菩提心受生藏善男子此菩薩發阿耨多羅三藐三菩提心所謂起大悲心救護一切眾生故起供養佛心究竟承事故起普求正法心一切無恡故起廣大趣向心求一切智故起慈無量心普攝眾生故起不捨一切眾生心被求一切智堅誓甲故起無諂誑心得如實智故起如說行心修菩薩道故起不誑諸佛心守護一切佛大誓願故起一切等願心盡未來化眾生不休息故菩薩以如是等佛剎微塵數菩提心功德故得生如來家是為菩薩第二受生藏云何名觀諸法門勤修行受生藏善男子此菩薩摩訶薩起觀一切法門海心起迴向一切智圓滿道心起正念無過失業心起一切菩薩三昧海清淨心起修成一切菩薩功德心起莊嚴一切菩薩道心起求一切智大精進行修諸功德如劫火熾然無休息心起修普賢行教化一切眾生心起善學一切威儀修菩薩功德捨離一切所有住無所有真實心是為菩薩第三受生藏云何名以深淨心普照三世受生藏善男子此菩薩具清淨增上心得如來菩提光入菩薩方便海其心堅固猶若金剛背捨一切諸有趣生成就一切佛自在力修殊勝行具菩薩根其心明潔願力不動常為諸佛之所護念破壞一切諸障礙山普為眾生作所依處是為菩薩第四受生藏云何名平等光明受生藏善男子此菩薩具足眾行普化眾生一切所有悉皆能捨住佛究竟淨戒境界具足忍法成就諸佛法忍光明以大精進趣一切智到於彼岸修習諸禪得普門定淨智圓滿以智慧日明照諸法得無礙眼見諸佛海悟入一切真實法性一切世間見者歡喜善能修習如實法門是為菩薩第五受生藏云何名生如來家受生藏善男子此菩薩生如來家隨諸佛住成就一切甚深法門具三世佛清淨大願得一切佛同一善根與諸如來共一體性具出世行白淨善法安住廣大功德法門入諸三昧見佛神力隨所應化淨諸眾生如問而對辯才無盡是為菩薩第六受生藏云何名佛力光明受生藏善男子此菩薩深入佛力遊諸佛剎心無退轉供養承事菩薩眾會無有疲厭了一切法皆如幻起知諸世間如夢所見一切色相猶如光影神通所作皆如變化一切受生悉皆如影諸佛說法皆如谷響開示法界咸令究竟是為菩薩第七受生藏云何名觀普智門受生藏善男子此菩薩住童真位觀一切智一一智門盡無量劫開演一切菩薩所行於諸菩薩甚深三昧心得自在念念生於十方世界諸如來所於有差別境入無差別定於無差別法現有差別智於無量境知無境界於少境界入無量境通達法性廣大無際知諸世間悉假施設一切皆是識心所起是為菩薩第八受生藏云何名普現莊嚴受生藏善男子此菩薩能種種莊嚴無量佛剎普能化現一切眾生及諸佛身得無所畏演清淨法周流法界無所障礙隨其心樂普使知見示現種種成菩提行令生無礙一切智道如是所作不失其時而常在三昧毗盧遮那智慧之藏是為菩薩第九受生藏云何名入如來地受生藏善男子此菩薩悉於三世諸如來所受灌頂法普知一切境界次第所謂知一切眾生前際後際歿生次第一切菩薩修行次第一切眾生心念次第三世如來成佛次第善巧方便說法次第亦知一切初中後際所有諸劫若成若壞名號次第隨諸眾生所應化度為現成道功德莊嚴神通說法方便調伏是為菩薩第十受生藏佛子若菩薩摩訶薩於此十法修習增長圓滿成就則能於一莊嚴中現種種莊嚴如是莊嚴一切國土開導示悟一切眾生盡未來劫無有休息演說一切諸佛法海種種境界種種成熟展轉傳來無量諸法現不可思議佛自在力充滿一切虗空法界於諸眾生心行海中而轉法輪於一切世界示現成佛恒無間斷以不可說清淨言音說一切法住無量處通達無礙以一切法莊嚴道場隨諸眾生欲解差別而現成佛開示無量甚深法藏教化成就一切世間爾時嵐毗尼林神欲重明其義以佛神力普觀十方而說頌言。
　　最上離垢清淨心　　見一切佛無厭足　　願盡未來常供養　　此明慧者受生藏　　一切三世國土中　　所有眾生及諸佛　　悉願度脫恒瞻奉　　此難思者受生藏　　聞法無厭樂觀察　　普於三世無所礙　　身心清淨如虗空　　此名稱者受生藏　　其心恒住大悲海　　堅如金剛及寶山　　了達一切種智門　　此最勝者受生藏　　大慈普覆於一切　　妙行常增諸度海　　以法光明照羣品　　此雄猛者受生藏　　了達法性心無礙　　生於三世諸佛家　　普入十方法界海　　此明智者受生藏　　法身清淨心無礙　　普詣十方諸國土　　一切佛力靡不成　　此不思議受生藏　　入深智慧已自在　　於諸三昧亦究竟　　觀一切智如實門　　此真身者受生藏　　淨治一切諸佛土　　勤修普化眾生法　　顯現如來自在力　　此大名者受生藏　　久已修行薩婆若　　疾能趣入如來位　　了知法界皆無礙　　此諸佛子受生藏
　　善男子菩薩具此十法生如來家為一切世間清淨光明善男子我從無量劫來得是自在受生解脫門善財白言聖者此解脫門境界云何答言善男子我先發願願一切菩薩示受生時皆得親近願入毗盧遮那如來無量受生海以昔願力生此世界閻浮提中嵐毗尼園專念菩薩何時下生經於百年世尊果從兜率陀天而來生此時此林中現十種相何等為十一者此園中地忽自平坦坑坎塠阜悉皆不現二者金剛為地眾寶莊嚴無有瓦礫荊棘株杌三者寶多羅樹周帀行列其根深植至於水際四者生眾香牙現眾香藏寶香為樹扶疎蔭暎其諸香氣皆踰天香五者諸妙華鬘寶莊嚴具行列分布處處充滿六者園中所有一切諸樹皆自然開摩尼寶華七者諸池沼中皆自生華從地涌出周布水上八者時此林中娑婆世界欲色所住天龍夜叉乾闥婆阿脩羅迦樓羅緊那羅摩睺羅伽一切諸王莫不來集合掌而住九者此世界中所有天女乃至摩睺羅伽女皆生歡喜各各捧持諸供養具向畢洛叉樹前恭敬而立十者十方一切諸佛臍中皆放光明名菩薩受生自在燈普照此林一一光中悉現諸佛受生誕生所有神變及一切菩薩受生功德又出諸佛種種言音是為林中十種瑞相此相現時諸天王等即知當有菩薩下生我見此瑞歡喜無量善男子摩耶夫人出迦毗羅城入此林時復現十種光明瑞相令諸眾生得法光明何等為十所謂一切寶華藏光寶香藏光寶蓮華開演出真實妙音聲光十方菩薩初發心光一切菩薩得入諸地現神變光一切菩薩修波羅蜜圓滿智光一切菩薩大願智光一切菩薩教化眾生方便智光一切菩薩證於法界真實智光一切菩薩得佛自在受生出家成正覺光此十光明普照無量諸眾生心善男子摩耶失人於畢洛叉樹下坐時復現菩薩將欲誕生十種神變何等為十善男子菩薩將欲誕生之時欲界諸天天子天女及以色界一切諸天諸龍夜叉乾闥婆阿脩羅迦樓羅緊那羅摩睺羅伽并其眷屬為供養故悉皆雲集摩耶夫人威德殊勝身諸毛孔咸放光明普照三千大千世界無所障礙一切光明悉皆不現除滅一切眾生煩惱及惡道苦是為菩薩將欲誕生第一神變又善男子當爾之時摩耶夫人腹中悉現三千世界一切形像其百億閻浮提內各有都邑各有園林名號不同皆有摩耶夫人於中止住天眾圍遶悉為顯現菩薩將生不可思議神變之相是為菩薩將欲誕生第二神變又善男子摩耶夫人一切毛孔皆現如來往昔修行菩薩道時恭敬供養一切諸佛及聞諸佛說法音聲譬如明鏡及以水中能現虗空日月星宿雲雷等像摩耶夫人身諸毛孔亦復如是能現如來往昔因緣是為菩薩將欲誕生第三神變又善男子摩耶夫人身諸毛孔一一皆現如來往修菩薩行時所住世界城邑聚落山林河海眾生劫數值佛出世入淨國土隨所受生壽命長短依善知識修行善法於一切剎在在生處摩耶夫人常為其母如是一切於毛孔中靡不皆現是為菩薩將欲誕生第四神變又善男子摩耶夫人一一毛孔顯現如來往昔修行菩薩行時隨所生處色相形貌衣服飲食苦樂等事一一普現分明辯了是為菩薩將欲誕生第五神變又善男子摩耶夫人身諸毛孔一一皆現世尊往昔修施行時捨所難捨頭目耳鼻脣舌牙齒身體手足血肉筋骨男女妻妾城邑宮殿衣服纓絡金銀寶貨如是一切內外諸物亦見受者形貌音聲及其處所是為菩薩將欲誕生第六神變又善男子摩耶夫人入此園時其身普現過去所有一切諸佛入母胎時國土園林衣服華鬘塗香末香繒幡幢蓋一切眾寶莊嚴之事妓樂歌詠上妙音聲令諸眾生普得見聞是為菩薩將欲誕生時第七神變又善男子摩耶夫人入此園時從其身出菩薩所住摩尼寶王宮殿樓閣超過一切天龍夜叉乾闥婆阿脩羅迦樓羅緊那羅摩睺羅伽及諸人王之所住者寶網覆上妙香普熏眾寶莊嚴內外清淨各各差別不相雜亂周帀徧滿嵐毗尼園是為菩薩將誕生時第八神變又善男子摩耶夫人入此園時從其身出十不可說百千億那由他佛剎微塵數菩薩其諸菩薩身形容貌相好光明進止威儀神通眷屬皆與毗盧遮那菩薩等無有異悉共同時讚歎如來是為菩薩將誕生時第九神變又善男子摩耶夫人將欲誕生菩薩之時忽於其前從金剛際出大蓮華名為一切寶莊嚴藏金剛為莖眾寶為鬚如意寶王以為其臺有十佛剎微塵數葉一切皆以摩尼所成寶網寶蓋以覆其上一切天王所共執持一切龍王降注香雨一切夜叉王恭敬圍遶散諸天華一切乾闥婆王出微妙音歌讚菩薩往昔供養諸佛功德一切阿脩羅王捨憍慢心稽首敬禮一切迦樓羅王垂寶繒幡徧滿虗空一切緊那羅王歡喜瞻仰歌詠讚歎菩薩功德一切摩睺羅伽王皆生歡喜歌詠讚歎普雨一切寶莊嚴雲是為菩薩將誕生時第十神變善男子嵐毗尼園示現如是十種相已然後菩薩其身誕生如虗空中現淨日輪如高山頂出於慶雲如密雲中而耀電光如夜暗中而然大炬爾時菩薩從母脅生身相光明亦復如是善男子菩薩爾時雖現初生悉已了達一切諸法如夢如幻如影如像無來無去不生不滅善男子當我見佛於此四天下閻浮提內嵐毗尼園示現初生種種神變時亦見如來於三千大千世界百億四天下閻浮提內嵐毗尼園中示現初生種種神變亦見三千大千世界一一塵中無量佛剎亦見百佛世界千佛世界乃至十方一切世界一一塵中無量佛剎如是一切諸佛剎中皆有如來示現受生種種神變如是念念常無間斷時善財童子白彼神言大天得此解脫其已久如答言善男子乃往古世過億佛剎微塵數劫復過是數時有世界名為普寶劫名悅樂八十那由他佛於中出現其第一佛名自在功德幢十號具足彼世界中有四天下名妙光莊嚴其四天下閻浮提中有一王都名須彌莊嚴幢其中有王名寶燄眼其王夫人名曰喜光善男子如此世界摩耶夫人為毗盧遮那如來之母彼世界中喜光夫人為初佛母亦復如是善男子其喜光夫人將欲誕生菩薩之時與二十億那由他婇女詣金華園園中有樓名妙寶峯其邊有樹名一切施喜光夫人攀彼樹枝而生菩薩諸天王眾各持香水共以洗沐時有乳母名為淨光侍立其側既洗沐已諸天王眾授與乳母乳母敬受生大歡喜即得菩薩普眼三昧得此三昧已普見十方無量諸佛復得菩薩於一切處示現受生自在解脫如初受胎識速疾無礙得此解脫故見一切佛乘本願力受生自在亦復如是善男子於汝意云何彼乳母者豈異人乎我身是也我從是來念念常見毗盧遮那佛示現菩薩受生海調伏眾生自在神力如見毗盧遮那佛乘本願力念念於此三千大千乃至十方一切世界微塵之內皆現菩薩受生神變見一切佛悉亦如是我皆恭敬承事供養聽所說法如說修行時嵐毗尼林神欲重宣此解脫義承佛神力普觀十方而說頌言。
　　佛子汝所問　　諸佛甚深境　　汝今應聽受　　我說其因緣　　過億剎塵劫　　有劫名悅樂　　八十那由他　　如來出興世　　最初如來號　　自在功德幢　　我在金華園　　見彼初生日　　我時為乳母　　智慧極聰利　　諸天授與我　　菩薩金色身　　我時疾捧持　　諦觀不見頂　　身相皆圓滿　　一一無邊際　　離垢清淨身　　相好以莊嚴　　譬如妙寶像　　見已自欣慶　　思惟彼功德　　疾增眾福海　　見此神通事　　發大菩提心　　專求佛功德　　增廣諸大願　　嚴淨一切剎　　滅除三惡道　　普於十方土　　供養無數佛　　修行本誓願　　救脫眾生苦　　我於彼佛所　　聞法得解脫　　億剎微塵數　　無量劫修行　　劫中所有佛　　我悉曾供養　　護持其正法　　淨此解脫海　　億剎微塵數　　過去十力尊　　盡持其法輪　　增明此解脫　　我於一念頃　　見此剎塵中　　一一有如來　　所淨諸剎海　　剎內悉有佛　　園中示誕生　　各現不思議　　廣大神通力　　或見不思議　　億剎諸菩薩　　住於天宮上　　將證佛菩提　　無量剎海中　　諸佛現受生　　說法眾圍遶　　於此我皆見　　一念見億剎　　微塵數菩薩　　出家趣道場　　示現佛境界　　我見剎塵內　　無量佛成道　　各現諸方便　　度脫苦眾生　　一一微塵中　　諸佛轉法輪　　悉以無盡音　　普雨甘露法　　億剎微塵數　　一一剎塵中　　悉見於如來　　示現般涅槃　　如是無量剎　　如來示誕生　　而我悉分身　　現前興供養　　不思議剎海　　無量趣差別　　我悉現其別　　雨於大法雨　　佛子我知此　　難思解脫門　　無量億劫中　　稱揚不可盡
　　善男子我唯知此菩薩於無量劫徧一切處示現受生自在解脫如諸菩薩摩訶薩能以一念為諸劫藏觀一切法以善方便而現受生周徧供養一切諸佛究竟通達一切佛法於一切趣皆現受生一切佛前坐蓮華座知諸眾生應可度時為現受生方便調伏於一切剎現諸神變猶如影像悉現其前我當云何能知能說彼功德行善男子此迦毗羅城有釋種女名曰瞿波汝詣彼問菩薩云何於生死中教化眾生時善財童子頂禮其足遶無數帀殷勤瞻仰辭退而去。

　　大方廣佛新華嚴經合論卷第一百十一


　　音切


嵐
　　(盧含切)。

杌
　　(五骨切)。

躶
　　(郎果切)。

鋒
　　(風音)。

莖
　　(行音)。

蕀
　　(居逆切)。

倣
　　(分兩切)。

塠
　　(都回切)。

阜
　　(房九切)。
　　大方廣佛新華嚴經合論卷第一百十二

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十五

　　【論】第一正入當位法門中長科為十段一爾時善財童子已下至增長菩薩大功德海有六行半經明善財往見善知識分二善財見已已下至為世大明有三行經明善財見善知識申請所求分三彼神答言已下至十者入如來地受生藏有十三行半經明正授善財十種受生藏分四善男子云何名願常供養一切佛受生藏已下至是為菩薩第十種受生藏十種受生藏自有十段文分別五從佛子菩薩摩訶薩於此十法修習增長已下至頌有十二行經明勸修得益分次下有二十行頌重頌前法歎受生法門六善男子菩薩具此十法生如來家已下至自在受生解脫門有兩行半經明林神自申得法久遠分七善財白言聖者此解脫門境界云何已下至頌有五紙經答前善財所問受生境界分八有二十三行頌重頌前法九善男子我唯知此菩薩於無量劫徧一切處示現受生自在解脫已下明推德升進十隨文釋義者此之菩薩受生門意明第八地菩薩得無生忍獲無功智創始現前令使進升九地學佛說法辯才門令使滿足天之及人一切眾生意名為初始處胎名為受生藏如經頌云聞法不厭樂觀察普於三世無所礙身心清淨如虗空此名稱者受生藏其心恒住大悲海堅如金剛及寶山了達一切種智門此最勝者受生藏廣如經具明於此第九地學佛智慧普周十地大智法悅現前以瞿波表之十一地悲滿智周以摩耶生佛表之處世利物大約以神及摩耶淨飯王等表智悲之行滿若佛者一切處一切時無不是生故善財問法問境界有二義一問受生境界二問得法門久近境界如下大天得此解脫其已久如如誕生之中約三乘境界一如摩耶夫人身所生法約中下根眾生所見約上根眾生蓮華化身或從空現不從母胎上上根眾生豁然悟道自覺聖智冥與智應不論如來出世如善財所有知識所說往因發心之始具有如是種種諸流亦有夜觀星月便見空中有佛而為說法亦有見佛從空而下而為說法亦有空中供養旃檀塔座佛為說法者如賢勝優婆夷得菩薩無依處道場既自開解復為他說又得無盡眼耳鼻舌身意皆無盡門此不從師學此摩耶夫人身俱明悲智相資益眾生事隨根所見各自不同普賢菩薩云為劣解眾生母胎出現上根之類蓮華出興若約異類多根六趣差別所見如來受生萬類不同且約人間感根所見如經具明乃至十方世界塵中普見如來受生境界以此境界以為園林念菩薩何時誕生經於百年者表從此九地升十地為百年至十一地是生時如境界果報光明摩耶夫人身相法事如下一一具陳十法已下廣明寶多羅樹者如此方椶閭樹勝寶所成已下問發心久近中言善男子乃往古世過億佛剎微塵數劫復過是數者是不以限量分別之數但總是無數也世界名普寶者從普賢願行為世界之體故劫名可樂者表從第九善慧地生如來家智慧可樂故八十那由他佛於中出現者表第八地生第九地佛智慧家故第一佛號自在功德明已升十地已下世界是所化之境王都是智所攝化之人王及夫人表智悲之行二十億那由他婇女表智悲二行法悅充滿園及樓閣表智遊生死如園為明菩薩居生死中攝化眾生令得樂者是菩薩遊法樂故其邊有樹名一切施喜光依所生菩薩施法樂得名夫人攀彼樹枝而生菩薩者表大悲攀緣利眾生萬行而生大智以用利人然菩薩何得有生而作生法皆約像表法引接眾生令易解故設見生者但約一分眾生見如是生非盡然也已下以此知之隨眾生解處而取之是菩薩誕生法但隨眾生宜何受益是菩薩誕生法故意明勝智慧生隨眾生欲說法自在是菩薩受生也畢洛叉樹此云高顯也依佛名高顯而立名樹亦稱德高顯彌覆十方已下合會因緣本行如經具明已下二十三行頌重頌前法如文具明此是第九善慧地善知識以力波羅蜜為主餘九為伴治於一切趣說法不自在障令得自在第二推德升進從如諸菩薩已下至辭退而去有九行經約分四門一推德升進二示知識所居之城名迦毗羅三舉知識名名曰瞿波四禮敬辭去迦毗羅城者此云黃色城是黃頭仙修仙道之處是事以會十地應真合中宮之色是以表法中宮土為黃色圓而無方明智悲二德以體用徧周載育萬有而無體也像戊巳二位戊表智巳表悲然達世應真者方始徹其萬法之本也始得妙用之精微者智悲為本也此瞿波者亦云瞿夷此云守護地者守護菩薩行中大慈大悲之地如毗盧遮那如來是智以華冠纓絡眾福莊嚴是智悲二行之報生佛也列位雖二行是一人瞿波雖號如來為太子時第三夫人之數意是表慈悲法悅之位終非如世間五欲妻也如來出世應真智會體徧十方不可以如世間質礙論不可以作世間形相解現同人間示同人法現同天上與天同風地獄畜生隨類差別不可以作一行知不可以作一身解眾生無量佛亦同然然其報土報身徧一切方出超三界與菩薩眾人天同居有翳之流恒同身共居而常不知不見十方佛剎智境含容於一微塵總圓無盡言瞿波者約此人間現同人法有而不著表大智之功難捨而能捨起引生之路如經下文自說往古同行之因緣所行菩薩行為夫妻之緣起乃至佛位又約先德所說如來為太子時有三夫人一名耶輸陀羅二名瞿波三名摩奴舍未知出何教門約有此義如耶輸陀羅出家作比丘尼依三乘出世法如瞿波作善財十地位中善知識表十地大悲行徹約古人作四句解之一得真不證二知真行俗三處纏不染四大悲同事此約毗盧遮那行普賢行十方六道化身處世應根大悲之行今約立十門以歎其德一以智體無依隨器現相門二即相如影性無俗塵門三智影本無器隨心現門四智無彼此如響應緣門五眾生妄夢所見非智有作門六智無所作隨夢幻生門七如幻人有形無質非有欲想門八以智體如空隨本願力十方對現門九以無作大悲徹俗利生門十以大智徧通含識俗體恒真而無所污門以此十法歎瞿波行普賢之行若以普賢行中引眾生出纏離俗之行具即須擇是簡非應根所宜治惑若智現隨流而性常者此為佛子說大意此瞿波十地道終出世智滿欲令諸菩薩至十地道者入十一地普賢行門如蓮華處水不濕成處世大悲破其染淨二種習障方得入十一地普賢行如前十定品十地位中灌頂受如來職位出世智悲二行已滿猶於十一地位三度入百千三昧門畢竟覓普賢菩薩不得如來令生想念志求方見普賢菩薩為有出世淨智習在准此例知須發廣大悲願誓度有情深觀世間與真體一不屬染淨處幻生門入幻住海化幻眾生知如幻性入無依智門等法界性以智幻生身幻作一切供養之具供養一切幻生如來以如是智幻生門供佛利生無有休息。
　　第十迦毗羅城瞿波女主法雲地。
　　【經】爾時善財童子向迦毗羅城思惟修習受生解脫增長廣大憶念不捨漸次遊行至菩薩集會普現法界光明講堂其中有神號無憂德與一萬主宮殿神俱來迎善財作如是言善來丈夫有大智慧有大勇猛能修菩薩不可思議自在解脫心恒不捨廣大誓願善能觀察諸法境界安住法城入於無量諸方便門成就如來功德大海得妙辯才善調眾生獲聖智身恒順修行知諸眾生心行差別令其歡喜趣向佛道我觀仁者修諸妙行心無暫懈威儀所行悉皆清淨汝當不久得諸如來清淨莊嚴無上三業以諸相好莊嚴其身以十力智瑩飾其心遊諸世間我觀仁者勇猛精進而無有比不久當得普見三世一切諸佛聽受其法不久當得一切菩薩禪定解脫諸三昧樂不久當入諸佛如來甚深解脫何以故見善知識親近供養聽受其教憶念修行不懈不退無憂無悔無有障礙魔及魔民不能為難不久當成無上果故善財童子言聖者如向所說願我皆得聖者我願一切眾生息諸熱惱離諸惡業生諸安樂修諸淨行聖者一切眾生起諸煩惱造諸惡業墮諸惡趣若身若心恒受楚毒菩薩見已心生憂惱聖者譬如有人唯有一子愛念情至忽見被人割截肢體其心痛切不能自安菩薩摩訶薩亦復如是見諸眾生以煩惱業墮三惡趣受種種苦心大憂惱若見眾生起身語意三種善業生天人趣受身心樂菩薩爾時生大歡喜何以故菩薩不自為故求一切智不貪生死諸欲快樂不隨想倒見倒心倒諸結隨眠愛見力轉不起眾生種種樂想亦不味著諸禪定樂非有障礙疲厭退轉住於生死但見眾生於諸有中具受無量種種諸苦起大悲心以大願力而普攝取悲願力故修菩薩行為斷一切眾生煩惱為求如來一切智智為供養一切諸佛如來為嚴淨一切廣大國土為淨治一切眾生樂欲及其所有身心諸行於生死中無有疲厭聖者菩薩摩訶薩於諸眾生為莊嚴令生人天富貴樂故為父母為其安立菩提心故為養育令其成就菩薩道故為衛護令其遠離三惡道故為船師令其得渡生死海故為歸依令捨諸魔煩惱怖故為究竟令其永得清涼樂故為津濟令入一切諸佛海故為導師令至一切法寶洲故為妙華開敷諸佛功德心故為嚴具常放福德智慧光故為可樂凡有所作悉端嚴故為可尊遠離一切諸惡業故為普賢具足一切端嚴身故為大明常放智慧淨光明故為大雲常雨一切甘露法故聖者菩薩如是修諸行時令一切眾生皆生愛樂具足法樂爾時善財童子將升法堂其無憂德及諸神眾以出過諸天上妙華鬘塗香末香及以種種寶莊嚴具散善財上而說頌曰。
　　汝今出世間　　為世大明燈　　普為諸眾生　　勤求無上覺　　無量億千劫　　難可得見汝　　功德日今出　　滅除諸世闇　　汝見諸眾生　　顛倒惑所覆　　而興大悲意　　求證無師道　　汝以清淨心　　尋求佛菩提　　承事善知識　　不自惜身命　　汝於諸世間　　無依無所著　　其心普無礙　　清淨如虗空　　汝修菩提行　　功德悉圓滿　　放大智慧光　　普照一切世　　汝不離世間　　亦不著於世　　行世無障礙　　如風遊虗空　　譬如火災起　　一切無能滅　　汝修菩提行　　精進火亦然　　勇猛大精進　　堅固不可動　　金剛慧師子　　遊行無所畏　　一切法界中　　所有諸剎海　　汝悉能往詣　　親近善知識
　　爾時無憂德神說此頌已為愛樂法故隨逐善財恒不捨離爾時善財童子入普現法界光明講堂周徧推求彼釋氏女見在堂內坐寶蓮華師子之座八萬四千婇女所共圍遶是諸婇女靡不皆從王種中生悉於過去修菩薩行同種善根布施愛語普攝眾生已能明見一切智境已共修習佛菩提行恒住正定常遊大悲普攝眾生猶如一子慈心具足眷屬清淨已於過去成就菩薩不可思議善巧方便皆於阿耨多羅三藐三菩提得不退轉具足菩薩諸波羅蜜離諸取著不樂生死雖行諸有心常清淨恒勤觀察一切智道離障蓋網超諸著處從於法身而示化形生普賢行長菩薩力智日慧燈悉已圓滿爾時善財童子詣彼釋女瞿波之所頂禮其足合掌而住作如是言聖者我已先發阿耨多羅三藐三菩提心而未知菩薩云何於生死中而不為生死過患所染了法自性而不住聲聞辟支佛地具足佛法而修菩薩行住菩薩地而入佛境界超過世間而於世受生成就法身而示現無邊種種色身證無相法而為眾生示現諸相知法無說而廣為眾生演說諸法知眾生空而恒不捨化眾生事雖知諸佛不生不滅而勤供養無有退轉雖知諸法無業無報而修諸善行恒不止息時瞿波女告善財言善哉善哉善男子汝今能問菩薩摩訶薩如是行法修習普賢諸行願者能如是問諦聽諦聽善思念之我當承佛神力為汝宣說善男子若諸菩薩成就十法則能圓滿因陀羅網普智光明菩薩之行何等為十所謂依善知識故得廣大勝解故得清淨欲樂故集一切福智故於諸佛所聽聞法故心恒不捨三世佛故同於一切菩薩行故一切如來所護念故大悲妙願皆清淨故能以智力普斷一切諸生死故是為十若諸菩薩成就此法則能圓滿因陀羅網普智光明菩薩之行佛子若菩薩親近善知識則能精進不退修習出生無盡佛法佛子菩薩以十種法承事善知識何等為十所謂於自身命無所顧惜於世樂具心不貪求知一切法性皆平等永不退捨一切智願觀察一切法界實相心恒捨離一切有海知法如空心無所依成就一切菩薩大願常能示現一切剎海淨修菩薩無礙智輪佛子應以此法承事一切諸善知識無所違逆爾時釋迦瞿波女欲重明此義承佛神力觀察十方而說頌言。
　　菩薩為利諸羣生　　正念親承善知識　　敬之如佛心無怠　　此行於世帝網行　　勝解廣大如虗空　　一切三世悉入中　　國土眾生佛皆爾　　此是普智光明行　　志樂如空無有際　　永斷煩惱離諸垢　　一切佛所修功德　　此行於世身雲行　　菩薩修習一切智　　不可思議功德海　　淨諸福德智慧身　　此行於世不染行　　一切諸佛如來所　　聽受其法無厭足　　能生實相智慧燈　　此行於世普照行　　十方諸佛無有量　　一念一切悉能入　　心恒不捨諸如來　　此向菩提大願行　　能入諸佛大眾會　　一切菩薩三昧海　　願海及以方便海　　此行於世帝網行　　一切諸佛所加持　　盡未來際無邊劫　　處處修行普賢道　　此是菩薩分身行　　見諸眾生受大苦　　起大慈悲現世間　　演法光明除闇冥　　此是菩薩智日行　　見諸眾生在諸趣　　為集無邊妙法輪　　令其永斷生死流　　此是修行普賢行　　菩薩修行此方便　　隨眾生心而現身　　普於一切諸趣中　　化度無量諸含識　　以大慈悲方便力　　普徧世間而現身　　隨其解欲為說法　　皆令趣向菩提道
　　時釋迦瞿波說此頌已告善財童子言善男子我已成就觀察一切菩薩三昧海解脫門善財言大聖此解脫門境界云何答言善男子我入此解脫知此娑婆世界佛剎微塵數劫所有眾生於諸趣中死此生彼作善作惡受諸果報有求出離不求出離正定邪定及以不定有煩惱善根無煩惱善根具足善根不具足善根不善根所攝善根善根所攝不善根如是所集善不善法我皆知見又彼劫中所有諸佛名號次第我悉了知彼佛世尊從初發心及以方便求一切智出生一切諸大願海供養諸佛修菩薩行成等正覺轉妙法輪現大神通化度眾生我悉了知亦知彼佛眾會差別其眾會中有諸眾生依聲聞乘而得出離其聲聞眾過去修習一切善根及其所得種種智慧我悉了知有諸眾生依獨覺乘而得出離其諸獨覺所有善根所得菩提寂滅解脫神通變化成熟眾生入於涅槃我悉了知亦知彼佛諸菩薩眾其諸菩薩從初發心修習善根出生無量諸大願行成就滿足諸波羅蜜種種莊嚴菩薩之道以自在力入菩薩地住菩薩地觀菩薩地淨菩薩地菩薩地相菩薩地智菩薩攝智菩薩教化眾生智菩薩建立智菩薩廣大行境界菩薩神通行菩薩三昧海菩薩方便菩薩於念念中所入三昧海所得一切智光明所獲一切智電光雲所得實相忍所通達一切智所住剎海所入法海所知眾生海所住方便所發誓願所現神通我悉了知善男子此娑婆世界盡未來際所有劫海展轉不斷我皆了知如知娑婆世界亦知娑婆世界內微塵數世界亦知娑婆世界內一切世界亦知娑婆世界微塵內所有世界亦知娑婆世界外十方無間所住世界亦知娑婆世界世界種所攝世界亦知毗盧遮那世尊此華藏世界海中十方無量諸世界種所攝世界所謂世界廣博世界安立世界輪世界場世界差別世界轉世界蓮華世界須彌世界名號盡此世界海一切世界由毗盧遮那世尊本願力故我悉能知亦能憶念亦念如來往昔所有諸因緣海所謂修習一切諸乘方便無量劫中住菩薩行淨佛國土教化眾生承事諸佛造立住處聽受說法獲諸三昧得諸自在修檀波羅蜜入佛功德海持戒苦行具足諸忍勇猛精進成就諸禪圓滿淨慧於一切處示現受生普賢行願悉皆清淨普入諸剎普淨佛土普入一切如來智海普攝一切諸佛菩提得於如來大智光明證於諸佛一切智性成等正覺轉妙法輪及其所有道場眾會其眾會中一切眾生往世已來所種善根從初發心成熟眾生修行方便念念增長獲諸三昧神通解脫如是一切我悉了知何以故我此解脫能知一切眾生心行一切眾生修行善根一切眾生雜染清淨一切眾生種種差別一切聲聞諸三昧門一切緣覺寂靜三昧神通解脫一切菩薩一切如來解脫光明皆了知故爾時善財童子白瞿波言聖者得此解脫其已久如答言善男子我於往世過佛剎微塵數劫有劫名勝行世界名無畏彼世界中有四天下名為安隱其四天下閻浮提中有一王城名高勝樹於八十王城中最為上首彼時有王名曰財主其王具有六萬婇女五百大臣五百王子其諸王子皆悉勇健能伏怨敵其王太子名威德主端正殊特人所樂見足下平滿輪相備具足趺隆起手足指間皆有網縵足跟齊正手足柔輭伊尼延鹿王腨七處圓滿陰藏隱密其身上分如師子王兩肩平滿雙臂傭長身相端直頸文三道頰如師子具四十齒悉皆齊密四牙鮮白其舌長廣出梵音聲眼目紺青睫如牛王眉間毫相頂上肉髻皮膚細輭如真金色身毛上靡髮帝青色其身洪滿如尼拘陀樹爾時太子受父王教與十千婇女詣香牙園遊觀戲樂太子是時乘妙寶車其車具有種種嚴飾置大摩尼師子之座而坐其上五百婇女各執寶繩牽馭而行進止有度不遲不速百千萬人持諸寶蓋百千萬人持諸寶幢百千萬人持諸寶幡百千萬人作諸妓樂百千萬人燒諸名香百千萬人散諸妙華前後圍遶而為翊從道路平正無有高下眾寶雜華散布其上寶樹行列寶網彌覆種種樓閣延袤其間其樓閣中或有積聚種種珍寶或有陳列諸莊嚴具或有供設種種飲食或有懸布種種衣服或有備擬諸資生物或復安置端正女人及以無量僮僕侍從隨有所須悉皆施與時有母人名為善現將一童女名具足妙德顏容端正色相嚴潔洪纖得所脩短合度目髮紺青聲如梵音善達工巧精通辯論恭勤匪懈慈愍不害具足慚愧柔和質直離癡寡欲無諸諂誑乘妙寶車婇女圍遶及與其母從王城出先太子行見其太子言辭諷詠心生愛染而白母言我心願得敬事此人若不遂情當自殞滅母告女言莫生此念何以故此甚難得此人具足輪王諸相後當嗣位作轉輪王有寶女出騰空自在我等卑賤非其匹偶此處難得勿生是念彼香牙園側有一道場名法雲光明時有如來名勝日身十號具足於中出現已經七日時彼童女暫時假寐夢見其佛從夢覺已空中有天而告之言勝日身如來於法雲光明道場成等正覺已經七日諸菩薩眾前後圍遶天龍夜叉乾闥婆阿脩羅迦樓羅緊那羅摩睺羅伽梵天乃至色究竟天諸地神風神火神水神河神海神山神樹神園神藥神主城神等為見佛故皆來集會時妙德童女夢覩如來故聞佛功德故其心安隱無有怖畏於太子前而說頌言。
　　我身最端正　　名聞徧十方　　智慧無等倫　　善達諸工巧　　無量百千眾　　見我皆貪染　　我心不於彼　　而生少愛欲　　無瞋亦無恨　　無嫌亦無喜　　但發廣大心　　利益諸眾生　　我今見太子　　具諸功德相　　其心大欣慶　　諸根咸悅樂　　色如光明寶　　髮美而右旋　　額廣眉纖曲　　我心願事汝　　我觀太子身　　譬如真金像　　亦如大寶山　　相好有光明　　目廣紺青色　　月面師子頰　　喜顏美妙音　　願垂哀納我　　舌相廣長妙　　猶如赤銅色　　梵音緊那聲　　聞者皆歡喜　　口方不褰縮　　齒白悉齊密　　發言現笑時　　見者心歡喜　　離垢清淨身　　具相三十二　　必當於此界　　而作轉輪位
　　爾時太子告彼女言汝是誰女為誰守護若先屬人我則不應起愛染心爾時太子以頌問曰。
　　汝身極清淨　　功德相具足　　我今問於汝　　汝於誰所住　　誰為汝父母　　汝今繫屬誰　　若已屬於人　　彼人攝受汝　　汝不盜他物　　汝不有害心　　汝不作邪淫　　汝依何語住　　不說他人惡　　不壞他所親　　不侵他境界　　不於他恚怒　　不生邪險見　　不作相違業　　不以諂曲力　　方便誑世間　　尊重父母不　　敬善知識不　　見諸貧窮人　　能生攝心不　　若有善知識　　誨示於汝法　　能生堅固心　　究竟尊重不　　愛樂於佛不　　了知菩薩不　　眾僧功德海　　汝能恭敬不　　汝能知法不　　能淨眾生不　　為住於法中　　為住於非法　　見諸孤獨者　　能起慈心不　　見惡道眾生　　能生大悲不　　見他得榮樂　　能生歡喜不　　他來逼迫汝　　汝無瞋惱不　　汝發菩提意　　開悟眾生不　　無邊劫修行　　能無疲倦不
　　爾時女母為其太子而說頌言。
　　太子汝應聽　　我今說此女　　初生及長成　　一切諸因緣　　太子始生日　　即從蓮華生　　其目淨脩廣　　肢節悉具足　　我曾於春月　　遊觀娑羅園　　普見諸藥艸　　種種皆榮茂　　奇樹發妙華　　望之如慶雲　　好鳥相和鳴　　林間共歡樂　　同遊八百女　　端正奪人心　　被服皆嚴麗　　歌詠悉殊美　　彼園有浴池　　名曰蓮華幢　　我於池岸坐　　婇女眾圍遶　　於彼蓮池內　　忽生千葉華　　寶葉琉璃莖　　閻浮金為臺　　爾時夜分盡　　日光初出現　　其蓮正開剖　　放大清淨光　　其光極熾盛　　譬如日初出　　普照閻浮提　　眾歎未曾有　　時見此玉女　　從彼蓮華生　　其身甚清淨　　肢分皆圓滿　　此是人間寶　　從於淨業生　　宿因無失壞　　今受此果報　　紺髮青蓮眼　　梵聲金色光　　華鬘眾寶髻　　清淨無諸垢　　肢節悉具足　　其身無缺減　　譬如真金像　　安處寶華中　　毛孔栴檀香　　普熏於一切　　口出青蓮香　　常演梵音聲　　此女所住處　　常有天音樂　　不應下劣人　　而當如是偶　　世間無有人　　堪與此為夫　　唯汝相嚴身　　願垂見納受　　非長亦非短　　非麤亦非細　　種種悉端嚴　　願垂見納受　　文字算數法　　工巧諸技藝　　一切皆通達　　願垂見納受　　善了諸兵法　　巧斷眾諍訟　　能調難可調　　願垂見納受　　其身甚清淨　　見者無厭足　　功德自莊嚴　　汝應垂納受　　眾生所有患　　善達彼緣起　　應病而與藥　　一切能消滅　　閻浮語言法　　差別無量種　　乃至妓樂音　　靡不皆通達　　婦人之所能　　此女一切知　　而無女人過　　願垂速納受　　不嫉亦不慳　　無貪亦無恚　　質直性柔輭　　離諸麤獷惡　　恭敬於尊者　　奉事無違逆　　樂修諸善行　　此能隨順汝　　若見於老病　　貧窮在苦難　　無救無所依　　常生大慈愍　　常觀第一義　　不求自利樂　　但願益眾生　　以此莊嚴心　　行住與坐臥　　一切無放逸　　言說及默然　　見者咸欣樂　　雖於一切處　　皆無染著心　　見有功德人　　樂觀無厭足　　尊重善知識　　樂見離惡人　　其心不躁動　　先思後作業　　福智所莊嚴　　一切無怨恨　　女人中最上　　宜應事太子

　　大方廣佛新華嚴經合論卷第一百十二


　　音切


腨
　　(船輭切)。

傭
　　(丑恭切)。

睫
　　(子葉切)。

翊
　　(亦音)。

殞
　　(于敏切)。

偶
　　(吾苟切)。

褰
　　(去乾切)。

豁
　　(呼括切)。

縵
　　(莫半切)。

嗣
　　(寺音)。

獷
　　(古猛切)。
　　大方廣佛新華嚴經合論卷第一百十三

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十六

　　【經】爾時太子入香牙園已告其妙德及善現言善女我趣求阿耨多羅三藐三菩提當於盡未來際無量劫集一切智助道之法修無邊菩薩行淨一切波羅蜜供養一切諸如來護持一切諸佛教嚴淨一切佛國土當令一切如來種性不斷當隨一切眾生種性而普成熟當滅一切眾生生死苦置於究竟安樂處當淨治一切眾生智慧眼當修習一切菩薩所修行當安住一切菩薩平等心當成就一切菩薩所行地當令一切眾生普歡喜當捨一切物盡未來際行檀波羅蜜令一切眾生普得滿足衣服飲食妻妾男女頭目手足如是一切內外所有悉當捨施無所恡惜當於爾時汝或於我而作障難施財物時汝心恡惜施男女時汝心痛惱割肢體時汝心憂悶捨汝出家汝心悔恨爾時太子即為妙德而說頌言。
　　哀愍眾生故　　我發菩提心　　當於無量劫　　習行一切智　　無量大劫中　　淨修諸願海　　入地及治障　　悉經無量劫　　三世諸佛所　　學六波羅蜜　　具足方便行　　成就菩提道　　十方垢穢剎　　我當悉嚴淨　　一切惡道難　　我當令永出　　我當以方便　　廣度諸羣生　　令滅愚癡闇　　住於佛智道　　當供一切佛　　當淨一切地　　起大慈悲心　　悉捨內外物　　汝見來乞者　　或生慳恡心　　我心常樂施　　汝勿違於我　　若見我施頭　　慎勿生憂惱　　我今先語汝　　令汝心堅固　　乃至截手足　　汝勿嫌乞者　　汝今聞我語　　應可諦思惟　　男女所愛物　　一切我皆捨　　汝能順我心　　我當成汝意
　　爾時童女白太子言敬奉來教即說頌言。
　　無量劫海中　　地獄火焚身　　若能眷納我　　甘心受此苦　　無量受生處　　碎身如微塵　　若能眷納我　　甘心受此苦　　無量劫頂戴　　廣大金剛山　　若能眷納我　　甘心受此苦　　無量生死海　　以我身肉施　　汝得法王處　　願令我亦然　　若能眷納我　　與我為主者　　生生行施處　　願常以我施　　為愍眾生苦　　而發菩提心　　既已攝眾生　　亦當攝受我　　我不求豪富　　不貪五欲樂　　但為共行法　　願以仁為主　　紺青修廣眼　　慈愍觀世間　　不起染著心　　必成菩薩道　　太子所行處　　地出眾寶華　　必作轉輪王　　願能眷納我　　我曾夢見此　　妙法菩提場　　如來樹下坐　　無量眾圍遶　　我夢彼如來　　身如真金山　　以手摩我頂　　寤已心歡喜　　往昔眷屬天　　名曰喜光明　　彼天為我說　　道場佛興世　　我曾生是念　　願見太子身　　彼天報我言　　汝今當得見　　我昔所志願　　於今悉成滿　　唯願俱往詣　　供養彼如來
　　爾時太子聞勝日身如來名生大歡喜願見彼佛以五百摩尼寶散其女上冠以妙藏光明寶冠被以火燄摩尼寶衣其女爾時心不動搖亦無喜相但合掌恭敬瞻仰太子目不暫捨其母善現於太子前而說頌言。
　　此女極端正　　功德莊嚴身　　昔願奉太子　　今意以滿足　　持戒有智慧　　具足諸功德　　普於一切世　　最勝無倫匹　　此女蓮華生　　種性無譏醜　　太子同行業　　遠離一切過　　此女身柔輭　　猶如天繒纊　　其手所觸摩　　眾患悉除滅　　毛孔出妙香　　芬馨最無比　　眾生若聞者　　悉住於淨戒　　身色如真金　　端坐華臺上　　眾生若見者　　離害具慈心　　言音極柔輭　　聽之無不喜　　眾生若得聞　　悉離諸惡業　　心淨無瑕垢　　遠離諸諂曲　　稱心而發言　　聞者皆歡喜　　調柔具慚愧　　恭敬於尊宿　　無貪亦無誑　　憐愍諸眾生　　此女心不恃　　色相及眷屬　　但以清淨心　　恭敬一切佛
　　爾時太子與妙德女及十千婇女并其眷屬出香牙園詣法雲光明道場至已下車步進詣如來所見佛身相端嚴寂靜諸根調順內外清淨如大龍池無諸垢濁皆生淨信踊躍歡喜頂禮佛足遶無數帀於時太子及妙德女各持五百妙寶蓮華供散彼佛太子為佛造五百精舍一一皆以香木所成眾寶莊嚴五百摩尼以為間錯時佛為說普眼燈門脩多羅聞是經已於一切法中得三昧海所謂得普照一切佛願海三昧普照三世藏三昧現見一切佛道場三昧普照一切眾生三昧普照一切世間智燈三昧普照一切眾生根智燈三昧救護一切眾生光明雲三昧普照一切眾生大明燈三昧演一切佛法輪三昧具足普賢清淨行三昧時妙德女得三昧名難勝海藏於阿耨多羅三藐三菩提永不退轉時彼太子與妙德女并其眷屬頂禮佛足遶無數帀辭退還宮詣父王所拜跪畢已奉白王言大王當知勝日身如來出興於世於此國內法雲光明菩提場中成等正覺於今未久爾時大王語太子言是誰為汝說如是事天耶人耶太子白言是此具足妙德女說時王聞已歡喜無量譬如貧人得大伏藏作如是念佛無上寶難可值遇若得見佛永斷一切惡道怖畏佛如醫王能治一切諸煩惱病能救一切生死大苦佛如導師能令眾生至於究竟安隱住處作是念已集諸小王羣臣眷屬及以剎利婆羅門等一切大眾便捨王位授與太子灌頂訖已與萬人俱往詣佛所到已禮足遶無數帀并其眷屬悉皆退坐爾時如來觀察彼王及諸大眾白毫相中放大光明名一切世間心燈普照十方無量世界住於一切世主之前示現如來不可思議大神通力普令一切應受化者心得清淨爾時如來以不思議自在神力現身超出一切世間以圓滿音普為大眾說陀羅尼名一切法義離暗燈佛剎微塵數陀羅尼而為眷屬彼王聞已即時獲得大智光明其眾會中有閻浮提微塵數菩薩俱時證得此陀羅尼六十萬那由他人盡諸有漏心得解脫十千眾生遠塵離垢得法眼淨無量眾生發菩提心時佛又以不思議力廣現神變普於十方無量世界演三乘法化度眾生時彼父王作如是念我若在家不能證得如是妙法若於佛所出家學道即當成就作是念已前白佛言願得從佛出家修學佛言隨意宜自知時時財主王與十千人皆於佛所同時出家未久之間悉得成就一切法義離闇燈陀羅尼亦得如上諸三昧門又得菩薩十神通門又得菩薩無邊辯才又得菩薩無礙淨身往詣十方諸如來所聽受其法為大法師演說妙法復以神力徧十方剎隨眾生心而為現身讚佛出現說佛本行示佛本緣稱揚如來自在神力護持於佛所說教法爾時太子於十五日在正殿上婇女圍遶七寶自至一者輪寶名無礙行二者象寶名金剛身三者馬寶名迅疾風四者珠寶名日光藏五者女寶名具妙德六藏臣寶名為大財七主兵寶名離垢眼七寶具足為轉輪王王閻浮提正法治世人民快樂王有千子端正勇健能伏怨敵其閻浮提中有八十王城一一城中有五百僧坊一一僧坊立佛支提皆悉高廣以眾妙寶而為校飾一一王城皆請如來以不思議眾妙供具而為供養佛入城時現大神力令無量眾生種諸善根無量眾生心得清淨見佛歡喜發菩提意起大悲心利益眾生勤修佛法入真實義住於法性了法平等獲三世智等觀三世知一切佛出興次第說種種法攝取眾生發菩薩願入菩薩道知如來法成就法海能普現身徧一切剎知眾生根及其性欲令其發起一切智願佛子於汝意云何彼時太子得輪王位供養佛者豈異人乎今釋迦牟尼佛是也財主王者寶華佛是其寶華佛現在東方過世界海微塵數佛剎有世界海名現法界虗空影像雲中有世界種名普現三世影摩尼王彼世界種中有世界名圓滿光中有道場名現一切世主身寶華如來於此成阿耨多羅三藐三菩提不可說佛剎微塵數諸菩薩眾前後圍遶而為說法寶華如來往昔修行菩薩道時淨此世界海其世界海中去來今佛出興世者皆是寶華如來為菩薩時教化令發阿耨多羅三藐三菩提心彼時女母善現者今我母善目是其王眷屬今如來所眾會是也皆具修行普賢諸行成滿大願雖恒在此眾會道場而能普現一切世間住諸菩薩平等三昧常得現見一切諸佛一切如來以等虗空妙音聲雲演正法輪悉能聽受於一切法悉得自在名稱普聞諸佛國土普詣一切道場之所普現一切眾生之前隨其所應教化調伏盡未來劫修菩薩道恒無間斷成滿普賢廣大誓願佛子其妙德女與威德主轉輪聖王以四事供養勝日身如來者我身是也彼佛滅後其世界中六十億百千那由他佛出興於世我皆與王承事供養其第一佛名清淨身次名一切智月光明身次名閻浮檀金光明王次名諸相莊嚴身次名妙月光次名智觀幢次名大智光次名金剛那羅延精進次名智力無能勝次名普安庠智次名離垢勝智雲次名師子智光明次名光明髻次名功德光明幢次名智日幢次名寶蓮華開敷身次名福德嚴淨光次名智燄雲次名普照月次名莊嚴蓋妙音聲次名師子勇猛智光明次名法界月次名現虗空影像開悟眾生心次名恒齅寂滅香次名普震寂靜音次名甘露山次名法海音次名堅固網次名佛影髻次名月光毫次名辯才口次名覺華智次名寶燄山次名功德星次名寶月幢次名三昧身次名寶光王次名普智行次名燄海燈次名離垢法音王次名無比德名稱幢次名脩臂次名本願清淨月次名照義燈次名深遠音次名毗盧遮那勝藏王次名諸乘幢次名法海妙蓮華佛子彼劫中有如是等六十億百千那由他佛出興於世我皆親近承事供養其最後佛名廣大解於彼佛所得淨智眼爾時彼佛入城教化我為王妃與王禮覲以眾妙物而為供養於其佛所聞說出生一切如來燈法門即時獲得觀察一切菩薩三昧海境界解脫佛子我得此解脫已與菩薩於佛剎微塵數劫勤加修習於佛剎微塵數劫中承事供養無量諸佛或於一劫承事一佛或二或三或不可說或值佛剎微塵數佛悉皆親近承事供養而未能知菩薩之身形量色貌及其身業心行智慧三昧境界佛子若有眾生得見菩薩修菩提行若疑若信菩薩皆以世出世間種種方便而攝取之以為眷屬令於阿耨多羅三藐三菩提得不退轉佛子我見彼佛得此解脫已與菩薩於百佛剎微塵數劫而共修習於其劫中所有諸佛出興於世我皆親近承事供養聽所說法讀誦受持於彼一切諸如來所得此解脫種種法門知種種三世入種種剎海見種種佛成正覺入種種佛眾會發菩薩種種大願修菩薩種種妙行得菩薩種種解脫然未能知菩薩所得普賢解脫門何以故菩薩普賢解脫門如太虗空如眾生名如三世海如十方海如法界海無量無邊佛子菩薩普賢解脫門與如來境界等佛子我於佛剎微塵數劫觀菩薩身無有厭足如多欲人男女集會遞相愛染起於無量妄想思覺我亦如是觀菩薩身一一毛孔念念見無量無邊廣大世界種種安住種種莊嚴種種形狀有種種山種種地種種雲種種名種種佛興種種道場種種眾會演種種脩多羅說種種灌頂種種諸乘種種方便種種清淨又於菩薩一一毛孔念念常見無邊佛海坐種種道場現種種神變轉種種法輪說種種脩多羅恒不斷絕又於菩薩一一毛孔見無邊眾生海種種住處邊種形貌種種作業種種諸根又於菩薩一一毛孔見三世諸菩薩無邊行門所謂無邊廣大願無邊差別地無邊波羅蜜無邊往昔事無邊大慈門無邊大悲雲無邊大喜心無邊攝取眾生方便佛子我於佛剎微塵數劫念念如是觀於菩薩一一毛孔已所至處而不重至已所見處而不重見求其邊際竟不可得乃至見彼悉達太子住於宮中婇女圍遶我以解脫力觀於菩薩一一毛孔悉見三世法界中事佛子我唯得此觀察菩薩三昧海解脫如諸菩薩摩訶薩究竟無量諸方便海為一切眾生現隨類身為一切眾生說隨樂行於一一毛孔現無邊色相海知諸法性無性為性知眾生性同虗空相無有分別知佛神力同於如如徧一切處示現無邊解脫境界於一念中能自在入廣大法界遊戲一切諸地法門而我云何能知能說彼功德行善男子此世界中有佛母摩耶汝詣彼問菩薩云何修菩薩行於諸世間無所染著供養諸佛恒無休息作菩薩業永不退轉離一切障礙入菩薩解脫不由於他住一切菩薩道詣一切如來所攝一切眾生界盡未來劫修菩薩行發大乘願增長一切眾生善根常無休息爾時釋迦瞿波女欲重明此解脫義承佛神力即說頌言。
　　若有見菩薩　　修行種種行　　起善不善心　　菩薩皆攝取　　乃往久遠世　　過百剎塵劫　　有劫名清淨　　世界名光明　　此劫佛興世　　六十千萬億　　最後天人主　　號曰法幢燈　　彼佛涅槃後　　有王名智山　　統領閻浮提　　一切無怨敵　　王有五百子　　端正能勇健　　其身悉清淨　　見者皆歡喜　　彼王及王子　　信心供養佛　　護持其法藏　　亦樂勤修法　　太子名善光　　離垢多方便　　諸相皆圓滿　　見者無厭足　　五百億人俱　　出家行學道　　勇猛堅精進　　護持其佛法　　王都名智樹　　千億城圍遶　　有林名靜德　　眾寶所莊嚴　　善光住彼林　　廣宣佛正法　　辯才智慧力　　令眾悉清淨　　有時因乞食　　入彼王都城　　行止極安庠　　正知心不亂　　城中有居士　　號曰善名稱　　我時為彼女　　名為淨日光　　時我於城中　　遇見善光明　　諸相極端嚴　　其心生染著　　次乞至我門　　我心增愛染　　即解身纓絡　　并珠置鉢中　　雖以愛染心　　供養彼佛子　　二百五十劫　　不墮三惡趣　　或生天王家　　或作人王女　　恒見善光明　　妙相莊嚴身　　此後所經劫　　二百有五十　　生於善現家　　名為具妙德　　時我見太子　　而生尊重心　　願得備瞻示　　幸蒙哀納受　　我時與太子　　詣佛勝日身　　恭敬供養畢　　即發菩提意　　於彼一劫中　　六十億如來　　最後佛世尊　　名為廣大解　　於彼得淨眼　　了知諸法相　　普見受生處　　永除顛倒心　　我得觀菩薩　　三昧境解脫　　一念入十方　　不思議剎海　　我見諸世界　　淨穢種種別　　於淨不貪樂　　於穢不增惡　　普見諸世界　　如來坐道場　　皆於一念中　　悉放無量光　　一念能普入　　不可說眾會　　亦知彼一切　　所得三昧門　　一念能悉知　　彼諸廣大行　　無量地方便　　及以諸願海　　我觀菩薩身　　無邊劫修行　　一一毛孔量　　求之不可得　　一一毛孔剎　　無數不可說　　地水火風輪　　靡不在其中　　種種諸建立　　種種諸形狀　　種種體名號　　無邊種莊嚴　　我見諸剎海　　不可說世界　　及見其中佛　　說法化眾生　　不了菩薩身　　及彼身諸業　　亦不知心智　　諸劫所行道
　　爾時善財童子頂禮其足遶無數帀辭退而去。
　　【論】第一正入當位法門中從爾時善財童子已下長科為六段一爾時善財童子已下至不久當成無上果故有十九行經明善財至法界光明講堂無憂妙德神與一萬主宮殿神來迎善財歎善財志德發心勇猛精進分二善財童子已下至頌此一段經明善財自說菩薩志願益眾生之行將升法堂諸神散華供養善財分已下有十行頌無憂德神稱歎善財童子如文具明三爾時無憂德神已下至修諸善行恒不止息有二十五行經明善財至瞿波所申請所求分四時瞿波告善財言已下至頌此一段明瞿波女為善財說菩薩行因陀羅網普光明智及十種事善知識之行并二十四行頌重頌前法分五時釋迦瞿波說此頌已下至一切如來解脫光明皆了知故有五十六行經明瞿波答善財所問法門境界分六爾時善財童子白瞿波言已下至卷末總明答善財所問得法久如分隨文釋義言漸次遊行明升進前位至菩薩集會普現法界光明講堂者明十地世間出世間二智清淨平等徧周智悲純淨是一切灌頂菩薩同會此堂二智同真名普現法界智光破闇名為光明以一正智普含多法名為講堂其中有神號無憂德與一萬主宮殿神來迎善財者名大慈大悲覆護一切法界中一切眾生心為宮殿神一萬者名萬行也來迎者善財於此地出世智悲二行相及與位合故明升進智悲會此位也即以瞿波女為智悲圓滿之主故以王種中生者王表智女表悲一萬主宮殿神是明主伴萬行圓滿義已下歎善財志德如文自明善財升法堂者入位也入普現法界光明講堂者會如來理智大悲大體徧周故周徧推求者入位觀智體會初入位升進釋氏女者姓也在講堂內坐寶蓮華師子座者無染行也八萬四千婇女者八萬四千煩惱皆以慈悲同行皆從王種中生明悲者智王所生已下四攝同行皆不離智境故已下談其瞿波及婇女志德如文具明次善財至瞿波申請所求瞿波為說所求之法如文具明次下善財所入法門境界中云不善根所攝善根者如行麤理細又如世有行非復能行一分善事又如外道行是邪行見亦是邪總不善復是求善是善根所攝不善根如人天外道世間善根所攝不能斷除三界苦業是不善根又二乘及淨土菩薩伏三界業不令現行是善根所攝未能達悟如來智悲是不善根是善根所攝不善根故又如瞿波女於往昔因中為居士女以愛染心布施寶纓絡是不善根所攝因此二百五十劫不入三惡道生人天中王種中生乃至十地位是不善根所攝善根餘如文自具如因依外道及邪見之徒無正知見妄謂正道因而發心究竟不能解脫因起邪見入於苦趣是善根所攝不善根如世界種者如華藏世界已釋世界種所攝者一大世界四周十佛剎微塵眷屬國土四周圍遶是安立世界輪者如最下風輪持水水持金剛金剛持大地以火大相資也轉者次第也次第相成故世界場者或以所行法門為世界道場亦以場者平坦能治高下為場世界轉者西方大數也自餘如文如善財問得法久近中約立十門一舉久遠劫數云過佛剎微塵數劫二舉有劫名勝行三舉世界名無畏四舉世界中有四天下名安隱五舉四天下中閻浮提六舉閻浮提中有城名高勝七舉於八十城中此城最為上首八舉王名名為財主九舉王有六萬婇女十舉大臣王子具有五百已上十段明往發心時總因已下明太子名威德主已下明太子出遊瞿波婚禮及見佛所有因緣於此段中約立十門一太子出行遊觀二善現母女見太子心生愛染三女母自念卑賤非其匹偶四童女寐夢見勝日光佛覺已有天復告其女云勝日光佛出興於世五童女自申美德自進請納為夫人願垂所納受六太子問女誰為守護先屬何人七女母說頌以申女德及所生因蓮華中化生與太子同日生八太子入香牙園問女及母我行菩薩行汝不障礙不九女白太子言敬奉來教十太子納女為夫人以五百摩尼寶散其身上已上十門明太子納妻童女受位已下女母善現歎女智德於此已下復分十門一女母歎女之德二太子與妙德及十千婇女往香牙園法雲光道場見佛三太子及女見佛供養四佛為說普眼燈門經五太子及女聞法於一切法中得三昧海六妙德女得三昧名難勝海藏永不退轉大菩提心七太子辭佛還宮啟白父母如來出世八王聞歡喜集諸小王羣臣眷屬受太子灌頂職與諸眷屬俱詣佛所九王見佛禮敬遶畢退坐一面如來放光以神通力示化其王三乘法化十其王及眷屬皆獲利益出家學道不久得離闇燈陀羅尼門已上十門財主王得道已下明太子為王十五日七寶來至於此段中復立十門一太子登紹王位七寶自在二八十王城安置僧坊三請佛入城四佛入城已以大神力眾生歡喜眾生獲益五太子輪王者今毗盧遮那如來是六財主王者寶華佛是今現在東方世界中具如經說七其女母者我母善目是八為輪王夫人妙德者我身是者即瞿波女是九自此已去明供養佛數都舉六十億百千那由他十通本勝日身如來至末佛號廣大解有五十佛已上十門明都結本緣因果從最後佛號廣大解已下復立十門一明於此佛所所得法門二明得法門名觀察一切菩薩三昧已經佛剎微塵數劫勤加修習三明率化勸修此門四雖多劫勤修自念猶未能盡知菩薩之行五推德升進六正歎後善友之德七示其善友所居世界之處八舉善友之名曰佛母摩耶九瞿波說頌重頌前法十更舉往古初時遠因為居士女時所緣之行已上五十門總明答善財所問發心久如因緣之行夫菩薩之意深廣難知或說事而意在理中或說理而無虧事行今且舉其事行略辯表法之門教廣文長約陳少分云爾經云善男子我於往古世過佛剎微塵數劫者都明時之無體可數故劫名勝行者表十地大慈悲門入觀察一切菩薩三昧是劫名勝行也世界名無畏者入此勝行門無有諸生死五種可畏故彼世界中有四天下名為安隱者是此菩薩行以四攝法安隱眾生故四天下閻浮提中有一城名高勝樹者表十地行樹高勝前諸位故覆育廣博故八十王城中最為上首者表諸位進修八正道為體至此十地八正之行勝前行故財主王已下婇女王子大臣總明五位六位中智慧慈悲法悅萬行也王表智婇女表慈悲法悅王子及臣表行能破惑度眾生故五配五位六配六位通十信總在十地因果通收無前後二際故餘倣此知之已下菩薩眾龍天八部地風水火等一切諸神配六道中祐眾生之行徧故勝日身如來是表根本智次六十億百千那由他佛出興於世者於根本智起差別智通收十信以從根本普光明智發心六位行終不離此也普光明殿中說十信是也從最初勝日身佛至末後廣大解佛於中供養五十箇佛者表五位加行因果也至末後廣大解佛是普賢差別智滿以此十地通收五位及六位因果總在其中本末相即三世一念入因陀羅網門觀察菩薩三昧者明觀察菩薩行無盡圓周故不可窮也餘義如文自具此是法雲地善友以智波羅蜜為主餘九為伴治於智境之中具大慈行不自在障入普賢行門方滿已下明十一地位第二推德升進中約立四門一推德升進二示善友所在云在此世界中三舉善友名摩耶四禮敬辭去云住此世界中者是佛智境界也以善財詣摩耶夫人所獲得觀佛境界智以此世界者是佛智境界也名摩耶者此云天后亦曰夫人是國大夫人此是十一地常處世間無功大慈悲為體出生普賢行門意分八門一且如五位中十住位中從第七住休捨優婆夷主從慈悲修智門(至第八住中一分無功智現前)二至第十住中師子幢王女慈行主智悲圓融具足門三十行中第七行無厭足王是十行中主慈悲方便利生門四第八行大光明王以主無功之行行悲門五十迴向中第七第八迴向觀世音菩薩及正趣菩薩同會而見主悲智圓融無二門六十地中第七地開敷樹華夜神主以大悲發行徧周現果門七第十地中瞿波女主大悲智圓滿普含法界門八此第十一地初即以摩耶夫人為大慈悲之首即以無功用慈悲圓滿以明慈悲起智幻生成佛及以教化一切眾生諸行門以此位法門名菩薩大願智幻解脫門明此十一地中大悲為首以本願力慈悲心起智幻生示現成佛利眾生事及以一切諸行之門徧法界虗空界故已上八門和會五位修德慈悲次第進修方便差別同異又於此十一地中長科十門略知此地行相次第一摩耶夫人明從悲起智幻生諸行成佛利生門二三十三天王名正念女名天主光明智悲自在正念十方諸法無失現前門三童子師明徧滿十方主世法師範門四童子善知眾藝明徧周十方字智門五賢勝優婆夷明主世間一切正邪吉凶諸方伎術師筮博說一切總達利生門六堅固長者明處世無著念清淨解脫門七妙月長者明處世淨智光明門八無勝軍明於無相法中得無盡相門九最寂靜婆羅門明誠願語門十德生童子有德童女明智悲圓滿處世幻住門此如出現品中文殊普賢二位齊也表法身智慈悲齊滿也已上十門是十一地行也已下至慈氏如來明一生佛果滿也一生者無生中生也非三世前後生故。

　　大方廣佛新華嚴經合論卷第一百十三


　　音切


繒
　　(疾陵切)。

纊
　　(苦浪切)。

馨
　　(許經切)。

豪
　　(乎刀切)。

筮
　　(逝音)。

遞
　　(特計切)。
　　大方廣佛新華嚴經合論卷第一百十四

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十七

　　【論】第五十一地法門十知識第一此世界中摩耶夫人主從悲起智幻生成佛門。
　　【經】爾時善財童子一心欲詣摩耶夫人所即時獲得觀佛境界智作如是念是善知識遠離世間住無所住超過六處離一切著知無礙道具淨法身以如幻業而現化身以如幻智而觀世間以如幻願而持佛身隨意生身無生滅身無來去身非虗實身不變壞身無起盡身所有諸相皆一相身離二邊身無依處身無窮盡身離諸分別如影現身知如夢身了如像身如淨日身普於十方而化現身住於三世無變異身非身心身猶如虗空所行無礙超諸世眼唯是普賢淨目所見如是之人我今云何而得親近承事供養與其同住觀其狀貌聽其音聲思其語言受其教誨作是念已有主城神名曰寶眼眷屬圍遶於虗空中而現其身種種妙物以為嚴飾手持無量眾色寶華以散善財作如是言善男子應守護心城謂不貪一切生死境界應莊嚴心城謂專意趣求如來十力應淨治心城謂畢竟斷除慳疾諂誑應清涼心城謂思惟一切諸法實性應增長心城謂成辦一切助道之法應嚴飾心城謂造立諸禪解脫宮殿應照曜心城謂普入一切諸佛道場聽受般若波羅蜜法應增益心城謂普攝一切佛方便道應堅固心城謂恒勤修習普賢行願應防護心城謂常專禦扞惡友魔軍應廓徹心城謂開引一切佛智光明應善補心城謂聽受一切佛所說法應扶助心城謂深信一切佛功德海應廣大心城謂大慈普及一切世間應善覆心城謂集眾善法以覆其上應寬廣心城謂大悲哀愍一切眾生應開心城門謂悉捨所有隨應給施應密護心城謂防諸惡欲不令得入應嚴肅心城謂逐諸惡法不令其住應決定心城謂集一切智助道之法恒無退轉應安立心城謂正念三世一切如來所有境界應瑩徹心城謂明達一切佛正法輪脩多羅中所有法門種種緣起應部分心城謂普曉示一切眾生皆令得見薩婆若道應住持心城謂發一切三世如來諸大願海應富實心城謂集一切周徧法界大福德聚應令心城明了謂普知眾生根欲等法應令心城自在謂普攝一切十方法界應令心城清淨謂正念一切諸佛如來應知心城自性謂知一切法皆無有性應知心城如幻謂以一切智了諸法性佛子菩薩摩訶薩若能如是淨修心城則能積集一切善法何以故蠲除一切諸障難故所謂見佛障聞法障供養如來障攝諸眾生障淨佛國土障善男子菩薩摩訶薩以離如是諸障難故若發希求善知識心不用功力則便得見乃至究竟必當成佛爾時有身眾神名蓮華法德及妙華光明無量諸神前後圍遶從道場出住虗空中於善財前以妙音聲種種稱歎摩耶夫人從其耳璫放無量色相光明網普照無邊諸佛世界令善財見十方國土一切諸佛其光明網右遶世間經一帀已然後還來入善財頂乃至徧入身諸毛孔善財即得淨光明眼永離一切愚癡闇故得離翳眼能了一切眾生性故得離垢眼能觀一切法性門故得淨慧眼能觀一切佛國性故得毗盧遮那眼見佛法身故得普光明眼見佛平等不思議身故得無礙光明眼觀察一切剎海成壞故得普照眼見十方佛起大方便轉正法輪故得普境界眼見無量佛以自在力調伏眾生故得普見眼覩一切剎諸佛出興故時有守護菩薩法堂羅剎鬼王名曰善眼與其眷屬萬羅剎俱於虗空中以眾妙華散善財上作如是言善男子菩薩成就十法則得親近諸善知識何等為十所謂其心清淨離諸諂誑大悲平等普攝眾生知諸眾生無有真實趣一切智心不退轉以信解力普入一切諸佛道場得淨慧眼了諸法性大慈平等普覆眾生以智光明廓諸妄境以甘露雨滌生死熱以廣大眼徹鑒諸法心常隨順諸善知識是為十復次佛子菩薩成就十種三昧門則常現見諸善知識何等為十所謂法空清淨輪三昧觀察十方海三昧於一切境界不捨離不缺減三昧普見一切佛出興三昧集一切功德藏三昧心恒不捨善知識三昧常見一切善知識生諸佛功德三昧常不離一切善知識三昧常供養一切善知識三昧常於一切善知識所無過失三昧佛子菩薩成就此十三昧門常得親近諸善知識又得善知識轉一切佛法輪三昧得此三昧已悉知諸佛體性平等處處值遇諸善知識說是語時善財童子仰視空中而答之言善哉善哉汝為哀愍攝受我故方便教我見善知識願為我說云何往詣善知識所於何方處城邑聚落求善知識羅剎答言善男子汝應普禮十方求善知識正念思惟一切境界求善知識勇猛自在徧遊十方求善知識觀身觀心如夢如影求善知識爾時善財受行其教即時覩見大寶蓮華從地涌出金剛為莖妙寶為藏摩尼為葉光明寶王以為其臺眾寶色香以為其鬚無數寶網彌覆其上於其臺上有一樓觀名普納十方法界藏奇妙嚴飾金剛為地千柱行列一切皆以摩尼寶成閻浮檀金以為其壁眾寶纓絡四面垂下階陛欄楯周帀莊嚴其樓觀中有如意寶蓮華之座種種眾寶以為嚴飾妙寶欄楯寶衣間列寶帳寶網以覆其上眾寶繒旛周帀垂下微風徐動光流響發寶華幢中雨眾妙華寶鈴鐸中出美音聲寶戶牖間垂諸纓絡摩尼身中流出香水寶象口中出蓮華網寶師子口吐妙香雲梵形寶輪出隨樂音金剛寶鈴出諸菩薩大願之音寶月幢中出佛化形淨藏寶王現三世佛受生次第日藏摩尼放大光明徧照十方一切佛剎摩尼寶王放一切佛圓滿光明毗盧遮那摩尼寶王興供養雲供養一切諸佛如來如意珠王念念示現普賢神變充滿法界須彌寶王出天宮殿天諸婇女種種妙音歌讚如來不可思議微妙功德爾時善財見如是座復有無量眾座圍遶摩耶夫人在彼座上於一切眾生前現淨色身所謂超三界色身已出一切諸有趣故隨心樂色身於一切世間無所著故普周徧色身等於一切眾生數故無等比色身令一切眾生滅倒見故無量種色身隨眾生心種種現故無邊相色身普現種種諸形相故普對現色身以大自在而示現故化一切色身隨其所應而現前故恒示現色身盡眾生界而無盡故無去色身於一切趣無所滅故無來色身於諸世間無所出故不生色身無生起故不滅色身離語言故非實色身得如實故非虗色身隨世現故無動色身生滅永離故不壞色身法性不壞故無相色身言語道斷故一相色身無相為相故如像色身隨心應現故如幻色身幻智所生故如燄色身但想所持故如影色身隨願現生故如夢色身隨心而現故法界色身性淨如空故大悲色身常護眾生故無礙色身念念周徧法界故無邊色身普淨一切眾生故無量色身超出一切語言故無住色身願度一切世間故無處色身恒化眾生不斷故無生色身幻願所成故無勝色身超諸世間故如實色身定心所現故不生色身隨眾生業而出現故如意珠色身普滿一切眾生願故無分別色身但隨眾生分別起故離分別色身一切眾生不能知故無盡色身盡諸眾生生死際故清淨色身同於如來無分別故如是身者非色所有色相如影像故非受世間苦受究竟滅故非想但隨眾生想所現故非行依如幻業而成就故離識菩薩願智空無性故一切眾生語言斷故已得成就寂滅身故爾時善財童子又見摩耶夫人隨諸眾生心之所樂現超過一切世間色身所謂或現超過他化自在天女身乃至超過四大天王天女身或現超過龍女身乃至超過人女身現如是等無量色身饒益眾生集一切智助道之法行於平等檀波羅蜜大悲普覆一切世間出生如來無量功德修習增長一切智心觀察思惟諸法實性獲深忍海具眾定門住於平等三昧境界得如來定圓滿光明消竭眾生煩惱巨海心常正定未常動亂恒轉清淨不退法輪善能了知一切佛法恒以智慧觀法實相見諸如來心無厭足知三世佛出興次第見佛三昧常現在前了達如來出現於世無量無數諸清淨道行於諸佛虗空境界普攝眾生各隨其心教化成就入佛無量清淨法身成就大願淨諸佛剎究竟調伏一切眾生心恒徧入諸佛境界出生菩薩自在神力已得法身清淨無染而恒示現無量色身摧一切魔力成大善根力出生正法力具足諸佛力得諸菩薩自在之力速疾增長一切智力得佛智光普照一切悉知無量眾生心海根性欲解種種差別其身普徧十方剎海悉知諸剎成壞之相以廣大眼見十方海以周徧智知三世海身普承事一切佛海心恒納受一切法海修習一切如來功德出生一切菩薩智慧常樂觀察一切菩薩從初發心乃至成就所行之道常勤守護一切眾生常樂稱揚諸佛功德願為一切菩薩之母爾時善財童子見摩耶夫人現如是等閻浮提微塵數諸方便門既見是已如摩耶夫人所現身數善財亦現作爾許身於一切處摩耶之前恭敬禮拜即時證得無量無數諸三昧門分別觀察修行證入從三昧起右遶摩耶并其眷屬合掌而立白言大聖文殊師利菩薩教我發阿耨多羅三藐三菩提心求善知識親近供養我於一一善知識所皆往承事無空過者漸來至此願為我說菩薩云何學菩薩行而得成就答言佛子我已成就菩薩大願智幻解脫門是故常為諸菩薩母佛子如我於此閻浮提中迦毗羅城淨飯王家右脇而生悉達太子現不思議自在神變如是乃至盡此世界海所有一切毗盧遮那如來皆入我身示現誕生自在神變又善男子我於淨飯王宮菩薩將欲下生之時見菩薩身一一毛孔咸放光明名一切如來受生功德輪一一毛孔皆現不可說不可說佛剎微塵數菩薩受生莊嚴彼諸光明皆悉普照一切世界照世界已來入我頂乃至一切諸毛孔中又彼光中普現一切菩薩名號受生神變宮殿眷屬五欲自娛又見出家往詣道場成等正覺坐師子座菩薩圍遶諸王供養為諸大眾轉正法輪又見如來往昔修行菩薩道時於諸佛所恭敬供養發菩提心淨佛國土念念示現無量化身充徧十方一切世界乃至最後入般涅槃如是等事靡不皆見又善男子彼妙光明入我身時我身形量雖不踰本然其實已超諸世間所以者何我身爾時量同虗空悉能容受十方菩薩受生莊嚴諸宮殿故爾時菩薩從兜率天將降神時有十方佛剎微塵數諸菩薩皆與菩薩同願同行同善根同莊嚴同解脫同智慧諸地諸力法身色身乃至普賢神通行願悉皆同等如是菩薩前後圍遶又有八萬諸龍王等一切世主乘其宮殿俱來供養菩薩爾時以神通力與諸菩薩普現一切兜率天宮一一宮中悉現十方一切世界閻浮提內受生影像方便教化無量眾生令諸菩薩離諸懈怠無所執著又以神力放大光明普照世間破諸黑暗滅諸苦惱令諸眾生皆識宿世所有業行永出惡道又為救護一切眾生普現其前作諸神變現如是等諸奇特事與眷屬俱來入我身彼諸菩薩於我腹中遊行自在或以三千大千世界而為一步或以不可說不可說佛剎微塵數世界而為一步又念念中十方不可說不可說一切世界諸如來所菩薩眾會及四天王天三十三天乃至色界諸梵天王欲見菩薩處胎神變恭敬供養聽受正法皆入我身雖我腹中悉能容受如是眾會而身不廣大亦不迫窄其諸菩薩各見自處眾會道場清淨嚴飾善男子如此四天下閻浮提中菩薩受生我為其母三千大千世界百億四天下閻浮提中悉亦如是然我此身本來無二非一處住非多處住何以故以修菩薩大願智幻莊嚴解脫門故善男子如今世尊我為其母往昔所有無量諸佛悉亦如是而為其母善男子我昔曾作蓮華池神時有菩薩於蓮華藏忽然化生我即捧持瞻侍養育一切世間皆共號我為菩薩母又我昔為菩提場神時有菩薩於我懷中忽然化生世亦號我為菩薩母善男子有無量最後身菩薩於此世界種種方便示現受生我皆為母善男子如此世界賢劫之中過去世時拘留孫佛拘那含牟尼佛迦葉佛及今世尊釋迦牟尼佛現受生時我為其母未來世中彌勒菩薩從兜率天將降神時放大光明普照法界示現一切諸菩薩眾受生神變乃於人間生大族家調伏眾生我於彼時亦為其母如是次第有師子佛法幢佛善眼佛淨華佛華德佛提舍佛弗沙佛善意佛金剛佛離垢佛月光佛持炬佛名稱佛金剛楯佛清淨義佛紺身佛到彼岸佛寶燄山佛持炬佛蓮華德佛名稱佛無量功德佛最勝燈佛莊嚴身佛善威儀佛慈德佛無住佛大威光佛無邊音佛勝怨敵佛離疑惑佛清淨佛大光佛淨心佛雲德佛莊嚴頂髻佛樹王佛寶璫佛海慧佛妙寶佛華冠佛滿願佛大自在佛妙德王佛最尊勝佛旃檀雲佛紺眼佛勝慧佛觀察慧佛熾盛王佛堅固慧佛自在名佛師子王佛自在佛最勝頂佛金剛智山佛妙德藏佛寶網嚴身佛善慧佛自在天佛大天王佛無依德佛善施佛燄慧佛水天佛得上味佛出生無上功德佛仙人侍衛佛隨世語言佛功德自在幢佛光幢佛觀身佛妙身佛香燄佛金剛寶嚴佛喜眼佛離欲佛高大身佛財天佛無上天佛順寂滅佛智覺佛滅貪佛大燄王佛寂諸有佛毗舍佉天佛金剛山佛智燄德佛安隱佛師子出現佛圓滿清淨佛清淨賢佛第一義佛百光明佛最增上佛深自在佛大地王佛莊嚴王佛解脫佛妙音佛殊勝佛自在佛無上醫王佛功德月佛無礙光佛功德聚佛月現佛日天佛出諸有佛勇猛名稱佛光明門佛娑羅王佛最勝佛藥王佛寶勝佛金剛慧佛無能勝佛無能暎蔽佛眾會王佛大名稱佛敏持佛無量光佛大願光佛法自在不虗佛不退地佛淨天佛善天佛堅固苦行佛一切善友佛解脫音佛遊戲王佛滅邪曲佛薝蔔淨光佛具眾德佛最勝月佛執明炬佛殊妙身佛不可說佛最清淨佛友安眾生佛無量光佛無畏音佛水天德佛不動慧光佛華勝佛月燄佛不退慧佛離愛佛無著慧佛集功德蘊佛滅惡趣佛普散華佛師子吼佛第一義佛無礙見佛破他軍佛不著相佛離分別海佛端嚴海佛須彌山佛無著智佛無邊座佛清淨住佛隨師行佛最上施佛常月佛饒益王佛不動聚佛普攝受佛饒益慧佛持壽佛無滅佛具足名稱佛大威力佛種種色相佛無相慧佛不動天佛妙德難思佛滿月佛解脫月佛無上王佛希有身佛梵供養佛不瞬佛順先古佛最上業佛順法智佛無勝天佛不思議功德光佛隨法行佛無量賢佛普隨順自在佛最尊天佛如是乃至樓至如來在賢劫中於此三千大千世界當成佛者悉為其母如於此三千大千世界如是於此世界海十方無量諸世界一切劫中諸有修行普賢行願為化一切諸眾生者我自見身悉為其母爾時善財童子白摩耶夫人言大聖得此解脫經今幾時答言善男子乃往古世過不可思議非最後身菩薩神通道眼所知劫數爾時有劫名淨光世界名須彌德雖有諸山五趣雜居然其國土眾寶所成清淨莊嚴無諸穢惡有千億四天下有一四天下名師子幢於中有八十億王城有一王城名自在幢有轉輪王名大威德彼王城北有一道場名滿月光明其道場神名曰慈德時有菩薩名離垢幢坐於道場將成正覺有一惡魔名金色光與其眷屬無量眾俱至菩薩所彼大威德轉輪聖王已得菩薩神通自在化作兵眾其數倍多圍遶道場諸魔惶怖悉自奔散故彼菩薩得成阿耨多羅三藐三菩提時道場神見是事已歡喜無量便於彼王而生子想頂禮佛足作是願言此轉輪王在在生處乃在成佛願我常得與其為母作是願已於此道場復曾供養十那由他佛善男子於汝意云何彼道場神豈異人乎我身是也轉輪王者今世尊毗盧遮那是我從於彼發願已來此佛世尊於十方剎一切諸趣處處受生種諸善根修菩薩行教化成就一切眾生乃至示現住最後身念念普於一切世界示現菩薩受生神變常為我子我常為母善男子過去現在十方世界無量諸佛將成佛時皆於臍中放大光明來照我身及我所住宮殿屋宅彼最後生我悉為母善男子我唯知此菩薩大願智幻解脫門如諸菩薩摩訶薩其大悲藏教化眾生常無厭足以自在力一一毛孔示現無量諸佛神變我今云何能知能說彼功德行善男子於此世界三十三天有王名正念其王有女名天主光汝詣彼問菩薩云何學菩薩行修菩薩道時善財童子敬受其教頭面作禮遶無數帀戀慕瞻仰却行而退。
　　【論】第一正入當位法門中從爾時善財童子已下長科為十一段一爾時善財童子已下至得觀佛境界智有一行半經明善財升進入十一地門分二作如是念已下至作是念已有十一行半經明善財歎摩耶夫人身之體相自在分三有主城神名曰寶眼已下至乃至必當成佛有三十六行經明主城神為善財說主治心城法門分四爾時有身眾神已下至覩一切剎佛出興故有十四行半經明身眾神歎摩耶夫人身摩耶夫人於耳璫放光入善財身分五時有守護菩薩堂羅剎鬼王名曰善眼已下至是為十明羅剎王為善財說十種親近善知識法分六佛子已下至說是語時有十一行經明羅剎王為善財說十三昧法令善財得常親近善知識分七善財童子仰視空中已下至如來不可思議微妙功德有二十七行經明善財見羅剎王為說禮敬十方求善知識法復為說觀身心如夢如幻法得見摩耶夫人蓮華及座樓閣莊嚴分已上三眾神是入此十一地前方便方便有三一善守護心城二善知音聲性徧十方三羅剎王名守護法堂者以十三昧門及知身心如夢幻觀是守護法界堂義羅剎王者此云可畏王名自在以三昧觀察守護身心法堂令妄邪惡鬼破散故摩耶耳璫放光入善財身者明入教光三昧耳主教音以此三法以為十一地前方便方得正入十一地門八爾時善財見如是座已下至已得成就寂滅身故有三十一行半經明善財見摩耶夫人如幻色身徧周十方一切眾生前分九爾時善財童子見摩耶夫人已下至云何學菩薩行而得成就有三十七行半經明摩耶現超過一切諸色相身徧周剎海善財亦現等爾許身在前合掌敬禮申請所求及得證入諸三昧門分十答言佛子我已成就菩薩大願智幻解脫已下至有修行普賢行願化一切眾生者我自現身悉為其母有一百七行經總明摩耶答善財所問法門分十一爾時善財童子白摩耶夫人證此解脫經今幾時已下至我唯知此菩薩大願智幻生解脫門有二十七行半經明答善財所問得此解脫久如分隨文釋義者摩耶夫人總相中以三法而成別相中以等佛數眾生數行門而得其名三法者一以等一切諸佛眾生平等無相自體清淨法身妙理為體二以等一切諸佛眾生平等理中普光明無作無依之智為體三以等一切諸佛眾生無作理智之中無作性長養一切眾生饒益大慈大悲與一切眾生本同一體自他性亡恒為利益不求恩報此乃天真本然眾生共有依此三法行之即是雖然眾生共有而眾生迷之者須具方便行門起發顯明方得云何方便其方便有十大願門如願修學一願初發心時起等一切眾生數慈悲大願皆當救度一切眾生令出三界苦中皆令成佛二願承事恭敬供養十方一切諸佛無空過者三願於諸世界中所生之處有德藝過己之人奉事修學雖學諸藝智出人天不生憍慢恒以大慈大悲為首四願恒以四念處觀隨病治之立四正勤成就根力五願恒以七覺分不離心首長諸正慧照十二緣生成大智海六願恒以八正道行無始無終常現在前七願自己八正道現前常住世間利益人天一切六道眾生自己不樂別求餘方淨土明見一切法界之門深知染淨本從妄起依真本無八願於菩薩五位行門明知法則所有十住十行十迴向十地十一地中方便及諸三昧利人天法一念徧周善知其趣次第修行九願常念本願風輪以持本智鼓揚無邊諸波羅蜜行等十方界對現色身應根接引一切眾生十願常以大慈悲身起一切智如理徧周法界大智普照不遺一物平等普資此是摩耶夫人身所成之行若修行者應如是修無有一佛不從大願海大悲智生是故經云但行普賢行願所願皆從我生表此十一地智從悲起十地已前大慈大悲之行皆以本願及以從根本智生有修學長養十一地一切功終純是大慈悲為法界體以悲生智幻生等眾生數身常為利益曾無休息名為生佛非要得三十二相乃至九十七相但初發心時一分會真智悲同起雖未得通化變易自在法是一同知見真故如是修學如是悟入方名初發心時便成正覺亦名以佛知見示悟眾生欲令眾生入佛知見從此摩耶夫人表十一地初門已後九箇善知識總明從大慈悲為母體皆從母行以智幻生悲智徧周十方普現不作階級次第對治已後善知識雖亦云我唯知此法門餘不能知者以明同中具別表普賢差別智隨俗徧周非如十地已前滯障不達此之十一地但顯修行十一地行滿此普賢十一地位顯德徧周行備塵俗無求出世自天主光已去總是同世凡流不標神相異狀與世人一種但有法利人明十地已前是修悲智自己出世聖道法門十一地是自以大慈悲心行赴俗濟生之門表自出世道滿無更求解脫惟染離淨之心但以乘法性船張大慈悲帆以大智為船師順本願風吹諸波羅蜜網常遊生死海漉一切眾生有著之魚安置無依普光明之智岸常生一切幻住萬行功德法界無礙寶堂如下慈氏所居樓閣是如善財得羅剎王為說求善知識法令善財普禮十方正念思惟一切境界勇猛自在徧遊十方觀身觀心如夢如幻如影求善知識爾時善財受行其教即時覩見大寶蓮華從地涌出者明十方求善知識者明自身心內外十方以法諦求有何體性令稱法身又令觀身觀心如夢如影者令達其相達性達相如影通同無二便入智幻生門是見摩耶夫人也初見蓮華從地踊出者以自性清淨法身為地體一切萬行蓮華從此生故金剛為莖者是根本智明一切差別行差別智從法身根本智生設是有此境界莊嚴亦是此依報也終不別有報因果也妙寶藏者慈悲含育報生也摩尼為葉者行無垢報生也光明寶王以為其臺者以根本智現照用自在所報生也眾寶色香以為鬚者戒定慧解脫解脫知見香所報生也無數寶網彌覆其上者以能施教網報生也上有樓觀者差別智報生名普納十方法界藏者以大智徧周教網普覆所報生也奇妙嚴飾者妙行報嚴故金剛為地者法身報生也千柱行列者行有千萬行也一切皆以摩尼寶成者行行中無垢也以閻浮檀金以為其壁者柔和忍辱之所報生也眾寶纓絡四面垂下者四攝之行垂慈接生之所報生也已下准此例知教廣文長不可具述已下摩耶夫人所現徧法界身同一切眾生事業等身生一切諸如來身如文自明。

　　大方廣佛新華嚴經合論卷第一百十四


　　音切


禦
　　(魚據切)。

扞
　　(汗音)。

廓
　　(苦郭切)。

肅
　　(宿音)。

窄
　　(照革切)。

漉
　　(鹿音)。

璫
　　(當音)。

瞬
　　(舒閏切)。
　　大方廣佛新華嚴經合論卷第一百十五

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十八

　　【論】如善財童子問摩耶夫人得此解脫其已久如摩耶答言善男子乃往古世過不可思議非最後身菩薩神通道眼所知者唯佛能知故意明不可以時分知不可以劫數度也要須以佛智印冥同古今量盡始末見亡者能知其發心得法之久近若立始終之見者設將無盡剎微塵比之成數無由可悉設使展轉無盡無盡剎塵比之成數亦不可悉數亡計盡智現方知即無以數法算其遠近若以算法盡無盡劫算毛孔中虗空量了無得其邊際故以虗空無壽量故以此無量為得時也如文殊師利頌云一念普觀無量劫無去無來亦無住如是了知三世事超諸方便成十力此是最後身菩薩之大數也爾時劫名淨光表法身為劫體世界名須彌者得不動智為世界體雖有諸山五趣雜居然其國土眾寶所成清淨莊嚴無諸穢惡者唯其自心淨即一切境界淨萬法無垢作淨穢二見即自心見不淨也明大悲徧含五趣大智無染淨等見故名眾寶莊嚴有千億四天下者明萬行利生之位也有一四天下名師子幢者明大智徧周十方一境於中有八十億王城有城名自在幢者明八正道行十波羅蜜於中智所遊居名輪王所居號自在幢王名大威德者是智自在能治生死自不壞也彼王城北有道場名滿月光明者城北者北為坎位是師君智所居治迷之位也號道場能治執惑故名滿月光明其道場神名曰慈德者以智之化迷以慈悲為德有菩薩名離垢幢者法身起行性自無垢坐於道場將成正覺者欲成為將有一惡魔名金色光與其眷屬無量眾俱至菩薩所彼大威德轉輪王已得菩薩神通自在化作兵眾其數倍多圍遶道場諸魔惶怖悉自奔散者意明惡魔名金色光者法身智境真假一相一向離垢菩薩未明心境平等要假一切智王明觀心境理徹無二心境如幻一切境界幻智幻生即於境不迷妄想心魔總唯法界皆為佛事名為奔散道場神慈悲歡喜者法悅也道場神於彼王而生子想者明破見由智起行化俗由悲明此位智由慈悲所生故觀智如子乃至合會輪王者毗盧遮那是道場神我身是者明恐人不解其意託事像之令易解故終不可以心外別有境魔但明心無內外中間萬法自他同體一亦不一他亦不他只為法幽難顯借事表明諸有智者以譬喻得解乃至一切初發無上大菩提心皆先起大願大慈悲心教化眾生方求出要利眾生之行及至行滿此法不移其志一切諸佛皆如是先從大慈悲願行生故十方世界無量諸佛將成佛時皆於齋中放大光明來照我身及我宮殿屋宅者悲宮智殿養育為屋生死海為宅明齋處身之中一切眾生生長之際此處是含生生長之藏如樹根魁之際向上長莖榦枝條向下生根入地處陰陽之中際發生之元始又如甲子旬中以戍為天魁左生陽右生陰今齋中放光者表受生之元始如天魁之象起慈悲之始生大智之元故如人生亦爾初生少小漸長大者亦從齋輪起氣通於上下生長之性此處是受氣始生之元故從此放光也是其乾位是始終之際生長之元此齋中是也又表處智悲之中際成智之中即眉間毫相是成大悲之中即齋中是故此是十一地普賢處世利生門治十地中出世緣真利生不自在行不廣大障如十定品中諸菩薩求覓普賢三求不見者是隨大智之中行檀度為主總統法界波羅蜜海門也都言三世一切佛以慈悲為初生無慈悲利物有厭生死即是二乘及淨土菩薩後迴心始可歸真定性之流生多劫難返餘如經自具我唯知此菩薩大願智幻解脫者明推德升進有三門一示善友之處云在三十三天二有王名正念三王女名天主光汝往問菩薩行菩薩道。
　　第二三十三天正念天王女名天主光主智悲自在正念諸法無失現前門。
　　【經】爾時善財遂往天宮見彼天女禮足圍遶合掌前住白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說天女答言善男子我得菩薩解脫名無礙念清淨莊嚴善男子我以此解脫力憶念過去有最勝劫名青蓮華我於彼劫中供養恒河沙數諸佛如來彼諸如來從初出家我皆瞻奉守護供養造僧伽藍營辦什物又彼諸佛從為菩薩住母胎時誕生之時行七步時大師子吼時住童子位在宮中時向菩提樹成正覺時轉正法輪現佛神變教化調伏眾生之時如是一切諸所作事從初發心乃至法盡我皆明憶無有遺餘常現在前念持不忘又憶過去劫名善地我於彼供養十恒河沙數諸佛如來又過去劫名為妙德我於彼供養一佛世界微塵數諸佛如來又劫名無所得我於彼供養八十四億百千那由他諸佛如來又劫名善光我於彼供養閻浮提微塵數諸佛如來又劫名無量光我於彼供養二十恒河沙數諸佛如來又劫名最勝德我於彼供養一恒河沙數諸佛如來又劫名善悲我於彼供養八十恒河沙數諸佛如來又劫名勝遊我於彼供養六十恒河沙數諸佛如來又劫名妙月我於彼供養七十恒河沙數諸佛如來善男子如是憶念恒河沙劫我常不捨諸佛如來應正等覺從彼一切諸如來所聞此無礙念清淨莊嚴菩薩解脫受持修行恒不忘失如是先劫所有如來從初菩薩乃至法盡一切所作我以淨嚴解脫之力皆隨憶念明了現前持而順行曾無懈廢善男子我唯知此無礙念清淨解脫如諸菩薩摩訶薩出生死夜朗然明徹永離癡冥未嘗惛寐心無諸蓋身行輕安於諸法性清淨覺了成就十力開悟羣生而我云何能知能說彼功德行善男子迦毗羅城有童子師名曰徧友汝詣彼問菩薩云何學菩薩行修菩薩道時善財童子以聞法故歡喜踊躍不思議善根自然增廣頂禮其足遶無數帀辭退而去。
　　【論】王名正念者明智淨自在如天王正念者表淨智無念而自在任理施為不為而萬事自為明十一地淨智任運應現也在十住位中但名正念天子問其梵行未云有女至此十一地中名王又云有女明以智生悲也有女名天主光者表無作智中慈悲無染性任用利物也此位表智圓用無前後也取天表處生死中自在神化無方非即在於處所也敬申所求云我得菩薩解脫名無礙念意明無礙念者得三世無礙智一念印三世古今及未來一切眾生生死劫量及一切三世諸佛成道劫量一念徧知無不了然如今現前以無妄念智現前諸法本如是故此明無妄念之正念智也於中所有諸劫中諸佛之數於諸劫中或供養多佛或供養少佛增減不定者是一念中無念正智普皆供養三世諸佛之數此是無久近中久近之狀也總無時之大圓智境法自如是不由修生也修者但自照十二緣生達妄成智智無所修但自解迷真無可作亦無三世古今之性此是十一地中第二地善知識次十一地中第二地善知識已下總明正念中無礙智用徧周同行攝生之行身也此方如是十方一切世界例然六道等徧總從摩耶大悲海生以正念無作智為體也此是十一地中戒波羅蜜以智生悲門故女名天主光。
　　第三迦毗羅城徧友童子師主徧滿十方主世法師範門。
　　【經】從天宮下漸向彼城至徧友所禮足圍遶合掌恭敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說徧友答言善男子此有童子名善知眾藝學菩薩字智汝可問之當為汝說。
　　【論】迦毗羅城童子師此云黃色城也黃色者是中宮色故明為此童子師不離中道軌治俗典如此土孔丘之流明世間師範門如孔子頭頂下如返宇表處俗行謙之道以身表法像尼丘山似彼山頂中下非彼山因求祠而生此俗說非也姓孔者聖人無名無性以德立名為姓非以俗姓為姓約德以有寬明之德以之姓孔孔者寬也以行化蒙名之為丘丘者山岳之稱以艮為山為小男為童蒙因行所化而立名也故名丘也亦以德超過俗名之為丘亦至德尊重無傾動之質名之為丘生在兗州者艮之分也主以化小男童蒙之位兗州上值於角角為天門主眾善之門亦主以僧尼道士以乘角氣而生此非世凡流之能體故善財至此徧友不言而便令善財往眾藝所者師範之法正者不親教付之以助教不決之事問之以正師表德不孤必有鄰附贊成其化行也。
　　第四善知眾藝童子主徧周十方字智門。
　　【經】爾時善財即至其所頭頂禮敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說時彼童子告善財言善男子我得菩薩解脫名善知眾藝我恒唱持此之字母唱阿字時入般若波羅蜜門名以菩薩威力入無差別境界唱多字時入般若波羅蜜門名無邊差別門唱波字時入般若波羅蜜門名普照法界唱者字時入般若波羅蜜門名普輪斷差別唱那字時入般若波羅蜜門名得無依無上唱邏字時入般若波羅蜜門名離依止無垢唱拕(輕呼)字時入般若波羅蜜門名不退轉方便唱婆(蒲我反)時入般若波羅蜜門名金剛場唱茶(徒解反)字時入般若波羅蜜門名曰普輪唱沙(史我反)字時入般若波羅蜜門名為海藏唱縛(房可反)字時入般若波羅蜜門名為普生安住唱哆(都我反)字時入般若波羅蜜門名圓滿光唱也(以可反)字時入般若波羅蜜門名差別積聚唱瑟吒字時入般若波羅蜜門名普光明息煩惱唱迦字時入般若波羅蜜門名無差別雲唱娑(蘇我反)字時入般若波羅蜜門名降霪大雨唱麼字時入般若波羅蜜門名大流湍激眾峯齊峙唱伽(上聲輕呼)字時入般若波羅蜜門名普安立唱他(他可反)字時入般若波羅蜜門名真如平等藏唱社字時入般若波羅蜜門名入世間海清淨唱鎻字時入般若波羅蜜門名念一切佛莊嚴唱拕字時入般若波羅蜜門名觀察簡擇一切法聚唱奢(尸苛反)字時入般若波羅蜜門名隨順一切佛教輪光明唱伎字時入般若波羅蜜門名修因地智慧藏唱叉(楚我反)字時入般若波羅蜜門名息諸業海藏唱娑(蘇紇反)多(上聲呼)字時入般若波羅蜜門名蠲諸惑障開淨光明唱壞字時入般若波羅蜜門名作世間智慧門唱曷攞多(上聲)字時入般若波羅蜜門名生死境界智慧輪唱婆(蒲我反)字時入般若波羅蜜門名一切智宮殿圓滿莊嚴唱車(上聲)字時入般若波羅蜜門名修行方便藏各別圓滿唱婆(蘇紇反)麼字時入般若波羅蜜門名隨十方現見諸佛唱訶婆(訶婆竝上聲呼)字時入般若波羅蜜門名觀察一切無緣眾生方便攝受令出生無礙力唱縒(七可反)字時入般若波羅蜜門名修行趣入一切功德海唱伽(上聲)字時入般若波羅蜜門名持一切法雲堅固海藏唱吒字時入般若波羅蜜門名隨願普見十方諸佛唱挐(妳可反)字時入般若波羅蜜門名觀察字輪有無盡諸億字唱娑(蘇紇反)頗字時入般若波羅蜜門名化眾生究竟處唱娑(同前)迦字時入般若波羅蜜門名廣大藏無礙辯光明輪徧照唱也(夷舸反)娑(蘇可反)字時入般若波羅蜜門名宣說一切佛法境界唱室者字時入般若波羅蜜門名於一切眾生界法雷徧吼唱侘(恥加反)字時入般若波羅密門名以無我法開曉眾生唱陀字時入般若波羅蜜門名一切法輪差別藏善男子我唱如是字母時此四十二般若波羅密門為首入無量無數般若波羅蜜門善男子我唯知此善知眾藝菩薩解脫如諸菩薩摩訶薩能於一切世出世間善巧之法以智通達到於彼岸殊方異藝咸綜無遺文字算數蘊其深解醫方呪術善療眾病有諸眾生鬼魅所持怨憎呪詛惡星變怪死屍奔逐癲癎贏瘦種種諸疾咸能救之使得痊愈又善別知金玉珠貝珊瑚琉璃摩尼硨磲鷄薩羅等一切寶藏出生之處品類不同價直多少村營鄉邑大小都城宮殿苑園嚴泉藪澤凡是一切人眾所居菩薩咸能隨方攝護又善觀察天文地理人相吉凶鳥獸音聲雲霞氣候年穀豐儉國土安危如是世間所有技藝莫不該練盡其源本又能分別出世之法正名辯義觀察體相隨順修行智入其中無疑無礙無愚暗無頑鈍無憂惱無沈沒無不現證而我云何能知能說彼功德行善男子此摩竭提國有一聚落彼中有城名婆呾那有優婆夷號曰賢勝汝詣彼問菩薩云何學菩薩行修菩薩道時善財童子頭面敬禮知藝之足遶無數帀戀仰辭去。
　　【論】徧友云此有童子名善知眾藝學菩薩字智者明徧友是師童子是學者依教立名即如此方孔丘門人顏回之流善財致敬申請所求童子眾藝云我得菩薩解脫名善知眾藝我恒唱持此之字母唱阿字時此云無也入般若波羅蜜門名菩薩威力入無差別境明達一切法空門是菩薩威力斷一切障入無功智徧法界眾生界故唱多字時入般若波羅蜜門名無邊差別境是明一切諸有是差別智是普賢行徧知一切三界六道眾生中法則行解及所宜應化如是總有四十二般若波羅蜜門為首名為字母入無量無數般若波羅蜜門如文自明。
　　第五賢勝優婆夷主世間一切正邪吉凶諸方技術師筮博說一切總達利生門。
　　【經】向聚落城至賢勝所禮足圍遶合掌恭敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說賢勝答言善男子我得菩薩解脫名無依處道場既自開解復為人說又得無盡三昧非彼三昧法有盡無盡以能出生一切智性眼無盡故又能出生一切智性耳無盡故又能出生一切智性鼻無盡故又能出生一切智性舌無盡故又能出生一切智性身無盡故又能出生一切智性意無盡故又能出生一切智性功德波濤無盡故又能出生一切智性智慧光明無盡故又能出生一切智性速疾神通無盡故善男子我唯知此無依處道場解脫如諸菩薩摩訶薩一切無著功德行而我云何盡能知說善男子南方有城名為沃田彼有長者名堅固解脫汝可往問菩薩云何學菩薩行修菩薩道爾時善財禮賢勝足遶無數帀戀慕瞻仰辭退南行。
　　【論】賢勝優婆夷者明世醫方眾術世及出世莫不總明安物養生無法不了以居塵俗方便利生或作博說世筮玄占未達或作良醫善藥救世不安辯寶物以定真偽刊名言而釋文義奇才異智莫不普明鬼魅眾邪皆能制伏含普賢之智海等文殊之法身佛果處躬化靈萬有無方不至無剎不周無行不行無生不濟為慈悲故現作女身智無不明號為賢勝主禪波羅蜜門城名婆怛那者此云喜增益此以德立名以多饒益人多增喜事雞薩羅寶此寶如師子旋毛得無依處道場者法無依處身亦無依徧萬行故行無體故居南印度。
　　第六南方沃田城以堅固解脫長者主處世無者念清淨解脫門。
　　【經】到於彼城詣長者所禮足圍遶合掌恭敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說長者答言善男子我得菩薩解脫名無著念清淨莊嚴我自得是解脫已來於十方佛所勤求正法無有休息善男子我唯知此無著念清淨莊嚴解脫如諸菩薩摩訶薩獲無所畏大師子吼安住廣大福智之聚而我云何能知能說彼功德行善男子即此城中有一長者名為妙月其長者宅常有光明汝詣彼問菩薩云何學菩薩行修菩薩道時善財童子禮堅固足遶無數帀辭退而去。
　　【論】南方有城名為沃田者以約此善友以智德澤資也人多善增德厚以立其名故長者名堅固解脫者明求法無懈如下自言爾時善財詣彼致敬申請所求長者云我得無著清淨念莊嚴明第六般若無相智慧莊嚴諸念即於一切法念自無著也。
　　第七沃田城妙月長者主處世淨智光明門。
　　【經】向妙月所禮足圍遶合掌恭敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說妙月答言善男子我得菩薩解脫名淨智光明善男子我唯知此智光解脫如諸菩薩摩訶薩證得無量解脫法門而我云何能知能說彼功德行善男子於此南方有城名出生彼有長者名無勝軍汝詣彼問菩薩云何學菩薩行修菩薩道是時善財禮妙月足遶無數帀戀仰辭云。
　　【論】此城中有一長者名妙月者明此中長者會第六無相智慧門以方便波羅蜜為一體故明十地已前第六地三空無相智慧門是出世間解脫十地已後十一地中三空寂滅智慧門是處世間成第七方便波羅蜜與大慈悲一體無二以從大慈悲母智幻所生此最後地十住十地中七八二位相融此十一地中六七兩位和融一體須知升進形勢如是善財往詣致敬頂禮申請所求妙月長者云我唯知此淨智光明解脫者是妙月長者約德立名慈悲智光是破惑義以破世間眾生惑故因慈悲利生破惑立名此明三空慈悲淨智總一體用圓滿故。
　　第八南方出生城無勝軍長者主無相法中得無盡相門。
　　【經】漸向彼城至長者所禮足圍遶合掌恭敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說長者答言善男子我得菩薩解脫名無盡相我以證此菩薩解脫見無量佛得無盡藏善男子我唯知此無盡相解脫如諸菩薩摩訶薩得無限智無礙辯才而我云何能知能說彼功德行善男子於此城南有一聚落名之為法彼聚落中有婆羅門名最寂靜汝詣彼問菩薩云何學菩薩行修菩薩道時善財童子禮無勝軍足遶無數帀戀仰辭去。
　　【論】南方者依初釋有城名出生者表第八願波羅蜜出生諸法及眾行故長者名無勝軍者表勝一切無明憍慢生死邪見惡賊魔軍故善財往詣禮敬申請所求長者答云我得菩薩解脫名無盡相者明一切心境總如來相於一毛處念念出生無盡諸相無念理中智幻所生何有盡相。
　　第九出生城南法聚落最寂靜婆羅門主誠願語門。
　　【經】漸次南行詣彼聚落見最寂靜禮足圍遶合掌恭敬於一面立白言聖者我已先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說婆羅門答言善男子我得菩薩解脫名誠願語過去現在未來菩薩以是語故乃至於阿耨多羅三藐三菩提無有退轉無已退無現退無當退善男子我以住於誠願語故隨意所作莫不成滿善男子我唯知此誠願語解脫如諸菩薩摩訶薩與誠願語行止無違言必以誠未曾虗妄無量功德因之出生而我云何能知能說善男子於此南方有城名妙意華門彼有童子名曰德生復有童女名為有德汝詣彼問菩薩云何學菩薩行修菩薩道時善財童子於法尊重禮婆羅門足遶無數帀戀仰而去。
　　【論】此城南有一聚落名為法者眾人所居名之聚落以無體性名之為法取其寂靜名之中有婆羅門名最寂靜者姓之及名總皆寂靜表力波羅蜜隨俗不俗眾會不諠名為力用自在善財往詣致敬頂禮申請所求云我得菩薩解脫名誠願語者誠是實也明所願依言誠實無虗妄言此是信士語從心願所言依真而無虗誑語言體真也所願皆真故名句文及聲言辭及所說一切皆性真故此為解脫此是法師位表法界為聚落一切言說自真人法悉皆如然表言不虗也。
　　第十妙意華門城德生童子有德童女主智悲圓滿處世幻住門。
　　【經】爾時善財童子漸次南行至妙意華門城見德生童子有德童女頂禮其足右遶畢已於前合掌而作是言聖者我已先發阿耨多羅三藐三菩提心而未知菩薩云何學菩薩行云何修菩薩道唯願慈哀為我宣說時童子童女告善財言善男子我等證得菩薩解脫名為幻住得此解脫故見一切世界皆幻住因緣所生故一切眾生皆幻住業煩惱所起故一切世間皆幻住無明有愛等展轉緣生故一切法皆幻住我見等種種幻緣所生故一切三世皆幻住我見等顛倒智所生故一切眾生生滅生老病死憂悲苦惱皆幻住虗妄分別所生故一切國土皆幻住想倒心倒見倒無明所現故一切聲聞辟支佛皆幻住智斷分別所成故一切菩薩皆幻住能自調伏教化眾生諸行願法之所成故一切菩薩眾會變化調伏諸所施為皆幻住願智幻所成故善男子幻境自性不可思議善男子我等二人但能知此幻住解脫如諸菩薩摩訶薩善入無邊諸事幻網彼功德行我等云何能知能說時童子童女說自解脫已以不思議諸善根力令善財身柔輭光澤而告之言。
　　【論】此南方有城名妙意華門者妙智行華悉圓滿故表十一地十法滿也彼有童子名曰德生復有童女名曰有德此明智悲二行齊均無前却故童子童女者明智悲齊滿雖處世間無五欲想以居幻住故善財往詣頂禮致敬申請所求云我等證得菩薩解脫名為幻住者約佛境界眾生境界皆智幻所生住居幻境無實無虗無有識情心境皆亡性相無礙以智功德故幻生光影身土重重如因陀羅網身境重重十方身土境相相入無礙無礙十方世界智凡體徹無始無終圓古今而一性常住世間無所依止此明世間緣生性自離故真如虗妄假安立故妄體本無真無住故智無依止如虗空故以智報生皆幻住故有無自在隨智用故雖智體同空不處寂故智身無量等徧十方性無往來相光影故身土重重無大小故經云幻境自性不可思議。

　　大方廣佛新華嚴經合論卷第一百十五


　　音切


綜
　　(子宋切)。

藪
　　(蘇口切)。

咀
　　(慈呂切)。

痊
　　(此緣切)。

愈
　　(與音)。

癎
　　(閑音)。

柁
　　(唐可切)。

攞
　　(來可切)。

峙
　　(直里切)。

呾
　　(丹達切)。
　　大方廣佛新華嚴經合論卷第一百十六

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之二十九

　　【論】從此十一地已後會慈氏一生所得佛果門於此門中長科為十段。
　　【經】善男子於此南方有國名海岸有園名大莊嚴其中有一廣大樓閣名毗盧遮那莊嚴藏從菩薩善根果報生從菩薩念力願力自在力神通力生從菩薩善巧方便生從菩薩福德智慧生善男子住不思議解脫菩薩以大悲心為諸眾生現如是境界集如是莊嚴彌勒菩薩摩訶薩安處其中為欲攝受本所生處父母眷屬及諸人民令成熟故又欲令彼同受生同修行眾生於大乘中得堅固故又欲令彼一切眾生隨住地隨善根皆成就故又欲為汝顯示菩薩解脫門故顯示菩薩徧一切處受生自在故顯示菩薩以種種身普現一切眾生之前常教化故顯示菩薩以大悲力普攝一切世間資財而不厭故顯示菩薩具修諸行知一切行離諸相故顯示菩薩處處受生了一切生皆無相故汝詣彼問菩薩云何行菩薩行云何修菩薩道云何學菩薩戒云何淨菩薩心云何發菩薩願云何習菩薩助道具云何入菩薩所住地云何滿菩薩波羅蜜云何獲菩薩無生忍云何具菩薩功德法云何事菩薩善知識何以故善男子彼菩薩摩訶薩通達一切菩薩行了知一切眾生心常現其前教化調伏彼菩薩已滿一切波羅蜜已住一切菩薩地已證一切菩薩忍已入一切菩薩位已蒙授與具足記已遊一切菩薩境已得一切佛神力已蒙一切如來以一切智甘露法水而灌其頂善男子彼善知識能潤澤汝諸善根能增長汝菩提心能堅汝志能益汝善能長汝菩薩根能示汝無礙法能令汝入普賢地能為汝說菩薩願能為汝說普賢行能為汝說一切菩薩行願所成功德善男子汝不應修一善照一法行一行發一願得一記住一忍生究竟想不應以限量心行於六度住於十地淨佛國土事善知識何以故善男子菩薩摩訶薩應種無量諸善根應集無量菩提具應修無量菩提因應學無量巧迴向應化無量眾生界應知無量眾生心應知無量眾生根應識無量眾生解應觀無量眾生行應調伏無量眾生應斷無量煩惱應淨無量業習應滅無量邪見應除無量雜染心應發無量清淨心應拔無量苦毒箭應涸無量愛欲海應破無量無明暗應摧無量我慢山應斷無量生死縛應度無量諸有流應竭無量受生海應令無量眾生出五欲淤泥應使無量眾生離三界牢獄應置無量眾生於聖道中應銷滅無量貪欲行應淨治無量瞋恚行應摧破無量愚癡行應超無量魔網應離無量魔業應淨治菩薩無量欲樂應增長菩薩無量方便應出生菩薩無量增上根應明潔菩薩無量決定解應趣入菩薩無量平等應清淨菩薩無量功德應修治菩薩無量諸行應示現菩薩無量隨順世間行應生無量淨信力應住無量精進力應淨無量正念力應滿無量三昧力應起無量淨慧力應堅無量勝解力應集無量福德力應長無量智慧力應發起無量菩薩力應圓滿無量如來力應分別無量法門應了知無量法門應清淨無量法門應生無量法光明應作無量法照曜應照無量品類根應知無量煩惱病應集無量妙法藥應療無量眾生疾應嚴辦無量甘露供應往詣無量佛國土應供養無量諸如來應入無量菩薩會應受無量諸佛教應忍無量眾生罪應滅無量惡道難應令無量眾生生善道應以四攝攝無量眾生應修無量總持門應生無量大願門應修無量大悲大願力應勤求無量法常無休息應起無量思惟力應起無量神通事應淨無量智光明應往無量眾生趣應受無量諸有生應現無量差別身應知無量言辭法應入無量差別心應知菩薩大境界應住菩薩大宮殿應觀菩薩甚深妙法應知菩薩難知境界應行菩薩難行諸行應具菩薩尊重威德應踐菩薩難入正位應知菩薩種種諸行應現菩薩普徧神力應受菩薩平等法雲應廣菩薩無邊行網應滿菩薩無邊諸度應受菩薩無量記莂應入菩薩無量忍門應治菩薩無量諸地應淨菩薩無量法門應同諸菩薩安住無邊劫供養無量佛嚴淨不可說佛國土出生不可說菩薩願善男子舉要言之應普修一切菩薩行應普化一切眾生界應普入一切劫應普生一切處應普知一切世應普行一切法應普淨一切剎應普滿一切願應普供一切佛應普同一切菩薩願應普事一切善知識善男子汝求善知識不應疲倦見善知識勿生厭足請問善知識勿憚勞苦親近善知識勿懷退轉供養善知識不應休息受善知識教不應倒錯學善知識行不應疑惑聞善知識演說出離門不應猶豫見善知識隨順煩惱行勿生嫌怪於善知識所生深信尊敬心不應變改何以故善男子菩薩因善知識聽聞一切菩薩諸行成就一切菩薩功德出生一切菩薩大願引發一切菩薩善根積集一切菩薩助道開發一切菩薩法光明顯示一切菩薩出離門修學一切菩薩清淨戒安住一切菩薩功德法清淨一切菩薩廣大志增長一切菩薩堅固心具足一切菩薩陀羅尼辯才門得一切菩薩清淨藏生一切菩薩定光明得一切菩薩殊勝願與一切菩薩同一願聞一切菩薩殊勝法得一切菩薩祕密處至一切菩薩法寶洲增一切菩薩善根芽長一切菩薩智慧身護一切菩薩深密藏持一切菩薩福德聚淨一切菩薩受生道受一切菩薩正法雲入一切菩薩大願路趣一切如來菩提果攝取一切菩薩妙行開示一切菩薩功德往一切方聽受妙法讚一切菩薩廣大威德生一切菩薩大慈悲力攝一切菩薩勝自在力生一切菩薩菩提分作一切菩薩利益事善男子菩薩由善知識任持不墮惡趣由善知識攝受不退大乘由善知識護念不毀犯菩薩戒由善知識守護不隨逐惡知識由善知識養育不缺減菩薩法由善知識攝取超越凡夫地由善知識教誨超越二乘地由善知識示導得出離世間由善知識長養能不染世法由承事善知識修一切菩薩行由供養善知識具一切助道法由親近善知識不為業惑之所摧伏由恃怙善知識勢力堅固不怖諸魔由依止善知識增長一切菩提分法何以故善男子善知識者能淨諸障能滅諸罪能除諸難能止諸惡能破無明長夜黑暗能壞諸見堅固牢獄能出生死城能捨世俗家能截諸魔網能拔眾苦箭能離無智險難處能出邪見大曠野能度諸有流能離諸邪道能示菩提路能教菩薩法能令安住菩薩行能令趣向一切智能淨智慧眼能長菩提心能生大悲能演妙行能說波羅蜜能擯惡知識能令住諸地能令獲諸忍能令修習一切善根能令成辦一切道具能施與一切大功德能令到一切種智位能令歡喜集功德能令踊躍修諸行能令趣入甚深義能令開示出離門能令杜絕諸惡道能令以法光照曜能令以法雨潤澤能令銷滅一切惑能令捨離一切見能令增長一切佛智慧能令安住一切佛法門善男子善知識者如慈母出生佛種故如慈父廣大利益故如乳母守護不令作惡故如教師示其菩薩所學故如善導能示波羅蜜道故如良醫能治煩惱諸病故如雪山增長一切智藥故如勇將殄除一切怖畏故如濟客令出生死瀑流故如船師令到智慧寶洲故善男子常當如是正念思惟諸善知識復次善男子汝承事一切善知識應發如大地心荷負重任無疲倦故應發如金剛心志願堅固不可壞故應發如鐵圍山心一切諸苦無能動故應發如給侍心所有教令皆隨順故應發如弟子心所有訓誨無違逆故應發如僮僕心不厭一切諸作務故應發如養母心受諸勤苦不告勞故應發如傭作心隨所受教無違逆故應發如除糞人心離憍慢故應發如已熟稼心能低下故應發如良馬心離惡性故應發如大車心能運重故應發如調順象心恒伏從故應發如須彌山心不傾動故應發如良犬心不害主故應發如旃茶羅心離憍慢故應發如犗牛心無威怒故應發如舟船心往來不倦故應發如橋梁心濟渡忘疲故應發如孝子心承順顏色故應發如王子心遵行教命故復次善男子汝應於自身生病苦想於善知識生醫王想於所說法生良藥想於所修行生除病想又應於自身生遠行想於善知識生導師想於所說法生正道想於所修行生遠達想又應於自身生求度想於善知識生船師想於所說法生舟檝想於所修行生到岸想又應於自身生苗稼想於善知識生龍王想於所說法生時雨想於所修行生成熟想又應於自身生貧窮想於善知識生毗沙門王想於所說法生財寶想於所修行生富饒想又應於自身生弟子想於善知識生良工想於所說法生技藝想於所修行生了知想又應於自身生恐怖想於善知識生勇健想於所說法生器仗想於所修行生破怨想又應於自身生商人想於善知識生導師想於所說法生珍寶想於所修行生捃拾想又應於自身生兒子想於善知識生父母想於所說法生家業想於所修行生紹繼想又應於自身生王子想於善知識生大臣想於所說法生王教想於所修行生冠王冠想服王服想繫王繒想坐王殿想善男子汝應發如是心作如是意近善知識何以故以如是心近善知識令其志願永得清淨復次善男子善知識者長諸善根譬如雪山長諸藥艸善知識者是佛法器譬如大海吞納眾流善知識者是功德處譬如大海出生眾寶善知識者淨菩提心譬如猛火能鍊真金善知識者出過世法如須彌山出於大海善知識者不染世法譬如蓮華不著於水善知識者不受諸惡譬如大海不宿死屍善知識者增長白法譬如白月光色圓滿善知識者照明法界譬如盛日照四天下善知識者長菩薩身譬如父母養育兒子善男子以要言之菩薩摩訶薩若能隨順善知識教得十不可說百千億那由他功德淨十不可說百千億那由他深心長十不可說百千億那由他菩薩根淨十不可說百千億那由他菩薩力斷十不可說百千億阿僧祇障超十不可說百千億阿僧祇魔境入十不可說百千億阿僧祇法門滿十不可說百千億阿僧祇助道修十不可說百千億阿僧祇妙行發十不可說百千億阿僧祇大願善男子我復略說一切菩薩行一切菩薩波羅蜜一切菩薩地一切菩薩忍一切菩薩總持門一切菩薩三昧門一切菩薩神通智一切菩薩迴向一切菩薩願一切菩薩成就佛法皆由善知識力以善知識而為根本依善知識生依善知識出依善知識長依善知識住善知識為因緣善知識能發起時善財童子聞善知識如是功德能開示無量菩薩妙行能成就無量廣大佛法踊躍歡喜頂禮德生及有德足遶無量帀殷勤瞻仰辭退而去。
　　【論】第一善男子從此南方有國土名為海岸已下至辭退而去可有半卷經明德生童子有德童女推慈氏菩薩之德令善財童子親近升進分從善男子南方有國土名為海岸者明升進至慈氏一生佛果故名為海岸入佛智海臨生死海故亦以此國臨海而居故有園林名大莊嚴者約慈氏所居以生死為園萬行為林莊嚴自己智悲佛果已皆滿足名大莊嚴其中有一廣大樓閣名毗盧遮那莊嚴藏者明根本智差別智總體報生以立名故毗云種種光明遮那云徧照以差別智為種種光明以根本智為徧照此二智約用成名其體用一也總無作者以此法界體用普光明智成諸萬行廣利含生報生故此大莊嚴樓閣廣大量等虗空一切世間及以眾生咸處其內同住遊止不覺不知如善財童子入此樓閣中見淨世界不淨世界大千世界小千世界乃至地獄畜生餓鬼所住乃至十方世界有佛世界無佛世界菩薩眾會種種等事咸在其中廣如經說以佛智海大悲含物萬行利生大願所持共成樓閣之體止住一切眾生生死園中以萬行林覆蔭含識皆令永得白淨法身無垢淨智清涼之樂經云從菩薩善根果報生從善巧方便生從福德智慧生生無來處滅無去處皆是如幻智住生滅之相還如眾生以業生滅無有來去體相可得取捨無有忻厭經云善男子住不思議解脫菩薩以大悲心為諸眾生現如是境界集如是莊嚴彌勒菩薩安處其中已下廣如經說從此第一段中復分為五段一善男子於此南方有國土名為海岸已下至云何事菩薩善知識有二十行半經明示善友所在及勸往詣其所諮問法門分二何以故善男子彼菩薩摩訶薩已下至住於十地淨佛國土事善知識有十四行經明德生童子歎慈氏德令善財親近承事分三何以故善男子菩薩應種無量諸善根已下至應普事一切善知識有四十九行半經明德生童子教善財童子所應學應行廣大之法分四善男子汝求善知識不應疲倦已下至增長一切菩提法分有三十四行經明德生童子教善財童子事善知識不觀過失不應疲倦由善知識獲無量利益分五何以故善男子善知識者能淨諸障已下至辭退而去有八十九行經明德生童子教恭敬善知識法及由善知識成就廣大佛法分如經云不應以限量心行於六度住於十地淨佛國土事善知識者明六度十地皆是出世一分淨見未亡以此障故未具普賢行不同毗盧遮那如來報身因果境界但得同於出世化佛化身以毗盧遮那報相果海功德身具華冠纓絡環釧眾相福海嚴身非是出纏捨諸飾好厭生死身故是達無明本元法界大智之境自具無邊功德報身又加普賢行願海差別智所成無限功德互為莊嚴功德報身故是故十一地滿德生童子教善財童子入法界門會根本果體不隨引俗化境住於淨見限量行門餘如經具明如化佛之境是出世之門云有他方別分淨土報佛以十方總為一淨土不分淨穢。
　　【經】爾時善財童子聞善知識教潤澤其心正念思惟諸菩薩行向海岸國自憶往世不修禮敬即時發意勤力而行復憶往世身心不淨即時發意專自治潔復憶往世作諸惡業即時發意專自防斷復憶往世起諸妄想即時發意恒正思惟復憶往世所修諸行但為自身即時發意令心廣大普及含識復憶往世追求欲境常自捐耗無有滋味即時發意修行佛法長養諸根以自安隱復憶往世起邪思念顛倒相應即時發意生正見心起菩薩願復憶往世日夜劬勞作諸惡事即時發意起大精進成就佛法復憶往世受五趣生於自他身皆無利益即時發意願以其身饒益眾生成就佛法承事一切諸善知識如是思惟生大歡喜復觀此身是生老病死眾苦之宅願盡未來劫修菩薩道教化眾生見諸如來成就佛法遊行一切佛剎承事一切法師住持一切佛教尋求一切法侶見一切善知識習一切諸佛法與一切菩薩願智身而作因緣作是念時長不思議無量善根即於一切菩薩深信尊重生希有想生大師想諸根清淨善法增益起一切菩薩恭敬供養作一切菩薩曲躬合掌生一切菩薩普見世間眼起一切菩薩普念眾生想現一切菩薩無量願化身出一切菩薩清淨讚說音想見過現一切諸佛及諸菩薩於一切處示現成道神通變化乃至無有一毛端處而不周徧又得清淨智光明眼見一切菩薩所行境界其心普入十方剎網其願普徧虗空法界三世平等無有休息如是一切皆以信受善知識教之所致耳。
　　【論】第二爾時善財童子蒙善知識教潤澤其心已下至皆以信受善知識教之所致耳有三十行經明善財童子自念往因過惡不善自慚愧悔恨起恭敬供養親近善知識分如文自明。
　　【經】善財童子以如是尊重如是供養如是稱讚如是觀察如是願力如是想念如是無量智慧境界於毗盧遮那莊嚴藏大樓閣前五體投地暫時斂念思惟觀察以深信解大願力故入徧一切處智慧身平等門普現其身在於一切如來前一切菩薩前一切善知識前一切如來塔廟前一切如來形像前一切諸佛諸菩薩住處前一切法寶前一切聲聞辟支佛及其塔廟前一切聖眾福田前一切父母尊者前一切十方眾生前皆如上說尊重禮讚盡未來際無有休息等虗空無邊量故等法界無障礙故等實際徧一切故等如來無分別故猶如影隨智現故猶如夢從思起故猶如像示一切故猶如響緣所發故無有生遞與謝故無有性隨緣轉故又決定知一切諸報皆從業起一切諸果皆從因起一切諸業皆從習起一切佛興皆從信起一切化現諸供養事皆悉從於決定解起一切化佛從敬心起一切佛法從善根起一切化身從方便起一切佛事從大願起一切菩薩所修諸行從迴向起一切法界廣大莊嚴從一切智境界而起離於斷見知迴向故離於常見知無生故離無因見知正因故離顛倒見知如實理故離自在見知不由他故離自他見知從緣起故離邊執見知法界無邊故離往來見知如影像故離有無見知不生滅故離一切法見知空無生故知不自在故知願力出生故離一切相見入無相際故知一切法如種生芽故如印生文故知質如像故知聲如響故知境如夢故知業如幻故了世心現故了果因起故了報業習故了知一切諸功德法皆從菩薩善巧方便所流出故。
　　【論】第三善財童子以如是尊重如是供養已下至皆從菩薩善巧方便所流出故有三十二行經明善財童子於樓閣前五體投地暫時斂念思惟獲益無量分如文具明。
　　【經】善財童子入如是智端心潔念於樓觀前舉體投地殷勤頂禮不思議善根流注身心清涼悅澤從地而起一心瞻仰目不暫捨合掌圍遶經無量帀作是念言此大樓閣是解空無相無願者之所住處是於一切法無分別者之所住處是了法界無差別者之所住處是知一切眾生不可得者之所住處是知一切法無生者之所住處是不著一切世間者之所住處是不著一切窟宅者之所住處是不樂一切聚落者之所住處是不依一切境界者之所住處是離一切想者之所住處是知一切法無自性者之所住處是斷一切分別業者之所住處是離一切想心意識者之所住處是不入不出一切道者之所住處是入一切甚深般若波羅蜜者之所住處是能以方便住普門法界者之所住處是息滅一切煩惱火者之所住處是以增上慧除斷一切見愛慢者之所住處是出生一切諸禪解脫三昧通明而遊戲者之所住處是觀察一切菩薩三昧境界者之所住處是安住一切如來所者之所住處是以一劫入一切劫以一切劫入一劫而不壞其相者之所住處是以一剎入一切剎以一切剎入一剎而不壞其相者之所住處是以一法入一切法以一切法入一法而不壞其相者之所住處是以一眾生入一切眾生以一切眾生入一眾生而不壞其相者之所住處是以一佛入一切佛以一切佛入一佛而不壞其相者之所住處是於一念中而知一切三世者之所住處是於一念中往詣一切國土者之所住處是於一切眾生前悉現其身者之所住處是心常利益一切世間者之所住處是能徧至一切處者之所住處是雖已出一切世間為化眾生故而恒於中現身者之所住處是不著一切剎為供養諸佛故而遊一切剎者之所住處是不動本處能普詣一切佛剎而莊嚴者之所住處是親近一切佛而不起佛想者之所住處是依止一切善知識而不起善知識想者之所住處是住一切魔宮而不躭著欲境界者之所住處是永離一切心想者之所住處是雖於一切眾生中而現其身然於自他不生二想者之所住處是能普入一切世界而於法界無差別想者之所住處是願住未來一切劫而於諸劫無長短想者之所住處是不離一毛端處而普現身一切世界者之所住處是能演說難遭遇法者之所住處是能住難知法甚深法無二法無相法無對治法無所得法無戲論法者之所住處是住大慈大悲者之所住處是已度一切二乘智已超一切魔境界已於世法無所染已到菩薩所到岸已住如來所住處者之所住處是雖離一切諸相而亦不入聲聞正位雖了一切法無生而亦不住無生法性者之所住處是雖觀不淨而不證離貪法亦不與貪欲俱雖修於慈而不證離瞋法亦不與瞋垢俱雖觀緣起而不證離癡法亦不與癡惑俱者之所住處是雖住四禪而不隨禪生雖行四無量為化眾生故而不生色界雖修四無色定以大悲故而不住無色界者之所住處是雖勤修止觀為化眾生故而不證明脫雖行於捨而不捨化眾生事者之所住處是雖觀於空而不起空見雖行無相而常化著相眾生雖行無願而不捨菩提行願者之所住處是雖於一切業煩惱中而得自在為化眾生故而現隨順諸業煩惱雖無生死為化眾生故示受生死雖已離一切趣為化眾生故示入諸趣者之所住處是雖行於慈而於諸眾生無所愛戀雖行於悲而於諸眾生無所取著雖行於喜而觀苦眾生心常哀愍雖行於捨而不廢捨利益他事者之所住處是雖行九次第定而不厭離欲界受生雖知一切法無生無滅而不於實際作證雖入三解脫門而不取聲聞解脫雖觀四聖諦而不住小乘聖果雖觀甚深緣起而不住究竟寂滅雖修八聖道而不求永出世間雖超凡夫地而不墮聲聞辟支佛地雖觀五取蘊而不永滅諸蘊雖超出四魔而不分別諸魔雖不著六處而不永滅六處雖安住真如而不墮實際雖說一切乘而不捨大乘此大樓閣是住如是等一切諸功德者之所住處爾時善財童子而說頌曰。
　　【論】第四善財童子入如是智端心潔念已下至善財說頌有八十行經明善財歎善知識所居樓閣分如文自明。

　　大方廣佛新華嚴經合論卷第一百十六


　　音切


犗
　　(介音)。

檝
　　(子葉切)。

捃
　　(居運切)。

鎧
　　(苦改切)。

炷
　　(注音)。

哽
　　(耿音)。

噎
　　(於結切)。

涸
　　(下各切)。

懌
　　(羊益切)。
　　大方廣佛新華嚴經合論卷第一百十七

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之三十

　　【經】
　　此是大悲清淨智　　利益世間慈氏尊　　灌頂地中佛長子　　入如來境之住處　　一切名聞諸佛子　　已入大乘解脫門　　遊行法界心無著　　此無等者之住處　　施戒忍進禪智慧　　方便願力及神通　　如是大乘諸度法　　悉具足者之住處　　智慧廣大如虗空　　普知三世一切法　　無礙無依無所取　　了諸有者之住處　　善能解了一切法　　無性無生無所依　　如鳥飛空得自在　　此大智者之住處　　了知三毒真實性　　分別因緣虗妄起　　亦不厭彼而求出　　此寂靜人之住處　　三解脫門八聖道　　諸蘊處界及緣起　　悉能觀察不趣寂　　此善巧人之住處　　十方國土及眾生　　以無礙智咸觀察　　了性皆空不分別　　此寂滅人之住處　　普行法界悉無礙　　而求行性不可得　　如風行空無所行　　此無依者之住處　　普見惡道羣生類　　受諸楚毒無所歸　　放大慈光悉除滅　　此哀愍者之住處　　見諸眾生失正道　　譬如生盲踐畏途　　引其令入解脫城　　此大導師之住處　　見諸眾生入魔網　　生老病死常逼迫　　令其解脫得慰安　　此勇健人之住處　　見諸眾生嬰惑病　　而興廣大悲愍心　　以智慧藥悉除滅　　此大醫王之住處　　見諸羣生沒有海　　沈淪憂迫受眾苦　　悉以法船而救之　　此善度者之住處　　見諸眾生在惑海　　能發菩提妙寶心　　悉入其中而濟拔　　此善漁人之住處　　恒以大願慈悲眼　　普觀一切諸眾生　　從諸有海而拔出　　此金翅王之住處　　譬如日月在虗空　　一切世間魔不蜀　　智慧光明亦如是　　此照世者之住處　　菩薩為化一眾生　　普盡未來無量劫　　如為一人一切爾　　此救世者之住處　　於一國土化眾生　　盡未來劫無休息　　一一國土咸如是　　此堅固意之住處　　十方諸佛所說法　　一座普受咸令盡　　盡未來劫恒悉然　　此智海人之住處　　徧遊一切世界海　　普入一切道場海　　供養一切如來海　　此修行者之住處　　修行一切妙行海　　發起無邊大願海　　如是經於眾劫海　　此功德者之住處　　一毛端處無量剎　　佛眾生劫不可說　　如是明見靡不周　　此無礙眼之住處　　一念普攝無邊劫　　國土諸佛及眾生　　智慧無礙悉正知　　此具德人之住處　　十方國土碎為塵　　一切大海以毛滴　　菩薩發願數如是　　此無礙者之住處　　成就總持三昧門　　大願諸禪及解脫　　一一皆住無邊劫　　此真佛子之住處　　無量無邊諸佛子　　種種說法度眾生　　亦說世間眾技術　　此修行者之住處　　成就神通方便智　　修行如幻妙法門　　十方五趣悉現生　　此無礙者之住處　　菩薩始從初發心　　具足修行一切行　　化身無量徧法界　　此神力者之住處　　一念成就菩提道　　普作無邊智慧業　　世情思慮悉發狂　　此難量者之住處　　成就神通無障礙　　遊行法界靡不周　　其心未嘗有所得　　此淨慧者之住處　　菩薩修行無礙慧　　入諸國土無所著　　以無二智普照明　　此無我者之住處　　了知諸法無依止　　本性寂滅同虗空　　常行如是境界中　　此離垢人之住處　　普見羣生受諸苦　　發大仁慈智慧心　　願常利益諸世間　　此悲愍者之住處　　佛子住於此　　普現眾生前　　猶如日月輪　　徧除生死暗　　佛子住於此　　普順眾生心　　變現無量身　　充滿十方剎　　佛子住於此　　徧遊諸世界　　一切如來所　　無量無數劫　　佛子住於此　　思量諸佛法　　無量無數劫　　其心無厭倦　　佛子住於此　　念念入三昧　　一一三昧門　　闡明諸佛境　　佛子住於此　　悉知一切剎　　無量無數劫　　眾生佛名號　　佛子住於此　　一念攝諸劫　　但隨眾生心　　而無分別想　　佛子住於此　　修習諸三昧　　一一心念中　　了知三世法　　佛子住於此　　結跏身不動　　普現一切剎　　一切諸趣中　　佛子住於此　　飲諸佛法海　　深入智慧海　　具足功德海　　佛子住於此　　悉知諸剎數　　世數眾生數　　佛名數亦然　　佛子住於此　　一念悉能了　　一切三世中　　國土之成壞　　佛子住於此　　普知佛行願　　菩薩所修行　　眾生根性欲　　佛子住於此　　見一微塵中　　無量剎道場　　眾生及諸劫　　如一微塵內　　一切塵亦然　　種種咸具足　　處處皆無礙　　佛子住於此　　普觀一切法　　眾生剎及世　　無起無所有　　觀察眾生等　　法等如來等　　剎等諸願等　　三世悉平等　　佛子住於此　　教化諸羣生　　供養諸如來　　思惟諸法性　　無量千萬劫　　所修願智行　　廣大不可量　　稱揚莫能盡　　彼諸大勇猛　　所行無障礙　　安住於此中　　我合掌敬禮　　諸佛之長子　　聖德慈氏尊　　我今恭敬禮　　願垂顧念我
　　【論】已上八十九行頌是善財童子重頌前慈氏菩薩所居樓閣住處并歎慈氏菩薩之德如文具明。
　　【經】爾時善財童子以如是等一切菩薩無量稱揚讚歎法而讚毗盧遮那莊嚴藏大樓閣中諸菩薩已曲躬合掌恭敬頂禮一心願見彌勒菩薩親近供養乃見彌勒菩薩摩訶薩從別處來無量天龍夜叉乾闥婆阿脩羅迦樓羅緊那羅摩[目*候]羅伽王釋梵護世及本生處無量眷屬婆羅門眾及餘無數百千眾生前後圍遶而共來向莊嚴藏大樓觀所善財見已歡喜踊躍五體投地時彌勒菩薩觀察善財指示大眾歎其功德而說頌曰。
　　汝等觀善財　　智慧心清淨　　為求菩提行　　而來至我所　　善來圓滿慈　　善來清淨悲　　善來寂滅眼　　修行無懈倦　　善來清淨意　　善來廣大心　　善來不退根　　修行無懈倦　　善來不動行　　常求善知識　　了達一切法　　調伏諸羣生　　善來行妙道　　善來住功德　　善來趣佛果　　未曾有疲倦　　善來德為體　　善來法所滋　　善來無邊行　　世間難可見　　善來離迷惑　　世法不能染　　利衰毀譽等　　一切無分別　　善來施安樂　　調柔堪受化　　諂誑瞋慢心　　一切悉除滅　　善來真佛子　　普詣於十方　　增長諸功德　　調柔無懈倦　　善來三世智　　徧知一切法　　普生功德藏　　修行不疲厭　　文殊德雲等　　一切諸佛子　　令汝至我所　　示汝無礙處　　具修菩薩行　　普攝諸羣生　　如是廣大人　　今來至我所　　為求諸如來　　清淨之境界　　問諸廣大願　　而來至我所　　去來現在佛　　所成諸行業　　汝欲皆修學　　而來至我所　　汝於善知識　　欲求微妙法　　欲受菩薩行　　而來至我所　　汝念善知識　　諸佛所稱歎　　令汝成菩提　　而來至我所　　汝念善知識　　生我如父母　　養我如乳母　　增我菩提分　　如醫療眾疾　　如天灑甘露　　如日示正道　　如月轉淨輪　　如山不動搖　　如海無增減　　如船師濟渡　　而來至我所　　汝觀善知識　　猶如大猛將　　亦如大商主　　又如大導師　　能建正法幢　　能示佛功德　　能滅諸惡道　　能開善趣門　　能顯諸佛身　　能守諸佛藏　　能持諸佛法　　是故願瞻奉　　欲滿清淨智　　欲具端正身　　欲生尊貴家　　而來至我所　　汝等觀此人　　親近善知識　　隨其所修學　　一切應順行　　以昔福因緣　　文殊令發心　　隨順無違逆　　修行不懈倦　　父母與親屬　　宮殿及財產　　一切皆捨離　　謙下求知識　　淨治如是意　　永離世間身　　當生佛國土　　受諸勝果報　　善財見眾生　　生老病死苦　　為發大悲意　　勤修無上道　　善財見眾生　　五趣常流轉　　為求金剛智　　破彼諸苦輪　　善財見眾生　　心田甚荒穢　　為除三毒刺　　專求利智犂　　眾生處癡暗　　盲冥失正道　　善財為導師　　示其安隱處　　忍鎧解脫乘　　智慧為利劒　　能於三有內　　破諸煩惱賊　　善財法船師　　普濟諸含識　　令過爾燄海　　疾至淨寶州　　善財正覺日　　智光大願輪　　周行法界空　　普照羣迷宅　　善財正覺月　　白法悉圓滿　　慈定清涼光　　等照眾生心　　善財勝智海　　依於直心住　　菩提行漸深　　出生眾法寶　　善財大心龍　　昇於法界空　　興雲霔甘澤　　生成一切果　　善財然法燈　　信炷慈悲油　　念器功德光　　滅除三毒暗　　覺心迦羅邏　　悲胞慈為肉　　菩提分肢節　　長於如來藏　　增長福德藏　　清淨智慧藏　　開顯方便藏　　出生大願藏　　如是大莊嚴　　救護諸羣生　　一切天人中　　難聞難可見　　如是智慧樹　　根深不可動　　眾行漸增長　　普蔭諸羣生　　欲生一切德　　欲問一切法　　欲斷一切疑　　專求善知識　　欲破諸惑魔　　欲除諸見垢　　欲解眾生縛　　專求善知識　　當滅諸惡道　　當示人天路　　令修功德行　　疾入涅槃城　　當度諸見難　　當截諸見網　　當枯愛欲水　　當示三有道　　當為世依怙　　當作世光明　　當成三界師　　示其解脫處　　亦當令世間　　普離諸想著　　普覺煩惱睡　　普出愛欲泥　　當了種種法　　當淨種種剎　　一切咸究竟　　其心大歡喜　　汝行極調柔　　汝心甚清淨　　所欲修功德　　一切當圓滿　　不久見諸佛　　了達一切法　　嚴淨眾剎海　　成就大菩提　　當滿諸行海　　當知諸法海　　當度眾生海　　如是修諸行　　當到功德岸　　當生諸善品　　當與佛子等　　如是心決定　　當斷一切惑　　當淨一切業　　當伏一切魔　　滿足如是願　　當生妙智道　　當開正法道　　不久當捨離　　惑業諸苦道　　一切眾生輪　　沈迷諸有輪　　汝當轉法輪　　令其斷苦輪　　汝當持佛種　　汝當淨法種　　汝能集僧種　　三世悉周徧　　當斷眾愛網　　當裂眾見網　　當救眾苦網　　當成此願網　　當度眾生界　　當淨國土界　　當習智慧界　　當成此心界　　當令眾生喜　　當令菩薩喜　　當令諸佛喜　　當成此歡喜　　當見一切趣　　當見一切剎　　當見一切佛　　當成此佛見　　當放破暗光　　當放息熱光　　當放滅惡光　　滌除三有苦　　當開天趣門　　當開佛道門　　當示解脫門　　普使眾生入　　當示於正道　　當絕於邪道　　如是勤修行　　成就菩提道　　當修功德海　　當渡三有海　　普使羣生海　　出於眾苦海　　當於眾生海　　消竭煩惱海　　令修諸行海　　疾入大智海　　汝當增智海　　汝當修行海　　諸佛大願海　　汝當咸滿足　　汝當入剎海　　汝當觀眾海　　汝當以智力　　普飲諸法海　　當覲諸佛雲　　當起供養雲　　當聽妙法雲　　當興此願雲　　普遊三有室　　普壞眾惑室　　普入如來室　　當行如是道　　普入三昧門　　普遊解脫門　　普住神通門　　周行於法界　　普現眾生前　　普對諸佛前　　譬如日月光　　當成如是力　　所行無動亂　　所行無染著　　如鳥行虗空　　當成此妙用　　譬如因陀網　　剎網如是住　　汝當悉往詣　　如風無所礙　　汝當入法界　　徧往諸世界　　普見三世佛　　心生大欣慶　　汝於諸法門　　已得及當得　　應生大喜躍　　無貪亦無厭　　汝是功德器　　能隨諸佛教　　能修菩薩行　　得見此奇特　　如是諸佛子　　億劫難可遇　　況見其功德　　所修諸妙道　　汝生於人中　　大獲諸善利　　得見文殊等　　無量諸功德　　已離諸惡道　　已出諸難處　　已超眾苦患　　善哉勿懈怠　　已離凡夫地　　已住菩薩地　　當滿智慧地　　速入如來地　　菩薩行如海　　佛智同虗空　　汝願亦復然　　應生大欣慶　　諸根不懈倦　　志願恒決定　　親近善知識　　不久悉成滿　　菩薩種種行　　皆為調眾生　　普行諸法門　　慎勿生疑惑　　汝具難思福　　及以真實信　　是故於今日　　得見諸佛子　　汝見諸佛子　　悉獲廣大利　　一一諸大願　　一切咸信受　　汝於三有中　　能修菩薩行　　是故諸佛子　　示汝解脫門　　非是法器人　　與佛子同住　　設經無量劫　　莫知其境界　　汝見諸菩薩　　得聞如是法　　世間甚難有　　應生大喜慶　　諸佛護念汝　　菩薩攝受汝　　能順其教行　　善哉住壽命　　已生菩薩家　　已具菩薩德　　已長如來種　　當昇灌頂位　　不久汝當得　　與諸佛子等　　見苦惱眾生　　悉置安隱處　　如下如是種　　必獲如是果　　我今慶慰汝　　汝應大忻悅　　無量諸菩薩　　無量劫行道　　未能成此行　　今汝皆獲得　　信樂堅進力　　善財成此行　　若有敬慕心　　亦當如是學　　一切功德行　　皆從願欲生　　善財已了知　　常樂勤修習　　如龍布密雲　　必當霔大雨　　菩薩起願智　　決定修諸行　　若有善知識　　示汝普賢行　　汝當好承事　　慎勿生疑惑　　汝於無量劫　　為欲妄捨身　　今為求菩提　　此捨方為善　　汝於無量劫　　具受生死苦　　不曾事諸佛　　未聞如是行　　汝今得人身　　值佛善知識　　聽受菩提行　　云何不歡喜　　雖遇佛興世　　亦值善知識　　其心不清淨　　不聞如是法　　若於善知識　　信樂心尊重　　離疑不疲厭　　乃聞如是法　　若有聞此法　　而興誓願心　　當知如是人　　已獲廣大利　　如是心清淨　　當得近諸佛　　亦近諸菩薩　　決定成菩提　　若入此法門　　則具諸功德　　永離眾惡趣　　不受一切苦　　不久捨此身　　往生佛國土　　常見十方佛　　及以諸菩薩　　往因今淨解　　及事善友力　　增長諸功德　　如水生蓮華　　樂事善知識　　勤供一切佛　　專心聽聞法　　當行勿懈倦　　汝是真法器　　當具一切法　　當修一切道　　當滿一切願　　汝以信解心　　而來禮敬我　　不久當普入　　一切諸佛會　　善哉真佛子　　恭敬一切佛　　不久具諸行　　到佛功德岸　　汝當往大智　　文殊師利所　　彼當令汝得　　普賢深妙行
　　爾時彌勒菩薩摩訶薩在眾會前稱讚善財大功德藏善財聞已歡喜踊躍身毛皆豎悲泣哽噎起立合掌恭敬瞻仰遶無量帀以文殊師利心念力故眾華纓絡種種妙寶不覺忽然自盈其手善財歡喜即以奉散彌勒菩薩摩訶薩上時彌勒菩薩摩善財頂為說頌言。
　　善哉善哉真佛子　　普策諸根無懈倦　　不久當具諸功德　　猶如文殊及與我
　　時善財童子以頌答曰。
　　我念善知識　　億劫難值遇　　今得咸親近　　而來詣尊所　　我以文殊故　　見諸難見者　　彼大功德尊　　願速還瞻覲
　　【論】第五爾時善財童子以如是等一切菩薩無量稱揚讚歎法已下是善財欲見彌勒菩薩彌勒從外而來為大眾歎善財功德分此明菩薩常以不居自報隨俗攝生所有隨後之眾是所攝之眾化來至果餘如文自明。
　　【經】爾時善財童子合掌恭敬重白彌勒菩薩摩訶薩言大聖我已先發阿耨多羅三藐三菩提心而我未知菩薩云何學菩薩行云何修菩薩道大聖一切如來授尊者記一生當得阿耨多羅三藐三菩提若一生當得無上菩提則已超越一切菩薩所住處則已出過一切菩薩離生位則已圓滿一切波羅蜜則已深入一切諸忍門則已具足一切菩薩地則已遊戲一切解脫門則已成就一切三昧法則已通達一切菩薩行則已證得一切陀羅尼辯才則已於一切菩薩自在中而得自在則已積集一切菩薩助道法則已遊戲智慧方便則已出生大神通智則已成就一切學處則已圓滿一切妙行則已滿足一切大願則已領受一切佛所記則已了知一切諸乘門則已堪受一切如來所護念則已能攝一切佛菩提則已能持一切佛法藏則已能持一切諸佛菩薩祕密藏則已能於一切菩薩眾中為上首則已能為破煩惱魔軍大勇將則已能作出生死曠野大導師則已能作治諸惑重病大醫王則已能於一切眾生中為最勝則已能於一切世主中得自在則已能於一切聖人中最第一則已能於一切聲聞獨覺中最增上則已能於生死海中為船師則已能布調伏一切眾生網則已能觀一切眾生根則已能攝一切眾生界則已能守護一切菩薩眾則已能談議一切菩薩事則已能往詣一切如來所則已能住止一切如來會則已能現身一切眾生前則已能於一切世法無所染則已能超越一切魔境界則已能安住一切佛境界則已能到一切菩薩無礙境則已能精勤供養一切佛則已與一切諸佛法同體性已繫妙法繒已受佛灌頂已住一切智已能普生一切佛法已能速踐一切智位大聖菩薩云何學菩薩行云何修菩薩道隨所修學疾得具足一切佛法悉能度脫所念眾生普能成滿所發大願普能究竟所起諸行普能安慰一切天人不負自身不斷三寶不虗一切佛菩薩種能持一切諸佛法眼如是等事願皆為說爾時彌勒菩薩摩訶薩觀察一切道場眾會指示善財而作是言諸仁者汝等見此長者子今於我所問菩薩行諸功德不諸仁者此長者子勇猛精進志願無雜深心堅固恒不退轉具勝希望如救頭然無有厭足樂善知識親近供養處處尋求承事請法諸仁者此長者子曩於福城受文殊教展轉南行求善知識經由一百一十善知識已然後而來至於我所未曾暫起一念疲懈諸仁者此長者子甚為難有趣向大乘乘於大慧發大勇猛擐大悲甲以大慈心救護眾生起大精進波羅蜜行作大商主護諸眾生為大法船渡諸有海住於大道集大法寶修諸廣大助道之法如是之人難可得聞難可得見難得親近同居共行何以故此長者子發心救護一切眾生令一切眾生解脫諸苦超諸惡趣離諸險難破無明暗出生死野息諸趣輪度魔境界不著世法出欲淤泥斷貪鞅解見縛壞想宅絕迷道摧慢幢拔惑箭撤睡蓋裂愛網滅無明渡有流離諂幻淨心垢斷癡惑出生死諸仁者此長者子為被四流漂汩者造大法船為被見泥沒溺者立大法橋為被癡暗昏迷者然大智燈為行生死曠野者開示聖道為嬰煩惱重病者調和法藥為遭生老死苦者飲以甘露令其安隱為入貪恚癡火者沃以定水使得清涼多憂惱者慰喻使安繫有獄者曉誨令出入見網者開以智劒住界城者示諸脫門在險難者導安隱處懼結賊者與無畏法墮惡趣者授慈悲手拘害蘊者示涅槃城界蛇所纏解以聖道著於六處空聚落者以智慧光引之令出住邪濟者令入正濟近惡友者示其善友樂凡法者誨以聖法著生死者令其趣入一切智城諸仁者此長者子恒以此行救護眾生發菩提心未嘗休息求大乘道曾無懈倦飲諸法水不生厭足恒勤積集助道之行常樂清淨一切法門修菩薩行不捨精進成滿諸願善行方便見善知識情無厭足事善知識身不疲懈聞善知識所有教誨常樂順行未曾違逆諸仁者若有眾生能發阿耨多羅三藐三菩提心是為希有若發心已又能如是精進方便習諸佛法倍為希有又能如是求菩薩道又能如是淨菩薩行又能如是事善知識又能如是如救頭然又能如是順知識教又能如是堅固修行又能如是集菩提分又能如是不求一切名聞利養又能如是不捨菩薩純一之心又能如是不樂家宅不著欲樂不戀父母親戚知識但樂追求菩薩伴侶又能如是不顧身命唯願勤修一切智道應知展轉倍更難得諸仁者餘諸菩薩經於無量百千萬億那由他劫乃能滿足菩薩願行乃能親近諸佛菩提此長者子於一生內則能淨佛剎則能化眾生則能以智慧深入法界則能成就諸波羅蜜則能增廣一切諸行則能圓滿一切大願則能超出一切魔業則能承事一切善友則能清淨諸菩薩道則能具足普賢諸行爾時彌勒菩薩摩訶薩如是稱歎善財童子種種功德令無量百千眾生發菩提心已告善財言善哉善哉善男子汝為饒益一切世間汝為救護一切眾生汝為勤求一切佛法故發阿耨多羅三藐三菩提心善男子汝獲善利汝善得人身汝善住壽命汝善值如來出現汝善見文殊師利大善知識汝身是善器為諸善根之所潤澤汝為白法之所資持所有解欲悉已清淨已為諸佛共所護念已為善友共所攝受何以故善男子菩提心者猶如種子能生一切諸佛法故菩提心者猶如良田能長眾生白淨法故菩提心者猶如大地能持一切諸世間故菩提心者猶如淨水能洗一切煩惱垢故菩提心者猶如大風普於世間無所礙故菩提心者猶如盛火能燒一切諸見薪故菩提心者猶如淨日普照一切諸世間故菩提心者猶如盛月諸白淨法悉圓滿故菩提心者猶如明燈能放種種法光明故菩提心者猶如淨目普見一切安危處故菩提心者猶如大道普令得入大智城故菩提心者猶如正濟令其得離諸邪法故菩提心者猶如大車普能運載諸菩薩故菩提心者猶如門戶開示一切菩薩行故菩提心者猶如宮殿安住修習三昧法故菩提心者猶如園苑於中遊戲受法樂故菩提心者猶如舍宅安隱一切諸眾生故菩提心者則為所歸利益一切諸世間故菩提心者則為所依諸菩薩行所依處故菩提心者猶如慈父訓導一切諸菩薩故菩提心者猶如慈母生長一切諸菩薩故菩提心者猶如乳母養育一切諸菩薩故菩提心者猶如善友成益一切諸菩薩故菩提心者猶如君主勝出一切二乘人故菩提心者猶如帝王一切願中得自在故菩提心者猶如大海一切功德悉入中故菩提心者如須彌山於諸眾生心平等故菩提心者如鐵圍山攝持一切諸世間故菩提心者猶如雪山長養一切智慧藥故菩提心者猶如香山出生一切功德香故菩提心者猶如虗空諸妙功德廣無邊故菩提心者猶如蓮華不染一切世間法故菩提心者如調慧象其心善順不獷[仁-二+戾]故菩提心者如良善馬遠離一切諸惡性故菩提心者如調御師守護大乘一切法故菩提心者猶如良藥能治一切煩惱病故菩提心者猶如坑穽陷沒一切諸惡法故菩提心者猶如金剛悉能穿徹一切法故菩提心者猶如香篋能貯一切功德香故菩提心者猶如妙華一切世間所樂見故菩提心者如白旃檀除眾欲熱使清涼故菩提心者如黑沈香能熏法界悉周徧故菩提心者如善見藥王能破一切煩惱病故菩提心者如毗笈摩藥能拔一切諸惑箭故菩提心者猶如帝釋一切主中最為尊故菩提心者如毗沙門能斷一切貧窮苦故菩提心者如功德天一切功德所莊嚴故菩提心者如莊嚴具莊嚴一切諸菩薩故菩提心者如劫燒火能燒一切諸有為故菩提心者如無生根藥長養一切諸佛法故菩提心者猶如龍珠能銷一切煩惱毒故菩提心者如水清珠能清一切煩惱濁故菩提心者如如意珠周給一切諸貧乏故菩提心者如功德瓶滿足一切眾生心故菩提心者如如意樹能雨一切莊嚴具故菩提心者如鵞羽衣不受一切生死垢故菩提心者如白氎線從本已來性清淨故菩提心者如快利犂能治一切眾生田故菩提心者如那羅延能摧一切我見敵故菩提心者猶如快箭能破一切諸苦的故菩提心者猶如利矛能穿一切煩惱甲故菩提心者猶如堅甲能護一切如理心故菩提心者猶如利刀能斬一切煩惱首故菩提心者猶如利劒能斷一切憍慢鎧故菩提心者如勇將幢能伏一切諸魔軍故菩提心者猶如利鋸能截一切無明樹故菩提心者猶如利斧能伐一切諸苦樹故菩提心者猶如兵仗能防一切諸苦難故菩提心者猶如善手防護一切諸度身故菩提心者猶如好足安立一切諸功德故菩提心者猶如眼藥滅除一切無明瞖瞙故菩提心者猶如鉗鑷能拔一切身見刺故菩提心者猶如臥具息除生死諸勞苦故菩提心者如善知識能解一切生死縛故菩提心者如好珍財能除一切貧窮事故菩提心者如大導師善知菩薩出要道故菩提心者猶如伏藏出功德財無匱乏故菩提心者猶如涌泉生智慧水無窮盡故菩提心者猶如明鏡普現一切法門像故菩提心者猶如蓮華不染一切諸罪垢故菩提心者猶如大河流引一切度攝法故菩提心者如大龍王能雨一切妙法雨故菩提心者猶如命根任持菩薩大悲身故菩提心者猶如甘露能令安住不死界故菩提心者猶如大網普攝一切諸眾生故菩提心者猶如罥索攝取一切所應化故菩提心者猶如鉤餌出有淵中所居者故菩提心者如阿伽陀藥能令無病永安隱故菩提心者如除毒藥悉能消歇貪愛毒故菩提心者如善持呪能除一切顛倒毒故菩提心者猶如疾風能卷一切諸障霧故菩提心者如大寶洲出生一切覺分寶故菩提心者如好種性出生一切白淨法故菩提心者猶如住宅諸功德法所依處故菩提心者猶如市肆菩薩商人貿易處故菩提心者如鍊金藥能治一切煩惱垢故菩提心者猶如好蜜圓滿一切功德味故菩提心者猶如正道令諸菩薩入智城故菩提心者猶如好器能持一切白淨法故菩提心者猶如時雨能滅一切煩惱塵故菩提心者則為住處一切菩薩所住處故菩提心者則為壽行不取聲聞解脫果故菩提心者如淨琉璃自性明潔無諸垢故菩提心者如帝青寶出過世間二乘智故菩提心者如更漏鼓覺諸眾生煩惱睡故菩提心者如清淨水性本澄潔無垢濁故菩提心者如閻浮金暎奪一切有為善故菩提心者如大山王超出一切諸世間故菩提心者則為所歸不拒一切諸來者故菩提心者則為義利能除一切衰惱事故菩提心者則為妙寶能令一切心歡喜故菩提心者如大施會充滿一切眾生心故菩提心者則為尊勝諸眾生心無與等故菩提心者猶如伏藏能攝一切諸佛法故菩提心者如因陀羅網能伏煩惱阿脩羅故菩提心者如婆樓那風能動一切所應化故菩提心者如因陀羅火能燒一切諸惑習故菩提心者如佛支提一切世間應供養故。

　　大方廣佛新華嚴經合論卷第一百十七


　　音切


擐
　　(患音)。

撤
　　(丑列切)。

汩
　　(古沒切)。

飲
　　(於禁切)。

[仁-二+戾]
　　(郎計切)。

穽
　　(靜音)。

笈
　　(居業切)。

氎
　　(徒葉切)。

鋸
　　(九御切)。

矛
　　(莫矦切)。

鉗
　　(巨淹切)。

鑷
　　(疑業切)。

餌
　　(二音)。

椰
　　(耶音)。

[卯/貝]
　　(莫侯切)。

拒
　　(其呂切)。
　　大方廣佛新華嚴經合論卷第一百十八

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之三十一

　　【經】善男子菩提心者成就如是無量功德舉要言之應知悉與一切佛法諸功德等何以故因菩提心出生一切諸菩薩行三世如來從菩提心而出生故是故善男子若有發阿耨多羅三藐三菩提心者則已出生無量功德普能攝取一切智道善男子譬如有人得無畏藥離五恐怖何等為五所謂火不能燒毒不能中刀不能傷水不能漂煙不能燻菩薩摩訶薩亦復如是得一切智菩提心藥貪火不燒瞋毒不中惑刀不傷有流不漂諸覺觀煙不能燻害善男子譬如有人得解脫藥終無橫難菩薩摩訶薩亦復如是得菩提心解脫智藥永離一切生死橫難善男子譬如有人持摩訶應伽藥毒蛇聞氣即皆遠去菩薩摩訶薩亦復如是持菩提心大應伽藥一切煩惱諸惡毒蛇聞其氣者悉皆散滅善男子譬如有人持無勝藥一切怨敵無能勝者菩薩摩訶薩亦復如是持菩提心無能勝藥悉能降伏一切魔軍善男子譬如有人持毗笈摩藥能令毒箭自然墮落菩薩摩訶薩亦復如是持菩提心毗笈摩藥令貪恚癡諸邪見箭自然墮落善男子譬如有人持善見藥能除一切所有諸病菩薩摩訶薩亦復如是持菩提心善見藥王悉除一切諸煩惱病善男子如有藥樹名珊陀那有取其皮以塗瘡者瘡即除愈然其樹皮隨取隨生終不可盡菩薩摩訶薩從菩提心生一切智樹亦復如是若有得見而生信者煩惱業瘡悉得消滅一切智樹初無所損善男子如有藥樹名無生根以其力故增長一切閻浮提樹菩薩摩訶薩菩提心樹亦復如是以其力故增長一切學與無學及諸菩薩所有善法善男子譬如有藥名阿藍婆若用塗身身之與心咸有堪能菩薩摩訶薩得菩提心阿藍婆藥亦復如是令其身心增長善法善男子譬如有人得念力藥凡所聞事憶持不忘菩薩摩訶薩得菩提心念力妙藥悉能聞持一切佛法皆無忘失善男子譬如有藥名大蓮華其有服者住壽一劫菩薩摩訶薩服菩提心大蓮華藥亦復如是於無數劫壽命自在善男子譬如有人執翳形藥人與非人悉不能見菩薩摩訶薩執菩提心翳形妙藥一切諸魔不能得見善男子如海有珠名普集眾寶此珠若在假使劫火焚燒世間能令此海減於一滴無有是處菩薩摩訶薩菩提心珠亦復如是住於菩薩大願海中若常憶持不令退失能壞菩薩一善根者終無是處若退其心一切善法即皆散滅善男子如有摩尼名大光明有以此珠纓絡身者暎蔽一切寶莊嚴具所有光明悉皆不現菩薩摩訶薩菩提心寶亦復如是纓絡其身暎蔽一切二乘心寶諸莊嚴具悉無光彩善男子如水清珠能清濁水菩薩摩訶薩菩提心珠亦復如是能清一切煩惱垢濁善男子譬如有人得住水寶繫其身上入大海中不為水害菩薩摩訶薩亦復如是得菩提心住水妙寶入於一切生死海中終不沈沒善男子譬如有人得龍寶珠持入龍宮一切龍蛇不能為害菩薩摩訶薩亦復如是得菩提心大龍寶珠入欲界中煩惱龍蛇不能為害善男子譬如帝釋著摩尼冠暎蔽一切諸餘天眾菩薩摩訶薩亦復如是著菩提心大願寶冠超過一切三界眾生善男子譬如有人得如意珠除滅一切貧窮之苦菩薩摩訶薩亦復如是得菩提心如意寶珠遠離一切邪命怖畏善男子譬如有人得日精珠持向日光而生於火菩薩摩訶薩亦復如是得菩提心智日寶珠持向智光而生智火善男子譬如有人得月精珠持向月光而生於水菩薩摩訶薩亦復如是得菩提心月精寶珠持此心珠鑒迴向光而生一切善根願水善男子譬如龍王首戴如意摩尼寶冠遠離一切怨敵怖畏菩薩摩訶薩亦復如是著菩提心大悲寶冠遠離一切惡道諸難善男子如有寶珠名一切世間莊嚴藏若有得者令其所欲悉得充滿而此寶珠無所損減菩提心寶珠亦復如是若有得者令其所願悉得滿足而菩提心無有損減善男子如轉輪王有摩尼寶置於宮中放大光明破一切暗菩薩摩訶薩亦復如是以菩提心大摩尼寶住於欲界故大智光悉破諸趣無明黑闇善男子譬如帝青大摩尼寶若有為此光明所觸即同其色菩薩摩訶薩菩提心寶亦復如是觀察諸法迴向善根靡不即同菩提心色善男子如琉璃寶於百千歲處不淨中不為臭穢之所染著性本淨故菩薩摩訶薩菩提心寶亦復如是於百千劫住欲界中不為欲界過患所染猶如法界性清淨故善男子譬如有寶名淨光明悉能暎蔽一切寶色菩薩摩訶薩菩提心寶亦復如是悉能暎蔽一切凡夫二乘功德善男子譬如有寶名為火燄悉能除滅一切暗冥菩薩摩訶薩菩提心寶亦復如是能滅一切無知暗冥善男子譬如海中有無價寶商人採得船載入城諸餘摩尼百千萬種光色價直無與等者菩提心寶亦復如是住於生死大海之中菩薩摩訶薩乘大願船深心相續載之來入解脫城中二乘功德無能及者善男子如有寶珠名自在王處閻浮洲去日月輪四萬由旬日月宮中所有莊嚴其珠影現悉皆具足菩薩摩訶薩發菩提心淨功德寶亦復如是住生死中照法界空佛智日月一切功德悉於中現善男子如有寶珠名自在王日月光明所照之處一切財寶衣服等物所有價直悉不能及菩薩摩訶薩發菩提心自在王寶亦復如是一切智光所照之處三世所有天人二乘漏無漏善一切功德皆不能及善男子海中有寶名曰海藏普現海中諸莊嚴事菩薩摩訶薩菩提心寶亦復如是普能顯現一切智海諸莊嚴事善男子譬如天上閻浮檀金唯除心王大摩尼寶餘無及者菩薩摩訶薩發菩提心閻浮檀金亦復如是除一切智心王大寶餘無及者善男子譬如有人善調龍法於諸龍中而得自在菩薩摩訶薩亦復如是得菩提心善調龍法於諸一切煩惱龍中而得自在善男子譬如勇士被執鎧仗一切怨敵無能降伏菩薩摩訶薩亦復如是被執菩提大心鎧仗一切業惑諸惡怨敵無能屈伏善男子譬如天上黑旃檀香若燒一銖其香普熏小千世界三千世界滿中珍寶所有價直皆不能及菩薩摩訶薩菩提心香亦復如是一念功德普熏法界聲聞緣覺一切功德皆所不及善男子如白旃檀若以塗身悉能除滅一切熱惱令其身心普得清涼菩薩摩訶薩菩提心香亦復如是能除一切虗妄分別貪恚癡等諸惑熱惱令其具足智慧清涼善男子如須彌山若有近者即同其色菩薩摩訶薩菩提心山亦復如是若有近者悉得同其一切智色善男子譬如波利質多羅樹其皮香氣閻浮提中若婆師迦若薝蔔迦若蘇摩那如是等華所有香氣皆不能及菩薩摩訶薩菩提心樹亦復如是所發大願功德之香一切二乘無漏戒定智慧解脫解脫知見諸功德香悉不能及善男子譬如波利質多羅樹雖未開華應知即是無量諸華出生之處菩薩摩訶薩菩提心樹亦復如是雖未開發一切智華應知即是無數天人眾菩提華所生之處善男子譬如波利質多羅華一日熏衣薝蔔迦華婆利師華蘇摩那華雖千歲熏亦不能及菩薩摩訶薩菩提心華亦復如是一生所熏諸功德香普徹十方一切佛所一切二乘無漏功德百千劫熏所不能及善男子如海島中生椰子樹根莖枝葉及以華果一切眾生恒取受用無時暫歇菩薩摩訶薩菩提心樹亦復如是始從發起悲願之心乃至成佛正法住世常時利益一切世間無有間歇善男子如有藥汁名訶宅迦人或得之以其一兩變千兩銅悉成真金非千兩銅能變此藥菩薩摩訶薩亦復如是以菩提心迴向智藥普變一切業惑等法悉使成於一切智相非業惑等能變其心善男子譬如小火隨所焚燒其燄轉熾菩薩摩訶薩菩提心火亦復如是隨所攀緣智燄增長善男子譬如一燈然百千燈其本一燈無減無盡菩薩摩訶薩菩提心燈亦復如是普然三世諸佛智燈而其心燈無減無盡善男子譬如一燈入於暗室百千年闇悉能破盡菩薩摩訶薩菩提心燈亦復如是入於眾生心室之內百千萬億不可說劫諸業煩惱種種暗障悉能除盡善男子譬如燈炷隨其大小而發光明若益膏油明終不絕菩薩摩訶薩菩提心燈亦復如是大願為炷光照法界益大悲油教化眾生莊嚴國土施作佛事無有休息善男子譬如他化自在天王冠閻浮檀真金天冠欲界天子諸莊嚴具皆不能及菩薩摩訶薩亦復如是冠菩提心大願天冠一切凡夫二乘功德皆不能及善男子如師子王哮吼之時師子兒聞皆增勇健餘獸聞之即皆竄伏佛師子王菩提心吼應知亦爾諸菩薩聞增長功德有所得者聞皆退散善男子譬如有人以師子荕而為樂絃其音既奏餘絃悉絕菩薩摩訶薩亦復如是以如來師子波羅蜜身菩提心荕為法樂絃其音既奏一切五欲及以二乘諸功德絃悉皆斷滅善男子譬如有人以牛羊等種種諸乳假使積集盈於大海以師子乳一滴投中悉令變壞直過無礙菩薩摩訶薩亦復如是以如來師子菩提心乳著無量劫業煩惱乳大海之中悉令壞滅直過無礙終不住於二乘解脫善男子譬如迦陵頻伽鳥在卵[穀-禾+卵]中有大勢力一切諸鳥所不能及菩薩摩訶薩亦復如是於生死[穀-禾+卵]發菩提心所有大悲功德勢力聲聞緣覺無能及者善男子如金翅鳥王子初始生時目則明利飛則勁捷一切諸鳥雖久成長無能及者菩薩摩訶薩亦復如是發菩提心為佛王子智慧清淨大悲勇猛一切二乘雖百千劫久修道行所不能及善男子如有壯夫手執利矛刺堅密甲直過無礙菩薩摩訶薩亦復如是執菩提心銛利快矛刺諸邪見隨眠密甲悉能穿徹無有障礙善男子譬如摩訶那伽大力勇士若奮威怒於其額上必生瘡疱瘡若未合閻浮提中一切人民無能制伏菩薩摩訶薩亦復如是若起大悲必定發於菩提之心心未捨來一切世間魔及魔民不能為害善男子譬如射師有諸弟子雖未慣習其師技藝然其智慧方便善巧餘一切人所不能及菩薩摩訶薩初始發心亦復如是雖未慣習一切智行然其所有願智解欲一切世間凡夫二乘悉不能及善男子如人學射先安其足後習其法菩薩摩訶薩亦復如是欲學如來一切智道先當安住菩提之心然後修行一切佛法善男子譬如幻師將作幻事先當起意憶持幻法然後所作悉得成就菩薩摩訶薩亦復如是將起一切諸佛菩薩神通幻事先當起意發菩提心然後一切悉得成就善男子譬如幻術無色現色菩薩摩訶薩菩提心相亦復如是雖無有色不可覩見然能普於十方法界示現種種功德莊嚴善男子譬如猫狸纔見於鼠鼠即入穴不敢復出菩薩摩訶薩發菩提心亦復如是暫以慧眼觀諸惑業皆即竄匿不復出生善男子譬如有人著閻浮金莊嚴之具暎蔽一切皆如聚墨菩薩摩訶薩亦復如是著菩提心莊嚴之具暎蔽一切凡夫二乘功德莊嚴悉無光色善男子如好礠石少分之力即能吸壞諸鐵鉤鎻菩薩摩訶薩發菩提心亦復如是若起一念悉能壞滅一切見欲無明鉤鎻善男子如有礠石鐵若見之即皆散去無留住者菩薩摩訶薩發菩提心亦復如是諸業煩惱二乘解脫若暫見之即皆散滅亦無住者善男子譬如有人善入大海一切水族無能為害假使入於摩竭魚口亦不為彼之所吞噬菩薩摩訶薩亦復如是發菩提心入生死海諸業煩惱不能為害假使入於聲聞緣覺實際法中亦不為其之所留難善男子譬如有人飲甘露漿一切諸物不能為害菩薩摩訶薩亦復如是飲菩提心甘露法漿不墮聲聞辟支佛地以具廣大悲願力故善男子譬如有人得安繕那藥以塗其目雖行人間人所不見菩薩摩訶薩亦復如是得菩提心安繕那藥能以方便入魔境界一切眾魔所不能見善男子譬如有人依附於王不畏餘人菩薩摩訶薩亦復如是依菩提心大勢力王不畏障蓋惡道之難善男子譬如有人住於水中不畏火焚菩薩摩訶薩亦復如是住菩提心善根水中不畏二乘解脫智火善男子譬如有人依倚猛將即不怖畏一切怨敵菩薩摩訶薩亦復如是依菩提心勇猛大將不畏一切惡行怨敵善男子如釋天王執金剛杵摧伏一切阿脩羅眾菩薩摩訶薩亦復如是持菩提心金剛之杵摧伏一切諸魔外道善男子譬如有人服延齡藥長得充健不老不瘦菩薩摩訶薩亦復如是服菩提心延齡之藥於無數劫修菩薩行心無疲厭亦無染著善男子譬如有人調和藥汁必當先取好清淨水菩薩摩訶薩亦復如是欲修菩薩一切行願先當發起菩提之心善男子如人護身先護命根菩薩摩訶薩亦復如是護持佛法亦當先護菩提之心善男子譬如有人命根若斷不能利益父母宗親菩薩摩訶薩亦復如是捨菩提心不能利益一切眾生不能成就諸佛功德善男子譬如大海無能壞者菩提心海亦復如是諸業煩惱二乘之心所不能壞善男子譬如日光星宿光明不能暎蔽菩提心日亦復如是一切二乘無漏智光所不能蔽善男子如王子初生即為大臣之所尊重以種性自在故菩薩摩訶薩亦復如是於佛法中發菩提心即為耆宿久修梵行聲聞緣覺所共尊重以大悲自在故善男子譬如王子年雖幼稚一切大臣皆悉敬禮菩薩摩訶薩亦復如是雖初發心修菩薩行二乘耆舊皆應敬禮善男子譬如王子雖於一切臣佐之中未得自在已具王相不與一切諸臣佐等以生處尊勝故菩薩摩訶薩亦復如是雖於一切業煩惱中未得自在然已具足菩提之相不與一切二乘齊等以種性第一故善男子譬如清淨摩尼妙寶眼有翳故見為不淨菩薩摩訶薩菩提心寶亦復如是無智不信謂為不淨善男子譬如有藥為呪所持若有眾生見聞同住一切諸病皆得消滅菩薩摩訶薩菩提心藥亦復如是一切善根智慧方便菩薩願智共所攝持若有眾生見聞同住憶念之者諸煩惱疾悉得除滅善男子譬如有人常持甘露其身畢竟不變不壞菩薩摩訶薩亦復如是若常憶持菩提心甘露令願智身畢竟不壞善男子如機關木人若無有楔身即離散不能運動菩薩摩訶薩亦復如是無菩提心行即分散不能成就一切佛法善男子如轉輪王有沈香寶名曰象藏若燒此香王四種兵悉騰虗空菩薩摩訶薩菩提心香亦復如是若發此意即令菩薩一切善根永出三界行如來智無為空中善男子譬如金剛唯從金剛處及金處生非餘寶處生菩薩摩訶薩菩提心金剛亦復如是唯從大悲救護眾生金剛處一切智智殊勝境界金處而生非餘眾生善根處生善男子譬如有樹名曰無根不從根生而枝葉華果悉皆繁茂菩薩摩訶薩菩提心樹亦復如是無根可得而能長養一切智智神通大願枝葉華果扶疎蔭暎普覆世間善男子譬如金剛非劣惡器及以破器所能容持唯除全具上妙之器菩提心金剛亦復如是非下劣眾生慳嫉破戒懈怠妄念無智器中所能容持亦非退失殊勝志願散亂惡覺眾生器中所能容持唯除菩薩深心寶器善男子譬如金剛能穿眾寶菩提心金剛亦復如是悉能穿徹一切法寶善男子譬如金剛能壞眾山菩提心金剛亦復如是悉能摧壞諸邪見山善男子譬如金剛雖破不全一切眾寶猶不能及菩提心金剛亦復如是雖復志劣少有虧損猶勝一切二乘功德善男子譬如金剛雖有損缺猶能除滅一切貧窮菩提心金剛亦復如是雖有損缺不進諸行猶能捨離一切生死善男子如小金剛悉能破壞一切諸物菩提心金剛亦復如是入少境界即破一切無知諸惑善男子譬如金剛非凡人所得菩提心金剛亦復如是非劣意眾生之所能得善男子譬如金剛不識寶人不知其能不得其用菩提心金剛亦復如是不知法人不了其能不得其用善男子譬如金剛無能消滅菩提心金剛亦復如是一切諸法無能消滅善男子如金剛杵諸大力士皆不能持唯除有大那羅延力菩提之心亦復如是一切二乘皆不能持唯除菩薩廣大因緣堅固善力善男子譬如金剛一切諸物無能壞者而能普壞一切諸物然其體性無所損減菩提之心亦復如是普於三世無數劫中教化眾生修行苦行聲聞緣覺所不能者咸能作之然其畢竟無有疲厭亦無損壞善男子譬如金剛餘不能持唯金剛地之所能持菩提之心亦復如是聲聞緣覺皆不能持唯除趣向薩婆若者善男子如金剛器無有瑕缺用盛於水永不滲漏而入於地菩提心金剛器亦復如是盛善根水永不滲漏令入諸趣善男子如金剛際能持大地不令墜沒菩提之心亦復如是能持菩薩一切行願不令墜沒入於三界善男子譬如金剛久處水中不爛不濕菩提之心亦復如是於一切劫處在生死業惑水中無壞無變善男子譬如金剛一切諸火不能燒然不能令熱菩提之心亦復如是一切生死諸煩惱火不能燒然不能令熱善男子譬如三千世界之中金剛座上能持諸佛坐於道場降伏諸魔成等正覺非是餘座之所能持菩提心座亦復如是能持菩薩一切願行諸波羅蜜諸忍諸地迴向受記修習菩提助道之法供養諸佛聞法受行一切餘心所不能持善男子菩提心者成就如是無量無邊乃至不可說不可說殊勝功德若有眾生發阿耨多羅三藐三菩提心則獲如是勝功德法是故善男子汝獲善利汝發阿耨多羅三藐三菩提心求菩薩行已得如是大功德故善男子如汝所問菩薩云何學菩薩行修菩薩道善男子汝可入此毗盧遮那莊嚴藏大樓閣中周徧觀察則能了知學菩薩行學已成就無量功德。
　　【論】第六爾時善財童子合掌恭敬已下至此卷末明善財申己已發大菩提心慈氏為讚菩提心善根功力不思議分意明一切神通道力菩薩萬行皆以菩提心為根本滅生死截苦流淨八萬四千煩惱門顯成一切智海皆以菩提心為根本如文廣歎以菩提心無依無住無有體性生滅可得如是現前煩惱自淨智海便現由智現故種種方便神通萬行以智能成由菩提心無依故智亦無依以智無依故一切所作皆無作者依住可得以此生死業亡唯智自在大悲萬行從智而生智體無依萬行如化利生如幻神通道力如空中月普現眾水智體不去眾生心水不來隨自業淨與智同體隨淨淺深現智各異非此非彼若欲見十方諸佛如來智海但自淨十二有支業緣佛智現爾但求他勝境自法便隱不及知法一一自己功成不損功程不違聖旨如善財一一善友所具其五位方便加行菩薩之法不著他法不著自心無所依住但令其心廣大以方便三昧饒益廣多令一切眾生皆得離苦又令自心至究竟實法亦令眾生皆悉同得十方諸佛一切菩薩諸法利眾生諸行乃至一眾生法不知不了不名為智滿之佛不名摩訶薩。
　　【經】爾時善財童子恭敬右遶彌勒菩薩摩訶薩已而白之言唯願大聖開樓閣門令我得入時彌勒菩薩前詣樓閣彈指出聲其門即開命善財入善財心喜入已還閉見其樓閣廣博無量同於虗空阿僧祇寶以為其地阿僧祇宮殿阿僧祇門闥阿僧祇牕牖阿僧祇階陛阿僧祇欄楯阿僧祇道路皆七寶成阿僧祇幡阿僧祇幢阿僧祇蓋周迴間列阿僧祇眾寶纓絡阿僧祇真珠纓絡阿僧祇赤真珠纓絡阿僧祇師子珠纓絡處處垂下阿僧祇半月阿僧祇繒帶阿僧祇寶網以為嚴飾阿僧祇寶鐸風動成音散阿僧祇天諸雜華懸阿僧祇天寶鬘帶嚴阿僧祇眾寶香罏雨阿僧祇細末金屑懸阿僧祇寶鏡然阿僧祇寶燈布阿僧祇寶衣列阿僧祇寶帳設阿僧祇寶座阿僧祇寶繒以敷座上阿僧祇閻浮檀金童女像阿僧祇雜寶諸形像阿僧祇妙寶菩薩像處處充徧阿僧祇眾鳥出和雅音阿僧祇寶優鉢羅華阿僧祇寶波頭摩華阿僧祇寶拘物頭華阿僧祇寶芬陀利華以為莊嚴阿僧祇寶樹次第行列阿僧祇摩尼寶放大光明如是等無量阿僧祇諸莊嚴具以為莊嚴又見其中有無量百千諸妙樓閣一一嚴飾悉如上說廣博嚴麗皆同處空不相障礙亦無雜亂善財童子於一處中見一切處一切諸處悉如是見爾時善財童子見毗盧遮那莊嚴藏樓閣如是種種不可思議自在境界生大歡喜踊躍無量身心柔輭離一切想除一切障滅一切惑所見不忘所聞能憶所思不亂入於無礙解脫之門普運其心普見一切普申敬禮纔始稽首以彌勒菩薩威神之力自見其身徧在一切諸樓閣中具見種種不可思議自在境界所謂或見彌勒菩薩初發無上菩提心時如是名字如是種族如是善友之所開悟令其種植如是善根住如是壽在如是劫值如是佛處於如是莊嚴剎土修如是行發如是願彼諸如來如是眾會如是壽命經爾許時親近供養悉皆明見或見彌勒最初證得慈心三昧從是已來號為慈氏或見彌勒修諸妙行成滿一切諸波羅蜜或見得忍或見住地或見成就清淨國土或見護持如來正教為大法師得無生忍某時某處某如來所受於無上菩提之記或見彌勒為轉輪王勸諸眾生住十善道或為護世饒益眾生或為釋天訶責五欲或為燄摩天王讚不放逸或為兜率天王稱歎一生菩薩功德或為化樂天王為諸天眾現諸菩薩變化莊嚴或為他化自在天王為諸天眾演說一切諸佛之法或作魔王說一切法皆悉無常或為梵王說諸禪定無量喜樂或為阿脩羅王入大智海了法如幻為其眾會常演說法斷除一切憍慢醉慠或復見其處閻羅界放大光明救地獄苦或見在於餓鬼之處施諸飲食濟彼飢渴或見在於畜生之道種種方便調伏眾生或復見為護世天王眾會說法或復見為忉利天王眾會說法或復見為燄摩天王眾會說法或復見為兜率天王眾會說法或復見為化樂天王眾會說法或復見為他化自在天王眾會說法或復見為大梵王眾會說法或復見為龍王眾會說法或復見為夜叉羅剎王眾會說法或復見為乾闥婆緊那羅王眾會說法或復見為阿脩羅陀那婆王眾會說法或復見為迦樓羅摩睺羅伽王眾會說法或復見為其餘一切人非人等眾會說法或復見為聲聞眾會說法或復見為緣覺眾會說法或復見為初發心乃至一生所繫已灌頂者諸菩薩眾而演說法或見讚說初地乃至十地所有功德或見讚說滿足一切諸波羅蜜或見讚說入諸忍門或見讚說諸大三昧門或見讚說甚深解脫門或見讚說諸禪三昧神通境界或見讚說諸菩薩行或見讚說諸大誓願或見與諸同行菩薩讚說世間資生工巧種種方便利眾生事或見與諸一生菩薩讚說一切佛灌頂門或見彌勒於百千年經行讀誦書寫經卷勤求觀察為眾說法或入諸禪四無量心或入徧處及諸解脫或入三昧以方便力現諸神變或見諸菩薩入變化三昧各於其身一一毛孔出於一切變化身雲或見出天眾身雲或見出龍眾身雲或見出夜叉乾闥婆緊那羅阿脩羅迦樓羅摩睺羅伽釋梵護世轉輪聖王小王王子大臣官屬長者居士身雲或見出聲聞緣覺及諸菩薩如來身雲或見出一切眾生身雲或見出妙音讚諸菩薩種種法門所謂讚說菩提心功德門讚說檀波羅蜜乃至智波羅蜜功德門讚說諸攝諸禪諸無量心及諸三昧三摩鉢底諸通諸明總持辯才諸諦諸智止觀解脫諸緣諸依諸說法門讚說念處正勤神足根力七菩提分八聖道分諸聲聞乘諸獨覺乘諸菩薩乘諸地諸忍諸行諸願如是等一切諸功德門或復於中見諸如來大眾圍遶亦見其佛生處種姓身形壽命剎劫名號說法利益教住久近乃至所有道場眾會種種不同悉皆明見又復於彼莊嚴藏內諸樓閣中見一樓閣高廣嚴飾最上無比於中悉見三千世界百億四天下百億兜率陀天一一皆有彌勒菩薩降神誕生釋梵天王捧持頂戴遊行七步觀察十方大師子吼現為童子居處宮殿遊戲園苑為一切智出家苦行示受乳糜往詣道場降伏諸魔成等正覺觀菩提樹梵王勸請轉正法輪昇天宮殿而演說法劫數壽量眾會莊嚴所淨國土所修行願教化成熟眾生方便分布舍利住持教法皆悉不同。

　　大方廣佛新華嚴經合論卷第一百十八


　　音切


竄
　　(七亂切)。

銛
　　(息廉切)。

鼠
　　(暑音)。

猫
　　(苗音)。

狸
　　(力之切)。

磁
　　(慈音)。

吸
　　(虗級切)。

噬
　　(時制切)。

繕
　　(時戰切)。

附
　　(父音)。

楔
　　(先結切)。

齡
　　(方丁切)。

汁
　　(之入切)。

滲
　　(所禁切)。

屑
　　(先結切)。

糜
　　(美為切)。

島
　　(都好切)。

疱
　　(正皃切)。

慠
　　(五到切)。
　　大方廣佛新華嚴經合論卷第一百十九

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之三十二

　　【經】爾時善財自見其身在彼一切諸如來所亦見於彼一切眾會一切佛事憶持不忘通達無礙復聞一切諸樓閣內寶網鈴鐸及諸樂器皆悉演暢不可思議微妙法音說種種法所謂或說菩薩發菩提心或說修行波羅蜜行或說諸願或說諸地或說恭敬供養如來或說莊嚴諸佛國土或說諸佛說法差別如上所說一切佛法悉聞其音敷暢辯了又聞某處有某菩薩聞某法門某善知識之所勸導發菩提心於某劫某剎某如來所某大眾中聞於某佛如是功德發如是心起如是願種於如是廣大善根經若干劫修菩薩行於爾許時當成正覺如是名號如是壽量如是國土具足莊嚴滿如是願化如是眾如是聲聞菩薩眾會般涅槃後正法住世經爾許劫利益如是無量眾生或聞某處有某菩薩布施持戒忍辱精進禪定智慧修習如是諸波羅蜜或聞某處有某菩薩為求法故棄捨王位及諸珍寶妻子眷屬手足頭目一切身分皆無所恡或聞某處有某菩薩守護如來所說正法為大法師廣行法施建法幢吹法蠡擊法鼓雨法雨造佛塔廟作佛形像施諸眾生一切樂具或聞某處有某如來於某劫中成等正覺如是國土如是眾會如是壽命說如是法滿如是願教化如是無量眾生善財童子聞如是等不可思議微妙法音身心歡喜柔輭悅懌即得無量諸總持門諸辯才門諸禪諸忍諸願諸度諸通諸明及諸解脫諸三昧門又見一切諸寶鏡中種種形像所謂或見諸佛眾會道場或見菩薩眾會道場或見聲聞眾會道場或見緣覺眾會道場或見淨世界或見不淨世界或見淨不淨世界或見不淨淨世界或見有佛世界或見無佛世界或見小世界或見中世界或見大世界或見因陀羅網世界或見覆世界或見仰世界或見平坦世界或見地獄畜生餓鬼所住世界或見天人充滿世界於如是等諸世界中見有無數大菩薩眾或行或坐作諸事業或起大悲憐愍眾生或造諸論利益世間或受或持或書或誦或問或答三時懺悔迴向發願又見一切諸寶柱中放摩尼王大光明網或青或黃或赤或白或頗棃色或水精色或帝青色或虹蜺色或閻浮檀金色或作一切諸光明色又見彼閻浮檀金童女及眾寶像或以其手而執華雲或執衣雲或執幢幡或執鬘蓋或持種種塗香末香或持上妙摩尼寶網或垂金鎻或挂纓絡或舉其臂捧莊嚴具或低其首垂摩尼冠曲躬瞻仰目不暫捨又見彼真珠纓絡常出香水具八功德琉璃纓絡百千光明同時照耀幢幡網蓋如是等物一切皆以眾寶莊嚴又復見彼優鉢羅華波頭摩華拘物頭華芬陀利華各各生於無量諸華或大一手或長一肘或復縱廣猶如車輪一一華中皆悉示現種種色像以為嚴飾所謂男色像女色像童男色像童女色像釋梵護世天龍夜叉乾闥婆阿脩羅迦樓羅緊那羅摩睺羅伽聲聞緣覺及諸菩薩如是一切眾生色像皆悉合掌曲躬禮敬亦見如來結跏趺坐三十二相莊嚴其身又復見彼淨琉璃地一一步間現不思議種種色像所謂世界色像菩薩色像如來色像及諸樓閣莊嚴色像又於寶樹枝葉華果一一事中悉見種種半身色像所謂佛半身色像菩薩半身色像天龍夜叉乃至護世轉輪聖王小王王子大臣官長及以四眾半身色像其諸色像或執華鬘或執纓絡或持一切諸莊嚴具或有曲躬合掌禮敬一心瞻仰目不暫捨或有讚歎或入三昧其身悉以相好莊嚴普放種種諸色光明所謂金色光明銀色光明珊瑚色光明兜沙羅色光明帝青色光明毗盧遮那寶色光明一切眾寶色光明薝波迦華色光明又見諸樓閣半月像中出阿僧祇日月星宿種種光明普照十方又見諸樓閣周迴四壁一一步內一切眾寶以為莊嚴一一寶中皆現彌勒曩劫修行菩薩道時或施頭目或施手足脣舌牙齒耳鼻血肉皮膚骨髓乃至爪髮如是一切悉皆能捨妻妾男女城邑聚落國土王位隨其所須盡皆施與處牢獄者令得出離被繫縛者使其解脫有疾病者為其救療入邪徑者示其正道或為船師令渡大海或為馬王救護惡難或為大仙善說諸論或為輪王勸修十善或為醫王善療眾病或孝順父母或親近善友或作聲聞或作緣覺或作菩薩或作如來教化調伏一切眾生或為法師奉行佛教受持讀誦如理思惟立佛支提作佛形像若自供養若勸於他塗香散華恭敬禮拜如是等事相續不絕或見坐於師子之座廣演說法勸諸眾生安住十善一心歸向佛法僧寶受持五戒及八齋戒出家聽法受持讀誦如理修行乃至見於彌勒菩薩百千億那由他阿僧祇劫修行諸度一切色像又見彌勒曾所承事諸善知識悉以一切功德莊嚴亦見彌勒在彼一一善知識所親近供養受行其教乃至住於灌頂之地時諸知識告善財言善來童子汝觀此菩薩不思議事莫生疲厭爾時善財童子得不忘失憶念力故得見十方清淨眼故得善觀察無礙智故得諸菩薩自在智故得諸菩薩已入智地廣大解故於一切樓閣一一物中悉見如是及餘無量不可思議自在境界諸莊嚴事譬如有人於睡夢中見種種物所謂城邑聚落宮殿園苑山林河池衣服飲食乃至一切資生之具或見自身父母兄弟內外親屬或見大海須彌山王乃至一切諸天宮殿閻浮提等四天下事或見其身形量廣大百千由旬房舍衣服悉皆相稱謂於晝日經無量時不眠不寢受諸安樂從睡覺已乃知是夢而能明記所見之事善財童子亦復如是以彌勒菩薩力所持故知三界法皆如夢故滅諸眾生狹劣想故得無障礙廣大解故住諸菩薩勝境界故入不思議方便智故能見如是自在境界譬如有人將欲命終見隨其業所受報相行惡業者見於地獄畜生餓鬼所有一切眾苦境界或見獄卒手持兵仗或瞋或罵囚執將去亦聞號叫悲歎之聲或見灰河或見鑊湯或見刀山或見劒樹種種逼迫受諸苦惱作善業者即見一切諸天宮殿無量天眾天諸婇女種種衣服具足莊嚴宮殿園林盡皆妙好身雖未死而由業力見如是事善財童子亦復如是以菩薩業不思議力得見一切莊嚴境界譬如有人為鬼所持見種種事隨其所問悉皆能答善財童子亦復如是菩薩智慧之所持故見彼一切諸莊嚴事若有問者靡不能答譬如有人為龍所持自謂是龍入於龍宮於少時間自謂已經日月年載善財童子亦復如是以住菩薩智慧想故彌勒菩薩所加持故於少時間謂無量劫譬如梵宮名莊嚴藏於中悉見二千世界一切諸物不相雜亂善財童子亦復如是於樓閣中普見一切莊嚴境界種種差別不相雜亂譬如比丘入徧處定若行若住若坐若臥隨所入定境界現前善財童子亦復如是入於樓閣觀一切境界悉皆明了譬如有人於虗空中見乾闥婆城具足莊嚴悉分別知無有障礙譬如夜叉宮殿與人宮殿同在一處而不相雜各隨其業所見不同譬如大海於中悉見三千世界一切色像譬如幻師以幻力故現諸幻事種種作業善財童子亦復如是以彌勒菩薩威神力故及不思議幻智力故能以幻智知諸法故得諸菩薩自在力故見樓閣中一切莊嚴自在境界爾時彌勒菩薩摩訶薩即攝神力入樓閣中彈指作聲告善財言善男子起法性如是此是菩薩知諸法智因緣聚集所現之相如是自性如幻如夢如影如像悉不成就爾時善財聞彈指聲從三昧起彌勒告言善男子汝住菩薩不可思議自在解脫受諸菩薩三昧喜樂能見菩薩神力所持助道所流願智所現種種上妙莊嚴宮殿見菩薩行聞菩薩法知菩薩德了如來願善財白言唯然聖者是善知識加被憶念威神之力聖者此解脫門其名何等彌勒告言善男子此解脫門名入三世一切境界不忘念智莊嚴藏善男子此解脫門中有不可說不可說解脫門一生菩薩之所能得善財問言此莊嚴事何處去耶彌勒答言於來處去曰從何處來曰從菩薩智慧神力中來依菩薩智慧神力而住無有去處亦無住處非集非常遠離一切善男子如龍王降雨不從身出不從心出無有積集而非不見但以龍王心念力故霈然洪注周徧天下如是境界不可思議善男子彼莊嚴事亦復如是不住於內亦不住外而非不見但由菩薩威神之力汝善根力見如是事善男子譬如幻師作諸幻事無所從來無所至去雖無來去以幻力故分明可見彼莊嚴事亦復如是無所從來亦無所去雖無來去然以慣習不可思議幻智力故及由往昔大願力故如是顯現善財童子言大聖從何處來彌勒言善男子諸菩薩無來無去如是而來無行無住如是而來無處無著不沒不生不住不遷不動不起無戀無著無業無報無起無滅不斷不常如是而來善男子菩薩從大悲處來為欲調伏諸眾生故從大慈處來為欲救護諸眾生故從淨戒處來隨其所樂而受生故從大願處來往昔願力之所持故從神通處來於一切處隨樂現故從無動搖處來恒不捨離一切佛故從無取捨處來不役身心使往來故從智慧方便處來隨順一切諸眾生故從示現變化處來猶如影像而化現故然善男子汝問於我從何處來者善男子我從生處摩羅提國而來於此善男子彼有聚落名為房舍有長者子名瞿波羅為化其人令入佛法而住於彼又為生處一切人民隨所應化而為說法亦為父母及諸眷屬婆羅門等演說大乘令其趣入故住於彼而從彼來善財童子言聖者何者是菩薩生處答言善男子菩薩有十種生處何者為十善男子菩提心是菩薩生處生菩薩家故深心是菩薩生處生善知識家故諸地是菩薩生處生波羅蜜家故大願是菩薩生處生妙行家故大悲是菩薩生處生四攝家故如理觀察是菩薩生處生般若波羅蜜家故大乘是菩薩生處生方便善巧家故教化眾生是菩薩生處生佛家故智慧方便是菩薩生處生無生法忍家故修行一切法是菩薩生處生過現未來一切如來家故善男子菩薩摩訶薩以般若波羅蜜為母方便善巧為父檀波羅蜜為乳母尸波羅蜜為養母忍波羅蜜為莊嚴具勤波羅蜜為養育者禪波羅蜜為澣濯人善知識為教授師一切菩提分為伴侶一切善法為眷屬一切菩薩為兄弟菩提心為家如理修行為家法諸地為家處諸忍為家族大願為家教滿足諸行為順家法勸發大乘為紹家業法水灌頂一生所繫菩薩為王太子成就菩提為能淨家族善男子菩薩如是超凡夫地入菩薩位生如來家住佛種性能修諸行不斷三寶善能守護菩薩種族淨菩薩種生處尊勝無諸過惡一切世間天人魔梵沙門婆羅門恭敬讚歎善男子菩薩摩訶薩生於如是尊勝家已知一切法如影像故於諸世間無所惡賤知一切法如變化故於諸有趣無所染著知一切法無有我故教化眾生心無疲厭以大慈悲為體性故攝受眾生不覺勞苦了達生死猶如夢故經一切劫而無怖畏了知諸蘊皆如幻故示現受生而無疲厭知諸界處同法界故於諸境界無所壞滅知一切想如陽燄故入於諸趣不生倒惑達一切法皆如幻故入魔境界不起染著知法身故一切煩惱不能欺誑得自在故於一切趣通達無礙善男子我身普生一切法界等一切眾生差別色相等一切眾生殊異言音等一切眾生種種名號等一切眾生所樂威儀隨順世間教化調伏等一切清淨眾生示現受生等一切凡夫眾生所作事業等一切眾生想等一切菩薩願而現其身充滿法界善男子我為化度與我往昔同修諸行今時退失菩提心者亦為教化父母親屬亦為教化諸婆羅門令其離於種族憍慢得生如來種性之中而生於此閻浮提界摩羅提國拘吒聚落婆羅門家善男子我住於此大樓閣中隨諸眾生心之所樂種種方便教化調伏善男子我為隨順眾生心故我為成熟兜率天中同行天故我為示現菩薩福智變化莊嚴超過一切諸欲界故令其捨離諸欲樂故令知有為皆無常故令知諸天盛必衰故為欲示現將降生時大智法門與一生菩薩共談論故為欲攝化諸同行故為欲教化釋迦如來所遣來者令如蓮華悉開悟故於此命終生兜率天善男子我願滿足成一切智得菩提時汝及文殊俱得見我善男子汝當往詣文殊師利善知識所而問之言菩薩云何學菩薩行云何而入普賢行門云何成就云何廣大云何隨順云何清淨云何圓滿善男子彼當為汝分別演說何以故文殊師利所有大願非餘無量百千億那由他菩薩之所能有善男子文殊師利童子其行廣大其願無邊出生一切菩薩功德無有休息善男子文殊師利常為無量百千億那由他諸佛母常為無量百千億那由他菩薩師教化成就一切眾生名稱普聞十方世界常於一切諸佛眾中為說法師一切如來之所讚歎住甚深智能如實見一切諸法通達一切解脫境界究竟普賢所行諸行善男子文殊師利童子是汝善知識令汝得生如來家長養一切諸善根發起一切助道法值遇真實善知識令汝修一切功德入一切願網住一切大願為汝說一切菩薩祕密法現一切菩薩難思行與汝往昔同生同行。
　　【論】第七爾時善財童子恭敬右遶彌勒菩薩摩訶薩已下至此卷末明善財入慈氏樓閣觀果知因三世所行境界同異總別一多無礙自在同時圓滿分於此段中慈氏菩薩彈指出聲其門即開者明聲是震動啟發之義彈指者是去塵之義塵亡執去法門自開善財入已其門還閉者以迷忘智現名之為開智無內外中間無出無入無迷無證名為還閉見其樓閣廣博無量同於虗空者智境界也於中莊嚴皆約智約慈悲心所行諸行願報得一一如經具明於中神化境界以約法界智境法爾合然無物不神達法應真一切自神乃至見彌勒菩薩三世所行境界慈氏菩薩往昔曾所事諸佛善知識亦為善財說法者以法身智境本自如然無三世性古今三世窮劫元不移一念此非神通法合如是兜沙羅色者此如霜冰之色也餘如經自具經云善男子我願滿足成一切智得菩提時汝及文殊師利俱得見我者會三世因圓智無古今即三世佛一時相見同一智慧於此段中約科為三段一爾時善財童子恭敬右遶慈氏菩薩已下直至見樓閣中一切莊嚴自在境界有九紙經明入佛智境觀果知因無異分二爾時彌勒菩薩已下至善知識加被憶念威神之力有九行半經明彌勒菩薩自攝神力所現一切境界並無以手彈指命善財令起分三聖者此解脫門其名何等已下至與汝往昔同生同行可有四紙經明善財問法門名目并問彌勒菩薩來處所生處所分於問法門名目中問其四法一問入樓閣中所有法門境界解脫之名二問莊嚴事何處去三問彌勒菩薩從何處來四問菩薩生處一問法門名目者此解脫門名入三世一切境界不忘念莊嚴藏二問莊嚴事何處去者慈氏答言於來處去又問從何處來答曰從菩薩智慧神力中來依菩薩智慧神力中住約體無來去處具如經文三問慈氏從何處來者初約法答次依事初約法答云諸菩薩無來無去如是而來無行無住如是而來乃至大慈大悲大願中來廣如經說依事者云我從生處摩羅提國而來者此國是約聖者之德立號表聖者智德高出世無過者長者子名瞿波羅者此云守護心地白法也慈氏令入佛法故四問生處者初法答次依事初依法答有十事生處經云菩提心是菩薩生處次深心次善知識次諸地波羅蜜次大願次大悲次如理觀察次大乘次教化眾生次智慧方便如是等是菩薩生處般若為生母方便以為父檀度為乳母持戒為養母忍辱為莊嚴精進為養育禪定為浣濯善友為教授師菩提為伴侶眾善為眷屬菩薩為兄弟以如是等是菩薩生處廣如經自具依事答者於此閻浮提界摩羅提國拘吒聚落婆羅門家是生處拘吒聚落此云多家多諸人家所聚同居名為多家故婆羅門家者淨種中生明智無垢也善男子我住於此大樓閣中隨諸眾生心之所樂現種種方便教化調伏者明處大智大慈悲徧法界廣大報得幻生樓閣中隨諸眾生所樂見身各隨業果示現調伏以示現菩薩福智變化莊嚴超過一切諸欲界者此對欲界者說計以一生佛果菩薩福智報境總超過三界及三乘乃至下地一切諸境界故已智同十方一切諸佛所用故現佛智德無障礙故已授一生次補佛位故猶如長子持父家事不異父故亦如輪王第一夫人所生太子具三十二相與父同其福智共其報業若奉王命使持國事與父無異但以父王所攝眾生化緣未盡不處王位慈氏如來亦復如是但為毗盧遮那示現化跡所攝眾生一勢未終未處示現下生成佛之位然約其實德已與一切諸佛智用無差也但為如來設教引凡示現出沒令眾生不厭長自道心非是諸佛此生彼沒若以法界智境不約凡情十方一切國土微塵一一塵中佛海無盡互參暎徹不生不滅不出不沒但入法性身處智境幻住門照之一切眾生亦不生不沒一如佛境。
　　【經】是故善男子汝應往詣文殊之所莫生疲厭文殊師利當為汝說一切功德何以故汝先所見諸善知識聞菩薩行入解脫門滿足大願皆是文殊威神之力文殊師利於一切處咸得究竟時善財童子頂禮其足遶無量帀殷勤瞻仰辭退而去。
　　【論】第八是故善男子汝應往詣文殊師利之所已下有五行半經明慈氏還令善財見文殊師利明至果同因表因中之果本來無二分此段明慈氏已勝進入一生之佛果却令善財會入初信心時普光明殿如來智藏佛果法界寂滅大用常然之門無三世體總一時故菩提體如虗空非始終三世古今出入故令善財却見文殊明果不移因故如下文自明。
　　【經】爾時善財童子依彌勒菩薩摩訶薩教漸次而行經遊一百一十餘城已到普門國蘇摩那城住其門所思惟文殊師利隨順觀察周旋求覓希欲奉覲爾時文殊師利遙伸右手過一百一十由旬摩善財頂作如是言善哉善哉善男子若離信根心劣憂悔功行不具退失精勤於一善根心生住著於少功德便以為足不能善巧發起行願不為善知識之所攝護不為如來之所憶念不能了知如是法性如是理趣如是法門如是所行如是境界若周徧知若種種知若盡源底若解了若趣入若解脫若分別若證知若獲得皆悉不能是時文殊師利宣說此法示教利喜令善財童子成就阿僧祇法門具足無量大智光明令得菩薩無邊際陀羅尼無邊際願無邊際三昧無邊際神通無邊際智令入普賢行道場及置善財自所住處文殊師利還攝不現於是善財思惟觀察一心願見文殊師利及見三千大千世界微塵數諸善知識悉皆親近恭敬承事受行其教無有違逆增長趣求一切智慧廣大悲海益大慈雲普觀眾生生大歡喜安住菩薩寂靜法門普緣一切廣大境界學一切佛廣大功德入一切佛決定知見增一切智助道之法善修一切菩薩深心知三世佛出興次第入一切法海轉一切法輪生一切世間入於一切菩薩願海住一切劫修菩薩行照明一切如來境界長養一切菩薩諸根獲一切智清淨光明普照十方除諸闇障智周法界於一切佛剎一切諸有普現其身靡不周徧摧一切障入無礙法住於法界平等之地觀察普賢解脫境界即聞普賢菩薩摩訶薩名字行願助道正道諸地地方便地入地勝進地住地修習地境界地威力地同住渴仰欲見普賢菩薩即於此金剛藏菩提場毗盧遮那如來師子座前一切寶蓮華藏座上起等虗空界廣大心捨一切剎離一切著無礙心普行一切無礙法無礙心徧入一切十方海無礙心普入一切智境界清淨心觀道場莊嚴明了心入一切佛法海廣大心化一切眾生界周徧心淨一切國土無量心住一切劫無盡心趣如來十力究竟心善財童子起如是心時由自善根力一切如來所加被力普賢菩薩同善根力故見十種瑞相何等為十所謂見一切佛剎清淨一切如來成等正覺見一切佛剎清淨無諸惡道見一切佛剎清淨眾妙蓮華以為嚴飾見一切佛剎清淨一切眾生身心清淨見一切佛剎清淨種種眾寶之所莊嚴見一切佛剎清淨一切眾生諸相嚴身見一切佛剎清淨諸莊嚴雲以覆其上見一切佛剎清淨一切眾生互起慈心遞相利益不為惱害見一切佛剎清淨道場莊嚴見一切佛剎清淨一切眾生心常念佛是為十又見十種光明相何等為十所謂見一切世界所有微塵一一塵中出一切世界微塵數佛光明網雲周徧照耀一一塵中出一切世界微塵數佛光明輪雲種種色相周徧法界一一塵中出一切世界微塵數佛色像寶雲周徧法界一一塵中出一切世界微塵數佛光燄輪雲周徧法界一一塵中出一切世界微塵數眾妙香雲周徧十方稱讚普賢一切行願大功德海一一塵中出一切世界微塵數日月星宿雲皆放普賢菩薩光明徧照法界一一塵中出一切世界微塵數一切眾生身色像雲放佛光明徧照法界一一塵中出一切世界微塵數一切佛色像摩尼雲周徧法界一一塵中出一切世界微塵數菩薩身色像雲充滿法界令一切眾生皆得出離所願滿足一一塵中出一切世界微塵數如來身色像雲說一切佛廣大誓願周徧法界是為十。

　　大方廣佛新華嚴經合論卷第一百十九


　　音切


鑊
　　(乎郭切)。

霈
　　(普貝切)。

浣
　　(戶管切)。

濯
　　(濁音)。

蠡
　　(落戈切)。

虹
　　(戶工切)。

蜺
　　(五雞切)。
　　大方廣佛新華嚴經合論卷第一百二十

　　　　唐于闐國三藏沙門實叉難陀譯經
　　　　唐太原方山長者李通玄造論
　　　　唐福州開元寺沙門志寧釐經合論

　　入法界品第三十九之三十三

　　【經】時善財童子見此十種光明相已即作是念我今必見普賢菩薩增益善根見一切佛於諸菩薩廣大境界生決定解得一切智於時善財普攝諸根一心求見普賢菩薩起大精進心無退轉即以普眼觀察十方一切諸佛諸菩薩眾所見境界皆作得見普賢之想以智慧眼觀普賢道其心廣大猶如虗空大悲堅固猶如金剛願盡未來常得隨逐普賢菩薩念念隨順修普賢行成就智慧入如來境住普賢地時善財童子即見普賢菩薩在如來前眾會之中坐寶蓮華師子之座諸菩薩眾所共圍遶最為殊特世無與等智慧境界無量無邊難測難思等三世佛一切菩薩無能觀察見普賢身一一毛孔出一切世界微塵數光明雲徧法界虗空界一切世界除滅一切眾生苦患令諸菩薩生大歡喜見一一毛孔出一切佛剎微塵數種種色香燄雲徧法界虗空界一切諸佛眾會道場而以普熏見一一毛孔出一切佛剎微塵數雜華雲徧法界虗空界一切諸佛眾會道場雨眾妙華見一一毛孔出一切佛剎微塵數香樹雲徧法界虗空界一切諸佛眾會道場雨眾妙香見一一毛孔出一切佛剎微塵數妙衣雲徧法界虗空界一切諸佛眾會道場雨眾妙衣見一一毛孔出一切佛剎微塵數寶樹雲徧法界虗空界一切諸佛眾會道場雨摩尼寶見一一毛孔出一切佛剎微塵數色界天身雲充滿法界歎菩提心見一一毛孔出一切佛剎微塵數梵天身雲勸諸如來轉妙法輪見一一毛孔出一切佛剎微塵數欲界天王身雲護持一切如來法輪見一一毛孔念念中出一切佛剎微塵數三世佛剎雲徧法界虗空界為諸眾生無歸趣者為作歸趣無覆護者為作覆護無依止者為作依止見一一毛孔念念中出一切佛剎微塵數清淨佛剎雲徧法界虗空界一切諸佛於中出世菩薩眾會悉皆充滿見一一毛孔念念中出一切佛剎微塵數淨不淨佛剎雲徧法界虗空界令雜染眾生皆得清淨見一一毛孔念念中出一切佛剎微塵數不淨淨佛剎雲徧法界虗空界令雜染眾生皆得清淨見一一毛孔念念中出一切佛剎微塵數不淨佛剎雲徧法界虗空界令純染眾生皆得清淨見一一毛孔念念中出一切佛剎微塵數眾生身雲徧法界虗空界隨其所應教化眾生皆令發阿耨多羅三藐三菩提心見一一毛孔念念中出一切佛剎微塵數菩薩身雲徧法界虗空界稱揚種種諸佛名號令諸眾生增長善根見一一毛孔念念中出一切佛剎微塵數菩薩身雲徧法界虗空界一切佛剎宣揚一切諸佛菩薩從初發意所生善根見一一毛孔念念中出一切佛剎微塵數菩薩身雲徧法界虗空界於一切佛剎一一剎中宣揚一切菩薩願海及普賢菩薩清淨妙行見一一毛孔念念中出普賢菩薩行雲令一切眾生心得滿足具足修習一切智道見一一毛孔出一切佛剎微塵數正覺身雲於一切佛剎現成正覺令諸菩薩增長大法成一切智爾時善財童子見普賢菩薩如是自在神通境界身心徧喜踊躍無量重觀普賢一一身分一一毛孔悉有三千大千世界風輪水輪地輪火輪大海江河及諸寶山須彌鐵圍村營城邑宮殿園苑一切地獄餓鬼畜生閻羅王界天龍八部人與非人欲界色界無色界處日月星宿風雲雷電晝夜月時及以年劫諸佛出世菩薩眾會道場莊嚴如是等事悉皆明見如見此世界十方所有一切世界悉如是見如見現在十方世界前際後際一切世界亦如是見各各差別不相雜亂如於此毗盧遮那如來所示現如是神通之力於東方蓮華德世界賢首佛所現神通力亦復如是如賢首佛所如是東方一切世界如東方南西北方四維上下一切世界諸如來所現神通力當知悉爾如十方一切世界如是十方一切佛剎一一塵中皆有法界諸佛眾會一一佛所普賢菩薩坐寶蓮華師子座上現神通力悉亦如是彼一一普賢身中皆現三世一切境界一切佛剎一切眾生一切佛出現一切菩薩眾及聞一切眾生言音一切佛言音一切如來所轉法輪一切菩薩所成諸行一切如來遊戲神通善財童子見普賢菩薩如是無量不可思議大神通力即得十種智波羅蜜何等為十所謂於念念中悉能周徧一切佛剎智波羅蜜於念念中悉能往詣一切佛所智波羅蜜於念念中悉能供養一切如來智波羅蜜於念念中普於一切諸如來所聞法受持智波羅蜜於念念中思惟一切如來法輪智波羅蜜於念念中知一切佛不可思議大神通事智波羅蜜於念念中說一句法盡未來際辯才無盡智波羅蜜於念念中以深般若觀一切法智波羅蜜於念念中入一切法界實相海智波羅蜜於念念中知一切眾生心智波羅蜜於念念中普賢慧行皆現在前智波羅蜜善財童子既得是已普賢菩薩即伸右手摩觸其頂既摩頂已善財即得一切佛剎微塵數三昧門各以一切佛剎微塵數三昧而為眷屬一一三昧悉見昔所未見一切佛剎微塵數佛大海集一切佛剎微塵數一切智助道具生一切佛剎微塵數一切智上妙法發一切佛剎微塵數一切智大誓願入一切佛剎微塵數大願海住一切佛剎微塵數一切智出要道修一切佛剎微塵數諸菩薩所修行起一切佛剎微塵數一切智大精進得一切佛剎微塵數一切智淨光明如此娑婆世界毗盧遮那佛所普賢菩薩摩善財頂如是十方所有世界及彼世界一一塵中一切世界一切佛所普賢菩薩悉亦如是摩善財頂所得法門亦皆同等爾時普賢菩薩摩訶薩告善財言善男子汝見我此神通力不唯然已見大聖此不思議大神通事唯是如來之所能知普賢告言善男子我於過去不可說不可說佛剎微塵數劫行菩薩行求一切智一一劫中為欲清淨菩提心故承事不可說不可說佛剎微塵數佛一一劫中為集一切智福德具故設不可說不可說佛剎微塵數廣大施會一切世間咸使聞知凡有所求悉令滿足一一劫中為求一切智法故以不可說不可說佛剎微塵數財物布施一一劫中為求佛智故以不可說不可說佛剎微塵數城邑聚落國土王位妻子眷屬眼耳鼻舌身肉手足乃至身命而為布施一一劫中為求一切智首故以不可說不可說佛剎微塵數頭而為布施一一劫中為求一切智故於不可說不可說佛剎微塵數諸如來所恭敬尊重承事供養衣服臥具飲食湯藥一切所須悉皆奉施於其法中出家學道修行佛法護持正教善男子我於爾所劫海中自憶未曾於一念間不順佛教於一念間生瞋害心我我所心自他差別心遠離菩提心於生死中起疲厭心懶墮心障礙心迷惑心唯住無上不可沮壞集一切智助道之法大菩提心善男子我莊嚴佛土以大悲心救護眾生教化成就供養諸佛事善知識為求正法弘宣護持一切內外悉皆能捨乃至身命亦無所恡一切劫海說其因緣劫海可盡此無有盡善男子我法海中無有一文無有一句非是捨施轉輪王位而求得者非是捨施一切所有而求得者善男子我所求法皆為救護一切眾生一心思惟願諸眾生得聞是法願以智光普照世間願為開示出世間智願令眾生悉得安樂願普稱讚一切諸佛所有功德我如是等往昔因緣於不可說不可說佛剎微塵數劫海說不可盡是故善男子我以如是助道法力諸善根力大志樂力修功德力如實思惟一切法力智慧眼力佛威神力大慈悲力淨神通力善知識力故得此究竟三世平等清淨法身復得清淨無上色身超諸世間隨諸眾生心之所樂而為現形入一切剎徧一切處於諸世界廣現神通令其見者靡不欣樂善男子汝且觀我如是色身我此色身無邊劫海之所成就無量千億那由他劫難見難聞善男子若有眾生未種善根及種少善根聲聞菩薩猶尚不得聞我名字況見我身善男子若有眾生得聞我名於阿耨多羅三藐三菩提不復退轉若見若觸若迎若送若暫隨逐乃至夢中見聞我者皆亦如是或有眾生一日一夜憶念於我即得成熟或七日七夜半月一月半年一年百年千年一劫百劫乃至不可說不可說佛剎微塵數劫憶念於我而成熟者或一生或百生乃至不可說不可說佛剎微塵數生憶念於我而成熟者或見我放大光明或見我震動佛剎或生怖畏或生歡喜皆得成熟善男子我以如是等佛剎微塵數方便門令諸眾生於阿耨多羅三藐三菩提得不退轉善男子若有眾生見聞於我清淨剎者必得生此清淨剎中若有眾生見聞於我清淨身者必得生我清淨身中善男子汝應觀我此清淨身爾時善財童子觀普賢菩薩身相好肢節一一毛孔中皆有不可說不可說佛剎海一一剎海皆有諸佛出興於世大菩薩眾所共圍遶又復見彼一切剎海種種建立種種形狀種種莊嚴種種大山周帀圍遶種種色雲彌覆虗空種種佛興演種種法如是等事各各不同又見普賢於一一世界海中出一切佛剎微塵數佛化身雲周徧十方一切世界教化眾生令向阿耨多羅三藐三菩提時善財童子又見自身在普賢身內十方一切諸世界中教化眾生又善財童子親近佛剎微塵數諸善知識所得善根智慧光明比見普賢菩薩所得善根百分不及一千分不及一百千分不及一百千億分乃至算數譬喻亦不能及是善財童子從初發心乃至得見普賢菩薩於其中間所入一切諸佛剎海今於普賢一毛孔中一念所入諸佛剎海過前不可說不可說佛剎微塵數倍如一毛孔一切毛孔悉亦如是善財童子於普賢菩薩毛孔剎中行一步過不可說不可說佛剎微塵數世界如是而行盡未來劫猶不能知一毛孔中剎海次第剎海藏剎海差別剎海普入剎海成剎海壞剎海莊嚴所有邊際亦不能知佛海次第佛海藏佛海差別佛海普入佛海生佛海滅所有邊際亦不能知菩薩眾海次第菩薩眾海藏菩薩眾海差別菩薩眾海普入菩薩眾海集菩薩眾海散所有邊際亦不能知入眾生界知眾生根教化調伏諸眾生智菩薩所住甚深自在菩薩所入諸地諸道如是等海所有邊際善財童子於普賢菩薩毛孔剎中或於一剎經於一劫如是而行乃至或有經不可說不可說佛剎微塵數劫如是而行亦不於此剎沒於彼剎現念念周徧無邊剎海教化眾生令向阿耨多羅三藐三菩提當是之時善財童子則次第得普賢菩薩諸行願海與普賢等與諸佛等一身充滿一切世界剎等行等正覺等神通等法輪等辯才等言辭等音聲等力無畏等佛所住等大慈悲等不可思議解脫自在悉皆同等爾時普賢菩薩摩訶薩即說頌言。
　　【論】第九爾時善財童子依彌勒菩薩摩訶薩教已下至頌此一段明善財已於慈氏所得一生之佛果普印一百一十城之法門方於初信心中金剛藏智菩提場毗盧遮那如來師子座前一切寶蓮華藏座上起等虗空界廣大十種心等以明經歷一百一十城至慈氏一生佛果究竟不離初信心毗盧遮那如來金剛藏智菩提妙理中成便於金剛藏智菩提妙理之中起法界佛果恒常普賢圓周法界妙行以此已下善財於普賢身中行菩薩行普賢摩善財童子頂方明法界中恒常佛果恒常普賢行相及相應方始及得一切諸佛已成舊果普賢舊行至慈氏菩薩明此無三世中一生是見修道行初始入佛果位之生當來降神下生是當來成佛之生以六相法門該之善財亦以今生是見道修行行滿之生來生方明成佛之生以此當來一生之佛果會根本金剛藏智菩提妙理毗盧遮那如來所得之果普賢舊行本來一體具足三世古今不二時復不遷同異自在處法界因陀羅網無礙法門從此慈氏一位法門約分六門一明舉果成因起信門二明已信加行契修門三加行修行契果門四已將所契之果會因門五還依本因圓融門六究竟法界始終因果無二同時不遷門以此六門和會可見其意此一段有十紙已下經明善財於慈氏菩薩所勝進入一生之佛果智境得三世一切境界不忘念莊嚴藏門返印一百一十城之法門入初信心時不出剎那際因圓果滿至金剛藏菩提場毗盧遮那如來師子座前一切寶蓮華藏座上起等虗空界廣大十種心方起恒常法界佛果普賢行以此位中十方佛剎微塵中普賢菩薩一一塵中一時摩善財頂以明佛果法界行滿意明行滿不離因時不遷智不異乃至見佛剎微塵數善知識乃至見普賢身肢節毛孔中國土身以明入法界智境行網一多重重無礙無礙無盡無盡利生常然之門具如文自廣明論文略申經中意趣所以不可具錄其文於此段中長科為十段一爾時善財童子依彌勒菩薩摩訶薩教已下至同住渴仰欲見普賢菩薩有三十三行半經明善財以慈氏菩薩所勝進修行入一生之佛果却會初信心中菩提場普光明殿智境法界恒然寂用無礙因陀羅網境界佛果普賢行海恒圓滿分經云漸次而行經遊一百一十城已到普門國者以一切十方諸佛及一切眾生同為一法界國土無別體故經遊一百一十城者明一時普印前所修法無前後故思惟觀察一心願見文殊師利即見三千大千世界微塵數善知識者即明以文殊師利法身智慧等周普見一切不異文殊之體明總相也此三千大千世界微塵數量者普門國法界初數總相次第意明毛孔中三千大千世界即周十方一一皆等入法界方便不可越數之也次於此金剛藏菩提場中毗盧遮那如來師子座前一切寶蓮華座上起等虗空界廣大心者明以本信心中所信佛果菩提金剛智藏無染大悲之體起一切法界因陀羅網境界普賢恒行之門已下意例然如文廣說此明總收所進修之因果而歸本樣立法如是令使開解一一如是自心觀達修行令使相稱是眾聖賢之大意也意明不離初信心中菩提體根本智修差別智滿普賢行充滿十方塵剎重重普賢行海是自行滿因果不出剎那際中恒以此法恒化眾生不出剎那際無有斷絕始終之念此明毗盧遮那普賢法界無始無終大圓明智恒普印之常行無有出沒休廢之事十方常然身無內外二即於此金剛藏菩提場毗盧遮那如來師子座前一切寶蓮華藏座上起等虗空界廣大心已下至善財童子起如是心時有八行經明善財於初所信心中法界金剛智藏菩提體中起普賢法界大用因果同時無礙分以六相義該之三由自善根如來加被普賢菩薩同善根力已下至是為十有十一行經為明善財見十種瑞相分四又見十種光明相已下至是為十有十七行經明善財見十種光明分五時善財童子見此十種光明相已已下至增長大法成一切智有五十七行經明善財見普賢菩薩在如來前眾會之中坐寶蓮華師子之座及見普賢身一一毛孔中廣大法界分六爾時善財童子見普賢菩薩如是自在神通已下至一切如來遊戲神通有二十三行經明善財重觀普賢身見十方諸佛人天地獄咸在於身毛孔之中分七善財童子見普賢菩薩如是已下至善財童子既得是已有十三行半經明善財童子得十住智徧一切法智波羅蜜分八普賢菩薩即伸右手摩善財頂已下至所得法門亦皆同等有十四行經明此方普賢菩薩摩善財頂及所得法門十方一切世界一切微塵中普賢菩薩一時摩善財頂及善財所得法門皆悉如此分九爾時普賢菩薩摩訶薩告善財言已下至善男子汝應觀我此清淨身有六十行經明普賢菩薩為善財說自謂眾生求出離道修行福智二行以不可說不可說佛剎微塵數劫行菩薩行求一切智於身肉手足肝膽王位財寶及以轉輪王位求一切智利益眾生門無暫時間斷分十爾時善財童子觀普賢菩薩身相好肢節一一毛孔中已下至頌有三十九行經明善財觀普賢菩薩身相好毛孔境界法門一念所入諸佛剎海過前不可說不可說佛剎微塵數位分一毛孔如是一切毛孔亦然廣如經自明。
　　【經】
　　汝等應除諸惑垢　　一心不亂而諦聽　　我說如來具諸度　　一切解脫真實道　　出世調柔勝丈夫　　其心清淨如虗空　　恒放智日大光明　　普使羣生滅癡闇　　如來難可得見聞　　無量億劫今乃值　　如優曇華時一現　　是故應聽佛功德　　隨順世間諸所作　　譬如幻士現眾業　　但為悅可眾生心　　未曾分別起想念
　　爾時諸菩薩聞此說已一心渴仰唯願得聞如來世尊真實功德咸作是念普賢菩薩具修諸行體性清淨所有言說皆悉不虗一切如來共所稱歎作是念已深生渴仰爾時普賢菩薩功德智慧具足莊嚴猶如蓮華不著三界一切塵垢告諸菩薩言汝等諦聽我今欲說佛功德海一滴之相即說頌曰。
　　佛智廣大同虗空　　普徧一切眾生心　　悉了世間諸妄想　　不起種種異分別　　一念悉知三世法　　亦了一切眾生根　　譬如善巧大幻師　　念念示現無邊事　　隨眾生心種種行　　往昔諸業誓願力　　令其所見各不同　　而佛本來無動念　　或有處處見佛坐　　充滿十方諸世界　　或有其心不清淨　　無量劫中不見佛　　或有信解離憍慢　　發意即得見如來　　或有諂誑不淨心　　億劫尋求莫值遇　　或一切處聞佛音　　其音美妙令心悅　　或有百千萬億劫　　心不淨故不聞者　　或見清淨大菩薩　　充滿三千大千界　　皆已具足普賢行　　如來於中儼然坐　　或見此界妙無比　　佛無量劫所嚴淨　　毗盧遮那最勝尊　　於中覺悟成菩提　　或見蓮華勝妙剎　　賢首如來住在中　　無量菩薩眾圍遶　　能悉勤修普賢行　　或有見佛無量壽　　觀自在等所圍遶　　悉已住於灌頂地　　充滿十方諸世界　　或有見此三千界　　種種莊嚴如妙喜　　阿閦如來住在中　　及如香象諸菩薩　　或見月覺大名稱　　與金剛幢菩薩等　　住如圓鏡妙莊嚴　　普徧十方清淨剎　　或見日藏世所尊　　住善光明清淨土　　及與灌頂諸菩薩　　充徧十方而說法　　或見金剛大燄佛　　而與智幢菩薩俱　　周行一切廣大剎　　說法除滅眾生翳　　一一毛端不可說　　諸佛具相三十二　　菩薩眷屬共圍遶　　種種說法度眾生　　或有觀見一毛孔　　具足莊嚴廣大剎　　無量如來悉在中　　清淨佛子皆充滿　　或有見一微塵內　　具有恒沙佛國土　　無量菩薩悉充滿　　不可說劫修諸行　　或有見一毛端處　　無量塵沙諸剎海　　種種業起各差別　　毗盧遮那轉法輪　　或見世界不清淨　　或見清淨寶所成　　如來住壽無量時　　乃至涅槃諸所現　　普徧十方諸世界　　種種示現不思議　　隨諸眾生心智業　　靡不化度令清淨　　如是無上大導師　　充滿十方諸國土　　示現種種神通力　　我說少分汝當聽　　或見釋迦成佛道　　已經不可思議劫　　或見今始為菩薩　　十方利益諸眾生　　或有見此釋師子　　供養諸佛修行道　　或見人中最勝尊　　現種種力神通事　　或見布施或持戒　　或忍或進或諸禪　　般若方便願力智　　隨眾生心皆示現　　或見究竟波羅蜜　　或見安住於諸地　　總持三昧神通智　　如是悉現無不盡　　或見修行無量劫　　住於菩薩堪忍位　　或現住於不退地　　或現法水灌其頂　　或現梵釋護世身　　或現剎利婆羅門　　種種色相所莊嚴　　猶如幻師現眾像　　或現兜率始降神　　或見宮中受嬪御　　或見棄捨諸榮樂　　出家離俗行學道　　或見始生或見滅　　或見出家學異行　　或見坐於菩提樹　　降伏魔軍成正覺　　或有見佛始涅槃　　或見起塔徧世間　　或見塔中立佛像　　以知時故如是現　　或見如來無量壽　　與諸菩薩授尊記　　而成無上大導師　　次補住於安樂剎　　或見無量億千劫　　作佛事已入涅槃　　或見今始成菩提　　或見正修諸妙行　　或見如來清淨月　　在於梵世及魔宮　　自在天宮化樂宮　　示現種種諸神變　　或見在於兜率宮　　無量諸天共圍遶　　為彼說法令歡喜　　悉共發心供養佛　　或見住在夜摩天　　忉利護世龍神處　　如是一切諸宮殿　　莫不於中現其像　　於彼然燈世尊所　　散華布髮為供養　　從是了知深妙法　　恒以此道化羣生　　或有見佛入涅槃　　或見初始成菩提　　或見住於無量劫　　或見須臾即滅度　　身相光明與壽命　　智慧菩提及涅槃　　眾會所化威儀身　　如是一一皆無數　　或現其身極廣大　　譬如須彌大寶山　　或見跏趺不動搖　　充滿無邊諸世界　　或見圓光一尋量　　或見千萬億由旬　　或見照於無量土　　或見充滿一切剎　　或見佛壽八十年　　或壽百千萬億歲　　或住不可思議劫　　如是展轉倍過此　　佛智通達淨無礙　　一念普知三世法　　皆從心識因緣起　　生滅無常無自性　　於一剎中成正覺　　一切剎處悉亦成　　一切入一一亦爾　　隨眾生心皆示現　　如來住於無上道　　成就十力四無畏　　具足智慧無所礙　　轉於十二行法輪　　了知苦集及滅道　　分別十二因緣法　　法義樂說詞無礙　　以是四辯廣開演　　諸法無我無有相　　業性不起亦無失　　一切遠離如虗空　　佛以方便而分別　　如來如是轉法輪　　普震十方諸國土　　宮殿山河悉搖動　　不使眾生有驚怖　　如是普演廣大音　　隨其根欲皆令解　　悉使發心除惑垢　　而佛未始生心念　　或聞施戒忍精進　　禪定般若方便智　　或聞慈悲及喜捨　　種種音辭各差別　　或聞四念四正勤　　神足根力及覺道　　諸念神通止觀等　　無量方便諸法門　　龍神八部人非人　　梵釋護世諸天眾　　佛以一音為說法　　隨其品類皆令解　　若有貪欲瞋恚癡　　忿覆慳嫉及憍諂　　八萬四千煩惱異　　皆令聞說彼治法　　若未具修白淨法　　令其聞說十戒行　　已能布施調伏人　　令聞寂滅涅槃音　　若人志劣無慈愍　　厭惡生死自求離　　令其聞說三脫門　　使得出苦涅槃樂　　若有自性少諸欲　　厭背三有求寂靜　　令其聞說諸緣起　　依獨覺乘而出離　　若有清淨廣大心　　具足施戒諸功德　　親近如來具慈愍　　令其聞說大乘音　　或有國土聞一乘　　或二或三或四五　　如是乃至無有量　　悉是如來方便力　　涅槃寂靜未曾異　　智行勝劣有差別　　譬如虗空體性一　　鳥飛遠近各不同　　佛性音聲亦如是　　普徧一切虗空界　　隨諸眾生心智殊　　所聞所見各差別　　佛以過去修諸行　　能隨所樂演妙音　　無心計念此與彼　　我為誰說誰不說　　如來面門放大光　　具足八萬四千數　　所說法門亦如是　　普照世界除煩惱　　具足清淨功德智　　而常隨順三世間　　譬如虗空無染著　　為眾生故而出現　　示有生老病死苦　　亦示住壽處於世　　雖順世間如是現　　體性清淨同虗空　　一切國土無有邊　　眾生根欲亦無量　　如來智眼皆明見　　隨所應化示佛道　　究竟虗空十方界　　所有人天大眾中　　隨其形相各不同　　佛現其身亦如是　　若在沙門大眾會　　剃除鬚髮服袈裟　　執持衣鉢護諸根　　令其歡喜息煩惱　　若時親近婆羅門　　即為示現羸瘦身　　執杖持瓶恒潔淨　　具足智慧巧談說　　吐故納新自充飽　　吸風飲露無異食　　若坐若立不動搖　　現斯苦行摧異道　　或持彼戒為世師　　善達醫方等諸論　　書數天文地眾相　　及身休咎無不了　　深入諸禪及解脫　　三昧神通智慧行　　言談諷詠共嬉戲　　方便皆令住佛道　　或現上服以嚴身　　首戴華冠蔭高蓋　　四兵前後共圍遶　　誓眾宣威伏小王　　或為聽訟斷獄官　　善解世間諸法務　　所有與奪皆明審　　令其一切悉欣伏　　或作大臣專弼輔　　善用諸王治政法　　十方利益皆周徧　　一切眾生莫了知　　或為粟散諸小王　　或作飛行轉輪帝　　令諸王子婇女眾　　悉皆受化無能測　　或作護世四天王　　統領諸龍夜叉等　　為其眾會而說法　　一切皆令大欣慶　　或為忉利大天王　　住善法堂歡喜園　　首戴華冠說妙法　　諸天覲仰莫能測　　或住夜摩兜率天　　化樂自在魔王所　　居處摩尼寶宮殿　　說真實行令調伏　　或至梵天眾會中　　說四無量諸禪道　　普令歡喜便捨去　　而莫知其往來相　　或至阿迦尼吒天　　為說覺分諸寶華　　及餘無量聖功德　　然後捨去無知者　　如來無礙智所見　　其中一切諸眾生　　悉以無邊方便門　　種種教化令成就　　譬如幻師善幻術　　現作種種諸幻事　　佛化眾生亦如是　　為其示現種種身　　譬如淨月在虗空　　令世眾生見增減　　一切河池現影像　　所有星宿奪光色　　如來智月出世間　　亦以方便示增減　　菩薩心水現其影　　聲聞星宿無光色　　譬如大海寶充滿　　清淨無濁無有量　　四洲所有諸眾生　　一切於中現其像　　佛身功德海亦爾　　無垢無濁無邊際　　乃至法界諸眾生　　靡不於中現其影　　譬如淨日放千光　　不動本處照十方　　佛日光明亦如是　　無去無來除世暗　　譬如龍王降大雨　　不從身出及心出　　而能霑洽悉周徧　　滌除炎熱使清涼　　如來法雨亦復然　　不從於佛身心出　　而能開悟一切眾　　普使滅除三毒火　　如來清淨妙法身　　一切三界無倫匹　　以出世間言語道　　其性非有非無故　　雖無所依無不住　　雖無不至而不去　　如空中畫夢所見　　當於佛體如是觀　　三界有無一切法　　不能與佛為譬喻　　譬如山林鳥獸等　　無有依空而住者　　大海摩尼無量色　　佛身差別亦復然　　如來非色非非色　　隨應而現無所住　　虗空真如及實際　　涅槃法性寂滅等　　唯有如是真實法　　可以顯示於如來　　剎塵心念可數知　　大海中水可飲盡　　虗空可量風可繫　　無能盡說佛功德　　若有聞斯功德海　　而生歡喜信解心　　如所稱揚悉當獲　　慎勿於此懷疑念
　　【論】第十從八行頌已下至經末明普賢稱歎如來法界果德利生廣大無量功德分於說頌中分為三段一初八行頌明普賢菩薩敕眾諦聽欲自說佛功德分二有六行經明眾歡喜樂聞分三以頌略申如來功德少許之分其意頌文自具。

　　大方廣佛新華嚴經合論卷第一百二十


　　音切


懶
　　(落拜切)。

儼
　　(魚檢切)。

嬪
　　(毗人切)。

背
　　(彼艾切)。

閦
　　(初六切)。