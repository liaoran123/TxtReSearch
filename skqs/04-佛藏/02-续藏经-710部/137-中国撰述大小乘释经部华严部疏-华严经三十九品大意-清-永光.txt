續藏經   華嚴經三十九品大意
　清 永光敬錄


　　 

　　大方廣佛華嚴經三十九品大意

　　夫大方廣佛華嚴經者。諸佛之性海。一真之法界。顯玄微之妙詮。演無盡之宗趣。語其廣大。則無所不包。語其精密。則無所不備。雖一路一門之可入。而千殊萬變之無窮。望之者莫測其津。即之者莫睨其際。所謂會滄海而為墨。聚須彌而為筆。不能盡一句之義。而況以淺近之觀卑不之識。而欲探其閫奧者哉。若無頭緒條。則何由貫通旨趣。
　　初會菩提場。我佛世尊。始成正覺。現遮那之妙體。徧法界以為身。顯依正之莊嚴。等太虗而共量者。標四十種莊嚴。品類一一。各具無量無邊。十佛剎微塵數菩薩所共圍遶。又四十類神天部眾。一一各統眷屬無數無量無邊無等海眾雲集。慶賀法王始成正覺。總有四百二十首偈頌。讚佛功德難思願海。一一各顯證道法門。總計四百名目菩薩神天。為世間主依報莊飾。故稱妙嚴。此品建初。是為第一。
　　如來現相品者　表世尊即於面門眾齒之間。放佛剎微塵數光明。一一復有佛剎微塵數光明。以為眷屬。於光明中。顯現無邊剎土無邊諸佛無邊菩薩。覺悟一切世界中。一切眾生發菩提心。生如來家。又放眉間白毫光明。普照十方無邊剎土。顯現無邊莊嚴。無邊菩薩於光明中俱時出現。又復於世尊前。出大蓮華。具無盡莊嚴。眾寶成就。諸菩薩眾各坐其上。各以偈頌。讚佛功德。
　　普賢三昧品者　表普賢菩薩於如來前。坐蓮華藏師子之座。入一切諸佛毗盧遮那如來藏身三昧。能於十方無邊佛剎微塵數世界。一切諸佛如來前。現身說法。轉妙法輪。
　　世界成就品者　表普賢菩薩徧觀一切世界海。一切眾海。一切諸佛海。一切法界海。一切眾生業海。根欲海。如來世尊以十種智。知諸菩薩及諸眾生。教化成就饒益眾生。入佛境界。又表世界海。各各莊嚴。各各依住。各各形狀。各各趣入。各各光明。各各體相。各各劫住。各各差別。一一形狀。各各俱有十不可說佛剎微塵數名相等俱。
　　華藏世界品者　表此最中央香水海。名無邊妙華光。出大蓮華。名蘂香幢華藏世界海。住在其中。有十不可說佛剎微塵數香水海。周帀圍遶。有十不可說世界種。安住其中。於內芬陀利華寶尸羅幢樓閣鈴網城廓林樹墻栴檀。一一各具不可說百千億那由他周徧嚴飾一一香水海各有四天下微塵數香水河。右旋圍遶。一一河各有十不可說微塵數莊嚴。體量形狀。一一各有十不可說。俱在此華藏莊嚴世界海中。分布而住。此中央香水海中。有十不可說佛剎微塵數世界。於中布列。一香水海中。安住二十重世界種。最下第一重世界種有一佛剎微塵數世界。周帀圍遶。第二重世界種有二佛剎微塵數世界。周帀圍遶。重重加增。如第二十重世界種。有二十佛剎微塵數世界。周帀圍遶。此為第一個二十重。又十個二十重圍遶第一個二十重。又一百個二十重圍遶此十一個二十重。廣說有十不可說二十重。連接安布。俱如經說。
　　毗盧遮那品者　表過去古佛以況今佛。有香水海名清淨光。有世界名勝音。於世界中有一大林。名摩尼華枝輪。種種莊嚴。數無盡極。寬廣無量。有一大林城。人王所都。有百萬億那由他城。周帀圍遶。城中居人。靡不成就。業報神足。乘空往來。行同諸天。此寶華枝輪大林之中。有一道場名寶華徧照。以眾大寶。分布莊嚴。周徧十方。其道場前有一大海。名香摩尼金剛。出大蓮華。名華蘂燄輪。其華廣大百萬由旬。莖葉鬚臺皆是妙寶。十不可說百千億那由他蓮華所共圍遶。此勝音世界最初劫中。有十須彌山微塵數如來出興於世。其第一佛名一切功德山須彌勝雲。於其道場大蓮華中。忽然出現。其身周普。等真法界。一切佛剎皆示出生一切道場。悉詣其所。其勝音世界有六十八千億須彌山頂。一一現身而坐。即於眉間放大光明。十佛剎微塵數光明以為眷屬。充滿一切十方國土。所有眾生遇斯光者。即自開悟。彼燄光明大城有王。名喜見善慧。統領百萬億那由他城。人王太子夫人彩女等。喜見善慧王太子五百人。大威光為首。十千夫人妙見為首。六萬大臣慧力為首。如是等七十七百千億那由他眾。同往見佛。即時證得十種法門。諸供養具徧滿虗空。至於佛所。修敬已畢。卻坐一面。時彼如來為欲調伏諸眾生故。於眾會道場。說普集一切三世佛自在法修多羅。世界海脩多羅以為眷屬。隨眾生心。悉令獲益。時勝雲佛住世五十億歲。佛滅度後。如是第二佛第三佛第四佛。相繼出世。王即太子諸臣人民次第親近獲益證道。成大菩薩。此段經文。表引古佛以證今佛。毗盧遮那如來出世之法。古今相襲。古今不異。以上從世主妙嚴品至此。共六品經文。始終為菩提場中表莊嚴。表菩薩神天八部諸天龍王人王世間主總都一大會之中。古佛今佛成道說法儀式之大慨一終。又此四分之一分。為之信分一終。又五週之一週。為所信因果週一終。閱經至此。可知次緒者也。
　　佛名號品者　表二會世尊於普光明殿坐寶蓮華藏師子之座。現大神力。感通法界。當會菩提場中。十佛剎微塵數菩薩。興三十二種問法因緣。欲令發菩提心者。使知諸佛如來廣大行願。又以名號顯發數量。等周法界。於此娑婆世界四天下種種名號各別不同。又於十方世界一方之中。有十千名。各別不同。又於此娑婆世界。有百億四天下。如來於彼有百萬億種種名號。令諸眾生各別知見。又於此娑婆世界外。東西南北。四維上下。如是十方。一方之中有百萬億種種名號。令諸眾生各別知見。如經廣說。盡虗空徧法界諸世界中。有不可數不可量不可思不可議及不可說不可說。數無盡極。令諸眾生各別知見。如經自具。
　　四聖諦品者　表此娑婆世界中說四種聖諦。一種首標十種名。四種首標四十種名。各各不同。於此世界中。廣說有四百億十千名。隨諸眾生。悉令調伏。如是十方世界中。一一各有四百億十千名。如是十方盡虗空徧法界所有世界。一一世界中。說四聖諦。亦各有四百億十千名。隨眾生心。悉令調伏。如上經文。總說十方無邊世界無盡名目。皆是四聖諦為體。從此四聖諦上。分作種種法門。五蘊十二緣總在其中。八萬四千塵勞解脫亦在其內。廣如經說。
　　光明覺品者　表世尊從兩足輪下。放百億光明。照此三千大千世界百億閻浮提。百億弗婆提。百億瞿耶尼。百億鬱單越。百億大海。百億輪圍山。百億菩薩受生。百億菩薩出家。百億如來成正覺。百億如來轉法輪。百億如來入涅槃。百億須彌山。百億四天王。百億三十三天。乃至百億色究竟天。其中所有悉皆明現。如此處見佛世尊坐蓮華藏師子之座。十佛剎微塵數菩薩所共圍遶。其百億閻浮提中。百億如來亦如是坐。悉以佛神力故。十方各不一大菩薩。一一各與十佛剎微塵數諸菩薩俱。來詣佛所。其名曰文殊師利十首菩薩等。其所來國金色世界等。其所事佛不動智佛等。爾時一切處文殊師利。各於佛所。同時發聲而說頌言。又以十偈讚佛十種之法。令信心者開發覺性。信自己是不動智佛。爾時光明過此世界。徧照東方十佛國土。南西北方四維上下亦復如是。彼一一世界中。皆有百億閻浮提。乃至百億色究竟天。其中所有。悉皆明現。光過十世界。徧照東方百世界。四維上下亦復如是。光過百世界。徧照東方千世界四維上下亦復如是。光過千世界。徧照東方十千世界。光過十千世界。徧照東方百千世界。光過百千世界。徧照東方百萬世界。四維上下亦復如是。乃至光明過十億世界。徧照東方百億世界。百千億世界。那由他。百那由他。千那由他。百千那由他世界。一一南西北方四維上下亦復如是。如是無數無量無邊無等。不可數不可稱不可思不可量不可說。盡法界虗空界所有世界。南西北方四維上下亦復如是。彼一一世界中。皆有百億閻浮提。乃至百億色究竟天。悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍遶。十方各有一大菩薩。一一各與十佛剎微塵數諸菩薩俱。來詣佛所。其大菩薩文殊師利等。所從來國金色世界等。本所事佛不動智佛等。一切處文殊師利菩薩。各於佛所。同時發聲說頌讚佛。令起信心者。發信進修。此十信位中。置一百四十種大願。成大悲行。法身慧身智身。一時俱進。成十信門。如經具明。
　　問明品者　表文殊師利問覺首菩薩及十首菩薩等。佛子心性是一。云何見有種種差別。所謂往善趣惡趣。諸根滿缺。受生同異。端正醜陋。苦樂不同。業不知心。心不知業。受不知報。報不知受。心不知受。受不知心。因不知緣。緣不知因。智不知境。境不知智。覺首菩薩以偈答曰。
　　仁今問是義　　為曉悟羣生　　我如其性答　　唯仁應諦听　　諸法無作用　　亦無有體性　　是故彼一切　　各各不相知　　譬如河中水　　滿流競奔逝　　各各不相知　　諸法亦如是　　亦如大火聚　　猛能同時發　　各各不相知　　諸法亦如是
　　其所答法。總有十偈。以答問法。如經自具。
　　又文殊師利菩薩問財首寶首德首目首勤首法首賢首精進首。如是十首菩薩。各以十偈答文殊師利。其所答法偈頌不錄。總有百問。亦以百答。如經自具。
　　淨行品者　表文殊師利菩薩告智首菩薩言。佛子。汝今為欲多所饒益。多所安隱。哀愍世間。利樂天人。問如是義。若諸菩薩善用其心。則獲一切勝妙功德。於諸佛法。心無所礙。住去來今諸佛之道。隨眾生住。恒不捨離。如諸法相。悉能通達。斷一切惡。具足眾善。當如普賢色相第一。一切行願皆得具足。於一切法無不自在。而為眾生第二導師。云何用心。能獲一切勝妙功德。佛子。菩薩在家。當願眾生。知家性空。免其過迫。孝事父母。當願眾生。善事於佛。護養一切。妻子集會。當願眾生。怨親平等。永離貪著。詣大小師。當願眾生。巧事師長。習行善法。乃至若得見佛。當願眾生。得無礙眼。見一切佛。其餘總有一百四十種大願。用成十信位中修行之心。雖是有為之心。亦能成後五位之內理智大悲之海。已後入位萬行之海。皆由此一百四十種大願勝上緣力之所能成矣。
　　賢首品者　表文殊師利菩薩說無濁亂清淨行大功德已。欲顯示菩提心功德。故以偈問賢首菩薩曰。
　　我今以為諸菩薩　　說佛往修清淨行　　仁當亦如此會中　　演暢修行勝功德
　　爾時賢首菩薩以偈答曰。
　　善哉仁者應諦听　　彼諸功德不可量　　我今隨力說少分　　猶如大海一滴水　　若有菩薩初發心　　誓求當證佛菩提　　彼之功德無邊際　　不可稱量無與等　　何況無量無邊劫　　具修地度諸功德　　十方一切諸如來　　悉共稱揚無能盡　　如是無邊大功德　　我今於中說少分　　譬如鳥足所履空　　亦如大地一微塵
　　此上四偈。明發心功德廣大難量。隨力少說分。為明菩提心不可以邊際量故。功德還當如是。以下總有三百七十二首偈頌。其中大意總歎發菩提者之信心。令其堅固修習。無諸放逸者也。又此第二會普光明殿。說十信法門。共六品經。始終一週。
　　又三會。須彌山頂帝釋宮中。名忉利天會。
　　昇須彌山頂品者　表如來威神力故。十方一切世界。一一四天下閻浮提中悉見如來坐於樹下。各有菩薩。承佛神力。而演說法。靡不自謂恒對於佛。爾時世尊。不離一切處菩提樹下。而昇須彌。向帝釋殿。時天帝釋。在妙勝殿前。遙見佛來。即以神力。莊嚴此殿。置普光明藏師子之座。其座悉以妙寶所成。十千層級十千金網種種莊嚴。十千太子十千梵王前後圍遶。十千光明而為照曜。爾時帝釋。奉為如來敷置座已。曲躬合掌。恭敬向佛。唯願哀愍。處此宮殿。即時世尊。入妙勝殿。十方一切世界中。悉亦如是。又以十偈讚佛功德行願。如經自具。
　　須彌山上偈讚品者　表佛神力故。十方各有一大菩薩。一一各與十佛剎微塵數菩薩俱。從百佛剎微塵數國土外諸世界中。而來集會。其名曰法慧菩薩。一切慧菩薩等。所從來國。因陀羅網世界等。其所事佛。殊特月佛等。是諸菩薩。至佛所已。頂禮佛足。隨所來方。各化作毗盧遮那藏師子之座。結跏趺坐。十方一切世界。悉亦如是。爾時世尊。從兩足指放百千億妙色光明。普照十方一切世界。須彌頂上帝釋宮中佛及大眾。靡不皆現。爾時法慧菩薩。承佛神力。普觀十方。而說頌言。如是十慧菩薩。各以十偈。讚佛功德行願。如經自具。總有一百首偈頌。歎無相為真實。合會十住位法。令身心諸計皆無所依。離於偏執。住佛所住。偈頌未錄。如經自具。
　　十住品者　表法慧菩薩。承佛威力。入菩薩無量方便三昧。以三昧力。十方各千佛剎微塵數世界之外。有千佛剎微塵數諸菩薩。皆同一號。名曰法慧。普現其前。告法慧菩薩言。汝能入是三昧。善男子。十方各千佛剎微塵數諸佛。悉以神力。共加於汝。又是毗盧遮那如來。往昔願力威神之力。及汝所修善根力故。令汝說法。為增長佛智故。法慧菩薩。從定起時。告諸菩薩。佛子。菩薩住有十種。過現未來諸佛已說當說今說。何等為十。所謂初發心住。治地住。修行住。生貴住。具足方便住。正心住。不退住。童真住。法王子住。灌頂住。是名菩薩十住。二世諸佛所說十住法內。功行法則。如經自具。
　　梵行品者　表正念天子。白法慧菩薩言。佛子。一切世界諸菩薩眾。依如來教。染衣出家。云何而得梵行清淨。從菩薩位。逮於無上菩提之道。法慧菩薩言。佛子。菩薩修梵行時。應以十法而為所緣。作意觀察。所謂身身業。語語業。意意業。佛法僧戒。應如是觀。身是梵行耶。乃至戒是梵行耶。若是梵行。當知梵行則為非善。則為非法。則為渾濁。則為臭惡。則為不淨。三業六根五蘊十二緣十八界六通三明慈悲喜捨四無量心六波羅蜜。於諸法中。不生二解。一切佛法疾得現前。初發心時。即得阿耨多羅三藐三菩提。知一切法即心自性。成就慧身。不由他悟故。於中辯通十法。諸義名言。如經自具。
　　初發心功德品者　表天帝釋。白法慧菩薩言。佛子。菩薩初發菩提之心。所得功德。其量幾何。法慧菩薩言。此義甚深。難說難知。難分別。難信解。難證難行。難通達。難度量。難趣入。雖然我當承佛威力。而為汝說。佛子。假使有人。以一切樂具。供養東方阿僧祗世界所有眾生。經於一劫。然後教令淨持五戒。南西北方。四維上下。亦復如是。經於一劫。如是功德。寧為多不。天帝釋言。此人功德。比菩薩初發心功德。百分千分。乃至算數譬喻。所不能及。其中所說譬喻。條則廣多。難可窮盡。數在經中。閱經可知。廣明發心功德難量。如經自具。
　　明法品者　表精進慧菩薩。白法慧菩薩言。佛子。菩薩初發求一切智心。成就無量功德。具大莊嚴。昇一切智乘。入菩薩正位。捨諸世間法。得出世間法。三世諸佛攝受決定。至於無上菩提之處。爾時法慧菩薩。告精進慧菩薩。善哉佛子。汝今為欲多所饒益。多所安樂。多所惠利。哀愍世間。問如是法。佛子。菩薩住十種不放逸法。得十種清淨法。經中廣多明文。如經自具。總以堅守淨戒。精修密行。廣度眾生。成就智力。三世諸佛。同一體性。清淨心故。此上三會。從須彌頂上帝釋天宮。表須彌山頂品。表偈讚品。表十位品。表梵行品。表初發心功德品。表明法品。此六品經。是第三會始終一週。而為解分。為差別因果週之內。閱經至此。可知次序。
　　第四會。
　　昇夜摩天宮品者　表如來威神力故。不離一切菩提樹下及須彌山頂。而向於彼夜摩天宮寶莊嚴殿。時夜摩天王遙見佛來。即以神力。於其殿內。化作寶蓮華藏師子之座。百萬層級以為莊嚴。百萬金網以為交絡。種種莊嚴。數各百萬。乃至光明而為照耀。百萬夜摩天王恭敬頂禮。百萬梵王百萬菩薩讚佛功德。爾時天王說偈讚佛。皆以十偈。表歎功德。如此世界中夜摩天王。承佛神力。稱揚讚歎。十方一切世界夜摩天王。悉亦如是。
　　夜摩天宮偈讚品者　表佛神力故。十方各有一大菩薩。一一各與佛剎微塵數菩薩俱。從十萬佛剎微塵數國土外諸世界中。而來集會。其名曰功德林菩薩等。所從來國。親慧世界等。各於佛所。淨修梵行。其所事佛。常住眼佛等。是諸菩薩至佛所已。頂禮其足。隨所來方。化作摩尼藏師子之座。結跏趺坐。如此世界夜摩天王菩薩來集。十方一切世界悉亦如是。爾時功德林菩薩以偈頌言。佛放大光明。普照於十方。悉見天人尊。通達無障礙等。如是十林菩薩。各以十偈。讚佛功德行願。利益羣生。得菩提道。共成百偈。如經自具。
　　十行品者　表功德林菩薩。承佛神力。入菩薩善思惟三昧。入是三昧已。十方各過萬佛剎微塵數世界外。有萬佛剎微塵數諸佛。皆號功德林。而現其前。告功德林菩薩言。佛子。乃能入此三昧。此是十方諸佛。共加於汝。亦是如來往昔願力。及諸菩薩眾善根力。令汝入是三昧。而演說法。是時諸佛。即與十種智。又各伸右手。摩功德林菩薩頂。功德林即從定起。告諸菩薩言。佛子。菩薩行不可思議。與法界虗空界等。有十種行。三世諸佛之所宣說。何等為十。一者歡喜行。二者饒益行。三者無違逆行。四者無屈撓行。五者無痴亂行。六者善現行。七者無著行。八者難得行。九者善法行。十者真實行。如是十行之法。功用條則。一行之內。各有譬喻修行之功。利益眾生。說是法時。十方世界六種震動。如此世界。夜摩天宮。說十行法。所現神變。十方世界悉以如是。又十林菩薩。各以十偈。重敘十行之內功德行願。如經自具。共成百偈。
　　十無盡藏品者　表功德林菩薩。告諸菩薩言。佛子。菩薩摩訶薩有十種藏。過去未來現在諸佛已說當說今說。何等為十。所謂信藏。戒藏。愧藏。慙藏。施藏。慧藏。念藏。持藏。辯藏。是為十。此十種藏。菩薩修行功用願力。令諸菩薩究竟成就無上菩提。亦令一切世間所作悉皆究竟無盡大藏。此上夜摩天宮品。偈讚品。十行品。十無盡藏品。始終四會一週。
　　第五兜率天宮會。
　　昇兜率天宮品者　表佛神力。故不離一切處菩提樹下。及須彌頂夜摩天。而往兜率天宮一切妙寶所莊嚴殿。時兜率天王遙見佛來。於其殿上。敷摩尼藏師子之座。天諸妙寶之所集成。如來神力所現。無量百千億那由他阿僧祗善根所生。於其殿內。種種莊嚴。一一各具百萬億種種供養。總有一百八十四箇百萬億。又有一百零八箇百萬億菩薩。及諸天神王八部等。一一均各百萬億數之眾。恭敬供養。前後圍遶。爾時世尊。於其殿內。昇摩尼藏師子坐上。結跏趺坐。爾時佛神力故。十方各有一大菩薩。一一各與萬佛剎微塵數諸菩薩。俱來詣佛所。其名曰金剛幢菩薩等。所從來國。妙寶世界等。其所事佛。無盡幢佛等。至佛所已。頂禮佛足。隨所來方。各化寶座。結跏趺坐。各各身放百千億那由他阿僧祗光明。普照十方無邊世界。現大神變。清淨莊嚴。徧滿虗空。等周法界。如此世界兜率天宮。諸菩薩眾。來集於會。如是十方一切世界兜率天宮。悉亦如是。
　　爾時世尊。從兩膝輪。放百千億那由他光明。普照十方。盡法界虗空界。一切世界彼諸菩薩。皆見於此佛神變相。此諸菩薩亦見於彼一切如來神變之相。如是菩薩皆與如來。於往昔時。同種善根。修菩薩行。究竟到於大智彼岸。爾時金剛幢菩薩。普觀十方。而說頌言。
　　如來不出世　　亦無有涅槃　　以本大願力　　示現自在法
　　如是等十偈。讚佛功德。乃至十幢菩薩。各以十偈讚佛。如經自具。共有百偈。
　　十迴向品者　表金剛幢菩薩。承佛神力。入菩薩智光三昧。入是三昧已。十方各過十萬佛剎微塵數世界外。有十萬佛剎微塵數諸佛。皆同一號。名金剛幢。咸稱讚言。善哉佛子。乃能入此三昧。此是十方諸佛。共加於汝。而演說法。令諸菩薩得清淨無畏故。護持如來種性故。演說諸菩薩十種迴向故。三世諸佛咸演說故。何等為十。一者救護一切眾生離眾生相迴向。二者不壞迴向。三者等一切諸佛迴向。四者至一切處迴向。五者無盡功德藏迴向。六者入一切平等善根迴向。七者隨順一切眾生迴向。八者真如相迴向。九者無縛無著解脫迴向。十者入法界無盡迴向。此十種迴向。三世諸佛已說當說今說。一一迴向之內條則大願。廣多無數。又有二百四十六首偈頌。重敘此十種迴向之內大願功德。爾時佛神力故。在會諸菩薩眾。周徧十方。咸作是言。善哉金剛幢。乃能說此十種諸大迴向。我等於十方界。亦如是說。文辭句義。悉皆如是。我等來集。為汝作證。時金剛幢菩薩。承佛神力。普觀十方。而說頌言。以上此兜率天宮說十迴向法門。第五會始終一週。
　　第六會。他化天宮說。
　　十地法門品者　表世尊在他化天王宮摩尼寶藏殿。與諸菩薩眾。悉於他方來集。所有功德悉已修行。而得圓滿。於不可說劫。說不能盡。其名曰金剛藏菩薩。而為上首。承佛神力。入菩薩大智慧光明三昧。入三昧已。即時十方過十億佛剎微塵數世界外。有十億佛剎微塵數諸佛。同名金剛藏。而現其前。作如是言。善哉善哉金剛藏。乃能入大智慧光明三昧。此是十方諸佛。共加於汝。亦是毗盧遮那如來本願力故。爾時十方諸佛。即與十種智。各伸右手。摩金剛藏頂。摩頂已。金剛藏菩薩從三昧起。普告一切菩薩眾言。佛子。諸菩薩願廣大如法界。究竟如虗空。盡未來際。徧一切佛剎。救護眾生。為一切諸佛之所護念。入過去未來現在諸佛智地。佛子。菩薩摩訶薩智地有十種。三世諸佛已說當說今說。我亦如是說。何等為十。一者歡喜地。二者離垢地。三者發光地。四者燄慧地。五者難勝地。六者現前地。七者遠行地。八者不動地。九者善慧地。十者法雲地。此十種地。是菩薩向菩提最上道。亦是清淨法光明門。此十地法。功行願力廣大難量。不可為喻。初地菩薩多作大國王。二地多作閻浮提王。三地多作轉輪聖王。四地多作忉利天王。五地多作夜摩天王。六地多作兜率天王。七地多作他化天王。八地多作小千界主。九地多作中千界主。十地多作大千界主。此十種地功用大願廣大無比。又總有三百八十六首偈頌。重敘十地之內功德大願。如經自具。
　　七會菩提場中普光明殿說。
　　十定品者　表世尊在摩竭國菩提場中。始成正覺。於普光明殿。入剎那際三昧。以一切智自在神通力。現如來身清淨無礙。住奢摩他。最極寂靜。具大威德。與十佛剎微塵數菩薩俱。靡不皆入灌頂之位。獲諸菩薩普見三昧。住於菩薩無住解脫。其名曰金剛慧菩薩等。於往昔時。皆與毗盧遮那如來。同修菩薩諸善根行。時普眼菩薩白佛言。世尊。普賢菩薩住菩薩不思議廣大三昧。或出或入。一切三昧神通自在。無有休息。佛告普眼。今此會中。普賢菩薩當為汝說。爾時普賢菩薩。承佛神力在大眾中。即時演說十大三昧。令三世一切菩薩悉皆具足得大自在。何等為十。一者普光大三昧。二者妙光大三昧。三者次第徧往諸佛國土大三昧。四者深心清淨行大三昧。五者知過去莊嚴藏大三昧。六者智光明藏大三昧。七者了知一切世界佛莊嚴大三昧。八者眾生差別身大三昧。九者法界自在大三昧。十者無礙輪大三昧。此十大三昧。諸大菩薩乃能善入。去來現在一切諸佛已說。若諸菩薩愛樂修習。則得成就。如是之人。則名為佛。則名如來。亦名導師。亦名大導師。亦名一切智。於此十大三昧。普攝一切眾生。悉令清淨。以方便智。示成佛道。於此十大三昧功用威力。如經自具。
　　十通品者　表佛命普賢菩薩。告諸菩薩。有十種通。何等為十。一者善知他心智神通。二者無礙天眼智神通。三者知過去劫宿命智神通。四者知盡未來際劫智神通。五者無礙清淨天耳智神通。六者住無體性無動作往一切佛剎智神通。七者善分別一切言辭智神通。八者無數色身智神通。九者一切法智神通。十者得知一切三世無礙智神通。此十種神通功用廣大威神自在之力。如經自具。
　　十忍品者　表普賢菩薩告諸菩薩摩訶薩。十種忍者。若得此忍。則得到於一切菩薩無礙忍地。一切佛法無礙無盡。何等為十。所謂音聲忍。順忍。無生法忍。如幻忍。如燄忍。如夢忍。如響忍。如影忍。如空忍。此十種忍。三世諸佛皆說。我今亦如是說。乃至如第十如空忍菩薩。成就此忍。得無來身。以無去故等。又以三十四偈。重敘此十忍中功行願力。如經自具。
　　阿僧祗品者　表佛以阿僧祗數次緒演。至不可說不可說數盡之極。令諸世間入佛所知數量之義。一百洛叉為一俱胝。洛叉之數。此云為億。俱胝之數。此云為兆。俱胝俱胝為一阿庾多。阿庾多阿庾多為一那由他。此云為一百兆。如是十十倍倍。加增加至一百二十種大數。至不可說不可說又不可說不可說。為一不可說轉。其中名數。如經自具。此品為佛自說。
　　壽量品者　表心王菩薩告諸菩薩言。佛子。此娑婆世界。釋迦如來佛剎一劫。於極樂世界阿彌陀佛剎。為一日一夜。極樂世界一劫。袈裟幢世界為一日一夜。袈裟幢世界一劫。於不退轉音聲輪世界。為一日一夜。音聲輪世界一劫。於離垢世界。為一日一夜。離垢世界一劫。於善燈世界。為一日一夜。善燈世界一劫。於難超過世界。為一日一夜。難超過世界一劫。於莊嚴慧世界。為一日一夜。莊嚴慧世界一劫。於鏡光明世界。為一日一夜。於鏡光明世界一劫。如是次第。乃至百萬阿僧祇世界。最後世界一劫。於勝蓮華世界。為一日一夜。普賢菩薩及諸同行大菩薩等。充滿其中。聞是說已。心得開通。知佛壽命非算數所知。亦非心力所及。如經自具。
　　菩薩住處品者　表心王菩薩摩訶薩於眾會中。告諸菩薩言。佛子。東方有處。名仙人山。有菩薩名金剛勝。與諸菩薩。常住其中。南方有處。名勝峯山。有菩薩名法慧。與諸菩薩。常住其中。西方有處。名金剛燄山。有菩薩名精進無畏行。與諸菩薩。常住其中。北方有處。名香積山。有菩薩名曰香象。與諸菩薩。常住其中。東北方有處。名清涼山。有菩薩名文殊師利。與諸菩薩。常住其中。乃至乾陀羅國有一住處。名苫婆羅窟。從昔以來。諸菩薩眾。於中止住。以上共有二十處諸大菩薩修行之所。以上從如來名號品。至菩薩住處品。共二十六品經為解分。為差別因果週。閱經至此。方知次序。
　　佛不思議法品者　表此大會之中有諸菩薩作是念。諸佛國土云何不思議。諸佛本願云何不思議。諸佛種性云何不思議。諸佛出現云何不思議。諸佛身云何不思議。諸佛音聲云何不思議。諸佛智慧云何不思議。諸佛自在云何不思議。諸佛無礙云何不思議。諸佛解脫云何不思議。爾時世尊。知諸菩薩心之所念。則以神力加持。智慧光明照耀。令青蓮華藏菩薩住佛無畏。入佛法界。護佛威德。神通自在。得佛無礙。廣大觀察。知一切佛種性。次第住不可說佛法方便。佛子。諸佛世尊。有無量住。有十種法。普徧無邊法界。有十種念。念出生智。有十種不失時。有十種無比不思議境界。有十種出生智。有十種普入法界。有十種難信受廣大法。有十種大功德離過清淨。有十種究竟清淨。有十種佛事。有十種無盡自海法。有十種常住。有十種演說無量諸佛法門。有十種為眾生作佛事。有十種最勝法。有十種無障礙住。有十種最勝無上莊嚴。有十種自在法。有十種無量不思議圓滿佛法。有十種廣大佛事。有十種無二行自在法。有十種住住一切法。有十種知一切法盡無有餘。有十種大那羅延幢勇徤法。有十種力。有十種速疾法。有十種一切智住。有十種無礙解脫。以上此一品經文。前有十種問。後有二十八種答。一種答中。具十種答。共有二百八十種無盡句答。佛不思議法中功用。如經自具。
　　如來十身相海品者　表普賢菩薩告諸菩薩言。佛子。今當為汝演說如來所有相海。如來頂上有三十二種寶莊嚴大人相。其中有大人相。名光照一切十方普放。無量大光明網一切妙寶以為莊嚴。寶髻周徧。柔輭密緻。一一咸放寶光。充滿一切無邊世界。悉現佛身。色相圓滿。是為第一。次有大人相。名佛眼光明雲。次有大人相。名充滿法界雲。次有大人相。名示現普照雲。次有大人相。名放寶光明雲。次有大人相。名示現如來大自在雲。次有大人相。名如來普燈雲。次有大人相。名普照諸佛廣大雲。次有大人相。名圓滿光明雲。次有大人相。名普照一切菩薩行藏光明雲。如是乃至全身之中。共有九十七種大人相。一一俱有名目功用廣大威神。若廣說者毗盧遮那如來有如是等十箇華藏世界海微塵數大人相。一一身分眾寶妙相。以為莊嚴。如經自具。
　　如來隨好光明功德品者　表世尊告寶手菩薩言。佛子。如來應正等覺有隨好。名圓滿王。此好中出大光明。名為熾盛。七百萬阿僧祇光明。以為眷屬。又於兜率天宮。放大光明。名光幢王。照十佛剎微塵數世界。彼世界中。地獄眾生遇斯光者。眾苦休息。得十種清淨。眼耳鼻舌身意亦各得十種清淨。咸生歡喜。從彼命終。生兜率天。又如來全身隨形之好。有八萬四千相。一一相有八萬四千隨形好。一一好中有八萬四千光明。一一光明中得見十方無邊諸佛諸大菩薩諸大聲聞圓覺聖賢僧。其有遇斯光者。皆成無上阿耨多羅三藐三菩提。此隨好品中功德行願。如經自具。
　　普賢行品者　表普賢菩薩告諸菩薩言。佛子。如向所演。此但隨眾生根器所宣略說如來少分境界。佛子。我不見一法。為大過失。如諸菩薩。於他菩薩。起瞋心者。即成百萬障門故。何等為百萬障門。所謂不見菩提障。不聞正法障。生不淨世界障。生諸惡趣障。生諸難處障。多諸疾病障。多被毀謗障。生頑頓障。壞失正念障。闕少智慧。眼耳鼻舌身意六根不聰障。惡知識障。惡伴黨障。樂習小乘障。乃至遠離三世諸佛菩薩種性障。佛子。若菩薩於諸菩薩。起一瞋恚心。則成此如是等百萬障門。佛子。菩薩應勤修十種法。何等為十。所謂心不棄一切眾生。於諸菩薩。生如來想等。安住此法。則得十種清淨。所謂通達甚深法清淨等。住此十法已。則具足十種廣大智。知一切眾生心行智等。住此十智已。則得入十種普入。所謂一切世界入一毛道。一毛道入一切世界等。如是觀察已。則住十種勝妙心。所謂住一切世界。語言非語言勝妙心等。住此十勝妙心已。則得十種佛法善巧智。所謂了達甚深佛法善巧智等。佛子。菩薩聞此法已。咸應發心恭敬授持。何以故。持此法者。少作功用。疾得成阿耨多羅三藐三菩提。皆得具足一切佛法。悉與三世諸佛法等。說是法時。十方各有十不可說百千億那由他佛剎微塵數世界。六種震動。雨過去諸天一切華香衣蓋幢旛等種種供養等。徧滿虗空。充塞法界。又以一百二十一首偈頌。重敘前法。如經自具。此普賢行品為平等因。
　　如來出現品者　表世尊從眉間白毫相中。放大光明。名如來出現。無量百千億那由他阿僧祇光明。以為眷屬。其光普照十方。盡虗空徧法界。一切世界。右遶十帀。顯現如來無量自在覺悟無數諸菩薩眾。震動一切十方世界。滅除一切諸惡道苦。暎蔽一切諸魔宮殿。顯示一切諸佛如來坐菩提座。成等正覺。作是事已。右遶眾會。入如來性起妙德菩薩頂。時妙德菩薩合掌一心。向佛說偈。以十偈讚佛功德。爾時如來。即於口中。放大光明。名無礙無畏。百千億阿僧祇光明。以為眷屬。普照十方虗空法界一切世界。右遶十帀。顯示如來種種自在開悟無量諸菩薩眾。乃至如來坐菩提座。成等正覺。作是事已。入普賢菩薩口。其光入已。普賢菩薩身座過於本時。及諸菩薩身座百倍。除如來師子之座。爾時如來性起妙德菩薩問普賢言。佛子。佛所示現廣大神變。令諸菩薩皆生歡喜。不可思議。世莫能知是何瑞相。普賢菩薩言。佛子。如來示現廣大神變。即說如來出現法門。出生無量問法光明。時性起妙德菩薩問普賢菩薩。云何知諸佛如來應正等覺出現之法身相。言音三昧。成道轉法輪。乃至入般涅槃。見聞親近。所生善根。如是等事。又向普賢菩薩。而說頌言。重敘前法。爾時普賢菩薩。告性起妙德菩薩言。佛子。此處不可思議。如來應正等覺。以無量法。而得出現。何以故。非以一緣。非以一事。如來出現而得成就。以十無量百千億阿僧祗事。而得成就。所謂過去佛所听聞。受持大法雲雨。因此能起來。如四種大智風輪。一者念持不忘陀羅尼大智風輪。能持如來大法雲雨。二者出生止觀大智風輪。能消竭一切煩惱故。三者善巧迴向大智風輪。能成就一切善根故。四者出生離垢差別莊嚴大智風輪。令過去所化一切眾生善根清淨。成就如來無漏善根力故。如來如是成等正覺。法性如是無生無作。而得成就。佛子。是為如來應正等覺出現第一相。略表一相。以況後十種出現之相。又以三十七偈。重敘其中功德。普賢菩薩告諸菩薩言。如來應正等覺。有十種無量身。復有十種無量音聲。復有十種無量心。復有十種無量所行之行。復有十種無量成正覺。復有十種無量入涅槃。復有十種無量親近。此上八十種如來出現無量法門功德行願。說是法時。十方各有十不可說百千億那由他世界。六種震動。乃至周徧十方世界。悉亦如是。是時十方各過八十不可說百千億那由他佛剎微塵數世界外。各有八十不可說百千億那由他佛剎微塵數如來。同名普賢。皆現其前。而作是言。善哉佛子。乃能承佛威力。隨順法性。演說如來出現不思議法。說是法時。於此會中十萬佛剎微塵數菩薩得一切菩薩神通三昧。佛所授記。一生當得阿耨多羅三藐三菩提。佛剎微塵數眾生皆發菩提之心。此上如來出現品中。廣大行願。廣大威神。如經自具。此如來出現品。為平等果。
　　八會。菩提場中三會。普光明殿說。
　　離世間品者　表如來世尊在摩竭提國菩提場中普光明殿。坐蓮華藏師子之座。與不可說百千億那由他佛剎微塵數諸菩薩俱。一生當得阿耨多羅三藐三菩提。各從他方種種國土。而來集會。其名曰普賢菩薩。普眼菩薩等。十普菩薩。如是等十不可說百千億那由他佛剎微塵數菩薩。皆悉成就普賢行願。爾時普賢菩薩。入廣大三昧。名佛華莊嚴。入此三昧時。十方所有一切世界六種十八相動出大音聲。靡不皆聞。從三昧起。爾時普慧菩薩。知眾已集。問普賢菩薩言。佛子。何等為菩薩依。何等為奇特想。何等行。何等善知識。何等勤精進。何等心得安隱。何等為成就眾生。何等為戒。何等自知受記。何等入菩薩地。何等入如來。何等入眾生心行。何等為入世界。何等為入劫住。何等為說三世。何等為知三世。何等為坐道場。乃至何等轉法輪。何故如來應正等覺。示般涅槃。善哉佛子。願為我說。此上總有二百問之法門。普賢菩薩一種中。以十種答。總有二千答之法門。若能授持。當知是人疾得阿耨多羅三藐三菩提。說此品時。十方無量無邊阿僧祗世界。皆大震動。大光普照。十方諸佛皆現於普賢菩薩前。讚言。善哉善哉。善男子。乃能說此諸菩薩摩訶薩功德行處決定義華。普入一切佛法出世間法門品。我等諸佛悉共同心。護持此經。令現在未來諸菩薩眾未曾聞者。皆當得聞。爾時普賢菩薩摩訶薩。承佛神力。觀察十方一切大眾。暨於法界。而說頌言。又以二百首偈頌。重敘此品功德。如經自具。此離世間品。為成行因果週為行分。
　　九會逝多林。
　　入法界品者　表世尊在室羅筏國逝多林給孤獨園大莊嚴重閣。與菩薩摩訶薩五百人俱。普賢文殊而為上首。燄光幢菩薩法界光明菩薩等。皆悉成就普賢行願境界故。及與五百聲聞眾俱。又與無量諸世間主俱。悉曾供養無量諸佛。時諸菩薩大德聲聞世間。諸王。並其眷屬。咸作是念。云何是如來境界。如來智行。如來加持。如來力。如來無畏。如來三昧。如來自在。如來身。如來智。一切世間諸天及人。無能通達。無能趣入。無能宣明。無有能。令眾生解了。唯除如來加被之力。唯願世尊。隨順我等及諸眾生種種欲解。種種自在。種種智慧。乃至種種听受諸所說法。顯示如來往昔趣求一切智心。如是等法。願皆為說。爾時世尊。知諸菩薩心之所念。大悲為身。大悲為門。而為方便。充滿虗空。爾時世尊。入師子頻伸三昧。入三昧已。一切世間普皆嚴淨。於時此大莊嚴重閣忽然廣博。無有邊際。無邊境界咸放光明。普周法界。與不可說佛剎微塵數諸佛世界。其量正等。不可說寶。徧布其地。時逝多林上虗空之中。有不可思議天宮殿雲。妓樂歌讚。一切供具徧滿虗空。充塞法界。爾時十方過不可說佛剎微塵數世界外。如是十方一一各有不可說佛剎微塵數菩薩。來詣佛所。如是菩薩各各統領不可說佛剎微塵數菩薩。來詣佛所。各各現一切諸供養具諸莊嚴具。供養世尊。徧周法界。充滿虗空。隨其來方。各各化作寶蓮華師子之座。與其眷屬。結跏趺坐。如是十方一切菩薩。並其眷屬。皆從普賢菩薩行願中生。以淨智眼。見三世佛。普聞一切諸佛如來所轉法輪修多羅海已。得至一切菩薩自在彼岸。如是菩薩滿逝多林。皆是如來威神之力。爾時毗盧遮那願光明菩薩等。十首菩薩。一一各以十偈。讚歎如來功德行願。共有百偈。重敘如來於此逝多林中廣大神變。爾時世尊。欲令諸菩薩安住如來師子頻伸廣大三昧。從眉間白毫相中。放大光明。其光名普照三世法界門。以不可說佛剎微塵數光明。而為眷屬。普照十方一切世界海諸佛國土。時逝多林菩薩大眾。悉見一切。盡法界虗空界一切佛剎。一一塵中。各有一切佛剎微塵數諸佛國土。種種名。種種色。種種清淨。住處形相。其中皆有大菩薩。坐於道場師子座上。成等正覺。爾時文殊師利。與普賢菩薩。各以十偈。重敘逝多林中諸神變事。爾時文殊師利菩薩。從樓閣出。與無量同行菩薩及諸天神王八部等眾。出自住處。來詣佛所。右遶世尊。經無量帀。以諸供具。種種供養。供養畢已。辭退南行。往於人間。爾時尊者舍利弗等。六千比丘。及諸菩薩。次第南行。經歷人間。至福城東。住莊嚴娑羅林中大塔廟處。時文殊師利。與其眷屬。到此處已。即於其處。說普照法界修多羅。百萬億那由他修多羅。以為眷屬。說此經時。大海中有無量百千億那由他諸龍王等。聞此法已。深厭龍趣。正求佛道。咸捨龍身。生天人中。一萬諸龍。於阿耨多羅三藐三菩提。得不退轉。復有無量眾生。於三乘中。各得調伏。時福城人。聞文殊師利童子在莊嚴幢婆羅林中大塔廟處。無量大眾從其城出。來詣其所。時有優婆塞。名曰大智。與五百優婆塞。來詣文殊師利所。復有五百優婆夷。大慧為首。與其眷屬。來詣其所。復有五百童子。善財為首。與其眷屬。來詣其所。復有五百童女。普賢為首。與其眷屬。來詣其所。各各向文殊師利童子。頂禮其足。右遶三帀。退坐一面。爾時文殊師利童子。知福城人悉以來集。隨其心樂。現自在身。將為說法。復於是時。觀察善財。以何因緣。而有其名。知此童子初生之時。於其宅內。自然而出。七寶樓閣。樓閣之下。有七伏藏。於其座上。自然開裂。生於五百寶器。種種諸物。無量眾寶。盈滿其器。父母親屬及善相師。共呼此兒。名曰善財。知此童子已曾供養過去無邊諸佛。深種善根。信解廣大。常樂親近諸善知識。淨菩薩道。求一切智。成佛法器。文殊師利。為說種種法要。令善財童子心開意解。發菩提心。得大辯才。又以三十四首偈頌。重敘前法。爾時文殊師利菩薩。迴觀善財童子。作如是言。汝以發阿耨多羅三藐三菩提心。復欲親近諸善知識。問菩薩行。修菩薩道。善男子。親近供養諸善知識。具一切智。最初因緣。是故於此勿生疲厭。善財白言。唯願聖者。廣為我說。應云何學菩薩行。修菩薩道。乃至云何令普賢行速得圓滿。爾時文殊師利。又以十偈。歎善財德。令善財童子精勤勇猛。親近善知識。修菩薩道。學菩薩行。功德行願。爾時文殊師利菩薩。告善財言。於此南方。有一國土。名為勝樂。其國有山。名曰妙峯。於彼山中。有一比丘。名曰德雲。汝可往問。云何學菩薩行。云何修菩薩道。云何於普賢行。疾得圓滿。德雲比丘當為汝說。爾時善財童子。聞是語已。歡喜踊躍。頂禮其足。遶無數帀。殷勤瞻仰。悲泣流淚。辭退南行。向勝樂國妙峯山而去。親近第一善知識。問道行法。如是一一親近五十三位大善知識。請問我已。先發阿耨多羅三藐三菩提心。云何學菩薩行。云何修菩薩道。乃至云何速得圓滿普賢之行。如是五十三位大善知識。一一各將自己功行願力。證道法門。神通三昧。為善財童子。如是而說。所以善財童子。一一親近諸善知識。得證五十三位等地法門。所以首善知識文殊師利菩薩主根本智。從根本不動智心。而起十種信心。信心堅固。起功進修十住十行十迴向十地。以此四十種加行之功。而為進修之行。又以十一地等覺位圓滿功行。於此五重。為進修之因。於後五十位善知識。各有證道之位為果。德雲比丘起至慈行童女。此十善知識主十住法門。又善見比丘起至出家徧行外道。此十善知識主十行法門。又鬻香長者起至菩提場安住神。此十善知識主十迴向法門。又婆珊婆演底夜神起至瞿波女。此十善知識主十地法門。又摩耶夫人起至德生童子有德童女。此十善知識主十大三昧。以上五十位善知識。為證道之果故。謂之為五十重因五十重果。合之為百人。根本不動智起十種信心。謂之為十重因果。為一百一十城因果。善財童子末後復親近文殊師利菩薩。一切功行圓滿。仍歸根本不動種智。親近普賢菩薩。萬行之功亦皆圓滿。成普賢行。親近彌勒菩薩。主功行圓滿成佛之果。如是五十三種法門。一一親證。一主成佛。以此法門。令一切世間大心眾生。以作修道。證果之進修。功行榜樣者也。此入法界品。為證入因果週。此品為證分。

　　大方廣佛華嚴經三十九品大意(終)

　　光緒乙巳四月八日集成於淨業禪室釋永光敬錄并書