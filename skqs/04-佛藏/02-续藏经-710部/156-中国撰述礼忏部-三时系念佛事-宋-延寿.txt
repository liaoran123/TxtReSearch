續藏經   三時繫念佛事
　宋 延壽述


　　 

　　中峰國師三時繫念佛事

　　另設啟請法座。班首鳴引磬。齋主上香禮拜已。班首前行(後師)齋主又後至佛(前師)拈香。

　　維那舉讚

　　戒定真香。焚起衝天上。(齋主弟子)虔誠。爇在金爐放。頃刻氤氳。即遍滿十方。昔日耶輸。免難消災障(香雲葢三稱畢師云)。
　　覺海虗空起　　娑婆業浪流　　若人登彼岸　　極樂有歸舟
　　(大眾念佛至靈前站定念心經一卷往生呪三遍畢舉讚或說後文皆可)
　　法王利物。悲智洪深。普徧十方。冥陽靡隔。今蒙齋主(某)恭為(某)屈逢(某)之期。特請山僧登座。依憑教法。作三時繫念佛事。迺爾亡靈。遭此勝緣。自宜嚴肅威儀。來臨座下。恭聆妙法。一心受度。
　　(大眾念佛上座其座對靈前供接引佛一尊香華供養維那舉讚)
　　爐香乍爇。法界蒙熏。諸佛海會悉遙聞。隨處結祥雲。誠意方殷。諸佛現全身。
　　(雲來集三稱畢師拈香云)
　　此一瓣香。根蟠劫外。枝播塵寰。不經天地以生成。豈屬陰陽而造化。爇向爐中。專伸供養。常住三寶。剎海萬靈。極樂導師。阿彌陀佛。觀音勢至。清淨海眾。悉仗真香。普同供養。
　　(香雲葢三稱畢師與大眾齊座下)

　　第一時

　　南無蓮池海會佛菩薩(三稱此係維那師舉)　　佛說阿彌陀經
　　如是我聞。一時佛在舍衛國。祇樹給孤獨園。與大比丘僧。千二百五十人俱。皆是大阿羅漢。眾所知識。長老舍利弗。摩訶目犍連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿?樓駄。如是等。諸大弟子。并諸菩薩摩訶薩。文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。爾時佛告長老舍利弗。從是西方過十萬億佛土。有世界名曰極樂。其土有佛。號阿彌陀。今現在說法。舍利弗。彼土何故名為極樂。其國眾生。無有眾苦。但受諸樂。故名極樂。又舍利弗。極樂國土。七重欄楯。七重羅網。七重行樹。皆是四寶周帀圍繞。是故彼國名為極樂。又舍利弗。極樂國土。有七寶池。八功德水。充滿其中。池底純以金沙布地。四邊階道。金銀瑠璃玻瓈合成。上有樓閣。亦以金銀瑠瑠玻瓈[王*車]璖赤珠碼碯而嚴飾之。池中蓮華。大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴。又舍利弗。彼佛國土。常作天樂。黃金為地。晝夜六時。雨天曼陀羅華。其土眾生。常以清旦。各以衣裓。盛眾妙華。供養他方十萬憶佛。即以食時。還到本國。飯食經行。舍利弗。極樂國土。成就如是功德莊嚴。復次。舍利弗。彼國常有種種奇妙襍色之鳥。白鶴孔雀。鸚鵡舍利。迦陵頻伽。共命之鳥。是諸眾鳥。晝夜六時。出和雅音。其音演暢五根五力。七菩提分。八聖道分。如是等法。其土眾生。聞是音已。皆悉念佛念法念僧。舍利弗。汝勿謂此鳥。實是罪報所生。所以者何。彼佛國土。無三惡道。舍利弗。其佛國土。尚無惡道之名。何況有實。是諸眾鳥。皆是阿彌陀佛。欲令法音宣流。變化所作。舍利弗。彼佛國土。微風吹動。諸寶行樹。及寶羅網。出微妙音。譬如百千種樂。同時俱作。聞是音者。自然皆生念佛念法念僧之心。舍利弗。其佛國土。成就如是功德莊嚴。舍利弗。於汝意云何。彼佛何故號阿彌陀。舍利弗。彼佛光明無量。照十方國無所障礙。是故號為阿彌陀。又舍利弗。彼佛壽命。及其人民無量無邊阿僧祇劫。故名阿彌陀。舍利弗。阿彌陀佛。成佛已來。於今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴。又舍利弗。極樂國土。眾生生者。皆是阿[鞥-合+(白-日+田)]跋致。其中多有一生補處。其數甚多。非是算數所能知之。但可以無量無邊阿僧祇說。舍利弗。眾生聞者。應當發願。願生彼國。所以者何。得與如是諸上善人。俱會一處。舍利弗。不可以少善根福德因緣得生彼國。舍利弗。若有善男子。善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生。聞是說者。應當發願。生彼國土。舍利弗。如我今者。讚歎阿彌陀佛。不可思議功德之利。東方亦有阿閦[鞥-合+(白-日+田)]佛。須彌相佛。大須彌佛。須彌光佛。妙音佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。南方世界。有日月燈佛。名聞光佛。大燄肩佛。須彌燈佛。無量精進佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。西方世界。有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。北方世界。有燄肩佛。最勝音佛。難沮佛。日生佛。網明佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。下方世界。有師子佛。名聞佛。名光佛。達磨佛。法幢佛。持法佛。如是等恒河沙數諸佛。各於其國出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。上方世界。有梵音佛。宿王佛。香上佛。香光佛。大燄肩佛。襍色寶華嚴身佛。娑羅樹王佛。寶華德佛。見一切義佛。如須彌山佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。於汝意云何。何故名為一切諸佛所護念經。舍利弗。若有善男子。善女人。聞是經受持者。及聞諸佛名者。是諸善男子。善女人。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。舍利弗。若有人。已發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若已生。若今生。若當生。是故舍利弗。諸善男子。善女人。若有信者。應當發願。生彼國土。舍利弗。如我今者稱讚諸佛不可思議功德。彼諸佛等。亦稱讚我不可思議功德。而作是言。釋迦牟尼佛。能為甚難希有之事。能於娑婆國土。五濁惡世。劫濁。見濁。煩惱濁。眾生濁。命濁中。得阿耨多羅三藐三菩提。為諸眾生。說是一切世間難信之法。舍利弗。當知我於五濁惡世。行此難事。得阿耨多羅三藐三菩提。為一切世間說此難信之法。是為甚難。佛說此經已。舍利弗。及諸比丘。一切世間天人阿修羅等。聞佛所說。歡喜信受。作禮而去。
　　佛說阿彌陀佛經
　　拔一切業障根本得生淨土陀羅尼
　　(往生呪三遍蓮池會三稱)
　　提綱　鳴尺
　　世界何緣稱極樂　　只因眾苦不能侵　　道人若要尋歸路　　但向塵中了自心
　　心心即佛。醍醐酥酪。咸自乳生。佛佛惟心。釵釧瓶盤。盡從金出。十萬億程。東西不隔。二六時內。凡聖同途。低頭合掌白玉毫。星明日麗。歌咏讚揚紫金容。霆震雷轟。清涼月兮有水皆含。功德雲而無山不戴。香象渡河。一舉洪名超二死。迦陵出[穀-(一/禾)+卵]。千稱嘉號壓羣音。下情唯忖以難思。一念回光而易往。究竟不居心外。分明祇在目前。審如是。即今眾等。繫念彌陀。三時佛事。只如不涉證修。親蒙授記一句。如何舉揚。鳴尺。
　　風唫樹樹千般樂　　香浸池池四色華
　　(維那師舉)
　　阿彌陀佛身金色　　相好光明無等倫　　白毫宛轉五須彌　　紺目澄清四大海　　光中化佛無數億　　化菩薩眾亦無邊　　四十八願度眾生　　九品咸令登彼岸
　　南無西方極樂世界。大慈大悲。阿彌陀佛。
　　(念佛百聲維那舉讚)
　　第一大願。觀想彌陀。四十八願度娑婆。九品湧金波。寶網交羅。度亡靈出愛河(蓮池會三稱)。
　　講演　鳴尺
　　諸苦盡從貪欲起　　不知貪欲起於何　　因忘自性彌陀佛　　異念紛馳總是魔
　　教中道。生而無生。法性湛然。無生而生。業果儼然。所謂生者。即眾生生滅之迹也。謂無生者。即諸佛寂滅之本也。法性湛然者。靈明湛寂。元妙真常。箇箇不無。人人本具。只因最初不覺。忽爾動心。認妄為真。迷己逐物。由是業網牽纏。流轉五道。恒隨生死以升沈。亘古至今而靡閒。當知生自緣生。而法性不與緣俱生。滅自緣滅。而法性不與緣俱滅。所以云。法性湛然。是謂生而無生者也。無生而生者。眾生迷妄入心。積業成果。虗受輪轉。妄見生滅。於法性體上。如鏡現像。似珠隨色。當知鏡光本淨。珠體絕痕。物境互彰。不違色像。彼色像之去來。猶業果之儼然也。故諸佛於儼然生滅中。唯見無生。眾生於湛然無生中。唯見生滅。只因迷悟之有差。逐致現量之不一。實乃生無自性。無生亦無自性。悟則生滅皆無生。迷則無生皆生滅。所以離此別無。是乃一體而異名也。審如是。則阿彌陀佛即是我心。我心即是阿彌陀佛。淨土即此方。此方即淨土。豈非迷悟之自殊。何有聖凡而彼此。乃知現前眾等。以自性阿彌陀。與大眾舌根。普同運轉。根本法輪。諸仁還委悉麼。
　　生滅無生生不生　　樂邦那旨禁人行　　誰知萬丈紅塵裏　　菡萏華開月正明
　　(維那師舉)
　　南無西方極樂世界。大慈大悲。阿彌陀佛。
　　(師與大眾齊下座旋遶念佛千聲已至靈前收佛號舉觀音勢至清淨大海眾菩薩各三稱畢念十大願)
　　一者禮敬諸佛　　二者稱讚如來　　三者廣修供養　　四者懺悔業障　　五者隨喜功德　　六者請轉法輪　　七者請佛住世　　八者常隨佛學　　九者恒順眾生　　十者普皆迴向
　　眾生無邊誓願度　　煩惱無盡誓願斷　　法門無量誓願學　　佛道無上誓願成
　　接讚
　　佛寶讚無窮。功成無量劫中。巍巍丈六紫金容。覺道雪山峰。眉際玉毫光燦爛。照開六道昏蒙。龍華三會願相逢。演說法真宗。
　　(念佛上座)　鳴尺
　　人人分上。本有彌陀。箇箇心中。總為淨土。了則頭頭見佛。悟來步步西方。上來啟建三時繫念淨業道場。今當第一時佛事已圓。如上殊勳。投入彌陀大願海中。專為亡靈(某)。求生淨土。但念自從無始。迄至今生。一念違真。六根逐妄。隨情造業。縱我為非。身業則殺盜邪淫。口過則妄言綺語。兩舌惡口。意惡則常起貪瞋。深生癡愛。由茲三業。鉤鎖妄緣。常汩汩於塵勞。但茫茫於歲月。欲思出離。唯憑懺悔熏修之力。俾眼耳鼻舌身意之過愆。應念頓消。使色聲香味觸法之浮塵。即時清淨。又極樂求生。全憑發願。仰勞法眾。異口同音。敬為亡靈。至心懺悔發願。 
　　往昔所造諸惡業　　皆由無始貪瞋癡　　從身語意之所生　　今對佛前求懺悔　　眾生無邊誓願度　　煩惱無盡誓願斷　　法門無量誓願學　　佛道無上誓願成
　　南無普賢王菩薩摩訶薩(三稱)
　　上來懺悔發願已竟(鳴尺)。亡靈(某)當知。夫淨土之為教也。仰承阿彌陀佛。四十有八。大慈大悲。深重願力。攝取十方一切眾生。凡具信心者。皆得往生。信者。信有西方淨土。信有阿彌陀佛。攝取眾生之事。我等眾生。信有往生之分。然雖謂彌陀攝取眾生往生。要信唯是隨心自現。感應道交。究竟非從外得。如是信者。是為真信。信而無行。即不成其信。行者。棱嚴經云。都攝六根。淨念相繼。不假方便。自得心開。阿彌陀經云。若有善男子。善女人。聞說阿彌陀佛。執持名號。若一日。若二日。乃至七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。如是行者。是名正行。行而無願。即不成其行。願者要與阿彌陀佛。四十八願。願願相應。是為大願也。信行願三。如鼎三足。缺一不可。今爾亡靈當知現前一念。本自圓常。信行願。原是自己本來具有。如是性德。今者但是本性光明顯發耳(鳴尺)。
　　阿彌陀佛。無上醫王。巍巍金相放毫光。苦海作慈航。九品蓮邦。同願往西方(蓮池會三稱　第一時佛事已畢下座)。

　　第二時(師與眾登座定維那師舉)

　　南無蓮池海會佛菩薩(三稱)　　佛說阿彌陀經(接誦阿彌陀經一遍)　　拔一切業障根本得生淨土陀羅尼
　　(往生呪三遍蓮池會三稱)　鳴尺
　　便就今朝成佛去　　樂邦化主已嫌遲　　那堪更欲之乎者　　管取輪迴沒了時
　　原夫徧十方是極樂世界。山光水色。似空合空。盡大地是清泰故鄉。華笑鳥啼。如鏡照鏡。自是不歸歸便得。五湖煙景有誰爭。黃金臂晝夜常垂。惟許行人獨委。白玉毫古今不昧。全憑願者承當。所以道。萬法是心光。諸緣惟性曉。本無迷悟人。只要今日了。即今現前眾等。繫念第二時佛事。且了之一句。如何舉揚。
　　瑠璃池上懸明月　　菡萏華閒戲水禽
　　(維那師舉)
　　阿彌陀佛身金色　　相好光明無等倫　　白毫宛轉五須彌　　紺目澄清四大海　　光中化佛無數億　　化菩薩眾亦無邊　　四十八願度眾生　　九品咸令登彼岸
　　南無西方極樂世界。大慈大悲。阿彌陀佛。
　　(念佛百聲維那舉讚)
　　第一大願。觀想彌陀。四十八願度娑婆。九品湧金波。寶網交羅。度亡靈出愛河。(蓮池會三稱)。
　　講演　鳴尺
　　是心是佛將心念　　念到心空佛亦忘　　撒手歸來重檢點　　華開赤白與青黃
　　教中道。惟心佛亦爾。惟佛眾生然。心佛及眾生。是三無差別。所謂心者。心有多種。曰肉團心。乃現在身中父母血氣所生者是。曰緣慮心。即現今善惡順逆境界上種種分別者是。曰靈知心。是混千差而不亂。歷三際以靡遷。炳然獨照。卓爾不羣。在聖不增。在凡不減。處生死流驪。珠獨耀于滄海。居涅槃岸。桂輪孤朗于中天。諸佛悟之。假名惟心。眾生迷之。便成妄識。是以佛即眾生。眾生即佛。且心外無佛。亦無眾生。唯迷悟之有間。故凡聖而逈異。豈知心佛眾生。三無差別。永嘉云。夢裏明明有六越。覺後空空無大千。既然如是。則經云。從是西方。過十萬億佛土。有世界名曰極樂。其土有佛號阿彌陀。今現在說法。總不出唯心淨土。本性彌陀也。由是而知。即今現前亡過(某)其生也蓮華朵朵。其歿也行樹重重。無一時不達蓮邦。無一念不依慈父。審如是。且道離此心佛眾生外。別有商量處也無。
　　大圓鏡裏絕纖埃　　碧藕華中有聖胎　　遙望金沙池沼外　　寶光常照玉樓臺
　　(維那師舉)
　　南無西方極樂世界。大慈大悲。阿彌陀佛。
　　(下座旋遶念佛千聲已至靈前師舉觀音勢至清淨海眾三稱畢念後文)
　　十方三世佛。阿彌陀第一。九品度眾生。威德無窮極。我今大歸依。懺悔三業罪。凡有諸福善。至心用迴向。願同念佛人。感應隨時現。臨終西方境。分明在目前。見聞皆精進。同生極樂國。見佛了生死。如佛度一切。無邊煩惱斷。無量法門修。誓願度眾生。總願成佛道。虗空有盡。我願無窮。
　　願生西方淨土中　　上品蓮華為父母　　華開見佛悟無生　　不退菩薩為伴侶
　　接讚
　　法寶實難量。如來金口宣揚。龍宮海藏散天香。覺者誦琅[王*函]。玉軸霞條金寫字。似排秋雁成行。昔因三藏取來唐。萬古為敷揚。
　　念佛登座　鳴尺
　　蓋聞虗而有鳴荅之聲。寂而無形影之相。然谷響自然。非呼之而不答。佛身無作。非扣之而不彰。上來啟建第二時繫念佛事已圓。如上殊勳。投入如來大願海中。出生功德。耑為亡靈(某)洗除業垢。增長善根。捨此報緣。往生淨土。但念自從無始。迄至今生。漚生巨海。逐識浪以高低。雲點太清。任情風而人我。於是循環諸趣。流轉四生。業海茫茫。罪山岌岌。匪憑發露。曷遂消除。懺摩已往。發願當來。再勞法眾。至心懺悔發願。
　　往昔所造諸惡業　　皆由無始貪瞋癡　　從身語意之所生　　一切罪障皆懺悔　　眾生無邊誓願度　　煩惱無盡誓願斷　　法門無量誓願學　　佛道無上誓願成
　　南無普賢王菩薩摩訶薩(三稱)
　　上來懺悔發願已竟。具行猶人具眼目。願如日月燈光明。依光照燭見分明。行者方能達前境。是以念佛之人。若不發願往生。縱有功行。亦成虗設。以不順佛故。今爾亡靈。當知此意。
　　阿彌陀佛。無上醫王。巍巍金相放毫光。苦海作慈航。九品蓮邦。同願往西方。(蓮池會三稱)。

　　第三時(師與眾登座定維那師舉)

　　南無蓮池海會佛菩薩(三稱)　　佛說阿彌陀經(接誦阿彌陀經一遍)　　拔一切業障根本得生淨土陀羅尼
　　(接往生呪三遍念蓮池會三稱)　鳴尺
　　十萬餘程不隔塵　　休將迷悟自疎親　　剎那念盡恒沙佛　　便是蓮華國裏人
　　合塵背覺。栽荊棘於七寶園林。捨妄歸真。列珠網於四生門戶。縱橫萬法。圓裹一心。非思量處。阿彌陀佛。坐斷六根。無造作時。清泰故鄉。橫吞八極。破羣昏如杲日麗天。療眾病如善見神藥。所以云。一稱阿彌陀佛名號。能滅八萬億劫生死眾苦。利益如是。豈譬喻言說之可及乎。只如即今繫念。第三時佛事且道現前眾等。同聲相應一句。如何指陳。
　　一從佛向舌根念　　不覺華隨足底生
　　(維那師舉)
　　阿彌陀佛身金色　　相好光明無等倫　　白毫宛轉五須彌　　紺目澄清四大海　　光中化佛無數億　　化菩薩眾亦無邊　　四十八願度眾生　　九品咸令登彼岸
　　南無西方極樂世界。大慈大悲。阿彌陀佛。
　　(念佛百聲維那舉讚)
　　第一大願。觀想彌陀。四十八願度娑婆。九品湧金波。寶網交羅。度亡靈出愛河。(蓮池會三稱)。
　　講演　鳴尺
　　打破虗空笑滿腮　　玲瓏寶藏豁然開　　直饒空劫生前事　　六字洪名畢竟該
　　古人道。清珠投於濁水。濁水不得不清。念佛投於亂心。亂心不得不佛。西天有寶。名曰清珠。謂此珠。投入濁水中。入水一寸。則一寸之濁水。即便清潔。此珠入水。自寸至尺。乃至於底。則濁水亦隨之而澄湛。當知清珠者。喻念佛之淨念也。濁水者。喻襍亂之妄心也。當妄心襍亂之頃。能舉起一念。如對慈尊。按定六字洪名。一一出口入耳。則此襍亂。自然隨念寂靜。自是一念。而至十念。乃至念念不移。即教中所謂淨念相繼者也。念佛之人。須要信心懇切。正因凜然。重念死生輪轉之可悲。深厭塵勞紛擾為可痛。舉起一聲佛名。直下更無異見。如太阿劍。橫按當軒。如大火輪。星騰燄熾。萬物攖之則燎。觸之則傷。直至一心不亂。能所兩忘。到家之說。不容再舉。捷逕之詞。何勞挂齒。可謂證修行之神術。超方便之正途。破死生蟄戶之雷霆。燭迷妄幽衢之日月。今宵三時繫念佛事將圓。亡靈(某)承茲上善。決定往生。且道一念未萌以前。還有者箇消息也無。鳴尺。
　　是心空寂念何依　　故國云歸孰未歸　　花外玉雞啼曉日　　遠迎新佛奉慈威
　　(維那師舉)
　　南無西方極樂世界。大慈大悲。阿彌陀佛。
　　(下座旋遶念佛千聲已至靈前師舉觀音勢至清淨海眾三稱畢念後文)
　　一心歸命。極樂世界。阿彌陀佛。願以淨光照我。慈誓攝我。我今正念。稱如來名。為菩提道。求生淨土。佛昔本誓。若有眾生。欲生我國。志心信樂。乃至十念。若不生者。不取正覺。以此念佛因緣。得入如來大誓海中。承佛慈力。眾罪消滅。善根增長。若臨命終。自知時至。身無病苦。心不貪戀。意不顛倒。如入禪定。佛及聖眾。手執金臺。來迎接我。於一念頃。生極樂國。花開見佛。即聞佛乘。頓開佛慧。廣度眾生。滿菩提願。
　　念佛臨終見寶臺　　寶幡寶葢滿空排　　彌陀勢至觀音等　　合掌相隨歸去來
　　僧寶不思議。身披三事雲衣。浮盃過海剎那時。赴感應羣機。堪作人天功德主。堅持戒行無違。我今稽首願遙知。振錫杖提攜。
　　(念佛登座)　鳴尺
　　念佛既從心出。結業豈屬外來。須臾背念佛之心。剎那即結業之所。今則眾等。依憑教法。作三時繫念佛事。所集勝因。專為亡靈(某)決生淨土。自今戒香馥[番*郁]。慧炬營煌。迷雲開而性天獨朗。妄塵盡而心地廓通。諸根圓淨。羣業頓空。一舉念。一華開。挹露迎風。香浮玉沼。一馳情。一果熟。含煙對日。影落金園。經行坐臥在其中。游戲逍遙非分外。得佛受用。徹法源底。常寂光處處現前。大願王塵塵契會。更為亡靈。至心懺悔發願。
　　往昔所造諸惡業　　皆由無始貪瞋癡　　從身語意之所生　　一切罪根皆懺悔　　自性眾生誓願度　　自性煩惱誓願斷　　自性法門誓願學　　自性佛道誓願成
　　南無普賢王菩薩摩訶薩(三稱)
　　上來三時繫念。阿彌陀佛。萬德洪名。勸導亡靈。(某)懺除結業。發願往生。行願既深。功無虗棄。惟願亡靈。聞斯法要。信受奉行。從是托質蓮胎。永離業海。直證阿[鞥-合+(白-日+田)]跋致。圓滿無上菩提。
　　彌陀佛。大願王。慈悲喜捨難量。眉閒常放白毫光。度眾生極樂邦。八德池中蓮九品。七寶妙樹成行。如來聖號若宣揚。接引往西方。彌陀聖號若稱揚。同願往西方。
　　繫念功德殊勝行　　無邊勝福皆回向　　普願沈溺諸眾生　　速往無量光佛剎
　　十方三世一切佛。一切菩薩摩訶薩。摩訶般若波羅蜜。
　　自歸依佛。當願眾生。紹隆佛種。發無上心。　　自歸依法。當願眾生。深入經藏。智慧如海。　　自歸依僧。當願眾生。統理大眾。一切無礙。　　和南聖眾

　　中峰國師三時繫念佛事