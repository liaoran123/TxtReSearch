續藏經   八識規矩纂釋
　明 廣益纂釋


　　此規矩纂釋者以古解。單用論文。故學者難入。今時有證義．集解。亦互有出入。故學者猶難取裁。今此纂以古補註為主。互取二家及本論釋文。融成一貫而參以直解。詳略相因遞相發明。但專境量。以心所行相已備於百法纂中。故此不重出。頗省繁厭。然字[?夕]有本全非己意。妄竊為己見也。此乃侍者廣益初入唯識法門。老人教以研窮下手處。使探討一過便見穩當。若字字經心則見解不謬。故精心參考以備遺忘。非為呈之大方也。
　　天啟壬戍夏日七十七翁憨山老人手批

　　 

　　八識規矩頌

　　　　明　匡山五乳　廣益　纂釋
　　八識者。一眼識。二耳識。三鼻識。四舌識。五身識。六意識。七末那識。八阿賴耶識。前六從依得名。第七相應立號。第八功能受稱。如百法中解。規矩者。初玄奘大師糅成唯識論就。窺基法師乃奘師弟子。因見本論十卷文廣義幽。遂請奘師集此要義名集施頌。集諸法義惠施眾生。將八箇識分為四章。每章作頌一十二句。將五十一心所各派本識位下。有多寡之不同。條然不紊故稱規矩。然論雖十卷。其義盡此四十八句包括無遺。可謂最簡最要。為一大藏教之關鑰。不唯講者不明難通教綱。即參禪之士若不明此亦不知自心起滅頭數。所謂佛法之精髓也。良以一真法界圓明妙心。本無一物了無身心世界之相。又何有根境對待妄想分別之緣影乎。原此心境皆因無明不覺。迷此一真法界。不生不滅真心與生滅和合變為阿賴耶識。依此識變起見．相二分。故見為心。相為境。故緣塵分別好醜取捨者。皆妄識耳。若了心境唯識則分別不生。一心圓明永離諸相矣。今以未悟一心。故須先了唯識心境。則生滅心行當下消亡。一心可入耳。此頌大綱單舉八識心王緣境之時。境有好醜故心所從之執取。起憎愛取捨。故作善作惡。善惡為因故感苦樂二報為果。然此八識心王本無善惡。而能造業者乃五十一心所助成心王以造善惡之業。則業力牽引受苦受樂。眾生生死之法唯此而已。此中開列八識。各具心所多寡之不同。造業有強弱之不一。分別皎然。使學者究心了知起滅下落。易於調治耳。以眾生日用見聞覺知不離心境。其能緣之心具有三量。謂現量．比量．非量。言現量者。現謂顯現。量謂量度。以第一念現前明了。不起分別。不帶名言。無籌度心。親得法體。如鏡現像。又如見山便知是山。見水便知是水。不假分別。故名現量。言比量者。比擬量度而知其然。如隔墻見角知彼有牛。隔山見烟知彼有火。以同時率爾意識隨見隨即分別即屬比量。以有比度故名比量。言非量者。若心緣境時。於境錯謬虗妄分別不能正知。境不稱心名為非量。此三量乃能緣之心也。而所緣之境亦有三。謂性境．帶質境．獨影境。性境者。乃現量所緣。言性者實也。謂根塵實法本是真如妙性。無美無惡。以能緣之心無分別故。境無美惡是為性境。頌云。性境不隨心。謂此根塵等相分皆有實種生。不隨能緣見分種生。故此性境以實五塵為體。具能所八法成故。帶質境者。乃比量所緣。其帶質境有真有似。以六七二識各有所緣故。若六識外緣五塵。比度長短方圓美惡等相。屬第二念意識分別。故為比量。以此長短等相是帶彼外境本質。變帶生起。名似帶質。以是假故。故云以心緣色似帶質。中間相分一頭生。謂單從能緣見分起故。獨影有二。謂有質．無質。其意識緣五塵過去落謝影子。名有質獨影。亦名似帶質。若意識緣空華兔角等事。名無質獨影。此似帶質。并有無質獨影皆從能緣見分所變假相分。故曰獨影唯從見。此三以第六識見分所變假相分為體故。真帶質境者。即以心緣心。故云。以心緣心真帶質。中間相分兩頭生。謂七識緣八識見分為我時。其相分無別種生。一半與第八所緣本質同種生。一半與第七能緣見分同種生。從本質生者即無覆性。從能緣見分生者即有覆性。以兩頭攝不定。故曰。帶質通情。本以能所同一見分所變故。名真帶質。此心境之辨也。以心境對待。境有逆順好醜。則能緣之心依之而起憎愛取捨等。故起惑造業染成善惡二性。所感將來受苦樂二報。故心王則有苦受樂受。若不起善惡屬無記性。則平平受。因此受亦有三。所以三界眾生上下升沉輪迴苦樂不忘者。皆由唯識內習熏變發起心境。由是三量．三境．三性．三受故。不能出離生死。皆心意識之過也。故論云。眾生依心意意識轉。今唯識宗因凡夫日用。不知苦樂誰作誰受。外道妄立神我。二乘心外取法。故佛說萬法唯識。使知唯識則不出自心。以心不見心。無相可取。正是要學者直達自心本無此事耳。今八識頌而稱規矩者。只是發明心境。其所作善作惡皆是心所助成。以各具多寡之不一。故力有強弱之　等。此唯識之大綱也。其心所法已見百法。今預列心境。則臨文不必繁解。恐礙觀心耳。

　　○五識頌

　　性境現量通三性
　　此下十二句。頌眼．耳．鼻．舌．身等五轉識也。首句先頌五識境量與三性。問。前五轉識未轉依位。於三量中定屬何量。於三境中定屬何境。答。前五識量屬現量。境屬性境。以五識與八同體故。緣境之時單屬現量。前五轉識乃八識精明之體映在五根門頭。了境之用。以初映境時當第一念。未起分別。不帶名言。無籌度心。故名現量。所緣之境即屬性境。性者實也。即實根塵相分境有實種生。以現量具三義。一現在簡過未。二顯現簡種子。三現有簡無體。法護法云。五識唯緣實五塵境。即不緣假相分。故名性境。但任運緣。不作行解。不帶名言。得法自相。故名現量。且如眼識緣青黃赤白四般實色時。其實色上長短方圓假色雖不離實色。有眼識但緣青等實色不緣長短假色。長短假色唯意識作長短分別緣。俱舍云。眼色但能了青。不能了是青。意識了青亦能了是青故。又眼識緣青境自相時。得青色之自相。若後念分別意識纔作解心。即帶名言。便是共相。屬比量也。故假智詮不得自相。唯於諸法共相而轉。唯五識緣五境時。具四義故。得法自相。一任運。二現量。三不帶名言。四唯緣現在境。故名得法自相也。問。五根依何教理證是現量。答。圓覺經云。譬如眼光照了前境。其光圓滿得無憎愛。可證五根現量不生分別。其眼光到處無有前後。終不捨怨取親愛妍憎醜。例如耳根不分毀讚之聲。鼻根不避香臭之氣。舌根不揀甜苦之味。身根不隔澀滑之觸。以率爾心時不分別故。若剎那流入意地。纔起尋求。則是同時意識相應而起。便落比量。則染淨心生。取舍情起。以五識唯緣現在。不緣過未。但只一度。故云性境現量。言三性者。乃善．惡．無記三性。問。五識現量本無善惡。與八同體無有分別。何與第六通不善性耶。答。此約同時意識而引自類種子。同時而起則三性皆通。此指意識任運而言。非專指五識也。又曰。五六相須。以隨念分別時與嗔等惡所俱起。故成不善。問。何為相須。曰。五由六而方生。六由五而明了。前五與六為明了門。六與五為分別依。是相須理。
　　眼耳身三二地居
　　此言三界五識行止之地也。三界分為九地。欲界一地。名五趣雜居地。具有八種識。色界四地。謂初禪離生喜樂地。二禪定生喜樂地。三禪離喜妙樂地。四禪捨念清淨地。今言二地者。謂色界初禪離生喜樂地也。以欲界五識全具。初禪天人以禪悅為食。不食段食故離舌識。既不受食亦不聞香故亦離鼻識。但有眼．耳．身三識而已。居者止也。謂此三識亦止於初禪。若至二禪定生喜樂地。則眼不見色。耳不聞聲。身不知觸。以入定中而此三識亦無。故云居止於此耳。
　　徧行別境善十一　　中二大八貪嗔癡
　　此頌五識具三十四相應心所也。識論云。恒依心起。與心相應。繫屬於心。故名心所。如屬我物立我所名。心王於所緣唯取總相。心所於彼亦取別相。助成心事得心所名。雖諸心所名義無異。而有六位種類差別。謂徧行有五。別境有五。善有十一。根本惑有六。隨惑有二十。不定有四。合五十一。此五識於六位中唯闕不定。言徧行五者。徧。周圓義。行是遊履義。緣境義。徧行一位具四一切。謂一切性。即善惡無記三性也。一切地。即三界中九地也。一切時。即過現未來及一剎那時也。一切俱。即八識俱通也。問曰。何以前五具徧行五所耶。答。五八同體。本識具此五法。又能徧一切識。然此五法。心起必有。故前五亦具此耳。別境者。謂別別緣境而得生故。以欲等五法不徧心故。唯徧三性九地。以四境別名為別境也。四境者。謂欲所樂境。所決定境。於慣習境。於所觀境。慧則於所觀境揀擇斷疑。是其體用也。問曰。何以前五具別境五心所耶。答。前五任運緣境。率爾同時。俱意識隨見隨即分別。各引自類種子。各各緣境不同。且如眼根緣色則不同耳根緣聲等。以各各不同故。識具此別境五法也。具十一善法者。以五識是性境現量。故具此耳。問曰。五識既是性境現量。如何有根惑三隨惑中二大八十染心所耶。答。五識本無染法。緣五識起時。以第六為分別依。第七為染淨依。故挾帶染法與之俱起也。若小隨十法各專有主。故不具耳。以五識任運無矜恃執持之力。故無根惑之見．慢。以了境分明。故無疑與不定。故五識但具三十四耳。
　　五識同依淨色根
　　此頌五識依根得名也。五識隨依色根立名。具有五義。曰依根之識。根所發識。屬根之識。助根之識。如根之識言依者。五義之一也。言淨色者。揀非浮塵。又言依根擇非依境。境但為所緣。無發識用。如根壞時。設若有境。識亦不起。唯根能發。故曰依根。非浮塵者。以彼虗假有損壞故。故名為浮。又無見聞覺知之用。名之為塵。故楞嚴云。浮塵根眼如蒲桃朵耳。如新卷葉鼻。如雙垂瓜舌。如初偃月身。如腰鼓顙是也。以有損壞。故非五識之所依耳。言依淨色根者。楞嚴云。元依一精明。分成六和合。以見精映色。結色成根等。根元目為清淨四大。故名淨色。以此淨色即無明殼也。亦名勝義根。謂於眼等一八淨色如淨醍醐。有此性故。眼等識生。無即不生。照境發識以成根用。故名勝義。不同浮塵虗假損壞。此無損壞。故亦名勝義。不同浮塵無見聞等。此能覺知。故亦名勝。如眼能見色。耳能聞聲。鼻能嗅香。舌能嘗味。身能覺觸是也。問。淨色根畢竟是何物。答。此無見有對色。雖有質礙而非眼所得見。比量所知。非現量得。如何可指。然此識精圓映五門。隨浮根之照用。是知浮根則有五而淨色唯一。故曰元依一精明耳。
　　九緣十八好相隣
　　此頌生識之緣也。有為之法必仗緣生。今生八識之緣大槩有九。但各識全闕之不同耳。故曰。眼識九緣生。耳識唯從八。鼻舌身三七。後三五三四。九緣者。一空緣。即根境相離中間無礙。空隙之空也。二明緣。即日月燈等照燭之明也。三根緣。即發識之根也。四境緣。即諸識所緣之境也。五作意緣。即徧行中之作意也。六分別依。即第六識也。七染淨依。即第七識也。八根本依。即第八識也。九種子緣。即是諸識各有自類親種子也。此中九緣。於四緣中三緣所攝。種子即因緣也。境緣即所緣也。餘七緣即增上緣也。諸識從緣。唯眼識全具。耳闇亦聞。除明唯從八。鼻舌身三合中取境。暗亦能知。故除空明。若根境中間空隙不相合者。即身不覺觸。舌不知味。鼻不知香。故後三五三四者。謂六識具五緣。七識具三緣八識具四緣。六識五緣者。根．境．作意．根本．種子。於空．明之外又除分別。即自體故。不言染淨即根緣故。七識三緣者。根本依．作意．種子。不言根境者。謂依彼轉緣。彼即根境故。八識四緣者。根．境．作意．種子。不言根本。即自體故。不言染淨。即根緣故。無分別者。不緣見分。無分別故。若從頭各增一等無間。則眼等即十緣。等無間者。乃各識前念已滅。即開闢處所引後念令生。中間無隔者。即相續心也。前念不去。後念不生。為前念自體占自路故。故識生時須用此緣耳。
　　合三離二觀塵世
　　此頌五識取境不同也。眼耳二識離中取境。鼻舌身三合中取境。何以知之。曰。知處不知處。異壞根不壞。根別以識從。緣生因緣顯。識以從緣義知有離合。謂九緣中空．明二緣是顯根離義。眼耳二識既具空緣。是離中知也。若無空緣。境逼附根。不唯無知而且損根。如纖塵入眼即壞其目。大聲附耳即使人聾。故曰壞根不壞根別也。鼻舌身三不具空緣。是合中知也。若具空緣。根境遠離。香味觸塵俱不知故。今三識不具空緣。故香臭入鼻。酸醎上舌。寒熱著身。三根宛然分明了境。即知不壞故。又如眼即知色境在何方。耳即知聲從何方來。而鼻舌身則不知境之處所。故知來處者表為離知。不知境處者表是合取也。觀者即能緣見分。眼等五識及諸心所。塵世者即所緣相分。乃色等五塵也。
　　愚者難分識與根
　　此頌小乘不知八識根本種子為生識之緣。以為根．識互生也。淨色根行相微細。其與識最易淆濫。故難分別。愚法者謂聲聞人。但斷煩惱障。未斷所知障。故名為愚。何謂難分。曰。由根與識生必同境。五識於境任運現緣。不起分別是現量性境。五根於境亦任運緣隨。因境勢亦無分別。故說難分。既實難分。根．識何別。曰。五根於境如鏡對相。雖有物對。略無作意樂欲念起。故無分別。五識於境如鏡現相。雖似像現。亦有隨時俱意識樂欲念起。而無計度名言種類。名無分別。是二別義。小乘不知根之與識各有種子．現行。以為根．識互生。根之種現但能導識之種現。謂根為生識之緣則可。謂生識則不可。以識自有能生之種子故。葢識乃心法。即八識之見分。根乃色法。即八識之相分。此色心之不同也。根能照境。識能緣境。此根．識之用不同也。所言難分者。乃論主謂愚者之不能分耳。故世尊為愚心者開心說蘊。為愚色者開色說處。為心色俱愚者俱開說十八界。豈非根．識之實難分耶。如此又何謂難分耶。曰。始自華嚴至於楞嚴。演此三科不知幾百千過。多聞如阿難尚以心知眼見為言。佛以門能見否詰之。以此觀之。則根．識難分可知矣。　有漏章竟。
　　變相觀空唯後得　　果中猶自不詮真
　　前八句乃有為法。此四句頌五識轉。成所作智乃出世無為法也。先頌前五轉智必不能親緣真如義。謂安慧師執前五因中既成無漏變相緣如。以見相二分是徧計性。自證分是依他起性。至佛果位中自證分親緣真如。以無相見徧計性故。護法師以見．相二分為依他起。六七二識為徧計執。自證分為圓成實。以此為正義。故論主以此二句破之。變謂變帶。相謂己相。即能緣心變帶起本質家相狀之相。而緣名疎所緣緣也。觀謂能緣之見分。空乃所緣之真如。以彼執前五因中帶相緣如。故曰觀空。唯後得者。簡非根本。既非本智則不能親緣真如。果中猶自不詮真者。果中乃佛果位中也。詮者具也。意謂前五轉智不唯因中不緣真如。縱在佛果位中亦不能親緣真如。以五八果上圓。安慧計五識因中成無漏。一錯也。又以自證分為依他起。乃依他真如而起者。則所成之智乃依他根本修而後得者。故名後得智。則不能親緣真如。又計至佛果位自證分緣如。既以自證為依他。若是依他即屬後得。後得豈能緣如。又一錯也。故此二句乃破異師計耳。三藏釋帶有二義。一挾帶。二變帶。然相亦有二義。一體相之相。二相狀之相。言挾帶者。謂根本智親挾真如相而緣。則以體相為相也。變帶者。謂後得智緣根身器界諸有為法。必帶相狀變為空體。雖觀諸法空。未離空相。此但能外緣諸法。不能親緣真如故。
　　圓明初發成無漏　　三類分身息苦輪
　　此頌五識果上轉也。圓明即大圓鏡智。以五八果上圓。謂佛果位第八之大圓鏡智一開發時。而第五之成所作智倐然現前。故成無漏也。問。前五轉智何云第八圓明初發耶。答。以前五根是第八親相分。能變之第八有漏。而所變之五根亦有漏故。根能發識。根既有漏。識亦有漏。以五八同體故。待第八大圓鏡智初現前時。則前五根．五識俱成無漏而即轉成成所作智矣。三類分身者。謂一大化身。即千丈盧舍那。為應十地之所現也。二小化身。即丈六金身。為應二乘凡夫之所現也。三隨類不定化。謂如來誓願弘深慈悲普覆。隨諸種類有感即應。或現大身滿虗空中。或現小身種種不等。以在因中有外作用。故果上成成所作智利樂有情。示現神道種種變化引導眾生出生死苦。故云息苦輪也。

　　○六識頌

　　三性三量通三境
　　此頌六識三性．三量．三境皆通也。意識緣境。分別最強。所以一切善惡皆以意為先導。意起速疾。意在言前。意善則法正。意惡則境邪。如一氣。噓之即溫。吹之即冷。似一水。寒之即結。暖之即融。但依一心隨緣轉變。故三性．三量．三境但通。五十一心所全具也。以通字貫於上下讀之。言三性者。善性則順益義。順於正理。益於自他。不善性則違損義。違於正理。損於自他。無記性則於善惡品無所記錄故。言三量者。一現量。現謂顯現。明證眾境。不帶名言。無籌度心。親得法體。故名現量。二比量。比謂比類。以於前境比度方知。故中論云。比量有三。一如本。如先見火有烟。後見烟即知有火。二如殘。如炊飯一粒熟。餘皆知熟。三共見。如眼見人從東去西。定知彼去。又如日出處則知是東。日落處則知是西。以比類而知故。三非量。謂心．心所於緣境時。錯謬分別不稱境知。名為非量。言三境者。一性境。即實根．塵及定果色。自有實種生。乃前五與第八所緣。及第六緣諸實色。不帶名言。無籌度心。亦名性境。及根本智緣真如時。亦是性境。以現證故。二帶質境。有二種。一真帶質。即以心緣心。中間相分兩頭生。挾帶本質爍起。乃體相之相。以能所同一見分。故名真帶質。二似帶質。即以心緣色。中間相分唯從能緣見分一頭變帶生起。乃相狀之相。名似帶質。三獨影境。有二種。一有質獨影。即第六緣五塵落謝影子。以托彼外質變起影相。故名有質。所變相分亦與能緣見分同種生故。名真獨影。亦名似帶質。二無質獨影。即第六識緣空花兔角及過未等所變相分。其相分唯第六同種生。以本無空華等質。故名無質。唯從識變。故名無質獨影。問。第六云何通緣三境耶。答。第六明了意識緣前五塵實境時。率爾同時。名為性境。纔落意地分別是青是黃。即名似帶質。若意識緣五塵過去落謝影子。即名有質獨影境。
　　三界輪時易可知
　　以第六識造種種業。輪轉三界行相顯勝。故曰易可知也。
　　相應心所五十一
　　此頌六識五十一心所全具也。相應有四義。一時。謂王所同時而起。二依。謂王所同一所依根。三緣。即王所同一所緣境。四行。謂王所三量行相俱同。心所有三義。一恒依心起。要心為依方得起故。二與心相應。謂徧行等恒與心王相應。一類起故。三繫屬於心。以徧行等看與何心生時便屬彼心之作意等故。言五十一者。謂此第六識。六位心所俱相應故。所以能取三界生死。以業力殊勝故也。
　　善惡臨時別配之
　　此頌第六識與善惡心所隨時逐境。遇善則善心所與之相應。遇惡則染心所與之相應。邪正條然不相混濫。但就善惡一念起時則心所齊集。以類相從。故曰分別配之。
　　性界受三恒轉易　　根隨信等總相連
　　此頌第六識於三性．三界．三受之中恒常轉變改易。正如善時忽生一惡念。喜時忽生一憂念。改易不定。識論云。此六轉識易脫不定。故容與三受相應。皆領違順。俱非境故。領順境相。適悅身心說名樂受。領違境相。逼迫身心說名苦受。領俱非境。於身心非逼非悅名不苦不樂受。或名五受。以苦分憂。以樂分喜。故如是三受與五識相應。說名身受。與意識相應。說名心受。若惡念起時。則根本惑與隨惑相連而起。若善念起時。信等善法亦相連而起。以此染淨諸心所法相連意識。於性．界．受三恒常轉易耳。
　　動身發語獨為最
　　此頌第六識行相最勝。於八識中獨此識最強。以具三種思故。一審慮思。謂籌量時無造作故。名審慮思。二決定思。意既決定。有所作故。名決定思。三動發思。動謂動身。發謂發語。動身之思名為身業。發語之思名為語業。思即是業。故動發思為身語業。則前二思為意業也。具此三種思故。造善惡業此識強於諸識耳。
　　引滿能招業力牽
　　此頌上三業能招引．滿二果。牽引八識受生死苦也。引者謂此識能引諸識造業。滿者謂此識能引前五滿八識異熟果報。故云。一業引一果。多業能圓滿也。能招業力牽者。如與善位十一相應則為善業牽之而往人天。與根隨染位相應則為惡業牽之而往三途。如影隨形故曰牽。然其引業乃能造之思。要是第六意識所起。若其滿業能造之思從五識起。然五無執不能造業。雖造滿業亦非自能。但由意引方能造作。故五亦具善惡二性。七八二識皆不能造。無記性故。　有漏章竟。
　　發起初心歡喜地　　俱生猶自現纏眠
　　此頌六識轉妙觀察智。初下品轉也。以第六識順生死流。具有分別俱生我．法二執。若逆流還源亦仗此識作我．法二空觀。今轉識成智從觀行位入生空觀。至七信位方破分別我執。從八信起作法空觀。歷三賢位至初地初心方斷分別法執。故云。分別二障極喜無。頌言歡喜即初地也。發起者初轉智也。以第六識三品轉智。初地下品轉八地。中品轉等覺。上品轉初心者。以一地中有三種心。謂入．住．出。初入地時名初心耳。分別二執已破。俱生二執方現。故云現纏眠。纏即現行。眠即種子。以登地時俱生種現未純伏滅。故云猶自現纏眠耳。
　　遠行地後純無漏　　觀察圓明照大千
　　此頌第六識中品上品轉智義也。遠行即第七地。後字即八九十地至等覺位也。謂登八地中品。轉智猶未最極。直至等覺後心方為最上品轉。故曰圓明。以究竟位中諸漏永盡。無漏隨增性淨圓明。到此地位六識方得純淨無漏。即轉成妙觀察智而圓明普照大千之界矣。謂如來善能觀察諸法圓融次第。復知眾生根性樂欲。以無礙辨才說諸妙法。令其開悟獲大安樂。皆妙觀察智之用也。

　　○七識頌

　　帶質有覆通情本　　隨緣執我量為非
　　此頌七識境性量也。此識於三境中唯緣真帶質境。謂以心緣心。中間相分兩頭生。以挾帶本質己相而起。名真帶質。言通情本者。揀前六識乃以心緣色為似帶質境也。謂此帶質又通七識能緣心。以恒起執故。即情也。又通八識見分是所緣。即本也。本者謂七識依此見分而立。故以此七識緣第八見分為我中間相分。乃體相之相以。七識與八識見分本質交帶挾起故名為真。以此相分一半與所緣第八見分同一種生。一半與能緣第七見分同一種生。以八識之見分一半作前七識。即有覆性。一半乃內八識見分體。即無覆性。今七識恒起徧計執。第八見分為自內我。故曰依彼轉緣彼。故四性之中唯有覆無記。若無覆無記則屬第八識。以非善不善無可記錄。故名無記。謂此識雖無善惡而恒與四惑相應葢覆真性故名有覆無記。隨緣執我量為非者。此句乃揀量也。若言帶質境則屬比量所緣。今因與四惑相應。隨緣第八見分執之為我。本非是我謬執為我。故名非量。
　　八大徧行別境慧　　貪癡我見慢相隨
　　此頌七識所具相應心所也。謂大隨八。徧行五。別境中之慧。根本惑中貪．癡．見．慢。共十八心所也。問。此識何與八大相應耶。答。若無昏沉應不定有無堪任性。掉舉若無應無囂動。便是善等。非染污位。若染心中無散亂者。應非流蕩非染污心。若無失念不正知者。如何能起煩惱現前。若無不信懈怠放逸。如何論說此三心所染心相應。故染污意決定皆與八大隨煩惱相應而生。問。此識何與五徧行相應耶。答。此五法徧一切識與諸心等。故七識應具也。問。何與別境中之慧相應耶。答。慧與我見為體性故。故亦宜有。問。何與根惑中之貪．癡．見．慢．四煩惱相應耶。答。一我貪者。謂此識一向貪愛第八見分。執之以為我則躭染愛著不暫捨故。二我癡者。即無明。謂此識不了第八之體本無實我。妄計為實。迷無我理。故名我癡。三我見者。謂不了第八本非是彼之我。而起我見。妄認為我故。四我慢者。由執為我。遂令驕倨自大貢高飛舉故。問。根本六中開見成十。此識何獨具四耶。答。以有我見故餘諸見不生。問。何故此識不與疑．瞋二煩惱相應耶。答。由我見故。審詳明決疑無容起。故不與疑相應。由我愛故。深生躭著。瞋不得生。故不與瞋相應。問。何故不與別境四法相應耶。答。謂欲是希望。未遂合事。此識恒與第八和合。緣以為境。更無希望。故不與欲相應。解者。於事尚在未定。起決定解印證持守。此識決定恒執第八為自內我。更無異念不煩印持。故不與勝解相應。念唯記憶過去所習事業。此識恒緣第八現境。不煩記憶。故不與念相應。定唯一意專注境。此識任運。剎那念念別緣。不專不一。故不與定相應也。問。何故此識不與善十一心所相應耶。答。善是淨故。此識染污。故不與善相應。問。何故不與十小隨相應耶。答。以忿等十法行相麤動。此識審細。故不與相應。又無慚．無愧唯是不善。此識唯無記。故亦不與相應。問。何故不與四不定相應耶。答。惡作是追悔過去所作事業。此識恒緣第八。無有疑悔。故不與惡作相應。睡眠是藉外緣辛苦勤勞。身不自在。心睡昧劣。有時暫現。此識一類內執第八為我。不假外緣。故不與睡眠相應。尋伺者。尋謂尋求。令心匇遽於意言境麤轉為性。伺謂伺察。令心匇遽於意言境細轉為性。此識唯依內門而轉一類執我。不假尋伺。故非七識所具耳。
　　恒審思量我相隨　　有情日夜鎮昏迷
　　此頌七識自性行相皆是思量。故恒相隨第八見分執之為我。論云。思量為性相者。雙顯此識自性行相也。意以思量為自性故。即復用彼為行相故。由斯兼釋所立別名。以能恒審思量名末那故。未轉依位恒審思量所執我相。已轉依位亦恒審思量無我相故。恒之與審於八識中有四句分別。八識恒而非審。謂不執我。無間斷故。六識審而非恒。謂執我。有間斷故。五識非恒非審。不執我。有間斷故。七識亦恒亦審。執我。無間斷故。不恒則與八識血脈斷矣。不審則與六識血脈斷矣。以七識無本位。故護法云。五八無法亦無人。六七二識甚均平。五八無執。六七有執。是均平義。五八一恒一非恒。六七一恒一非恒。亦是均平也。有情日夜鎮昏迷者。鎮。常也。謂第七識恒常思量審察。一向執我。故令諸有情恒處生死之中。常於長夜昏迷而不自覺者。以七識執我之過也。
　　四惑八大相應起　　六轉呼為染淨依
　　此牒前染所與識相應。故令有情日夜昏迷。障真義智。蔽聖慧眼。其由煩惱為害耳。轉者不定義。即三性．三量．三境易脫不定。名為轉識。前七皆名轉識。唯第八名不轉識。第六轉識呼第七為染淨依者。謂此識有漏。內常執我。故令第六念念成染。由此識無漏。恒思無我。故令第六念念成淨。七識為所依。六識為能依。依即根也。是以第六成染成淨皆由第七識。故云六轉呼為染淨依。　有漏章竟。
　　極喜初心平等性　　無功用行我恒摧
　　此頌七識下品中品轉智義也。凡一地具初中後三心。即入．住．出。故有三品。今謂末那識於初地初心即當轉平等性智。以地前六識作生空觀。到初地初心即破分別二障。故曰分別二障極喜無。而平等性智方纔現前。此乃下品初轉也。以俱生二執全未破故。曰六七俱生地地除。故從二地作雙空觀斷俱生二執起。至第七無功用行破藏識方斷俱生我執。故云我恒摧。良由第六識入生空觀。礙此七識。俱生我執不生。俱生法執猶存。故云單執末那居種位。平等性智不現前。不現前者但未圓滿。乃中品轉也。故曰第七修道除種現。由第六識入生法二空觀故。礙此七識俱生我法二執不起。故云雙執末那歸種位。平等性智方現前。直至等覺後心。二執方纔破淨。此智方得圓滿。乃上品轉也。故曰金剛道後總皆無。言居者居住。歸者歸藏。問。第七轉智何由第六入雙空觀耶。答。第七乃有覆無記。唯俱生無分別惑。故以無分別於緣境時。唯任運轉。無力斷惑。故登地時自不能轉。由六識斷分別二障。轉二空智。故第七仗之得初下品轉也。至八地無功用道。乃破俱生我執。俱生法執猶存。故云我恒摧。此但我執摧落。乃中品轉耳。
　　如來現起他受用　　十地菩薩所被機
　　此頌七識上品轉智義也。以前初地初心但下品轉。俱生我執但伏而未斷。俱生法執猶存。至七地無功用行名中品轉。但我恒摧。從八地起但伏俱生法執而猶間起。皆非最極。直至如來究竟位中。煩惱．所知二障種現俱盡。平等性智方得圓滿。名上品轉也。故此智圓時則能現他受用微妙報身。住華藏界。為十地菩薩說大法也。此佛說法。二乘絕分。故言十地菩薩所被機耳。故曰於如來究竟位中轉成無漏。則能現前他受用身。即能被之佛。十地菩薩乃所被之機也。報身有二。一自受用。乃自受用廣大法樂。與法身同體。唯佛與佛乃能知之。十地菩薩可見者。乃他受用耳。

　　○八識頌

　　性唯無覆五徧行
　　此頌八識性與心所也。此識於四性中唯是無覆無記性。問。何以知是無覆無記耶。答。以此識是異熟性故。異熟者。異謂別異。即因果性別。熟謂成熟。此唯屬果。因果合說名為異熟。既是異熟。定非善染二性所攝。若此識是善染者。流轉還滅應不得成。以非善染故。能隨善染而成流轉還滅。此約異熟顯無記也。此識是善染依而非善染。此若是善。應非染依。此若是染。應非善依。由非善染。故能為善染依。此約善染所依顯無記也。此識是所熏性。以非善染而能受善染熏。若是善染應非受熏。若不受熏則應善染。因果皆成斷滅。此約所熏顯無記也。具上三義。證知第八唯是無覆無記性攝。言無覆者。覆謂染法。有障礙義。有葢蔽義。障礙聖道不得生起。葢蔽真心不得清淨。此識無此二義。故名無覆。言無記者。謂善因感可愛之果。惡因感非愛之果。彼二皆有殊勝強盛之體可記可別。此識無此二義。故名無記。如鏡體光明。本非青黃。故能現青黃耳。問。此識與幾心所相應耶。答。恒與作意．觸．受．想．思相應。識論云。阿賴耶識無始時來。乃至未轉於一切位。恒與此五心所相應。以是遍行攝故。正是楞伽經中流注生住滅也。問。此識何故不與別境五法相應。答。互相違故。曰如何相違。謂別境之欲希望所好樂事。此識任彼善惡業轉無所好樂。故不與欲相應。勝解是印證守持決定之事。此識任運不能印持亦無決定。故不與勝解相應。念是明記過去曾習之事使不忘失。此識昧劣不能明記。故不與念相應。定能令心專注一境無有異緣。此識任運剎那別緣三類。故不與定相應。慧唯簡擇得．非得事。此識微細昧略不能簡擇。故不與慧相應。且別境者別別緣境而得生故。此識唯是一類相續。故不與別境相應也。問。此識何故不與善所相應耶。答。此識唯是異熟無記。非善性故。故不與善十一相應。問。此識何不具染所耶。答。此識非惡性故。故不與根．隨煩惱相應。問。此識何不具四不定耶。答。惡作等四雖通無記。非一切時常相續。故不與異熟相應。是故第八識唯具徧行五心所耳。
　　界地隨他業力生
　　此頌第八識本無生死。但隨業力而轉也。謂由前六所造善惡業力。牽引此識往來於三界九地五趣四生九中受異熟果。為總報主。以為體故。以與前七色心等法為依止故。問。何偏為體。答。具三義故名真異熟。一徧義。謂此識徧三界。簡前五識不遍無色界等。二常相續。簡第六有間斷故。三業招。簡第七全無業招。自是有覆。非他業故。具此三義故能為體。言受異熟果者。謂由前六造善惡業。牽引第八受善惡報相續不斷。名異熟果。言引業者。引謂牽引。謂業有力能引第八受總報故。滿業者。滿謂滿足。謂滿別報。即前六識造善惡業。能滿第八善惡二果。以一業引一果。多業能圓滿故。第八名總報主。而前六名別報主也。然前轉識之無記性者。乃從異熟識起。名異熟生。非真異熟。有間斷故。以此第八當體雖無善惡。而被他六識造善惡之業力而牽引於三界九地受生死者。乃前六識之過也。故前六識頌云。引滿能招業力牽者。此也。
　　二乘不了因迷執　　由此能興論主諍
　　此頌第八深密義。言二乘者。簡非大乘。謂小乘不知者。以世尊一向未曾顯說故。二乘人不信有此識。所以不說者。以此識甚深微細。非思量所知。非二乘智慧所覺。在菩薩地盡亦不能盡知。唯佛與佛乃能究盡。故不說耳。故云。陀那微細識。習氣成暴流。真非真恐迷。我常不開演。陀那此云執持。此識之體深隱精微。故曰微細識。習氣即所持種子。謂識中無始微細生滅念念受熏。以此習種能發現行引生諸趣。於根身器界流轉無停。故如暴流。真非真恐迷。言我若說為真。其奈帶持種子妄習不除。眾生將迷妄為真。未免瀑流漂轉。我若說為非真。其奈體即真如。離此無真。眾生將棄真為妄。未免向外馳求。由此真與非真二俱難言。是故非時非機故我常不開演。以不令眾生墮彼二種之迷故也。以世尊尋常但為小根說六識。建立染淨根本。故二乘一向未聞。以淺智難知故不了耳。又云我於凡愚不開演。恐彼分別執為我。故曰因迷執。以小乘不信有此識故。大乘論師引三經四頌四教十理證有此識。故云由此能興論主諍。引證之義。識論廣明。文繁不引。
　　浩浩三藏不可窮　　淵深七浪境為風
　　此頌八識體性淵微隨緣生識之義也。浩浩者。廣大無涯之貌。謂如來藏性海由不思議熏變而為業海。故此識體廣大無涯。以具三藏義故名為藏識。三藏者。一能藏。即是能持義。猶如庫藏。能藏一切寶貝等物。謂無量劫來所作一切善惡種子。唯此識能藏。此約持種邊說。二所藏。即是所依義。猶如庫藏是寶貝等所依故。此識是一切善染法所依處。故名所藏。此約受熏邊說。又能藏義者。謂根身等法唯此識能含藏故。如像在珠。故曰。欲滅一切法。總在賴耶中。欲覔一切像。總在摩尼內。次所藏義者。謂此識體即以色心等為所藏處。以色心等是此識之相見二分。故如珠在像內。故曰欲覔賴耶識只在色心中。欲覔摩尼珠只在青黃內。所謂能藏自體於諸法中。又能藏諸法於自體內也。三執藏。即堅守不捨義。猶如金銀等藏為人堅守。此識為染污末那堅執為自內我。故名執藏。以有此三義故。令積劫因果不失不壞。故云不可窮。此識本是湛淵之心。為四緣等境風皷動故。生起七識波浪。造種種業。故經云。藏識海常住。境界風所動。洪波鼓冥壑。無有斷絕時。故云淵深七浪境為風也。
　　受熏持種根身器　　去後來先作主公
　　此頌八識之力用也。言此識既能受熏。復能執持種子根身器界。以是無記性。故能受善染熏。以其體廣大。故能持種。又能持根身器界令一期不散壞。為所緣境。以此故能為三界總報主也。故往來六道。死時後去。投胎先來。為眾生之命根。故云作主公。依經論而辨此識捨出之處。瑜伽云。善業從下冷。惡業從上冷。二皆至於心。一處同時捨。雜寶藏經云。頂聖眼生天。人心餓鬼腹。旁生膝葢離。地獄脚板出。然經論異者。經明六趣差別。論明善惡兩途。其義一也。　有漏章竟。
　　不動地前纔捨藏　　金剛道後異熟空　　大圓無垢同時發　　普照十方塵剎中
　　此頌八識次第捨名乃至究竟轉智之義也。此第八識具三種名。一阿賴耶識。二異熟識。三庵摩羅識。一名阿賴耶識。此云無沒。以真如隨生死而不失不壞。故云無沒。又云藏識。以具三藏義故。謂此識因七識念念執為我故。從無始來長劫相續沉淪生死。別教菩薩從初發心修行。歷過三賢登地以去。至第七地破俱生我執。煩惱永斷不受彼熏。七識不執我。三藏之名從此纔捨。顯過最重。故云不動地前纔捨藏也。二名異熟識。謂八地以後尚有微細俱生法執及有漏善種。尚引後果。亦從無始至等覺位。名異熟識亦具三義。一變異而熟。因種變異果方熟故。二異時而熟。因滅果生定異時故。三異類而熟。以善惡因至果方熟故。具此三義名異熟識。至金剛道後等覺後心證解脫道。異熟方空。一念頓斷最初生相無明。為入妙覺。因亡果喪。此異熟識方斷。故云金剛道後異熟空也。三名菴摩羅。此云白淨無垢識。謂如來藏清淨真心雖在生死。本來無染。返流還淨。從證佛果。盡未來際。名無垢識。本如來藏以有鑒機照用無思而應。故亦名識。此識與大圓鏡智同時發起。相續執持無漏種故。故云大圓無垢同時發。到此境智相應法身顯現。圓明普照十方塵剎。故云普照十方塵剎中也。良由始以一念不覺之無明。迷此一心。遂將真如理體變而為妄相。本有智光變而為妄見。今返妄歸真則泯見相而歸一心。理智一如方極一心之源。此唯識之極則。乃如來之極果也。

　　八識規矩頌纂(終)
 題(二)百法明門八識規矩纂釋後

　　余不敏。天黜其形。自信有尊形者存。故夙抱超然之志。在齠齓即聞我　大師法雷起蟄。時則躍然歸依。結想有年。往癸丑歲從先人宦遊於衡。適禮　大師於靈湖。即蒙攝受。時見虗中益公。其精敏機警知為法器。然未識所志向。及丁巳夏　大師歸老匡廬之五乳峰下。余以二親見背。乃決志依歸求出世業。於辛酉春始判然入山。大師憐之。從入室後得聞法要。朝夕與公商確奧義。洞徹言外。余躍然喜也。不唯與之忘形。抑忘心矣。食息靡間。一日見公案頭百法規矩纂釋。展卷同劉孝廉仲安氏閱之。一讀三歎曰。公之精義入神之如此也。心雖不閑於宗。案習聞此論雖老師宿學亦苦于難入。葢以論釋論文簡義幽。且斷章不備。況舊無解。故多面墻。近則本論釋有數家。又未參合。於此猶然。故吾此末學所以泣岐也。今公詳論文於名相之下。取古今諸疏會通一貫。且得親聞　大師之心印而折衷之。故文如析薪。義若觀火。不勞旁搜曲討而洞達法相之源。不異三車執筆也。意別數載。何公超悟之蚤而入法之精如此。詎非拔靈根於虗壤者。未易易也。顧予與公大有夙契。愧不能讚其萬一。聊述此以紀法緣之始末云。
　　天啟二年歲在壬戌之秋七月既望秣陵遺民方遠題于五乳峰下之谿上閣

 百法規矩纂釋後敘

　　余自降心白業歸命佛乘。時抱出塵之志。切喜依教尋源。惟以如來法海汪洋。義天廣愽。於奢摩他路未能下手。每開卷未甞不望涯而嘆也。及詢諸尊宿。咸教以先明起信．百法諸論。云此乃一大藏之關鍵。如欲萬里之行始於足下。未有足下之步不移而能之萬里者。是知百法規矩乃足下之步也。故曰明得百法可入大乘之門矣。余即簡魯菴補注。見其文約義幽猶然。故吾罕得其要。丙寅秋適匡山虗公來遊黃山。錫過白嶽。余與家仲兄遇於汶上。首請楞嚴三觀。次及圓覺．起信。而師每發一言。義出常見。酧一難。理徹玄微。所謂獅兒哮吼自與羣獸別也。一日於師囊中披得此纂。與仲兄捧覽三復。不覺從前滯礙劃然已解。百法則詳而備。規矩則簡而明。使初學之士一見了然。無復泣岐之歎矣。持斯鑰而竟探寶藏頓獲家珍。豈不快哉。余曰。此希有之法。曷不公諸宇內。師謙而秘之。余堅請。得壽諸梓以廣法施。願諸學者因言得義。了義明心。庶不負虗師亦不負自己。是為敘。
　　旹崇禎四年歲次辛未花朝
　　天都弟子在新程開裕拜撰並書