續藏經   釋迦如來降生禮讚文
　宋 仁岳撰

　　 

　　釋迦降生禮讚文(并序)

　　　　霅谿沙門　仁岳　譔
　　僧祇律云。佛生日乃至涅槃日。當為大眾稱揚佛德。予早歲讀大涅槃經。採雙林示滅之相。譔偈以聲之。比有吾宗好事者。請四月八日浴佛形像次。亦陳讚頌。所貴僧祇之式始終備焉。於是討太子本起及因果等經所說事類。略為十讚。并五悔法次第于後。原夫如來應物之相。機見有殊。是故乘白象入胎。御香樓託陰。不可同也。今依小教。祇就鹿苑已前取其行因趣果之事以成章句。若五時化迹。非此具道。苟曰狂斐。試為裁之。
　　(道場僧集。先禮三寶。次浴佛像。互跪燒香。各有偈辭。附于卷末)。
　　粤若三光照世無盛於日輪。四聖化人最尊於佛道。然以大明易度。正覺難逢。故長夜之彌昏。致羣生之弗悟。伏自仁賢劫減。濁惡趣增。當堪忍以無師。會能儒而出世。示同剎利。非為七寶之王。取證菩提。遂作千華之主。形聲赴物。勝劣隨機。化儀雖有於始終。真法本無於來去。今值三時春季八相生辰。懷疇昔之因緣。敢申讚詠。備以時之供養。聊表勤誠。惟願聖慈俯垂明鑒。
　　一心奉請堪忍世界示現降生釋迦文佛。
　　惟願降臨道場受我供養。
　　天上天下無如佛　　十方世界亦無比　　世間所有我盡見　　一切無有如佛者
　　(至此或陳敘。或宣疏稱佛等。以臨時自裁。然後禮讚。唱云)。
　　一心頂禮然燈佛所受能仁記莂時身釋迦文佛。(下皆例此)
　　過去久行菩薩道　　爾時值佛號然燈　　曾為摩納奉慈悲　　因與瞿夷修供養　　布髮掩泥承足下　　散華成葢住空中　　從茲法忍得無生　　親受釋迦文佛記
　　故我一心歸命頂禮。(下皆例此)。
　　一心頂禮兜率天上示一生補處時身
　　一生當證能仁果　　補處爰升喜樂天　　既超欲地在空居　　時為勞生談正法　　劫火莫能焚此界　　毫光仍得照諸禪　　佇觀機熟下生來　　普使盲冥開慧眼
　　一心頂禮迦維衛國託摩耶懷妊時身。
　　託識后妃名大術　　流光中印屬迦維　　應夢潛通玉象形　　處胎真是金輪種　　十月已宣聲密教　　諸天先見相嚴身　　仁賢劫內大空虗　　將慶曇華時一現
　　一心頂禮無憂樹下誕王妃右脇時身。
　　聖后入園攀樹次　　怡然右脇產金軀　　纔行七步現殊祥　　復指二儀稱最勝　　天雨細香皆潤澤　　地開伏藏悉精明　　珍重阿夷百歲人　　占言相好當成佛
　　一心頂禮東宮受職現納妃厭欲時身。
　　太子玅年方齒學　　父王求娉得耶輸　　雖將五欲每勾牽　　但見諸根常寂靜　　蓮生濁水心元淨　　金在紅爐體莫渝　　徒增寶媛鎮相隨　　終被智刀刲愛網
　　一心頂禮四門遊觀覩無常樂道時身。
　　嚴駕四門觀四相　　淨居天子化諸塗　　始逢衰老歎無常　　後見真僧欣有道　　聖意豈存行樂事　　空聲唯贊出塵緣　　指腹留娠嗣父王　　一心秪待離宮室
　　一心頂禮春宮午夜踰國城出俗時身。
　　天語出家時已至　　便捐王國指他山　　中宵禁闥自然開　　千里神駒超忽去　　車匿還宮迷遠道　　耶輸懷子守空帷　　萬乘追蹤竟不迴　　翻令淨飯遙瞻禮
　　一心頂禮伽耶山內修六年苦行時身。
　　五人侍衛皆中止　　六載修行且外求　　雪嶺無春任苦寒　　朱顏未老同顦顇　　麻麥充飢寧是道　　斷常習定亦非真　　斯為方便化眾生　　漸引邪徒歸正覺
　　一心頂禮熙連河畔受難陀施食時身。
　　大權將應人天供　　先受難陀獻乳糜　　菩薩雖資玅色身　　遮那豈假珍羞味　　落髮已歸忉利主　　傳衣元自飲光師　　行看道樹近菩提　　步步方輿皆震動
　　一心頂禮金剛座上降天魔成道時身。
　　籍草結趺過永夜　　圓成三十四心時　　九地塵勞既斷除　　六天魔事俱降伏　　大梵佇聞甘露鼓　　羣生來覲紫金山　　由是隨宜轉法輪　　人到于今咸受賜
　　(至此復跪。秉鑪運想。披陳五悔)。

　　至心懺悔

　　我等自從有識。隨順無明。在惡趣以悠長。任苦輪而旋轉。佛興忍界。不逢萬德之尊。法被勞生。莫奉一音之教。良以罪根深固。善種微冥。非應化之有偏。乃業緣之為障。猶賴貝書西載。筏喻東流。得聞於我佛降生。似值於爾時歸命。悲欣兩集。慙愧重增。今對道場。故伸懺悔。
　　懺悔已。至心歸命三寶。(餘皆例此)。

　　至心勸請

　　恭請十方法界諸佛世尊。或生五濁之鄉。當說三乘之道。慧雲所覆。法雨其[雨/旁]。庶使羣萌悉皆充潤。

　　至心隨喜

　　所有世間出世一切善根。若無漏之真乘。或有為之福聚。我皆隨喜。靡擇怨親。期未來時。會平等地。

　　至心迴向

　　以此如來功德少分稱揚。盡迴向於真空。及莊嚴於佛果。亦冀多生所集眾善。無遺普施有情。同成實道。

　　至心發願

　　願我自凡至聖。此界他方。徧於有佛之時。咸覩降靈之相。初聞音教便入於大乘。頓出塵勞即登於彼岸。
　　(右旋道場。稱釋迦佛號。或諷安樂行品。盡誠而退)。

　　釋迦降生禮讚文(終)
　　浴佛形像

　　案浴像功德經。清淨慧菩薩白佛。如來滅後。未來世中諸眾生等云何浴像。佛言。應以牛頭旃檀．多摩羅香．甘松．芎藭．鬱金．龍腦．沉香．麝香．丁香。以如是等種種玅香。隨所得者以為湯水。置淨器中。用諸香水次第浴訖。復以淨水淋洗其像。如是浴者。各取少許洗像之水置自頭上。然後燒種種香而為供養。

　　浴佛偈

　　我今灌沐諸如來　　淨智功德莊嚴聚　　五濁眾生令離垢　　願證如來淨法身

　　燒香偈

　　戒定慧解知見香　　徧十方剎常芬馥　　願此香煙亦如是　　迴作自他五種身