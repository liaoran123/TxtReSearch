續藏經   破菴祖先禪師語錄
　(參學)圓照等編
 破菴語錄序

　　佛祖正法眼藏。初不可傳。可傳者。筌蹄耳。然而師承真正根蔕分明。則有言無言。無非正法。凡所以發揚祖道。開示後學。使人因指見月。其可無傳乎。先破菴老和尚九坐道場。說無義語。壁立千仞。峭絕巉巖。售用縱橫。打破密菴窠窟。行持高峻。遠紹佛果家風。正令全提。諸方風靡。大機密用。外道潛蹤。獨運本分鑪錘。烹鍊幾多禪衲。近世宗師。如公無幾。
　　嗚呼。當此法弱魔強之際。倚公一柱以障頹瀾。今其已矣。後學將安仰乎。予雖未識師顏。而書問往來。商訂是事。千里同風。固若符契。
　　今侍者圓照編次法語。求序板行。三復玩味。非惟如已識面。又得其心。乃知破菴老人有不亡在。續佛慧命。非在斯文乎。學道高人。要須具眼。
　　嘉定壬申孟夏　浩齋居士　楊子　謹書

　　 

　　破菴和尚語錄
　　目錄

　　序文(楊浩齋)　　夔府臥龍山咸平禪院語錄　　平江府秀峰禪院語錄　　臨安府廣壽慧雲禪院語錄　　平江府穹窿山福臻禪院語錄　　湖州府鳳山資福禪院語錄　　秉拂　　普說　　法語　　偈讚　　行狀(附)　　跋(福臻法姪道巖)

　　夔府臥龍山咸平禪院語錄

　　　　參學比丘　圓照等　編
　　入院。指三門。此箇大解脫門。是離見超情。無欲無依底人之所住處。咄。且居門外。
　　指法座。諸法空為座。處此為說法。乃云。也要頭上安頭。便陞座。遂拈香云。此一瓣香。恭為今上皇帝祝延聖壽。萬歲。萬歲。萬萬歲。恭願聖明逾日月。睿算等乾坤。
　　又云。此一瓣香。奉為判府安撫太中洎合府尊官。伏願永佐明君。長居祿位。復拈香顧視大眾云。還知落處麼。劫石固來終有壞。此心毒恨恨難忘。奉為見住明州天童景德禪寺密菴大和尚以醻法乳。遂就座云。善舞太阿劒。必無傷手厄。能捋猛虎鬚。須有轉身策。莫有不傷鋒犯手底麼。
　　僧問。衣盂昔日親傳得。籍籍聲名冠四川。無限人天俱側耳。請師一句祝堯年。
　　師云。巫山十二峯。
　　進云。皇圖祝贊人皆委。使斾臨筵事若何。
　　師云。清風來未休。
　　進云。伯牙不遇子期老。高韻那能徧九垓。
　　師云。塞斷耳根。
　　進云。向上一路。千聖不傳。黃梅因什麼半夜傳衣。
　　師云。一時不著便。
　　進云。既有七百高僧。為什麼衣鉢分付盧行者。
　　師云。多少人眼熱。
　　進云。明上座趂到大庾嶺頭。為什麼提掇不起。
　　師云。非但明上座。
　　進云。明上座道。某甲不為衣來。特為法來。乞行者指示。此意如何。
　　師云。未是好心。
　　進云。只如行者道。不思善。不思惡。正恁麼時。那箇是明上座本來面目。明便悟去。還端的也無。
　　師云。三生六十劫。
　　進云。見月休觀指。歸家罷問程。
　　師應聲云。如何是你家。僧禮拜。
　　師云。却也相似。乃云。霧鎻長空。風生大野。韶光溢目。萬彙敷榮。罷遊百城。直登寶所。是故道。我本無心有所希求。今此寶藏。自然而至。上是天。下是地。且道寶藏在什麼處。這裏見得便見。判府安撫秉造化權。持公正論。向毛錐子上點出住山鈯斧。直得有眼者見。有耳者聞。聞見歷然。以何為驗。以主丈卓云。欲明少室無私句。便是黃堂利物心。
　　復舉。麻谷問臨濟。大悲千手眼。那箇是正眼。濟云。大悲千手眼。那箇是正眼。谷拽濟下禪床却坐。濟近前云。不審。谷擬議。濟却拽谷下禪床却坐。谷拂袖便出。
　　師云。二大老機如掣雷。眼似流星。未免被傍觀覷破。且道誰是傍觀者。良久。云。久立尊官。伏惟珍重。
　　謝知事頭首上堂。扶持臨濟正法眼。出手還它勇毅人。利物應機全體用。叢林又見一番新。
　　上堂。舉。心月孤圓。光吞萬象。光非照境。境亦非存。光境俱忘。復是何物。
　　師云。先聖一期慈悲。未免拖泥帶水。臥龍即不然。光境俱忘。切忌喚鐘作甕。
　　上堂。隔山見煙。便知是火。隔墻見角。便知是牛。乃拈拄杖云。這箇不隔一絲毫。必竟喚作什麼。有時倚向古屏畔。任使丹青入畵圖。
　　密菴訃音至。上堂。客從南方來。報我天童老。撞破太虗空。全身入荒艸。而今子細思量。令人哭不成哭。笑不成笑。寥寥目斷千峯曉。
　　解夏小參。未離兜率。已降王宮。未出母胎。度人已畢。已是起模畫樣了也。那堪乘日輪香象示生王宮。半夜逾城。六年苦行。至於布漫天網。垂萬里鈎。打鳳羅龍。隨方任器。如印傳印。似空藏空。全提本地風光。揭示正法眼藏。大似傍若無人。至令守株待兔之流以為實然。殊不知我王庫內無如是刀。利根上智之士。終不向裏許咂噉滋味。求覔解會。進前退後持擇論量。向上向下盡底踏翻。赤手拏空。羅籠不住。呼喚不回。簸土撮塵。飛星撒火。覔冤覔讎。猶未能彷彿。豈不見道。玄門無法。不立紀綱。若欲討尋。聲前薦取。見今三期告滿。九十日中坐臥經行。克念修證。修證已畢。梵行已立。且作麼生說箇聲前薦取底道理。堪羨一堂無事客。臥雲深處不朝天。
　　復舉。金峰問僧。你還知金峰一句子麼。僧云。知來久矣。峰云。作麼生。僧便喝云。金峰一句子。今日百雜碎。金峰云。稍曾問人。就中闍梨門風峭峻。僧云。不可要人檢點。峰云。真鍮不博金。後來圓悟道。金峰拖泥。這僧涉水。雖然末後殷懃。未免當頭蹉過。
　　師云。山潤石含玉。林秀淵藏珠。珠玉兩交輝。情窮意難極。因甚却道當頭蹉過。路遙知馬力。歲久見人心。
　　上堂。一夏九十日。今朝喜告畢。二千年前事。切忌更尋覔。
　　上堂。舉。紫胡和尚中夜於僧堂前高聲云。捉賊。捉賊。眾皆驚起。胡乃搊住一僧云。捉得也。捉得也。僧云。不是某甲。胡云。是即是。只是不肯承當。
　　師拈云。紫胡只知驚羣動眾。賣峭誇俊。不顧傍觀。自招其咎。何故。誣人之[自/幸]。以[自/幸]加之。
　　上堂。德山棒。起模畵樣。臨濟喝。翻成忉怛。堪笑無位真人出入面門。失却多年破襪。
　　上堂。舉。僧問嵓頭。路逢猛虎時如何。頭云。拶。
　　師云。嵓頭一拶。虗空迸裂。父子不傳。神仙祕訣。
　　上堂。舉。藥山久不上堂。院主白云。大眾久思法要。山云。撞鐘著。眾纔集。山便歸方丈。院主隨至方丈云。和尚許為大眾說法。何得一詞不措。山云。經有經師。論有論師。爭恠得老僧。
　　師云。藥山徑歸方丈。却似箇好人。只被院主隨後輕輕一揑。便見忘前失後。
　　上堂。暑威尚熾。喜見新秋。潘浪倒騎驢子。梵志飜著襪頭。堪悲堪笑。自唱自酬。有時乘好月。特地過滄洲。
　　上堂。大家共住喫莖虀。熟煑爛炊。麤飡易飽。細嚼難飢。冷淡沒滋味。從來少人知。拍膝一下。云。此意明明說向誰。
　　上堂。舉。僧問古德。萬境來侵時如何。德云。坐却著。
　　師云。古德雖是鐵作脊梁。未免費力。或有問臥龍。萬境來侵時如何。只向道。見恠不恠。其恠自壞。
　　上堂。今朝又見開爐。浩浩諸方煖熱。臥龍冷落門庭。也要人前細說。夜靜更闌炭也無。衲衣破處氷侵骨。

　　平江府秀峰禪院語錄

　　　　參學　圓照等　編
　　上堂。舉。古人道。楊岐乍住屋壁疎。滿堂盡布雪珍珠。縮却項。暗嗟吁。翻憶古人樹下居。
　　師云。楊岐闘勝不闘劣。秀峰闘劣不闘勝。秀峰乍住沒親疎。箇箇盡懷滄海珠。滿眼湖山看不足。釋迦彌勒是他奴。
　　謝故舊相訪上堂。撞著道伴交肩過。一生參學事畢。
　　師云。先聖恁麼道。也似平地陷人。撞著道伴交肩過。正落曹溪第二機。拍禪床云。不是苦心人不知。
　　上堂。舉。密菴先師道。有問冬來事。京師出大黃。貪它一粒米。失却半年粮。
　　師云。秀峰不恁麼。有問冬來事。京師出大黃。只圖一粒米。却得百年粮。或被知事道。長老。長老。莫道百年粮。只得半年不少也得。只向他道。但辦肯心。必不相賺。
　　上堂。馬祖陞堂。百丈卷席。正令不行。抝曲作直。還知雪竇老人落處麼。少林幾坐花木落。庾嶺獨行天地寬。
　　上堂。舉。汾陽道。識得拄杖。參學事畢。泐潭澄云。識得拄杖。入地獄如箭。
　　師云。識得拄杖。且拈靠壁。
　　歲夜小參。一不做。二不休。大丈大兒當自由。掃蕩從前知解。掀翻路布葛藤。己靈不重。聖亦不求。無依無欲。無喜無憂。一向恁麼冷啾啾。徒悠悠。不如據見定。向平田淺艸拋三放兩。且任隨流入流。而況否極泰來。春風滿野。韶光溢目。萬彙發輝。拍拍是令。物物惟新。達磨九年面壁。搏量未就。至今厥疾弗瘳。臨濟雖具隻眼。等閒未可同謀。惟有主丈子。卓一下。云。有來由。氣憤憤。布縵天網。垂萬里鈎。羅龍打鳳。拳踢相酬。彼彼分緇定素。只貴知慚識羞。為什麼如此。大海若知足。百川應倒流。
　　復舉。睡龍和尚一日上堂。拈起拄杖云。二十年住山。全得者箇氣力。時有僧問。和尚得它什麼力。龍云。過溪過嶺。東拄西拄。後招慶聞。云。我則不恁麼道。僧云。和尚作麼生道。慶將杖下地拄行。
　　師云。睡龍好條拄杖。可惜龍頭蛇尾。更得招慶隨後打摟[打-丁+敕]。大似畫虎添斑。當時待它道。和尚得它什麼力。拈拄杖便擲。管取拏雲擭霧。
　　上堂。向上向下。全提半提。風行艸偃。斗轉星移。總是諸方普請邊事。秀峰箇裏只是多年上大人。丘乙己。拈起則乾坤失色。放下則瓦礫生光。不拈不放又作麼生。卓拄杖。下座。
　　上堂。首夏初臨。薰風乍扇。急景如梭。萬化千變。惟有拄杖子。黑輪皴。沒思算。解道厨庫揖僧堂。三門朝佛殿。
　　密菴忌辰燒香。箇尊慈不賭。是挨著便揑。靠著便諱。鬼面神頭。不容擬議。我昔被渠鈍置。至今怨入骨髓。此怨難雪。此恨難洗。以手加額云。南無真本福州。唵蘇嚕悉哩。
　　上堂。身口意清淨。是名佛出世。身口意不淨。是名佛滅度。如是則九旬禁足。三月護生。盡是無風起浪。剜肉作瘡。更言過去心不可得。見在心不可得。未來心不可得。何異釘樁搖櫓。總不恁麼。蝦跳何曾出得斗。豈不見靈山會上。廣額屠兒放下屠刀。大肆八體。道我是千佛一數。若過秀峰。且居門外。自餘一釋迦。二元和。三佛陀。當甚埦墶丘。拍膝一下。
　　聖節上堂。祖道綿綿。王道平平。同歌舜日。共樂堯年。道貫無邊剎境。德合一統乾坤。且林下道人以何報稱。遂起身云。萬歲。萬歲。萬萬歲。
　　開爐上堂。舉。趙州道。我在南方行脚。火爐頭有箇無賓主話。未曾有人舉著。
　　師云。趙州老老大大。有年無德。殊不知火爐頭無賓主話。觸目發輝。聞見歷然。土曠人稀。相逢者少。
　　上堂。開口即錯。擬心即差。倒攜蓆帽。飜著襴衫。看看暮天欲雪。普請各宜照顧。且道照顧箇什麼。自云。照顧火燭。
　　上堂。要明此事。若言有道理。也賺你。若言無道理。也賺你。不有不無。也賺你。何故。不是弄潮人。莫入洪波裏。
　　上堂。寒食清明節。韶光映林樾。壠上標墳人。眼中流出血。生滅本無蹤。時人當自決。君不見水潦曾經馬師踏。直至而今笑不徹。
　　上堂。今朝五月端午。不用書符呪語。只將者箇拄杖。卓一下。云。用作降魔鐵杵。楚大夫活捉獰龍。張天師倒騎猛虎。觸翻東海鯉魚。直得傾盆下雨。
　　上堂。一夏九十日。今朝喜圓滿。拈得鞏縣茶缻。摵碎饒州礠椀。冷笑布袋平欺懶瓚。天堂不拘。地獄不管。空腹高心擔片板。無端瞎却頂門眼。
　　謝藏主上堂。舉。昔有一僧在藏殿裏坐。藏主見。乃問云。上座何不看經。僧云。我不識字。主云。何不問人。僧乃緩緩起來。叉手問云。這箇是什麼字。主無語。
　　師云。從上佛祖遭這一問。也無啟口處。諸人還會麼。這僧問處。字義炳然。藏主無言。文不加點。還它老成人。扶持正法眼。
　　中秋上堂。靈山話月。曹溪指月。玄沙已是嚼飯餧嬰孩。寒山子無端更道。無物堪比倫。教我如何說。秀峰路見不平。卓拄杖云。打破窠窟。

　　臨安府廣壽慧雲禪寺語錄

　　　　參學　圓照等　編
　　師在靈隱山受請陞座。云。釋迦掩室。已見誵訛。淨名杜詞。翻成狼籍。若非頂門眼正。何以辨明緇素。所以道。鏡無心而取像。妍醜自分。劒無意以求人。殺活自在。顯諸仁。藏諸用。其惟至理乎。便恁麼去。亦菴居士新建寶坊。永延慧命。饒益一切。可謂功不浪施。其或未然。但有路可上。更高人也行。
　　復舉。昔有一官人。請米倉．保壽二人齋。官人云。請二人長老談論佛法。壽云。請米倉師兄長答話。倉便喝。壽云。未曾問著。喝箇什麼。倉云。猶嫌少在。壽却隨聲與一喝。
　　師云。二大老雖眼辦手親。爭奈箭鋒不相拄。直饒齊發齊中。向官人面前。只成一場敗闕。且道官人具甚眼目。慣從五鳳樓前過。手握金鞭賀太平。
　　入院。陞座拈香祝　聖罷。次拈香云。奉為建寺大檀越亦菴居士闔府貴眷增崇祿算。乃就座云。言無展事。語不投機。承言者喪。滯句者迷。還有獨脫底麼。
　　僧問。破菴爐鞴諸方少。居士門庭八字開。等是靈山親授記。何妨握手笑咍咍。且道賓主相見。合談何事。
　　師云。舌頭不出口。
　　進云。得聞於未聞也。
　　師云。聞底事作麼生。
　　進云。學人到這裏。結舌有分。
　　師云。狼籍不少。
　　進云。昔日世尊布髮掩泥於然燈佛前。然燈指掩泥處云。此處好建一梵剎。此理如何。
　　師云。意在鈎頭。
　　進云。會中有賢于長者。以標插于指處。云。建梵剎已竟。又作麼生。
　　師云。大地震動。
　　進云。於是諸天散花贊嘆云。庶子有大智矣。又且如何。
　　師云。世情偏向富門多。
　　進云。只如今日亦菴居士建大寶坊。與賢于長者是同是別。
　　師云。一會儼然。
　　進云。可謂古今無異路。達者共同途。
　　師云。重說偈言。僧禮拜。
　　師乃云。建法幢。立宗旨。明明佛勑曹溪是。敢問大眾。且道曹溪事作麼生。若向個裏知得落著。便見亦菴居士建大寶坊。廣容佛子。俾一人人衣珠顯赫。照世明燈。一箇箇正眼豁開。昏衢巨燭。是謂勇義大丈夫。希有能難能之事。以此盡人子之義。造次必備。以此盡臣子之心。顛沛罔欺。夫是之謂。躬行而不息。深入淨名不二者也。
　　復舉。適來禪客問布髮掩泥因緣。隨說偈云。插一莖艸建梵剎。畫出規模何太窄。爭似亦菴新建立。容盡十方雲水客。鷲嶺風高。少林月白。光明寂照遍河沙。萬古流輝有張拙。
　　當夜小參。佛以一音演說法。眾生隨類各得解。敢問大眾。那個是一音所演底法。莫是一即一切。一切即一麼。莫是識得一。萬事畢麼。莫是一月普現一切水。一切水月一月攝麼。如斯理論。鄭州出曹門。畢竟是那個一音。以拄杖卓一下。云。一音既演。直得三艸二木．萬象森羅．情與無情。隨其根性而得解脫。雖然如是。惟有拄杖子不在其數。為甚如此。遂卓一下。云。單重交拆。
　　復舉。南泉示眾云。自小牧一頭水牯牛。擬向溪東牧。未免犯他國王水艸。擬向溪西牧。未免犯他國王水艸。不如隨分納些些。總不見得。
　　師云。山僧自小亦牧一頭水牯牛。也不向溪東牧。也不向溪西牧。也不隨分納些些。只是流行坎止。遇緣即宗。一任諸方檢責。
　　上堂。眼見色。耳聞聲。棒喝交馳。拖泥帶水。便恁麼太乖張。人貧智短。馬瘦毛長。
　　亦菴居士生日上堂。佛語心為宗。無門為法門。入得無門之門。便見天無四壁。地絕八維。通上徹下。是箇微妙大解脫門。輝騰今古。逈絕見知。全提鷲嶺拈花。揭示西來密旨。津梁九有。利及四生。不歷化城。直登寶所。只如功勳不昧。又且如何。朝廷有道。青春好門館。無私白日閒。復說偈云。
　　鷓鴣啼處百花香。日暖風和春晝長。
　　昨夜虗空開口笑。祥光瑞氣滿華堂。
　　上堂。十方國土中。惟有一乘法。閙市門頭。張三李四。東頭買賤。西頭賣貴。定盤星上秤來。未免七差八錯。廣壽長老贏得張口掛向壁角。從它露柱燈籠打瓦鑽龜。搏量卜度。誰知笑倒黃幡綽。
　　上堂。舉。僧問洞山。天上無彌勒。地下無彌勒。什麼人與他安名立字。洞山云。老僧被上座一問。直得禪床震動。
　　師云。洞山老漢雖則口甜心苦。也是王小破艸鞋。或有人問廣壽。天上無彌勒。地下無彌勒。什麼人與他安名立字。只向他道。賊身已露。何故。萬里崖州未是遠。
　　結夏上堂。二千年前公案。今朝重為提撕。同住大光明藏。無修．無證．無為。腦後依前欠一槌。
　　上堂。今朝五月端午節。千妖百恠盡消滅。艾虎桃符相耳語。搖頭不肯向人說。無端被者主杖子。卓一下。云。對眾一時俱漏洩。復卓一下。云。只得一橛。
　　杖錫雲簷和尚至。上堂。曉來鵲噪一聲聲。象駕崢嶸喜見臨。欵聽琅琅終日語。異苗翻秀映叢林。
　　上堂。舉。普化云。明頭來。明頭打。暗頭來。暗頭打。四方八面來。連架打。臨濟令侍者去問云。總不恁麼來時如何。化云。明日大悲院裏有齋。
　　師云。者風顛漢。不妨令人疑著。及至被人窮詰將來。却只道得箇羅齋打供。也似熟處難忘。若是廣壽即不然。待它道。總不恁麼來時如何。便與攔胸搊住云。道。道。若是皮下有血。管取價增十倍。
　　密菴忌辰燒香。老漢從來拍盲。偏笑鼻直眼橫。大徹堂前落節。做出許多敗缺。累及平人。無處伸雪。閩蜀同風。有甚交涉。六月火燒空。由來未是熱。將此身心奉塵剎。
　　上堂。如是知。如是見。如是信解。不生法相。早是不著便了也。當爐不避火。却須說破。免見遞相鈍置。
　　上堂。達磨西來事。今人謾度量。天河爭起浪。月桂不聞香。何也。見成公案。東山祖師漏逗不少。乃云。達磨西來事。今人謾度量。人貧智短。馬瘦毛長。何也。兵行詭道。
　　上堂。天氣或晴或雨。白雲乍卷乍舒。行脚漢奔南走北。似信不信。老臊胡游梁歷魏。似有似無。拍膝云。劒閣路雖險。夜行人更多。
　　上堂。舉。教中道。於三七日中思惟如是事。我寧不說法。疾入於涅槃。釋迦老子不知思惟箇什麼事。得恁麼難說。大眾。如是事實難說。今日分明為饒舌。夏有凉風冬有雪。
　　上堂。纔涉唇吻。便落言詮。不落言詮。即耽寂默。耽寂默。則成謗。滯言詮。則成誑。不誑不謗。拄杖子從頭說破。卓一下。
　　上堂。舉。有僧辭歸宗。宗云。向什麼處去。僧云。諸方學五味禪去。宗云。我這裏只有一味。僧云。如何是和尚此間一味禪。宗拈棒便打。僧云。會也。會也。宗云。試道看。僧擬開口。宗又打。
　　師云。歸宗幸自好一味禪。無端傷鹽傷醋。却成五味了也。而今忽有人來辭。去諸方學五味禪。只向他道。善為道路。若是箇漢。必然別有生涯。
　　上堂。老東山道。先入白雲門。次入白雲限。吞底栗蒲禪。喫底籼米飯。君子如到來。好好看方便。
　　師云。辦能開飯店。誰怕肚皮寬。說甚方便不方便。先入南湖門。次入南湖室。吞底熱鐵丸。喫底洋銅汁。本色人到來。沙糖更澆蜜。
　　上堂。諸法寂滅相。不可以言宣。拍膝一下。云。老來不著便。過犯已彌天。
　　珉講主請上堂。舉。良遂座主訪麻谷。得旨後。歸謂眾云。諸人知處。良遂總知。良遂知處。諸人不知。
　　師云。諸人知處良遂知。良遂知處人不知。王維已死無人畵。留得青山對落暉。
　　上堂。不是心。不是佛。不是物。大丈夫兒當下便担。艸偃風行。崖崩石裂。廣壽長老羸得合掌當胸。道個菩薩摩訶薩。
　　聖節上堂。堯仁廣被三千界。舜德長敷億萬年。珍重聖恩何以報。只憑一炷海檀煙。
　　冬節上堂。僧問。昔日溈山問仰山。仲冬嚴寒年年事。晷運推移事若何。仰山近前叉手立。此意如何。
　　師云。點即不到。
　　溈云。情知你答者話不得。
　　師云。年老成魔。
　　進云。溈山復問香嚴。子又作麼生。嚴云。某偏答得者話。
　　師云。上頭上面得人憎。
　　溈山復舉前話。嚴亦近前叉手立。又作麼生。
　　師云。到即不點。
　　進云。溈山道。賴遇寂子不會。
　　師云。溈山恁麼道那。
　　進云。那裏是它不會處。
　　師云。莫瞌睡。
　　進云。一等是叉手近前。因甚肯箇不肯箇。
　　師云。果然瞌睡。
　　進云。溈山大似將錯就錯。
　　師云。甚處見溈山。
　　進云。終不隨人言語轉。
　　師云。你已被轉了。
　　進云。冬節已臨。和尚以何法示人。
　　師云。夜來菓子甚如法。
　　進云。一眾忻然去也。
　　師云。只是你不知慚愧。
　　僧云。為眾竭力。禍出私門。便禮拜。
　　師云。逃得火災。更防水厄。
　　復舉。僧問古德。如何是冬來事。德云。京師出大黃。
　　師云。有問冬來事。京師出大黃。漢家勳業在。樊噲與張良。
　　上堂。舉。教中道。生滅滅已。寂滅現前。大慧道。真生無可生。真滅無可滅。寂滅忽現前。蝦蟆吞却月。大眾。不見道。驗人端的處。下口便知音。
　　退院上堂。夤緣於此得安閑。屈指三年一瞬間。好是今朝乘快便。又携藜杖過它山。

　　平江府穹窿山福臻禪院語錄

　　　　參學　圓照等　編
　　指三門。常獨行。常獨步。咄。莫來攔我毬門路。
　　上堂。拈香祝　聖罷。斂衣就座。云。直指單傳。已成迂曲。明宗定旨。轉見周遮。便恁麼去。執之失度。必入邪路。放之自然。體無去住。當爐不避火。點出瑕玼。與他開山祖師相見去也。卓拄杖一下。云。萬疊湖山磨不盡。一天風月鎮長存。
　　上堂。百不知。百不會。似兀如癡。隨羣逐隊。誰云趙璧無瑕纇。
　　上堂。僧問。請和尚答話。
　　師云。天寒日短。兩人共一椀。
　　進云。莫便是和尚為人處麼。
　　師云。逢人但恁麼舉。僧禮拜歸眾。
　　師云。無端。無端。
　　復舉。大悲和尚。有僧問。請師便道。悲云。開口即錯。僧云。恁麼則真是學人師也。悲云。今日向弟子手中死。
　　師云。還知麼。甜瓜徹蔕甜。苦瓠連根苦。
　　上堂。舉。東山和尚道。如何是禪。閻浮樹在海南邊。近則不離方寸。遠則十萬八千。畢竟如何。禪。禪。
　　師云。穹窿也有箇道處。如何是禪。閻浮樹在海南邊。撑天拄地。拄地撑天。巧說不得。只要心傳。畢竟如何。禪。禪。
　　歲夜小參。智慧弓。堅固箭。射破虗空成兩片。海門斜去兩三行。驚起暮天沙上鴈。牛頭沒。馬頭回。鐵壁銀山一拶開。上苑玉池方解凍。湖光瀲灔映崔嵬。却笑普通年遠事。不從葱嶺帶將來。有般漢便道。以指喻指。逐物却物。幽谷寒巖。春風徧野。是則是。斬新日月。特地乾坤。順朱填墨。且從你諸人七顛八倒。或若新故交參。倒轉律管。何以明辯。須知衲僧家拄杖頭上有回天轉地底生涯。不掛本來衣。不據空王殿。謗於佛。毀於法。不入眾數。過橋斷橋。得路塞路。誰問你七十三。八十四者也。周由也未是它棲泊處。只如金不博金。水不洗水。又且如何。任大也須從地起。更高爭柰有天何。
　　復舉。欽山問德山。天皇也恁麼道。龍潭也恁麼道。未審和尚作麼生道。山云。你試舉天皇．龍潭底看。欽擬議。山便打。欽被打。下延壽堂云。是則是。打我忒煞。嵓頭云。你恁麼。他時不得道見德山來。後來雪竇道。欽山致箇問頭。也甚奇特。爭奈龍頭蛇尾。當時待他道。試舉天皇．龍潭底看。以坐具便摵。大丈夫捋虎鬚。不為分外。它既不能。可惜德山令行一半。令若盡行。雪峰．巖頭總是涅槃堂裏漢。
　　師云。大小雪竇錯下名言。若人知得落著。許他喫著大虫膽。
　　病起上堂。臥病恰旬餘。氣力無一銖。皮穿筋骨露。勉強且支捂。無鹽無米。誰為分疎。拈起拄杖云。拄杖子。起來呵呵大笑。乃卓一下。瀉出百斛明珠。各請點檢倉庫。畢竟是有是無。盡道內空．外空．內外空．空空．大空．勝義空．有為空．無為空．畢竟空。山僧不免隨後念箇蘇嚕蘇嚕。
　　上堂。舉。教中道。假使滿世間。皆如舍利弗。盡思共度量。不能測佛智。且畢竟如何是佛智。乃云。雪子落紛紛。烏盆變白盆。忽然日頭出。依舊是烏盆。
　　上堂。十五日已前明似鏡。十五日已後黑如漆。正當十五日又且如何。鶯遷喬木頻頻語。蝶戀芳叢對對飛。

　　湖州鳳山資福禪寺語錄

　　　　參學　圓照等　編
　　穹窿山受請。拈疏示眾云。一切數句非數句。與吾靈覺何交涉。字義炳然。當陽一決。
　　陞座云。心鏡明鑑。無礙豁然。瑩徹周沙界。萬象森羅不覆藏。一顆圓光非內外。既非內外。則在彼在此。初無間然。或去或留。寧存轍迹。住福臻。則福臻長老。住鳳山。則鳳山主人。任器方圓。無適不可。雖然恁麼。猶是順水張帆。諸方共用底。且道不墮格則一句作麼生道。不欲當頭便拈出。恐驚雲綻碧天寒。
　　入院。據方丈。大凡據此丈室。亡能所。滅影像。掃蕩情塵。不立窠臼。者裏還有與鳳山相見底麼。良久。云。比擬張麟。兔亦不遇。
　　陞座祝聖罷。僧問。束三條篾。幾年簸土揚塵。皷兩片皮。不妨說青道黑。只如不落唇吻。作麼生道。
　　師云。箭過新羅。
　　進云。直得鳳山作舞。霅水逆流。
　　師云。未是分外。
　　進云。如何是鳳山境。
　　師云。有山有水。
　　進云。如何是境中人。
　　師云。見面勝聞名。
　　只如人境歷然。主賓互換一句。如何通信。
　　師云。錦衣公子貴。林下野僧閑。
　　僧云。謝師答話。便禮拜。
　　師云。切忌錯流通。乃云。離相絕言之道。擬心即差。動念即隔。不擬心。不動念。直下見得徹去。便乃如龍得水。似虎靠山。高步毗盧頂。不稟釋迦文。一切處作殊勝因。一切處現奇特事。津梁九有。利及四生。盡未來際。無有窮盡。正恁麼時。獨脫一句作麼生道。離相離名人不稟。吹毛用了急須磨。
　　復舉臨濟參黃檗佛法大意因緣。乃云。黃檗山頭喫棒。大愚肋下築拳。佛法的的大意。猶隔十萬八千。
　　為和王上堂。乃云。大人具大見。大智得大用。胸中懷六合。掌內握乾坤。致君為堯舜之君。使民為堯舜之民。地久天長。河清海晏。功業已著。勳德已成。紫綬金章。垂蔭後世。肅嚴梵宇。開大施門。運出家珍。永延佛子。成就無窮佛事。莊嚴萬古規模。是名特達大丈夫。能為世出世間希有事。便乃從無住本。示有去來。於無去來。示同生滅。且道具如是威猛作略底人。即今在什麼處。靈山有路平如砥。月戶無人冷似秋。復說頌云。
　　世出世間希有事。顯發須還過量人。
　　出沒卷舒驚世夢。蓬萊山色又重新。
　　上堂。舉。圓悟祖師道。參禪參到無參處。參到無參始徹頭。後來水菴和尚道。參禪參到無參處。參到無參未徹頭。
　　師云。還見二大老節角處麼。星河秋一鴈。砧杵夜千家。
　　上堂。舉。教中道。凡所有相。皆是虗妄。遂拈拄杖云。若道是有。心外有法。若道是無。心法不周。作麼生道得恰好。卓一下。云。劒去久矣。
　　受密印師號上堂。不坐空王殿。不掛本來衣。何須更恁麼。切忌未生時。又道。聖名凡號。盡是虗聲。殊相劣形。皆為幻色。一向恁麼。土曠人稀。順俗和光。聊通一線。某丘壑之姿。與艸木俱腐。豈謂堯天霈澤。霑溉衰殘。此乃觀使御帶。不忘付囑。遂致林下野人有茲意外之遇。祇受之情。不勝感佩。復說偈云。
　　只箇垂垂白髮僧。一生兩度受　皇恩。
　　只憑少室無私句。地久天長祝　聖君。
　　中秋上堂。天上月圓。人間月半。子細看來。從頭錯算。姮娥昨夜失金鍼。撼動玉樓尋不見。
　　上堂。不是心。不是佛。不是物。忍俊不禁。為諸人做個瞥脫。卓拄杖一下。流水暗銷溪畔石。勸人除却是非難。
　　冬至小參。宗乘一舉。三藏絕詮。祖令當行。十方坐斷。達磨大師眼空四海。踰海越漠。見他武帝。只道得箇廓然無聖。及至對朕者誰。却言不識。計窮力盡。打箇沒合殺。向少室峰前堆堆冷坐。知他是會不會。致令二祖隨後斷臂安心。依模脫殼。及乎勘證將來。却只禮三拜。依位而立。大似巧盡拙出。其餘德山棒．臨濟喝．俱胝竪指．祕魔擎叉。又何足較量。不見道。言跡之興。異途之所由生。若能向世界未立。佛祖未興已前著得眼去。方知道明暗交謝。寒暑迭遷。全提少室單傳。顯示自家風月。便見一陽來復。萬彙發生。陰極陽升。氷生於水。且涉流轉物一句又且如何。東君漏洩陽和力。不萌枝上也抽條。
　　復舉德山小參不答話因緣。師云。德山老漢。雖則全璧而歸。要且被新羅僧勘破。
　　冬節上堂。節屆書雲。陰極陽升。冰河發焰。枯木抽英。惟有拄杖子依舊黑輪皴。不遷不變。無辱無榮。卓一下。云。笑殺當年面壁人。
　　謝維那上堂。舉興化打克賓話。乃云。興化打克賓。猛虎驀腰騎。養子不及父。家門一世衰。
　　上堂。種種性相義。我及十方佛。乃能知是事。晝見日。夜見月。坐臥經行。曾無間歇。吽。吽。有甚交涉。
　　歲旦上堂。舊歲夜來去。去從何處去。新年今日來。來從何處來。既無來。又無去。鐵壁銀山成指注。卓拄杖。下座。
　　上堂。廣尋知見。猶如鏡裏求形。息念觀空。大似日中逃影。當此之時。如何即是。僧繇雖敏手。難邈志公真。
　　上堂。舉。先聖道。今古應無墜。分明在目前。片雲生晚谷。孤鶴下遙天。岸柳和煙綠。巖花帶雨鮮。無人知此意。令我憶南泉。且道他古人意作麼生。蒼竹掃簷碁局冷。野雲籠石衲衣寒。

　　秉拂

　　華藏首座寮解夏。以大圓覺為我伽藍。身心安居平等性智。從四月十五日結也。十方世界。若艸若木．情與無情。盡向拂子頭上熏修練行。宴坐經行。婢視聲聞。奴呼菩薩。如今七月十五日解也。十方世界。若艸若木．情與無情。盡向拂子頭上各各以所得所證法門．所修所行行願。遍布於微塵之中。而彼微塵之量。亦不迫隘。饒益一切。各得其宜。直得小根小莖．小枝小葉．中根中莖．中枝中葉．大根大莖．大枝大葉。諸樹大小。隨上中下。各有所受。一雲所雨。稱其種性。而得生長。幸自可怜生。被憍陳如尊者起來兜一喝。便見三三兩兩把不定。不往河南。便往河北。不妨自由自在。驀然中路被人攔住。道。只如萬里無寸艸處作麼生去。十箇有五雙撈天摸地。直饒總道出門便是艸。也是蝦跳不出斗。何故。人無遠慮。必有近憂。
　　復舉。雲門大師道。盡乾坤大地天下老和尚。以拄杖畫一畫。云。百雜碎。後來雪竇道。這老漢是則是。要且未有出身路。如今拄杖在雪竇手裏。乃橫按云。南北東西。甚處得來。
　　師云。二大老一條拄杖縱奪可觀。大似字經三寫。秉拂上座咬牙奮齒。敢道箇瞎。諸人若甘去。未必善因而招惡果。
　　靈巖首座寮結夏。聲前一句。靈山罔測其由。肘後一機。少室何曾夢見。便恁麼去。眼見色。耳聞聲。又有什麼過。因甚雲門大師道聞聲悟道。見色明心。觀世音菩薩將錢買胡餅。放下手。却是饅頭。獨脫漢。善其機。通其變。可以據菩薩乘。修寂滅行。於如來大光明藏三期之內。九十日中。披精進鎧。秉智慧弓。執堅固箭。入如來室。坐如來座。不離此座。稱法界性。與山河大地。若艸若木．情與無情。異口同音。演說摩訶衍法。離四句。絕百非。說情塵。沒窠臼。直得坐底．立底．說底．聽底。明明歷歷。寂寂惺惺。拄杖子忍俊不禁。眼笑眉垂。合掌贊善。只道得箇以大圓覺為我伽藍。身心安居且從你諸人。驀拈拄杖卓一下。云。切忌喚作平等性智。
　　復舉臨濟同普化赴齋踢倒飯床因緣。拈云。二大老有撼動乾坤手段。喝散白雲意氣。雖然。世諦門中。羅齋打供則無可不可。若是少室門風。未夢見在。
　　金山首座寮至節。出叢林。入保社。暑往寒來忘晝夜。面門捩轉越僧祗。方得名為觀自在。拈花特地乖張。面壁分明話墮。遠水不救近火。短綆那汲深泉。膏肓痛處著鍼。揑出從前釁罅。臨濟問心黃檗。大愚薄處先穿。德山意氣洋洋。活浸龍潭死水。魯祖偏工面壁。空腹高心。趙州喚人喫茶。禮防君子。更說睦州擔版。到頭空過一生。至於雪老輥毬。千古為人笑具。總是揚聲止響。掩鼻偷香。弔影揚鞭。投崖寄帽。丁一卓二。當頭決斷。往事莫追。正當君子道長。小人道消。陰極陽升。冰生於水。曠達之士自合乘時騰踏馬駒。崢嶸象駕。不見靈山會上。廣額屠兒放下屠刀。昂昂然道。我是千佛一數。且從你諸人飛星撒火。論量可上可下。只如興化被大覺道箇瞎漢。待卸下衲衣。痛與一頓。當下便明得。臨濟當時在黃檗處喫痛棒底道理。却又如何緇素。不是王維手。徒說繪丹青。
　　復舉。黃檗示眾云。汝等諸人盡是噇酒糟漢。恁麼行脚。何處有今日。還知大唐國裏無禪師麼。時有僧出云。只如諸方匡徒領眾又作麼生。檗云。不道無禪。只是無師。
　　師云。黃檗據閫外權。持不犯令。直得威風凜凜。韜略雙全。只被箇僧等閒一拶。便見和身放倒。眾中莫有為黃檗作主底麼。良久。云。先上座今夜平地喫交。
　　靈隱首座寮解夏。大事因緣出射洪。就中豐義更尤強。未形問答先明得。六用門頭盡放光。便恁麼去。聞禪與道。風過樹頭。說性說心。水澆頑石。眼橫鼻直。棒打不回。向他祖師門下。遠之遠矣。者裏若有一箇半箇不受人瞞去。我當斬首以謝。脫或未然。天之高。地之厚。日月之昭回。四生之浩渺。三年一閏。九日重陽。今年靈隱山中。堂頭法兄社裏。無禪無道與人商量。一夏九十日中。只有一味清水白米。直得有情無情渴飲飢飡。盡證法喜禪悅之樂。無端露柱。不甘面面相覷。較量大小法門。曹洞五位君臣．臨濟四種料揀。窮幽極微。至簡至要。秉拂上堂。躡脚近前。低頭側耳。一一聽覽分明。不敢囊藏被葢。將為己有。向諸人面前從頭說破。良久。云。幾乎錯下注脚。
　　復舉。僧問雲門。秋初夏末。前途忽有人問。如何祗對。門云。大眾退後著。僧云。過在什麼處。門云。還我九十日飯錢來。
　　師云。夫善機變。審來端。雲門有全生全煞之令。者僧大膽麤心。擬跳龍門。却遭點額。可惜許。它雲門九十日飯坐在窠窟裏。翻成隨世流布。若到諸方。不得錯舉。

　　普說

　　華藏首座寮告香。凉薄之跡棲遲於此。得依堂頭遯菴和尚席下。將謂知照可以安閒。乃蒙道義推挽勤切。俾令版首。又復許時。茲又承鳴鼓集眾。獎飾過分。令為兄弟提撕話頭。深愧不敏。所謂自疾不能救。何暇救他人。事到如此。有不能免。只得勉從嚴命。謾且領略。而況此間盡是諸方羅籠不住。呼喚不回底飽參碩德。在此韜光晦迹。藏器待時。可謂龍象蹴踏。若遇掛牌。並不煩見訪。恐有初機兄弟一箇半箇力志於道者。無惜相與切瑳。葢此段事。諸人見行作為。六根門頭放光動地。自是諸人不自覺知。返從他覔。所以道。分明不了却成迷。無限風光付與誰。若得家山田地穩。自然處處不思議。
　　又道。山僧十九上經過太湖水。今年五十二。此水尚宛爾。清清兩岸流。金沙布其底。為物所轉人。通身便迷己。箇是前輩參禪如實而證。如實而解。吐露出來為光明幢。饒益一切。可謂萬世典型。千古榜樣。掬其旨歸。不出一心之妙用。妙用既的。如風行空。不留朕迹。初不言我能我解。馳騁於世。取笑識者。心尚不存。何法之有。某舊時曾見一菴主。其菴主曾見老琮和尚。琮參晦堂。後在昭覺圜悟會中作西堂。嘗自屈指云。達磨大師．晦堂先師。至老僧。其包齒漢指頭早屈不得也。葢圓悟齒包耳悟。嘗畏敬之。
　　嘗有法語送僧行脚云。老僧八十有二。十八上不娶妻。捨緣出家。十九受菩薩大戒。而後捧秩趍筵。至二十五擔兜行脚。出一叢林。入一保社。亦嘗成都參二三尊宿。於它語下殊未鈎深造入。後至黃龍晦堂老人處。詰風幡話。一言勘破。而老人大笑曰。子且先求箇入處。以為基址。然後起樓臺殿閣。四年之後。果於老人棒下得入。方見十方無壁落。四面亦無門。始終一十七載。方得穩當。今八十有二。方且無疑。
　　今者慶上人忽來告別。且曰。人命無常。富貴如幻。我知之矣。殊不知其所從今欲普游天下。究其根源。當以悟為則。至祝。至祝。兄弟家曾如此履踐。曾如此做工夫麼。這箇是佗參禪底狀子一本。且不似今時人。一向高傲濶行大步禪將去。脚根下殊無著實。及至被人靠著。又却面青面黃。撞墻撞壁。葢緣打頭著脚手時。便自錯了也。
　　又有一等兄弟。似信不信。似做不做。不能一往直前。遂致千差萬別。逗到頭白齒黃。一無所成。誠可怜愍。更有一等兄弟。皮下無血。見人說青道黑。淨地上胡撒亂撒。採集向情識中。將為己有。增長我見。到處逢人浩浩商量。張老如何說。李老如何說。下語又如何。頌乎又如何。只管理會別人底。自己依舊黑漫漫地。却不知理會底。盡是糞埽肥膩。生臥根株。轉見婆娑。如何得根株倒去。等是禿却頭。壞却服。何不一切[拚-ㄙ+ㄊ]捨。晝三夜三。行住坐臥。以智慧刀。把生臥根株東剉西斫。一下倒去。方為快活無事人。自然一舉萬里。豈燕雀之所能為。雖然如是。更須知有白雲道底。且道白雲道箇什麼。若遇掛牌時。却來為爾說破。
　　徑山西堂寮入室罷。眾請就座普說。乃云。百二十日夏。過了半月日。參禪學道人。緊急要著實。果能兩脚踏實。便是一生事畢。所以道。參須實參。悟須實悟。你若自憑智眼。觸淨有歸。佛祖病關。永拋游刃。蓋為你出言吐氣。亮處不孤。暗鋒自合。塵泥自異。貴眼難諧。道存目擊。早傷途轍。況復守株待兔。殺瓜栖籚。掩抑迅光。卒難緇辨。所以睦州見僧。便道。見成公案。放你三十棒。或時見僧。便道。擔板漢。且道他垂慈為人在什麼處。何不抖搜精神。著些眼腦。覷看是什麼道理。參禪漢。若自無瞥地分。參來參去。參到彌勒佛下生。只贏得箇肚裏熱閙。若真實以參學為要。但只向他古人一言一句。一機一境。崖靠將去。自然恰恰相當。有箇奮發時節。
　　只如長慶和尚參箇驢事未了。馬事到來。向雪峰．玄沙會裏坐破幾箇蒲團。一日。卷簾眼豁開。不覺漏逗。便道。也大差。也大差。卷起簾來見天下。有人問我解何宗。拈起拂子劈口打。似此。豈不驚羣動眾。且非小根小器之所能為。除是不鳴。鳴則九霄之間定矣。回視尋常。室中為兄弟舉箇話頭了。撑眉怒目。下喝下拍。做盡萬千伎倆。寧不面熱汗下。有愧它先賢。分明向道。潭又不見。龍又不現。子親到龍潭。直然領略得。早是拖泥帶水。那堪踏步向前求覔解會。轉疎轉遠。有時又向道。魯祖見僧使面壁。向這裏插得脚。入作得去。多少省力。看他得底人。自在乾淨處立。你自向泥坑裏輥。輥得通身泥水。却更說道說理。豈非大錯。
　　山僧昔曾涉獵。伶[俜-由+(叟-又)]辛苦。備嘗此味。以故不惜父母所生口。奉告兄弟。果於省力徑截處擔荷得去。便乃身心蕩蕩地無欲無依。自然形直影端。仰不愧天。俯不愧地。口無擇言。身無擇行。言滿天下無口過。行滿天下無怨惡。正如壯士展臂。不假他力。方謂之學佛種族。曠達之士。出叢林。入保社。豈徒然哉。便可以廻天關。轉地軸。救必死。起膏肓。建此大法幢。然此大法炬。何往而弗利。雖然如是。爭奈破菴未肯點頭在。且道利害在什麼處。良久。云。時暑各自散去。莫妨我東行西行。便起。

　　法語
　　示誼禪人

　　學道人立處孤危。用處峭拔。何止掀天撥地。換斗移星。向生臥長夜為光為明。為雨為露。饒益一切。傍觀看來。只眨得眼。除非知有。乃辨端倪。不見臨濟參黃檗。問佛法的的大意。三遭痛棒。眼裏耳裏。眯哩麻囉。逗到大愚處。輕輕一撥。猛省起來。不覺道。噁。元來黃檗佛法無多子。老大虫當下睡眼豁開。礪齒磨牙。掀騰鼓舞。生殺全提。大方獨步。觀其最初著脚覷捕。已自不羣。操履堅實。逢人便喝。擬山山崩。擬海海竭。臨老極頭。返被三聖倒與一喝。却只隨摟搜。道個誰知吾正法眼藏向這瞎驢邊滅却。所謂唱愈高。和愈峻。其苦澀硬辣如此。要個性燥猛烈底擔荷。誼禪頃年在蜀。曾得聚首。相別既久。顧我於湖山之濱。求語為助道之要。謾書此段葛藤示之。決欲究明少室之道。不必問如之若何。但只抵死[拚-ㄙ+ㄊ]生。窮他三回賜棒。看是什麼道理。驀地覷破。便知道黃檗佛法無多子。豈虗語哉。回視從前憤憤悱悱。只贏得個咬牙切齒。先上座一場罪過不小。如其不然。大事為你不得。小事各自擔當。

　　與戢菴居士張御帶

　　道在平常日用中。一段光明葢天葢地。情塵瞥起。便見千差萬別。是故趙州問南泉。如何是道。只對他道。平常心是道。已自當頭掇出。却更問。還假趣向也無。不免隨摟鎪。向道擬向即乖。又更腦板。道箇不擬爭知是道。轉見四稜踏地。事不獲已。不顧傍觀。盡情剖露。道箇道不屬知。不屬不知。知是妄覺。不知是無記。若達不疑之道。如太虗空。豈可強是非耶。者個便是十八上解作活計底。一欵子招狀了也。
　　是故寒山子見徹平常心。便道。吾心似秋月。碧潭清皎潔。無物堪比倫。教我如何說。龐居士見徹平常心。便道。心如境亦如。無實亦無虗。有亦不管。無亦不拘。不是聖賢。了事凡夫。是謂一錯百錯。無乃錯之甚矣。
　　戢菴大居士動靜可觀。容止可法。雖居富樂。而富樂無惑。存誠妙道。兢兢業業。念念無間。不肯自欺。直以大休大歇。到不疑之地。為期登泰山。還它有力大人也。蒙索鄙語。不覺許多葛藤。只欲發居士大笑一回子。且道笑箇什麼。三賢尚未明斯旨。十聖那能達此宗。

　　示辯禪人

　　行脚漢。出叢林。入保社。風塵艸動。鑒在機先。猶為不唧[口*留]。那堪依它作解。存知見。懼得失。如之若何。何止白雲萬里。是故先聖道。舉不顧。即差互。豈非大張羅網。千人萬人中摝撈一箇半箇以為種艸力量漢。眼卓朔地。法燭才點。當下便發。無你近傍處。做它曹溪門下客。却須如是履踐。如是操持。逗到崖崩石裂。猶是半提邊事。江西辯禪人從遊既久。器識超卓。念念以克證為期。可謂本色道流也。袖軸求語。愚以退閒養疴。事不獲已。因為葛藤云。

　　示崑山虗堂顧居士

　　教外別傳之旨。徧布羣機之中。而羣靈具此真心。威德自在。全體作為。光明炟赫。晝夜無間。而不覺知。自作障蔽。颺在腦後。却向他方問佛問祖。覔禪覔道。是故名為可憐憫者。不見古德道。汝但無心於事。無事於心。自然虗而靈。空而妙。若毫端許言之本末。皆為自欺。
　　先聖垂慈愍物。當頭揭示。只欠箇性燥勇猛。離心意識。出凡聖路。全機領略。一念不生。前後際斷。仰不愧天。俯不愧地。蕩蕩無拘。熱則乘凉。寒則向火。至於飢飡渴飲。復有何事。不見龐居士道。日用事無別。惟吾自偶諧。頭頭非取捨。處處勿張乖。朱紫誰為號。丘山絕點埃。神通并妙用。運水及般柴。
　　雖則盡力描畫出來。未免喚鐘作甕。虗堂居士天姿洒落。存誠妙道。徧謁當世宗師。間以法義。數相往來。袖軸炷香云。者回被肯堂老詰云。你開口便是業識。某更無開口處。却自嘆息許多時用意參禪。枉了心力。
　　愚乃合掌告之曰。慚愧。慚愧。見義不為。見成槌揳。因行掉臂也。借一槌。直饒未開口。也是業識了也。如何道得恰好去。速道。速道。

　　示寫法華經求僧行者

　　止止不須說。我法妙難思。諸增上慢者。聞必不敬信。已是成痕成迹。那堪將青黃碧綠彩畫虗空。添得一場熱閙。向曹溪門下天地懸殊。要得相當。只向止止不須說。我法妙難思處。冷地裏捋下面皮。自笑一回。子是真勇猛。是真精進。是名真法供養。方知道寫經求僧也不是。不寫經不求僧也不是。問人討法語也不是。不問人討法語也不是。畢竟如何。此是選佛場。心空及第歸。子宜往矣。無滯於此。會有聞絃賞音者。

　　栢堂劉居士持大慧禪師與成節使法語復藏寶光塔求跋

　　大慧老人。心手無礙。沛然之作。流無窮矣。展轉自成。而至栢堂。既能寶之。奉寶光塔廟。所謂照世燈。精進幢。誠有在焉。

　　達磨(已下讚偈)

　　梁皇殿前。不能把定。少林山下。風波愈盛。若解謹初護末。不到圖形畫影。

　　六祖

　　颺下採樵斧。直入堆坊舂。一脚踏到底。黃梅信息通。

　　臨濟

　　揎拳捋肘。只有一箇。電卷星飛。擡頭蹉過。

　　布袋

　　散誕不拘儀軌。街頭走到街尾。逢人大笑呵呵。那個知渠肚裏。

　　定光

　　天涯海角俱行徧。鬼面神頭只自謾。却憶當年舊風月。杖頭挑出與人看。

　　戢菴居士請贊濟顛

　　瞎堂之子。附馬之後。出處行藏。一向漏逗。是聖是凡莫測。掣顛掣狂希有。一拳拳碎虗空。驚得須彌倒走。

　　周正字請贊　亡母宜人王氏真

　　畫得十分。依前不是端坐北堂。琅琅仁義。文殊罔明把手行。入定出定恣游戲。

　　戢菴居士持壽像求讚

　　似僧有髮。似俗無塵。淡默自處。惟德與鄰。曾向鳳池親　聖訓。更來鹿苑奪芳春。

　　性長老寫師真請贊

　　頑無所知。說無照對。弄假像真。遭人笑恠。花擘臨濟黃檗。佛法未夢見在。在在在是處。清風動天籟。

　　本禪人請贊

　　學道不根。參禪莽鹵。似恁趣向乖疎。如何傳燈繼祖。本禪畫出人前。轉見和泥合土。就中更有些子誵訛。焦尾大虫元來是虎。

　　禪人請讚

　　錯錯錯。徒名邈。畫得十成。欠蹄少角。一任天下人貶剝。

　　寄蔣山如一翁

　　悠悠世路絕躋攀。臥看白雲空往還。惟有同參一句子。肯將容易混塵寰。

　　寄王承務

　　經年相別無他囑。莫只波波意裏求。病去藥除消息盡。紅塵堆裏等閒游。

　　送虎丘首座住菴

　　劒池拾得豐城劒。凜凜寒光射斗牛。為報不平平底事。艸菴蓬戶也風流。

　　示禪人寫華嚴經

　　毗盧大經卷。塵識久埋藏。上人筆端力。掇出放毫光。笑他自城游歷。自倒自起自忙。江天月曉。夢破斜陽。一印印定。無法商量。

　　示楞嚴座主

　　見猶離見非真見。還盡八還無可還。木落霜天山骨露。不知誰識老瞿曇。

　　示南華行者

　　黃梅會裏七千指。虎驟龍馳空點胸。碓蹯老盧愚且拙。坤維占斷最高峰。

　　自詒

　　宴坐白雲裏。經行碧嶂中。遊人窮不到。幽鳥自怱怱。

　　真上人秉炬

　　真不立。妄本空。有無俱遣不空空。直饒空盡無一物。正好投身烈焰中。

　　初上人撒骨

　　颺下娘生袴。投身大火聚。火聚裏翻身。失却最初步。正恁麼時如何。鴈影落寒潭。孤舟橫野渡。

　　然藏主撒骨

　　小乘錢貫。大乘井索。權實半滿。已被然藏主一時穿鑿。如今煙滅灰飛。尚有者些零落。雖零落。佛祖位中難容。且向太湖安著。

　　穎菴主撒骨

　　掉却錢塘佳致。湖山占得清幽。泥牛闘入海。便乃賦歸休。皮膚脫落。短棹孤舟。不著此岸。不著彼岸。不滯中流。有時乘好月。特地過滄洲。

 行狀

　　師諱祖先。蜀廣安新明王氏子。幼警悟。父母繼喪。從羅漢院僧德祥出家。時已知教外之意。聞緣老宿者住昭覺。有道行。往歸之。一見相投。令奉圓悟菴香火。
　　一日。從方丈前過。緣問。菴頭有人麼。
　　師云。無人。
　　語未竟。緣劈胷與一拳云。你聻。師忽有省。從而奮勵。
　　緣化去。遂出峽。依澧州德山涓禪師。識其為法器。與落髮受具。令徧參諸方。首謁溈山行和尚。常請益狗子無佛性話。行云。非有無之無。如何。
　　師云。即今亦不少。
　　行云。又道不會。
　　久之。捨去。至平江萬壽旦過。值天大雪。夜坐。乃自念言。行脚十年矣。此回若不徹去。又是虗生浪死。正悶悶間。不覺鐘動。趍後架。舉頭見照堂二字。疑情頓釋。
　　繼見虎丘瞎堂遠．淨慈月堂昌。後見水菴一於雙林。嘗入室。一問。師子尊者被罽賓國王斬却頭故。是你道西天胡子為什麼無鬚。
　　師云。非雙林不舉此話。
　　一云。今日撞著箇作家。
　　師云。心不負人。面無慚色。一遂拓開。
　　師云。勘破了也。
　　水菴退雙林。遂往見密菴於烏巨。眾纔滿百。然皆一時龍象。命師為典客。常隨眾入室。密菴為傍僧舉不是風動。不是幡動。師聞。豁然大悟。從此機語相契。一日。密菴遇師於眾寮前。謂師曰。不得問訊。不得叉手。總不得作伎倆。你試露個消息看。
　　師應聲云。方丈裏有客。密菴呵呵大笑。
　　密遷蔣山。師亦侍行。首尾凡五載。辭歸蜀。密菴以頌送之云。
　　萬里南來川藞苴。奔流度刃扣玄關。
　　頂門[翟*欠]瞎金剛眼。去住還同珠走盤。
　　其許與之重如此。
　　師既歸蜀。初住果之清居．梓之望川。未幾。復振錫而南至夔門。時尚書楊公輔素聞師名。以臥龍招之。留三年。出峽至常州華藏遯菴演。始延師分座立僧。眾皆傾服。至於金山退菴奇．靈隱笑菴悟．徑山蒙菴聰。師至。必延居第一座。眾輒倍常。歷住常州薦福．真州靈岩．平江秀峰。後居張循王所捨宅廣壽慧雲禪寺。為開山住持。三年辭去。眾爭留之。師云。箭既離弦。豈有返意。眾不能強。師平生去就多若此。
　　又住平江穹窿。學者爭為出力。持鉢以自贍。雖藜羹糝飯。而談道終日。有古風焉。會楊和王府以鳳山資福延師。師以年高。無往意。而學者強之。居無何。即辭。上徑山。時淨慈闕主者。　朝旨下。諸山舉有道者三人。師嘗預焉相繼。鎮江侍郎傅公以甘露起師。師不樂就。葢知時節將至也。師苦脾疾。忽一日。付囑後事。親作遺書。別常所厚善者。至晚。書四句偈云。
　　末後一句。已成忉怛。
　　寫出人前。千錯萬錯。
　　書訖。端坐而化。
　　實嘉定四年六月九日也。後三日茶毗。先是師遺囑欲弃骨山下。主人石橋禪師為建塔於凌霄峰別峰塔之右。壽七十六。臈四十九。
　　今略記錄親聞於師之出處。大槩當求名世大手大書碑銘。以傳無窮云。嘉定五年五月日。住鎮江府昭慶禪寺嗣法宗性編次。

 後跋

　　天下衲僧盡道破菴師伯擊碎破砂盆。所以五處全提佛祖命脉。開鑿人天眼目。正是謗他。殊不知此老未出關時。不開口。不動舌。已是布縵天網。打鳳羅龍。炟爀光明。照耀千古。豈待道巖為蛇畫足。倒捋虎鬚。其徒持此錄來。因獲諦觀。敬書于後。具頂門眼者。必不於言句中尋討。嘉定壬申元日住平江福臻法姪道巖跋。