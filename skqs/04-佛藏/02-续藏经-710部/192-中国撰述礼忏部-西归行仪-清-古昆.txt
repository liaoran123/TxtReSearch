續藏經   西歸行儀
　清 古崑錄輯

 西歸行儀序

　　西歸行儀。本戀西學人自行之佛事。因閱妙宗圓中二鈔。及淨土十要等書。始知彌陀經。十念門。二經行儀。四十八願。九品觀章。皆淨土必要。深信切願。莫不由斯。是故將此。奉為日課。并告同心。共作往生左券。彌陀經者。乃諸佛之心要。樂邦之家書。功德不可思議。故聞是經受持者。皆為一切諸佛之所護念。臨命終時。彌陀聖眾。現前導引。況多佛勸持。那堪不誦。十念法門。本彌陀大願。實淨土指南。修淨業者。必不可少。楚石禪師。道高德備。朝朝十念。尚無虧焉。禮想入觀二儀。從時公行儀中摘出。專修之士。尤為急要。修此者。不觀境而淨境宛然。不參心。而真心全露。可謂見佛之奇勳。明心之妙訣也。四十八願。九品觀章。乃法藏之因心。彌陀之果德。讀此方了彌陀因果。始終不捨於我等苦惱眾生。而依此持名。於念念中。必能圓具信願行之三種資糧。西歸不遠。唯在此矣。如上皆諸祖闡揚之旨。並非臆說。唯願諸見聞。皆生決定信。勉力共修持。同歸彌陀願。一生成佛。廣度眾生。在此一舉。不可緩也。戀四學人古崑在舜江天台教觀敬然臂香四十八炷供養阿彌陀佛稽首謹序(時癸酉冬)。

　　西歸行儀目次

　　自序　　慈雲懺主印施彌陀經正信發願偈　　佛說阿彌陀經　　往生淨土十念法門　　佛說阿彌陀經禮想儀(附　大懺悔文禮四十八願儀)　　臨睡入觀禮誦儀　　佛說無量壽經四十八願　　佛說觀無量壽佛經九品觀章　　佛說阿彌陀經禮想儀　　跋
　　西歸行儀目次(終)

　　 

　　西歸行儀

　　　　戀西釋子　古崑　錄集

　　慈雲懺主印施彌陀經正信發願偈

　　稽首十方佛。彌陀聖中尊。方等修多羅。一切法寶藏觀音及勢至。大地菩薩僧。我以誠信心。刻板并印造。阿彌陀經卷。及以正信偈。旋造各一萬。施四眾受持。偈以發信心。經以資讀誦。若有每日中。至少誦三卷。年誦千八十。十年萬八百。況復多誦者。及歷多年數如是積功德。自然生佛前。我此萬卷經。隨所流布處。極少得一人。誦持生淨土。我願承此力。決定生彼國。況復於多人。人亡經復在。展轉相傳授。是名無盡燈。燈燈相照耀。破生死長夜。顯出佛菩提。空竟悉同生。常寂光淨土。持此清淨福。迴向奉君親。我國聖帝王。及聖后聖位。仁壽各萬年。覆育羣泯類。我父母眷屬。怨親非怨親。咸承勝善根。同生安養國。
　　要解云。信願持名一行。不涉施為。圓轉五濁。唯信及入。非思議所行境界。設非本師來入惡世。示得菩提。以大智大悲。見此行此說。此眾生何由稟此也哉。是故持名行者。凡誦經時。當先稱。
　　南無本師釋迦牟尼佛(三聲)。

　　佛說阿彌陀經

　　　　姚秦三藏法師　鳩摩羅什　譯
　　如是我聞。一時佛在舍衛國。祇樹給孤獨國(至)歡喜信受。作禮而去(經終)。
　　誦往生呪三遍回向云。
　　願以此功德　　莊嚴佛淨土　　上報四重恩　　下濟三途苦　　若有見聞者　　悉發菩提心　　盡此一報身　　同生極樂國
　　佛云。多有菩薩。欲聞此經。而不能得。若有眾生。聞此經者。於無上道。終不退轉。是故應當專心信受。持誦說行。無得以我滅度之後。復生疑惑。當來之世。經道滅盡。我以慈悲哀愍。特留此經。止住百歲。其有眾生。值斯經者。隨意所願。皆可得度。(出大本)
　　昔梁朝有道珍法師。當於廬山念佛作水觀。忽夢江水瀰滿。眾人乘船。言往西方。珍言。道珍一生修西方業。可附我而去。船上人云。法師雖講經甚大。未誦彌陀經。并往生呪。淨業未圓。不得往也。
　　慈雲云。此經文句雖約。與大本意同。上聖赴緣。廣略異耳。依正主伴。於是備焉。願行方軌。有加諸說。辭簡義博。諷易功多。良在茲矣。請先熟尋節段。然後誦。文則起盡有倫。功不虗棄。如或清晨淨夜。收視聽以端居。口誦心游。蕩神明於幽極。氛累斯滌。淨境弗迷。廣舌勸持。豈不然也。

　　往生淨土十念法門

　　　　天竺　慈雲大師　述
　　十念門者。每晨服飾已。面西正立合掌。連聲稱阿彌陀佛。盡一氣為一念。如是十氣為十念。隨氣長短。不限佛數。氣極為度。聲不高低不緩急。調停得中。十氣連屬。令心不散。專精為功。名十念者。是籍氣束心也。作此念已。發願迴向云。
　　我弟子某甲。一心歸命極樂世界阿彌陀佛。願以淨光照我。慈誓攝我。我今正念。稱如來名。經十念頃。為菩提道求生淨土。佛昔本誓。若有眾生。欲生我國。至心信樂。乃至十念。若不生者。不取正覺。唯除五逆。誹謗正法我今自憶。此生已來。不造逆罪。不謗大乘。願此十念。得入如來大誓海中。乘佛慈力。眾罪消滅。淨因增長。若臨欲命終。自知時至。身不病苦。心無貪戀。心不倒散。如入禪定。佛及聖眾。手執金臺。來迎接我。如一念頃。生極樂國。華開見佛。即聞佛乘。頓開佛慧。廣度眾生。滿菩提願。

　　佛說阿彌陀經禮想儀(觀文全刻以便初學。倒觀者。順佛法僧三寶為次第故)

　　　　戀西釋子　古崑遵古　略輯
　　(時公以小本彌陀。字字是行人真歸。字字是行人妙觀。歸觀會一即是行經。遂輯受持行儀。自作徃生左劵。余深喜之。因隨好略。是故遵此。復輯禮想儀焉。行者凡禮想時。先跪佛前燒香合掌云)。
　　願此香煙雲。徧滿十方界。供養一切佛。世間難信法。及諸上善人。普熏諸眾生。皆發菩提心(即起禮佛)。
　　一心頂禮。娑婆世界。五濁惡世。說難信法。本師釋迦牟尼佛(拜下想經云)。
　　(舍利弗。如我今稱者。讚諸佛不可思議功德。彼諸佛等。亦稱讚我不可思議功德。而作是言。釋迦牟尼佛。能為甚難希有之事。能於娑婆國土。五濁惡世。却濁見濁煩惱濁眾生濁命濁中。得阿耨多羅三藐三菩提。為諸眾生說是一切世間難信之法。舍利弗當知我於五濁惡世。行此難事。得阿耨多羅三藐三菩提。為一切世間說此難信之法。是為甚難)。
　　一心頂禮。十方世界。出廣長舌。勸讚西方。恒河沙數諸佛(拜下想經云)。
　　(舍利弗。如我今者。讚歎阿彌陀佛不可思議功德之利。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。南方世界。有日月燈佛。名聞光佛。大焰肩佛。須彌燈佛。無量精進佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。西方世界有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。北方世界。有焰肩佛。最勝音佛。難沮佛。日生佛。綱明佛。如是等恒河沙數諸佛。各於其國。出廣長舌相遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。下方世界。有師子佛。名聞佛。名光佛。達摩佛。法幢佛。持法佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。上方世界。有梵音佛。宿王佛。香上佛。香光佛。大焰肩佛雜色寶華嚴身佛娑羅樹王佛寶華德佛見一切義佛。如須彌山佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經)。
　　一心頂禮。西方極樂世界。光壽無量。普攝羣生。阿彌陀佛(拜下想經云)。
　　(舍利弗。於汝意云何。彼佛我故號阿彌陀。舍利弗。彼佛光明無量。照十方國。無所障礙。是故號為阿彌陀。又舍利弗。彼佛壽命。及其人民。無量無邊呵僧祇劫。故名阿彌陀。舍利弗。阿彌陀佛。成佛以來。於今十劫)。
　　一心頂禮。西方極樂世界。執持名號。臨終導引。阿彌陀佛(拜下想經云)。
　　(舍利弗。不可以少善根福德因緣。得生彼國。舍利弗。若有善男子善女人。聞說阿彌陀佛。執持名號。若一日若二日若三日若四日若五日若六日若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生。聞是說者。應當發願生彼國土)。
　　一心頂禮。西方極樂世界。已今當願。皆令往生。阿彌陀佛(拜下想經云)。
　　(舍利弗。若有人已發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若已生。若今生。若當生。是故舍利弗。諸善男子善女人。若有信者。應當發願。生彼國土)
　　一心頂禮。稱讚不可思議功德一切諸佛所護念經。及十方三世一切尊法(拜下想經云)。
　　(舍利弗。於汝意云何何故名為一切諸佛所護念經。舍利弗。若有善男子善女人。聞是經受持者。及聞諸佛名者。是諸善男字善女人。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說)。
　　一心頂禮。西方極樂世界。觀音勢至。諸上善人。及清淨大海眾菩薩摩訶薩(拜下想經云)。
　　(又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴。又舍利弗。極樂國土。眾生生者。皆是阿鞞跋致。其中多有一生補處。其數甚多。非是算數所能知之。但可以無量無邊阿僧祇說。舍利弗。眾生聞者應當發願。願生彼國。所以者何。得與如是諸上善人。俱會一處)。
　　一心頂禮。西方極樂世界。靈鳥樹下。聞音正念。諸菩薩摩訶薩(拜下想經云)。
　　(復次舍利弗。彼國常有種種奇妙雜色之鳥。白鶴孔雀鸚鵡舍利。迦陵頻伽。共命之鳥。是諸眾鳥。晝夜六時。出和雅音。其音演暢五根五力。七菩提分。八聖道分。如是等法。其土眾生。聞是音已。皆悉念佛念法念僧。舍利弗。汝勿謂此鳥實是罪報所生。所以者何。彼佛國土。無三惡道。舍利弗。其佛國土。尚無惡道之名。何況有實。是諸眾鳥。皆是阿彌陀佛欲令法音宣流。變化所作。舍利弗。彼佛國土。微風吹動諸寶所樹。及寶羅網。出微妙音譬如百千種樂。同時俱作。聞是音者。自然皆生念佛念法念僧之心。舍利弗。其佛國土。成就如是功德莊嚴)。
　　一心頂禮。西方極樂世界。黃金地上。盛華供佛。諸菩薩摩訶薩(拜下想經云)。
　　(又舍利弗。彼佛國土。常作天樂。黃金為地。晝夜六時。雨天曼陀羅華。其土眾生。常以清旦。各以衣裓盛眾妙華。供養他方十萬億佛。即以食時。還到本國。飯食經行。舍利弗。極樂國土。成就如是功德莊嚴)。
　　一心頂禮。西方極樂世界。蓮華池內。寶樓閣中。諸菩薩摩訶薩(拜下想經云)。
　　(又舍利弗。極樂國土。有七寶池。八功德水充滿其中。池底純以金沙布地。四邊堦道。金銀琉璃玻璃合成。上有樓閣。亦以金銀琉璃玻璃硨磲赤珠瑪瑙。而嚴飾之池中蓮華。大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴)。
　　一心頂禮。西方極樂世界。無有眾苦。但受諸樂。一切菩薩摩訶薩(拜下想經云)。
　　(爾時佛告長老舍利弗。從是西方。過十萬億佛土。有世界名曰極樂。其土有佛號阿彌陀。今現在說法。舍利弗。彼土何故名為極樂。其國眾生。無有眾苦。但受諸樂。故名極樂。又舍利弗。極樂國土。七重欄楯。七重羅網。七重行樹。皆是四寶。周匝圍繞。是故彼國。名為極樂)。
　　一心頂禮。文殊彌勒。諸大菩薩。舍利弗等。諸大尊者。及十方三世一切聖眾(拜下想經云)。
　　(如是我聞。一時佛在舍衛國。祇樹給孤獨園。與大比丘僧。千二百五十人俱。皆是大阿羅漢眾所知識。長老舍利弗。摩訶目揵連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿?樓駄。如是等諸大弟子。并諸菩薩摩訶薩。文殊師利法王子。阿逸多菩薩。乾陀訶提菩薩常精進菩薩。與如是等諸大菩薩及釋提桓因等。無量諸天大眾俱)。
　　禮想已。跪誦彌陀經一卷。往生呪三遍。讚云。
　　阿彌陀佛身金色。相好光明無等倫。白毫宛轉五須彌。紺目澄清四大海。光中化佛無數億。化菩薩眾亦無邊。四十八願度眾生。九品咸令登彼岸。
　　南無西方極樂世界。大慈大悲。阿彌陀佛(稱佛多少隨力而止)。南無觀世音菩薩。南無大勢至菩薩。南無清淨大海眾菩薩(各十稱)。念畢迴向發願云。
　　弟子稱念阿彌陀　　真實功德佛名號　　唯願慈悲垂攝受　　證知懺悔及所願　　我昔所造諸惡業　　皆由無始貪瞋癡　　從身語意之所生　　一切我今皆懺悔　　願我臨欲命終時　　盡除一切諸障礙　　面見彼佛阿彌陀　　即得往生安樂剎　　我今所修諸善根　　一切皆悉盡迴向　　普願法界諸眾生　　同生西方極樂國
　　自歸依佛。當願眾生。體解大道。發無上心。　　自歸依法。當願眾生。深入經藏。智慧如海。　　自歸依僧。當願眾生。統理大眾。一切無礙。　　和南聖眾

　　大懺悔文(加於極樂世界。大慈大悲。阿彌陀佛下。先讀此文。然後念佛。不加亦可)

　　我弟子某甲。至心懺悔。十方諸佛。真實見知。我及眾生。本性清淨。諸佛住處。名常寂光。徧在剎那。及一切法。而我不了。妄計我人。於平等法中。而起分別。於清淨心中。而生染著。以是顛倒。五欲因緣。生死循環。經歷三界。坐此相續。不念出期。而復於中。造極惡業。四重五逆。及一闡提。非毀大乘。謗破三寶。謗無諸佛。斷學般若。用十方僧物。用佛塔物。污梵行人。習近惡法。於破戒者。更相讚護。三乘道人。種毀罵內種。覆過失外現威儀。常以五邪。招納四事。不淨說法。非律教人。因佛出家。反破佛法。違逆師長。如法教誨。恣行貪恚。無慚恥心。以是因緣。諸惡業力。命終當墮。阿鼻地獄。猛火熾然。受無量苦。千萬億劫。無解脫期。今始覺知。生大慚愧。生大怖畏。十方世尊。阿彌陀佛。久已於我。生大悲心。無數劫來。為度我故。修菩薩道。不惜身命。今已得佛。大悲滿足。真實能為。一切救護。今我造惡。必墮三途。願起哀憐。受我懺悔。重罪得滅。諸惡消除。乃至娑婆。生因永盡。諸佛淨土。如願往生。當命終時。悉無障礙。我懺悔已。六根三業。淨無瑕累。所修善根。悉亦清淨。皆悉迴向。莊嚴淨土。普與眾生。同生安養。願阿彌陀佛。常來護持。令我善根。現前增進。不失淨因。臨命終時。身心正念。視聽分明。面奉彌陀。與諸聖眾。手持華臺。接引於我。一剎那頃。生極樂國。華開見佛。即聞佛乘。頓開佛慧。廣度眾生。滿菩提願。
　　懺悔發願已。歸命禮阿彌陀佛。及一切三寶。

　　禮四十八願儀(早晚隨便)

　　一心頂禮西方極樂世界。大慈大悲。大願大力。接引導師。阿彌陀佛。
　　(第一拜。默誦第一願。第二拜。默誦第二願。乃至第四十八拜。默誦第四十八願。不能誦願者。記數禮四十八拜亦可)。
　　一心頂禮。西方極樂世界。觀世音菩薩摩訶薩。　　一心頂禮。西方極樂世界。大勢至菩薩摩訶薩。　　一心頂禮。西方極樂世界。清淨大海眾菩薩摩訶薩。
　　(各三拜)
　　願以此功德　　莊嚴佛淨土　　上報四重恩　　下濟三途苦　　若有見聞者　　悉發菩提心　　盡此一報身　　同生極樂國

　　臨睡入觀禮誦儀

　　　　戀西釋子　古崑遵古　略輯
　　(行者當知。觀無量壽佛經云。佛告阿難及韋提希。諦聽諦聽善思念之。吾當為汝。分別解說除苦惱法。汝等憶持。廣為大眾分別解說。我等既感佛恩。受此法門。是故先當。作如是禮)。
　　一心頂禮。娑婆世界。分別解說。除苦惱法。本師釋迦牟尼佛(拜下想偈云)。
　　(能禮所禮性空寂。感應道交難思議。我此道場如帝珠。釋迦如來影現中。我身影現如來前。為求離苦接足禮)。
　　一心頂禮。西方極樂世界。在池水上。住寶蓮華。現丈六身。形真金色。圓光暎徹。圓光中無量化佛菩薩阿彌陀佛(想偈云)。
　　(能禮所禮性空寂。感應道交難思議。我此道場如帝珠。阿彌陀佛影現中。我身影現彌陀前。為求徃生接足禮)。
　　一心頂禮。西方極樂世界。在池水上。天冠立佛。觀世音菩薩摩訶薩(想偈改觀音菩薩影現中)。　　一心頂禮。西方極樂世界。在池水上。肉髻寶瓶。大勢至菩薩摩訶薩(想偈改勢至菩薩影現中)。　　一心頂禮。極樂世界上品上生。讀誦修慈。三心圓發。諸菩薩摩訶薩(拜下當想本品經文不能想經但至心向禮亦可)。　　一心頂禮。極樂世界上品中生。解第一義。心不驚動。諸菩薩摩訶薩。　　一心頂禮。極樂世界上品下生。但發無上清淨道心。諸菩薩摩訶薩。　　一心頂禮。極樂世界中品上生。修行諸戒。無眾過患。諸菩薩摩訶薩。　　一心頂禮。極樂世界中品中生。一日一夜。持戒威儀。諸菩薩摩訶薩。　　一心頂禮。極樂世界中品下生。孝養父母。行世仁慈。諸菩薩摩訶薩。　　一心頂禮。極樂世界下品上生。多惡稱佛。三聖慰迎。諸菩薩摩訶薩。　　一心頂禮。極樂世界下品中生。毀戒聞佛。火滅聖臨。諸菩薩摩訶薩。　　一心頂禮。極樂世界下品下生。惡逆稱佛。十念得超。諸菩薩摩訶薩。
　　拜想已。長跪合掌。誦。
　　佛說觀無量壽佛經九品觀章
　　誦至當坐道場。生諸佛家。至心竭力。念。
　　南無阿彌陀佛(十口氣)　　南無觀世音菩薩　　南無大勢至菩薩　　南無清淨大海眾菩薩
　　(各十聲)
　　至心發願云。
　　弟子某甲。現是生死凡夫。罪障深重。輪迴六道。苦不可言。今遇知識。得聞彌陀名號。本願功德。一心稱念。求願往生。願佛慈悲不捨。哀憐攝受。弟子某甲不識佛身。相好光明。願佛示現。令我得見。及見觀音勢至。諸菩薩眾。彼世界中。清淨莊嚴。光明妙相等。令我了了得見(禮佛三拜歸寮養息)。

　　佛說無量壽經四十八願

　　　　曹魏　康僧鎧　譯
　　佛告阿難。過去久遠無失數劫。世自在王佛。興出於世(至)空中讚言。決定必成無上正覺。

　　佛說觀無量壽佛經九品觀章

　　　　劉宋西域三藏法師　畺良耶舍　譯
　　佛告阿難。及韋提希。若欲至心生西方者。先當觀於一丈六像(至)為其勝友。當坐道場。生諸佛家。
　　余於同治元年。在佛頂山慧濟寺。閱淨土十要。至寶王論中。知智者大師。臨終令讀四十八願。九品觀章。想智者乃東土釋迦。臨終令讀。豈非至要之言。因此熟讀。奉為日課。吾信彌陀願力。九界普收。全賴大師之遣教也嗣法後裔古崑敬然臂香九炷謹識。

　　佛說阿彌陀經禮想儀

　　拜下能觀經文者。當依全儀。不能觀者。只要依此直禮。功德無異。凡禮拜時。先跪佛前燒香。合掌云。
　　願此香煙雲。徧滿十方界。供養一切佛。世間難信法。及諸上善人。普熏諸眾生。皆發菩提心(即起)。
　　一心頂禮。娑婆世界。五濁惡世。說難信法。本師釋迦牟尼佛。　　一心頂禮。十方世界。出廣長舌。勸讚西方。恒河沙數諸佛。　　一心頂禮。西方極樂世界。光壽無量。普攝羣生。阿彌陀佛。　　一心頂禮。西方極樂世界。執持名號。臨終導引。阿彌陀佛。　　一心頂禮。西方極樂世界。己今當願。皆令往生。阿彌陀佛。　　一心頂禮。稱讚不可思議功德。一切諸佛所護念經。及十方三世一切尊法。　　一心頂禮。西方極樂世界。觀音勢至。諸上善人。及清淨大海眾菩薩摩訶薩。　　一心頂禮。西方極樂世界。靈鳥樹下。聞音正念。諸菩薩摩訶薩。　　一心頂禮。西方極樂世界。黃金地上。盛華供佛。諸菩薩摩訶薩。　　一心頂禮。西方極樂世界。蓮華池內。寶樓閣中。諸菩薩摩訶薩。　　一心頂禮。西方極樂世界。無有眾苦。但受諸樂。一切菩薩摩訶薩。　　一心頂禮。文殊彌勒。諸大菩薩。舍利弗等。諸大尊者。及十方三世一切聖眾。
　　跪誦彌陀經一卷。往生呪三徧。讚云。
　　阿彌陀佛身金色　　相好光明無等倫　　白毫宛轉五須彌　　紺目澄清四大海　　光中化佛無數億　　化菩薩眾亦無邊　　四十八願度眾生　　九品咸令登彼岸
　　南無西方極樂世界。大慈大悲。阿彌陀佛(念佛多少隨力而止)。南無觀世音菩薩。南無大勢至菩薩。南無清淨大海眾菩薩(各十稱)。念畢迴向發願云。
　　弟子稱念阿彌陀　　真實功德佛名號　　唯願慈悲垂攝受　　證知懺悔及所願　　我昔所造諸惡業　　皆由無始貪瞋癡　　從身語意之所生　　一切我今皆懺悔　　願我臨欲命終時　　盡除一切諸障礙　　面見彼佛阿彌陀　　即得往生安樂剎　　我今所修諸善根　　一切皆悉盡迴向　　普願法界諸眾生　　同生西方極樂國
　　自歸依佛　當願眾生　體解大道　發無上心　　自歸依法　當願眾生　深入經藏　智慧如海　　自歸依僧　當願眾生　統理大眾　一切無礙　　和南聖眾

　　東林十八賢位次

　　慧遠法師　　慧永法師　　慧持法師　　道生法師　　曇順法師　　僧叡法師　　曇恒法師　　道昺法師　　曇詵法師　　道敬法師　　覺明法師　　覺賢法師(即佛陀跋陀羅尊者)　　劉程之　　張野　　周續之　　張詮　　宗炳　　雷次宗
　　慧遠法師。大開蓮宗。本從經教。故稱獨唱之初祖。名第一賢也。第十二佛陀跋陀羅尊者。乃遠祖闡念佛三昧。後二十七年入社之友。今人禮為始傳淨土之祖。說是遠祖授念佛三昧之師。錯之極矣。詳具佛祖統紀。謹將蓮宗禮祖儀。開明於後。以便照行。朔望課畢。合掌云。
　　頂禮西天東土歷代祖師。天下闡宗教律諸大善知識。
　　(蓮宗)初祖盧山慧遠大師(八月初六日徃生)　　二祖光明善導大師(未考彌陀誕日當供)　　三祖般舟承遠大師(七月十九日徃生)　　四祖五會法照大師(十二月初一日徃生)　　五祖臺巖少康大師(十月初三日徃生)　　六祖永明智覺大師(二月二十六日徃生)　　七祖昭慶省常大師(正月十二日徃生)　　八祖雲棲蓮池大師(七月初二日徃生)　　九祖靈峯蕅益大師(正月二十一日徃生)　　十祖梵天思齊大師(四月十四日徃生)　　十一祖資福徹悟大師(十二月十七日徃生)　　古今蓮社諸大法師
　　後禮如常

　　西歸行儀(終)

　　光緒九年夏日戀西學人古崑謹識

 西歸行儀跋

　　佛說彌陀經者。圓中鈔云。即是三德秘藏。圓該一切。舒之則彌綸法界。一即一切。卷之則攝在一經。一切即一。能如是了。則彌陀一經。充滿法界可也。十方法界。皆具此經可也。受持之人。諸佛護念。其所護念。不在茲乎求。淨土者。急須諷誦。以此功德。速往西方。讀誦大乘。無過於此。十念門者。彌陀立誓。以導奉持。可不遵乎。每晨稱念。面必向西。楚禪師云。一方土淨方方淨。十念心真念念真。此深得面西十念之奧旨。故靈峯讚楚石。即是阿彌陀正覺也為此持名人縱得一心不亂。此行切不可廢。此行一廢則信願不切。往生難矣。故要解云。若無信願。縱將名號。持至風吹不入。雨打不濕。亦無得生之理。二儀者。運三業之至誠。向西方之妙境。則心佛宛然。自他不隔。是心作佛。是心是佛之皆明矣。苟能遵此。則信願不深。而自深焉。蓮宗必讀序云。名號功德。自何而始。乃因六八大願之所莊嚴。九品悲心之所成就也。是故專持名者。此二經文應當熟讀。堅固信願。全賴於斯。戀西大師。以至誠心。集此一書。可謂契理契機。盡美盡善。其自序一章。奇倡極談。精詳貫徹。非得三昧。定佛冥加。略引後文云。彌陀因果。始終不捨於我等苦惱眾生。而依此持名。於念念中。必能圓具信願行之三種資糧。誠哉此語。未得淨宗之骨髓。必難如是。余初一讀。便如得寶。越讀越深。愈思愈妙。深慚垢重。何幸聞斯。獲益良多。感恩不盡。乃覺從前持名。全無信願。只是壓捺妄想而已。所以每每改換題目。別求深妙。故堅密大師云。未階淨信淨願。十方三世佛祖大道。如何荷擔。唯願修淨業者。竭力遵此行儀。則信願必堅。西歸必穩。見佛非難。度生亦廣。
　　同治甲戌年夏日學人芳慧敬然臂香四十八炷供養淨土法門稽首謹識
　　學者維遐敬刻臂香三炷供佛發願云。
　　願以此功德　　速往極樂國　　面見阿彌陀　　廣度於一切