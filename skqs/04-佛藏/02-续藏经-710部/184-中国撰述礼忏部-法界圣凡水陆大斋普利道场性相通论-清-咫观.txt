續藏經   法界聖凡水陸大齋普利道場性相通論
　清 咫觀述

　　 
　　　　淨業行人　咫觀　鄭應房
　　稽首十方三寶尊　　悉是光明遍照者　　於此娑婆現華藏　　層層身剎交光輝　　敢祈同以大威神　　加被凡愚成聖智　　不離一真顯事理　　聖凡無礙總清凉
　　總論曰。本然一心。隨緣成相。眾生苦繫。諸佛現身。度無所度。依然平等。所謂真法界也。一真之中。光明清淨。華嚴海會。供養雲興。一切時處。輝華常在。小機不信。自隔真[糸-八]。若大心者。即一道場。包十法界。十方十世。無盡重重。一念心中。圓圓頓現。凝然不散。何去何從。標出阿難。施食緣起。標出淨住。懺悔緣起。標出梁武。水陸緣起。萬法本閒。用之悉應。既無其始。亦無其終。妙極天然。非常非斷。深深一味。普益羣靈。梁武以降。行法有人。志磐以後。書卷可考。蓮師酌之。大略仍古。洪師演之。多半宜今。手眼雖殊。心期不異。雞園壇墠。新啟東方。建佛法幢。為眾生導。慨念　國家。深仁厚澤。德及無邊。柰此羣黎。業感互殊。致生種種。五乘之教。並皆弛廢。七趣堅毒。忽然橫流。餘困未舒。陰靈莫慰。每思自奮。裨補　皇圖。善法雖多。無如水陸。輙依空鏡。深剖微塵。無曲無難。直心抒寫。執事者少。神志乃清。白詞不多。心口無偽。一真法界。不遠能通。諸品覺靈。平心來赴。涓埃有濟。名相不空。即此華嚴。指歸極樂。治心為本。用法乃靈。後之君子。莫或造次。

　　目

卷一
　　總論　　目　　壇圖　　綱要　　文稿

卷二
　　結界　　遣使　　建旛

卷三
　　請聖　　浴上堂

卷四
　　供上堂　　請赦

卷五
　　請下堂　　浴下堂　　歸戒

卷六
　　誦光明偈　　供下堂

卷七
　　親祝

卷八
　　通供上下堂　　結願　　送聖

　　論曰。此水陸大略節次。其餘小目。隨文自知。嗚呼。法相玲瓏。天然不隔。水晶樓閣。品品虗通。惟一堅密身。一一塵中現。流轉不返。名曰眾生。居五道而長鮮。以法身不受染也。若說以佛度生。不外一心之妙。道場法事。即是自修。必有人焉。了心成佛。乃可宏闡威靈。令法界含生。一念回光。還同本得。更何暇酬應齋主。張皇事儀。繁述觀門。虗諷經懺。亡其性而存其相哉。觀夫眾生事相。多隔真機。大略相同。付之一歎。今之所酌。近於略也。然一片光輝。周旋法界。知音若遇。必有得手之機。苦海波濤。從此一息。無邊法樂。非自非他。幸各虗心。深求實濟。可也。今之論本。精要者仍舊文(謂志磐蓮池洪源三大師)。補正者兼新義。具如後文。觀者察之。
卷九
　　像式并讚

　　
　　
　　第一方壇。就人間房屋所宜。
　　然亦須壇外四面。能圍繞經行。
　　第二圓壇。是酌古準今所立。
　　於兩門分上下。其制精通明辨。則頗可行。但須另建壇屋矣。
　　此後再立一大圓壇圖。以事必心安。量無涯涘。故稱吾性而圖之也。
　　此遇心力並到時。頗可建。花嚴樓閣。彈指門開。莫作難易想。
　　
　　論曰。此以十柱成一亭。每柱左右各一席。席皆微偏向內。兩席之間。一門一階。廢其七。用其三。柱各一旛。兩柱間各一燈。旛之背一鏡。鏡在柱內。旛在柱外。中之五席(一二三及二十四二十五)。左右皆燈。背面皆鏡。十燈十燈。十鏡十鏡。以表無盡重重之義也。亭徑三丈。圍九丈。階去地七尺。亭之簷。高於階一丈四尺。兩柱相去九尺。柱外至簷五尺。此五尺中。除內尺五為席之外半。除外尺五為亭畔倚闌。中餘二尺。以備外繞經行也。中階唯真靈出入行之。主表出入。由左右階。左右柵門。香燈司鎖。餘人不得入。
　　綱要曰。咫觀既集水陸諸書而論之。成八卷矣。客有讀而疑之者。問難蜂起。一一答之。
　　問。一念普觀無量劫。無去無來亦無住。如是了知三世事。超諸方便成十力。今之論本。化上堂十席為十一席。於佛僧外。增標淨土聖賢。其實淨土乃花嚴無量門中之一耳。徒生增減。豈合普心。答。此正普心也。為十方眾生。歷劫以來。泛信三寶。未識專門。幸苦飄零。不得解脫。今以一佛土引其趨向。一入全真。佛佛皆現。正是賢行。豈憂不普。且十與十一。何增減之有。經云花藏世界所有塵。一一塵中見法界。寶光現佛如雲集。此是如來剎自在。
　　問。發起正發起。熏修極熏修。故梁懺之功。無苦不救。一切道場之所宗敬。今乃另製法輪懺。豈能通感乎。答。梁懺雖佳。而世之禮者。多成故套。心性尚隔。事境豈通。今以真懺責之主法一人。若無其人。徒事外壇。亦無力也。且三寶之戒定慧。全顯現於經律論之中。與之熏習。觸發靈因。呼而拜之。正是歸命於諸佛之師也。夫身心大苦。唯一緣生。若能敬一心濃。懺之立應。體通生佛。此任可肩。未易責之流俗也。積劫之苦。三毒為根。而癡尤難破。念此含靈。皆我眷屬。能不求真光明以破其闇乎。花嚴云。譬如有人。仁慈孝友。遭逢世難。父母妻子。兄弟姊妹。并皆散失。忽於曠野道路之間。而相值遇。瞻奉撫對。情無厭足。願行法者。深體此意。一切含靈。悉皆赴感。悉皆知歸。不可空誦古人浩博悠久艱苦卓絕之願。而勉強跪拜以塞責。孤負此道場內外人天也。
　　問。施戒忍進及禪定。智慧方便神通等。如是一切皆自在。此是花嚴三昧力。故水陸道場。以七處九會而為定相。今乃略之。何耶。答。捨偽依真。花嚴乃現耳。七處九會。議本賢宗。長者已廣為十處十會。今之論本。處會皆十。第一處。一念心中。諸佛眾生。朗然無滯。純一性境也。第二處。外壇也。第三處。遣使壇也。第四處。淨道上虗空樓閣也。第五處。浴壇也。第六處。內壇也。第七處。淨土壇也。第八處。施食壇也。第九處。花嚴壇也。第十處。送聖遍往十方也。法性如虗空。諸佛於中住。無去亦無住。處處皆見佛。今以一念心中生佛齊觀。為第一會。十方預誦經律論呪七千二百餘卷。法寶光明。交羅暎帶。為第二會。外壇頂禮法輪寶懺。於眾生心中。吐法光音。為第三會。穢跡金剛。十大明王。天龍八部。證明結界。為第四會。聖觀自在坐道場中。放眉間光。為第五會。十方毗盧遮那如來。環坐道場。放眉間光。為第六會。請上堂時。供浴及齋。祈求恩赦。為第七會。主法坐說三歸菩薩戒。為一切含靈。開佛境界。為第八會。十方凡聖。同侍道場。暢行齋法。為第九會。送聖已畢。重復示現瑜伽施食儀軌。度生無極。為第十會。
　　問。廣博嚴麗。皆同虗空。不相障礙。亦無雜亂。古之內壇。止五日。施食亦止五日。各有其節。今何一律以七。答。十方國土海。無量無邊佛。咸於一念中。各各現神通。既七日壇場。何妨七日內外有事。先外灑淨。後內結界。非雜亂也。
　　問。勝法微妙音。譬喻字相應。無量佛神力。咸來入我身。外壇十二部經。本當勤誦。今皆不然。但奉法輪一懺。不亦淺乎。且先時誦經。雖曰良法。然光明星散。豈合規模。答。君誤矣。本非誦經。是檢藏也。檢藏事不行。乃代以誦經。而律論皆閣起矣。且十二部者。重頌本事等也。今以藥師金剛等十二種為十二部。誤中誤也。今之論本。以七千二百餘卷誦於先。法輪寶懺點綴於後。猶為將來檢藏之引焉。字字發光。何憂不聚。摩耶不云乎。彼妙光明入我身時。我身形量。雖不踰本。然其實已超諸世間。所以者何。我身爾時。量同虗空。悉能容受十方菩薩受生莊嚴諸宮殿故。如此四天下菩薩受生。我為其母。三千大千世界。百億四天下。閻浮提中。悉亦如是。然我此身。本來無二。非一處住。非多處住。
　　問。如來咸放大光明。一一光中無量佛。今不日日正演瑜伽。唯以第七日敷陳其事。前之六日。神志稍略。答。水陸道場。本是齋法。合六道作人天。同侍食於三寶也。施食乃大齋中支流之一。專心根源。支流宜殺。其第七日必多為宣衍者。以送聖後重圓一會。示度生無己之心也。其有內壇受益未深。或可於新增進。金剛般若。兩周說法。法花記畢。更演涅槃。經云。若有眾生。得見菩薩修菩提行。若信若疑。菩薩皆以世出世間種種方便而攝取之。以為眷屬。令於阿耨多羅三藐三菩提。得不退轉。是此意也。
　　問。眾生形相各不同。行業音聲亦無量。如是一切皆能現。海印三昧威神力。今之畫軸。既約其數。又盡變四惡趣作人天形。其有說乎。答。佛入眾生。則全乎眾生。眾生入佛。則全乎佛。佛形同人天。人天之形。方得受人天之供。必坐惡趣身於道場。恐無此理也。經云。一切方所。一切族類。我皆以方便示同其形。可知凡聖交接。氣味必孚。豈可滯殼迷封。不回故轍。法數之減。非好為奇。吾見卷軸太多。則挂起時。多互相掩蔽。今定以一席一軸。乃為安平。且使一一軸中。以勝劣之色。表厥尊卑。而於上堂十一席。一一威嚴。重重顯露。非敢略也。既助觀力。必使勿誤其初因。觀者神圓。聖凡同住矣。
　　問。若佛菩薩等。不出於世間。無有一眾生。而能得安樂。釋迦本師也。於眾生最親。一概託之毗盧。未免疎隔。果爾毗盧能利五種根。何以圓唱所被機宜。唯是上上根菩薩凡夫外道。而上根且絕分也。答。根有生熟。教有抑揚。法有偏全。事有通局。今之道場。勝中之勝。豈於我佛。不能混法報化三身而為一。且汝不聞乎。於一佛身上。化為無量佛。雷音徧眾剎。演法深如海。
　　問。世間所見法。但以心為主。隨解取眾相。顛倒不如實。何以於浴聖時。而生男女二相分別之見乎。答。聖有二。一聖身聖。如三寶是。二凡身聖。如示作金剛天及八部上首是。今之上堂。明明二種聖人。同臨法會。浴之一事。眾生所需。如燈之照眼。食之美口。皆凡夫情量所必求。而上以供聖則為孝。何得絕凡情而言供聖也。時彼會中。一切眾生。因見如來。苦滅障除。堪受聖法。故威儀非可混蒙虗設。不壞世間相。乃滿大悲心。
　　問。一切法門無盡海。同會一法道場中。今之飯僧不以飯。何也。答。飯僧非常之大舉。一之不易。何況於三。七日中。精神或不能貫注無漏也。今以錢代飯。用表此心。比之草草一餐。安詳十倍。經云。佛身一切相。悉現無量佛。佛身如是。佛事亦然。以解脫心。供阿羅漢。不必更生繫著之想也。
　　且汝未問者。尚可踵而說之。不敢苟同。非曰好異也。一主法自己發心異。必使如來量同。二不立齋主之案異。必使眾生心同。三正度人名不嫌其多異。必使解脫境同。四主表飲食淡薄異。必使感應理同。五表白不必板派異。必使大願體同。六執事不必過多異。必使清淨念同。七外壇不必二十四人異。必使敬信心同。八內壇事多夜行異。必使六根用同。九內壇樂器增減異。必使晝夜音同。十布施不矜多財異。必使求度因同。主法必自發心。悲度無極。方與一切如來。同其心體。若以白金聘至。與泛泛道場何別。恐少感格也。齋無其主。一切眾生。全主全賓。虗設一墊於主法旁。請上下堂。臨時選一人以隨叩。只要有心人。若立位安人。主賓分立。則行法反有不入神者也。第二十四席正度之機。千百同牌。十牌同位。不必以多金為美。或反致所度寥寥。必使一切人皆能勉力。以度其親。方為無憾。彼不信入。則無如何。一動念。已入此法界矣。蓋每名百錢而已。來者既易。行之不難。多請如來法住也。上下堂精美之供。出以享大眾。主表持呪。不可食之。另作平淡。粗粗取足。以精心通感為急也。表白太熟則專。專其利。則利物淺矣。不限生熟。臨時取知文少過之人用之。儀不求美觀也。多列執事。分費計耳。能二十四人作外壇固佳。不然。十二位亦足矣。十二人亦不妨空三五人。位必十二。以便送聖分駐二十四盤耳。西一至六。二十四席至十三席盤。東六至一。十二席至一席盤。盤借位一時暫駐。令一切人天展敬也。三四五更。冬夜足以集事。日出後鎖柵門。聽人於柵外拜觀。則動靜皆成法界也。鼓鈸繁瑣。不如金玉隨風。佐以雙鈴。疎密得所也。既不多索齋主金。則驕氣一除。敬心朗現。三寶放光也。
　　前客再問。儀節能預知乎。答。何不可。法師發此心已。前二日。詢內壇外壇。事集乎。乃靜居一室。為法界眾生。行實相懺悔。前一日。法師親視牌軸。遍安之。不行禮。午後。內壇鳴小鐘鼓。誦金光懺文一遍。第一日。三更。外壇灑淨。四更。內壇結界。五更。遣使樹旛。第二日四更。請上堂。五更奉浴。第三日。四更。供上堂。五更。請赦。是日午刻。通齋內外僧皆以錢代飯。第四日。三更。請下堂。四更。奉浴。五更。說戒。第五日。四更。誦信心銘。五更。供下堂。是日午刻。齋僧。如上法。第六日。四更。主法親祝上下堂。洞宣情懇。巳時。行放生。未時。給牲糧。第七日。五更。普供上下堂。巳時。結願。午時。齋僧如上法。未時。迎至外壇。申時送聖。戌時。大眾行瑜伽施食。亥時畢。後一日。主法接見外壇人天。示以法界無始終義焉補論曰。所奉者。三寶眾生之神明也。神之所依者。旛牌畫軸。皆主法之心光也。但約成數十字。該總別二相作一牌。則十牌皆無異。唯第二十四。牌牌更換百千名。則牌牌異。二十五部席。有別則異。前之二十三。不可或異。此心安理得之境也(可以請時所稱字樣。為牌之式)。牌皆上畫寶葢。下畫蓮華。中用黃紙。下堂則紅紙。使亦紅紙(使十牌一位。合天行地行地府為一)。第四席。不稱台賢而稱二華。捨人就法。用通他剎。十一二十四二十五不通。普中專心。總中別相(書使赦使。文不相沿。供上堂。供下堂。結同一願。各有義)。請與三供。稱名錯綜。正陪二席。總同別異。所以寫法界之靈心也。五菜五果。熟作一碗。碟供鮮花果香塗法小食。誠能通化。何必太煩也。除三供外。七日早粥中飯。香燈供之。不出生也。外壇灑淨。亦繞內壇一帀。以示交互重重法界也。寶懺以從容展敬為佳。不可促然。第七日巳時必拜滿。誦行願品以結之(誦華嚴者。來同誦。華嚴亦巳時畢)。再接以佛。則念佛人同入念之矣。浴時焚紙[緞-几+(巨-匚)]。每席十束。供時。前二無。後一有。以備送也(共五百分)。五色用三。或兼青黑。濶三尺。長九寸。累紙疊為卷。以上好紅紙銀箔。作條篐之。卷時。誦治衣真言。至誠能化以為供也。淨道不用仙橋之名。奉聖不用過街仙之曲。使眾生無惑志也。一牌一獻疏。十疏一束。加紙[緞-几+(巨-匚)]再篐之。佐以寶(此乃紙元寶。供時所用。乃經卷法寶)。第二十五席。不用盤。事畢後。化於柵內可也。缸及矗燈。皆二十四。內壇門外。通用布篷覆之。襯以油紙。下施欄木。柵內則木篷無漏。三淨道旁。分立提燈提爐提旛之架。主法灑淨及浴上下堂。亦皆用之。內壇淨水杯。大者一。小者十。分大及小。以待種種用也。內壇唯中一間懸四燈。四長旛。一瑠璃。一歡門。四蒲墪。二琉璃照。圓壇。則燈鏡旛花眾矣。供牒六。香花塗寶食果也。二杯。茗飯也。一碗。菜也。一爐二臺。金錢紙緞不以襯。同相之衣料。異相之衣形。分寄於紙緞。及畫軸。不必製衣葢瓔珞冠裳衣帶甲冑等。聖凡古今。男女主伴。文武僧俗異甚。不易刻舟求之也。浴時獻衣帛。必插通花三枝。束束如是。花皆小紅(千枝乃足)。又奉請奉浴奉供。及供使供判。亦用此花(乃更須千枝)。陪席位。可於後一日斟酌安置。若大悲力足之道場。可取正度之極要者。追錄陪席牌上。日日香熏之。有水陸則以陪。必有真靈暢達也。請官二十牌。舊稱符官。今稱使者(分上下堂。使各十牌)。判官二十牌。赦官十牌。總別齊書而同式。以十表無盡者矣。紙像紙馬。一切不用。施食壇對面。供面然大士及寒林軸。左右各明一慈愍燈。外壇前備布篷。缸備蘆席。盤備油紙。晴則可省。齋僧代飯以錢。三十六為一齋。十二為一嚫。以表四十八願意。宜齋之日。午正。僧服一人。於門外施之。上堂本可日中奉供。恐氣太敞。不如夜之神靜也。下堂不午後食。既受菩薩戒。視同佛子。不忍以惡道待之也。晝夜六時。然香鳴磬。勿參錯(供則免寅。送則免申)。內壇用意旨。外壇貼榜文。獻疏則如牌之數。放生錢。牲糧錢。以萬為始。加至十百倍。亦無礙也。其齋僧。放生牲糧錢。皆置普供上。鳴磬。香燈一拜。取出。付柵外。齋正門。放生牲糧出左右門。所放之生。置柵外。主法於柵內說三歸柵內二人代受之。凡經藏不恃匇匇七日。預日選十方有心人。各處看誦。書明經據。寄壇回向。當知此會。不限方隅。行布圓融。同一無礙。合天行地行地府於一位。請下堂方得玲瓏。於彼乎。於此乎。鬼神通之。赦疏。十方外加一中央。即本世界主也。

　　文稿
　　意旨

　　花嚴法界。娑婆剎土。一四天下。南贍部洲。東土雞園。水陸內壇。奉佛修因。菩薩比丘某甲。謹以意旨。上達內壇三寶。一切聖神。無量真靈座下。伏以清淨本然。無非解脫。妙明真際。全具威靈。本交參涉入而圓通。豈明暗色空之偏倚。其奈忽焉不覺。亡失真如。迷茫於理事成顯隱奪之十門。顛倒於總別同異成壞之六相。得麤遺妙。認影迷頭。浩渺劫波。沿洄生死。無邊劇苦。致足哀矣。縱觀四惡趣中。無量眾生。展轉淪胥。靡有底定。雖或暫寄人天。逢緣受報。帶苦造業。不久還沈。縱有修行。多無正見。邪師黨伴。煽惑迷茫。錯入魔機。終淪生死。或有久修大力。尊特神天。結習牢強。不知還返。或有聰明美秀。富貴吉祥。貪此小甘。悉歸大苦。莫不感恩懷怨。引毒招殃。誤事傷生。背第一義。更有忘失本願。逐境迷心。退入小乘。甘趨魔外。甚至現菩薩相。懷夜叉心。破法破僧。非魔非佛。如斯不幸。含識何依。嗟羣類之可憐。對真宗而不識。乃宏正教。爰啟真壇。統水陸虗空而度脫無邊。合仙儒佛子而銷鎔一際。盡與多生新眷屬。同來大會普光明。法味滋神。妙音開悟。既從容而變化。遂環衛以周旋。乘此一真。冥通法界。龍藏光輝。深銜寶願網。花嚴剎海。圓現彌陀身。冀得手之有機。願度生而無礙。佛恩靈捷。滿我心期。式展精誠。乞求加被。年月日。比丘某甲具。

　　榜文

　　(前加水陸榜文四字)蓋聞一真流露。具眾生諸佛之因。萬法圓常。表解脫慈悲之用。羣機所在。法會乃興。今有華嚴法界。娑婆剎土。一四天下。南贍部洲。東土雞園。菩薩比丘某甲等。為啟建道場。聖凡普利事。今據奉佛修因四眾弟子等。為祈心願。熏沐焚香。肅恭歸命。十方常住。無量三寶。水陸大會。幽顯聖凡。同展慈光。證明微悃。伏以(內伸誠意。不出一百字)。以今某年某月某日為始。敬依真際。開建壇場。至某日圓滿。於中。參酌儀軌。一心奉請。十方法界。四聖六凡。萬德萬靈。光降法會。憑仗四眾。先期預日。諷誦龍藏。大小諸部。經律論呪無量靈文。七千二百八十卷(多者亦攝其中)。頂禮法輪寶懺。并行施食放生齋僧念佛諸品法事。修設山茶時果淨齋。二十餘席。并普供大席。金銀緞匹。隨席滿分。以上合集功德。共伸回向。佛法僧寶。天龍鬼神。次復普熏。遍周沙界。怨親等益。恩有咸資。深償我願。滿足而無虗。盡攝他方。兼通而並濟。仰冀三尊永鑒。萬聖垂光。宏開度利之門。大慶無遮之會。身身離障。剎剎融空。長承慧日之照臨。同被法雲之覆護。本壇據此四眾來詞。合行榜示。須至榜者(後加幽顯咸知四字)。年月日榜。

　　獻疏

　　葢聞真源不隔。寶性圓涵。合眾生諸佛之心。現一極無邊之妙。深深齊現。密密咸昭。今此華嚴法界。娑婆剎土。一四天下。南贍部洲。東土雞園。啟建道場。聖凡普利。圓成法會。具疏陳聞。竊因奉佛修齋。四眾弟子等。為祈心願。熏沐焚香。肅恭歸命。十方常住。無量三寶。水陸大會。幽顯聖凡。同展慈光。證明微悃。伏以。(內申誠意。不出一百字)以今某年某月某日為始。開建道場。至某日圓滿。於中。參酌儀軌。一心奉請。十方法界。四聖六凡。萬德萬靈。光降法會。憑仗四眾。先期預日。諷誦龍藏。大小諸部。經律論呪。無量靈文。七千二百八十卷。頂禮法輪寶懺。並行施食放生。齋僧念佛。諸品法事。修設山茶時果淨齋。二十餘席。並普供大席。金銀緞匹。隨席滿分。以上合集功德。共伸回向。佛法僧寶。天龍鬼神。次復普熏。徧周沙界。冤親等益。恩有咸資。靈因滿足。齊開寶潤之光明。勝會浺瀜。大慶法筵之成就。三尊鏡照。列聖珠聯。靜含水月而非空。妙現燈雲而不滯。境心交徹。身剎玲瓏。廓清羅縠之餘昏。徧淨塵毛之細障。式垂歆響。永護含靈。年月日。奉佛修齋四眾弟子疏。

　　請書

　　花嚴法界。娑婆剎土。一四天下。南贍部洲。東土雞園。奉佛修齋。四眾弟子等。并諸眷屬。為建水陸道場。聖凡普利事。恭伸情悃。伏以。(內伸誠意不出一百字)於今某年某月某日為始。於某日圓滿。參酌儀軌。一心奉請。盡虗空遍法界。十方常住一切諸佛。并諸眷屬。盡虗空徧法界。十方常住一切尊法。并諸眷屬。盡虗空徧法界。十方常住一切賢聖僧。并諸眷屬。十方法界。傳持正法。十宗諸祖師僧。并諸眷屬。安樂世界。主伴重重。九品蓮花。清淨海眾。諸上善人。并諸眷屬。華嚴海會。十方來集。深入法界諸神上首。諸天上首。秘密顯現。無量真靈。并諸眷屬。十方剎海。深入法界。一切禪仙。娑婆震旦。南北仙宗。雞園妙會。入理真仙。并諸眷屬。十方剎土。深入法界。為民立極。一切通儒。并諸眷屬。十方法界。諸大明王。光明會上。二十諸天。并諸眷屬。十方法界。護法護國。諸大神王。并諸眷屬。發揚水陸。流通至教。製像立法。諸大士眾。并諸眷屬。惟願。不違本誓。府應羣機。光臨法會。年月日。奉佛修因四眾弟子等。具書奉請(以上上堂)　華嚴法界娑婆剎土。一四天下。南贍部洲。東土雞園。奉佛修齋。四眾弟子等。并諸眷屬。為建水陸道場。聖凡普利事。恭伸情悃。伏以。(內伸誠意。不出一百字)於今某年某月某日為始。於某日圓滿。參酌儀軌。一心奉請。十方法界。諸凡夫天。并諸眷屬。十方法界。諸凡夫仙。并諸眷屬。十方法界。住凡夫地。龍神雜部。上極天宮。下窮冥界。文武主伴。并諸眷屬。十方法界。金銀銅鐵。諸轉輪王。并諸眷屬。十方法界。種種諸根。一切人眾。并諸眷屬。十方法界。四趣所攝。諸阿修羅。并諸眷屬。十方法界。勝劣精靈。無量非人。并諸眷屬。十方法界。高下九種。有無財食。諸鬼神眾。滯魄游魂。并諸眷屬。十方法界。依地依水。依火依風。依木依空。巨細旁生。并諸眷屬。十方法界。無間有間。寒熱遊增。總別地獄。受苦眾生。并諸眷屬。十方法界。六道生死。中有之身。并諸眷屬。圓滿道場。上下八方。稱心量處。奉職諸神。并諸眷屬。一真法界。應現當機。受度之靈。并諸眷屬。(以下列所薦人名。一名勿漏)最極有緣。依戀道場。陪位之靈。并諸眷屬。惟願不迷本性。速赴靈機。光降法會。年月日。奉佛修齋四眾弟子等。具書奉請。

　　請使牒

　　華嚴法界。娑婆剎土。一四天下。南贍部洲。東土雞園。奉行法事。比丘某甲。為建水陸道場。聖凡普利事。於某年某月某日開啟道場。至某日圓滿。仰勞使者。即持請書。奉請。(上堂則云。盡虗空遍法界三寶聖眾。乃至諸大士等。下堂則云。盡虗空遍法界。六道七趣勝劣諸倫。乃至當機受度之靈。某甲某甲某甲某甲等)降臨道場為此具牒。須至牒者　右牒。(上堂則云空行。下堂則云天行地行地府)捷疾持符使者。準此。年月日比丘某甲。具牒奉行。

　　赦疏

　　花嚴法界。娑婆剎土。一四天下。南贍部洲。東土雞園。奉佛修齋。四眾弟子等。并諸眷屬。為建水陸道場。乞恩普赦事。一心上奏(梵則云。妙莊嚴宮梵王尊天。釋則云。忉利天宮帝釋尊天)玉陛下。恭伸情懇。伏為。(內伸誠意。不出一百字)以今某年某月某日。開啟道場。於某日圓滿。於中。十法界勝劣諸倫。等心奉請。同赴道場法會。瑠璃影事。不隔纖毫。瓔珞光嚴。齊涵妙相。融十方虗空樓閣之雲。地皆微動。品無量清淨醍醐之味。天亦長春。深尋雜趣之本原。不外此清涼果海。融入如來之妙定。全消夫隔別枝歧。況天王多花嚴菩薩寄位之身。而眾生皆我佛世尊獨一之子。既大悲之神用。不遺於一夫。而盛德之威權。可總其全量。是用上叩天門。鴻恩肆赦。下行地府。鳳詔分頒。俾千萬泥犁三惡道之倫。成百億金師一毛端之相。天上人間雙解脫。金鎖開而鐵鎖齊開。寒冰熱火盡銷鎔。法輪轉而食輪將轉。方以一味菩提。速發其圓種。何堪小乘律相。挫抑其真因。伏乞天慈。深體佛意。風行雷動。奉命者無頃刻之羈留。吐月流雲。含識者悟根塵之消落。奉佛修因四眾弟子等。不勝激切屏營之至。謹具疏以聞。年月日。修齋乞恩佛弟子等。誠惶誠恐。稽首頓首具疏。

　　赦使牒

　　花嚴法界。娑婆剎土。一四天下。南贍部洲。東土雞園。菩薩比丘某甲。今因奉佛修齋四眾弟子等。并諸眷屬。為建水陸道場。普利聖凡事。於某年某月某日。開啟道場。某日圓滿。今當乞恩普赦。仰勞使者。即持赦疏。迅速上奏。此界他方。妙莊嚴宮大梵天王。忉利天宮帝釋尊天。諸闕下。四眾等。不勝感激之至。為此具牒。須至牒者　右牒。此界他方梵釋諸天捷疾持符使者。準此。年月日。比丘某甲。具牒奉行。

　　判牒

　　華嚴法界。娑婆剎土。一四天下。南贍部洲。東土雞園。奉佛修齋。四眾弟子等。為水陸道場。功德圓滿事。某等以今年某月某日。開啟道場。行諸法事。於某日圓滿。於中。憑仗十方人力。先期預日。披覽諷誦。龍藏大小乘。經律論呪。七千二百八十卷。頂禮法輪寶懺。并行施食放生。齋僧念佛。諸品法事。修設山茶時果淨齋。二十餘席。並普供大席。金銀紙緞。隨席滿分。以上合集功德。用伸回向(功德司則云。或有應經主司照驗之處。神道設教。能補生人辦事之缺。今持具牒。伏乞照驗。文寶司則云。所有上下堂疏文寶緞等儀。敢冀神聰。如法處分。以成圓滿功德。具慰心期)。不勝感激之至。為此具牒。須至牒者　右牒(三界功德司。上下堂文寶司)。判官準此。年月日。奉佛修齋四眾弟子等。具牒告聞。

　　請書籤

　　盡虗空遍法界。三寶聖眾。乃至大士等。娑婆震旦。東土雞園。奉佛修齋。四眾弟子等具　盡虗空遍法界。六道七趣。勝劣諸倫。乃至當機受度某甲某甲之靈　娑婆震旦。東土雞園。奉佛修齋。四眾弟子等具。

　　使者牒籤

　　某某使者準此　比丘某甲具。

　　赦疏籤

　　(他方則云十方。此界則云娑婆)妙莊嚴宮大梵天王玉陛下
　　奉佛修齋四眾弟子等具(釋則改云。忉利天宮帝釋尊天。玉陛下)。

　　判官牒籤

　　某某判官準此　奉佛修齋。四眾弟子等具。

　　法界聖凡水陸大齋普利道場性相通論卷第一
　　法界聖凡水陸大齋普利道場性相通論卷第二

　　　　淨業行人　咫觀　鄭應房

　　結界

　　(外壇先灑淨。并至內壇。繞外面一帀。外壇已拜懺。內壇乃結界)。
　　第一日。四更。主法二表入壇。
　　(主法舉云)十方法界。諸佛法僧。
　　(二表和云)。常(拜)住(起)三(問訊)寶(鳴磬振鈴)。
　　(正表云)法性湛然。本周法界。甚深無量。路絕言思。為一念之失宗。遂千般之隔妄。敢清意地。寅畏恭欽。開啟道場。聖凡普利。加持密語。復本心源。
　　(助表云)我佛如來。有淨三業真言。謹當宣誦(凡呪以正表為主。助表和其音。主法隨聲運想)。
　　唵　薩網婆縛　薩婆達摩　薩網婆縛　述摩含(凡呪必三遍畢。鳴磬振鈴)
　　(正表云)十大神王承佛勅。常於徧界護伽藍。唯茲清淨法王宮。必有神明來宿衛。此日虔興平等供。法音交暢眾無譁。仰憑密語為加持。悅慰神心增勝力。
　　(助表云)我佛如來。有安慰諸神真言。謹當宣誦。
　　南無三曼軃　沒馱喃　唵　度魯度魯　地尾　娑訶(鳴磬振鈴)
　　(法師想伽藍諸神。咸皆慰喜。承願守護)。
　　(正表云)此香生處。從清淨心。燒之一丸。眾氣皆足。興平等供。法界普熏。密語所加。施心徧滿。
　　(主法上香。問訊)。
　　(助表云)我佛如來。有然香達信真言。謹當宣誦。
　　唵　什伐[口*栗]　多末尼　阿鉢囉句吒　蘇破囉尼毗迦知　虎吽(鳴磬振鈴)
　　(法師拈香畢。想此香雲。普熏法界三寶之前。通達信心。無不周遍)。
　　(正表云)經典所在。即如來舍利之身(執爐)。道法能宏。必大德僧伽之士(問訊)。唯茲一處。具有三尊。天人常起護持。堂宇固應光潔。今則將開勝會。永異他時。自非結界以加威。豈卜修齋之如式。恪遵至誥。全策奇勳。妙香熏馥於空中。淨水灑清於地上。凡屬方隅之所。悉同城壘之堅。雖密借夫真言。實冥資乎妙觀。將見瓊林風動。玉殿雲披。懸寶葢於層霄。聳花臺於法座。萬億幢旛而交擁。百千伎樂以駢羅。惟茲淨想之所成。悉入純真之法界。
　　(助表同云)既彰此用。更召諸神。冀肅靜夫壇場。俾驅除夫魔害。
　　(主法執爐。二表同聲請云)一心奉請。如來化現。圓滿神通。大穢跡金剛聖者。并諸眷屬。惟願不違本誓。哀愍有情。臨降道場。護持結界(鳴磬振鈴)。
　　(正表云)我今奉宣本尊真言。(助表同云)唯垂加護。
　　唵　佛舌屈聿　摩訶鉢囉　很那礙　吻汁吻　醯摩尼　微吉微　摩那棲　唵　斫急那　烏深暮屈聿　吽吽吽　泮泮泮　泮泮娑訶(鳴磬振鈴)
　　(法師想聖者威儀。無量眷屬。降入道場。正中向外而立)。
　　論曰。此觀想。乃道場之要。捨此則無以為道場矣。精義無存。措施文具。復何益哉。十方開士。同發悲心。化現娑婆。勤修此會。勿令第一義。敗於庸碌之流也。
　　(主法執爐。二表同聲請云)一心奉請。大威德大忿怒。甘露軍荼利等。十大明王。并諸眷屬。惟願不違本誓。哀愍有情。臨降道場。護持結界(鳴磬振鈴)。
　　(助表云)我今奉宣本尊真言。願垂加護。
　　唵　戶盧戶盧　底瑟吒　盤陀盤陀　阿那阿那阿密哩帝　烏[合*牛](二合)[打-丁+(姊-女)](撥)
　　(法師想聖者威儀。無量眷屬。降入道場。住立左邊)。
　　(主法執爐。二表同聲請云)一心奉請。大梵天王。帝釋天王。護世四王。天龍八部。并諸眷屬。惟願不違本誓。哀愍有情。臨降道場。護持結界(鳴磬振鈴)。
　　(正表云)我今奉宣普召請八部真言。願垂加護。
　　唵　薩婆提婆那伽　阿那利　娑訶(鳴磬振鈴)
　　(法師想天龍八部。無量眷屬。降入道場。住立右邊)。
　　(主法執爐。二表同聲請云)一心奉請。此一住處。僧伽藍內。護正法者。福德大神。并諸眷屬。惟願不違本誓。哀愍有情。守衛道場。護持結界(鳴磬振鈴)。
　　(助表云)我今奉宣召請真言。惟垂加護。
　　唵　步布哩　迦哩哆哩　怛他訝多耶(鳴磬振鈴)
　　(法師想。伽藍諸神。至道場門首。住立兩邊)。
　　(正表云)上來召請。已荷光臨。環衛道場。如雲密布。心進勇銳。咸起護持。少緩須臾。奉行結界(鳴磬振鈴)。
　　(法師想。無量金剛。天神八部。并諸眷屬。各嚴兵仗。環列四方。守護道場內外)。
　　(正表云)先結地方界(鳴磬振鈴)。恭白十方三寶眾。明王穢跡眾威神。梵王帝釋四天王。八部天龍咸護念。於此將修平等供。要令其地異常居。仰憑神力為加持。清淨光明同佛剎。
　　(助表云)我今持誦吉利忿怒真言。加持淨水。散灑此地。結地方界。當願此地之下。深百由旬。如淨琉璃。永無垢穢(此呪須多徧)。
　　唵　枳里枳里　跋折羅　跋折里　部訥　畔陀畔陀　虎[合*牛](二合)泮(鳴磬振鈴)
　　(二表於誦呪時。各以兩手。捧一水盃。以水周回灑淨。壇之內外悉遍。乃復位少立。法師隨前言願想)。
　　(正表云)次結方隅界(鳴磬振鈴)。
　　(助表云)我今持誦金剛部心真言。加持淨水。散灑四圍諸方隅界。當願此一道場。周帀四方。如金剛城牆。堅固莫犯(此呪須七遍)。
　　唵　縛曰囉　地勒迦(鳴磬振鈴)
　　(二表於誦呪時。各以兩手捧一水盃。以水周回。灑徧灑壇內。悉遍。乃復位少立。法師隨前言願想)。
　　(正表云)次結虗空界(鳴磬振鈴)。
　　(助表云)我今持誦蘇悉帝真言。加持妙香。熏馥空中。結虗空界。當願此空之上。過百千由旬。香雲普覆。如大寶葢(此呪須七遍)。
　　唵　素悉地　迦履　入縛哩軃難　那牟謨羅軃曳　入縛囉入縛囉　畔陀畔陀　[可*欠](火)羅[可*欠]那虎[合*牛][打-丁+(姊-女)](撥)
　　(二表濃然手爐香。且誦且行。繞道場內外。各一帀畢。然後正立壇前。向外立。使熏空中。法師隨前言願想)。
　　(正表云)上來結界。作法已成。上下四方。廣博嚴淨。如諸佛剎。有大光明。堪奉聖人。宜開法會。願諸賢聖。嚴護道場。無使邪魔。有所干犯(鳴磬。振鈴。即將小杯淨水。并入大杯)。
　　(主法上香。正表執手爐云)恭聞聖觀自在。於過去時。始住初地。值千光王靜住如來。為說廣大圓滿無礙大悲心大陀羅尼。令與眾生。作大利益。當知此呪。猶如妙藥。名阿伽陀。一切諸病。無所不治。是故誦此呪者。三惡道苦。無所不壞。諸佛國土。無不得生。功德巍巍。莫可稱嘆。我等今日。開建道場。修平等供。先於此地。普召諸神。行結界法。用為嚴淨。是以復於此時。恭請大士。以真言力。重加法水。
　　(助表同念)增益勝用。廣大難思。將使眾生。俱蒙解脫(鳴磬振鈴)。
　　(主法執爐。二表同聲請云)一心奉請。千手千眼。大慈大悲。觀世音自在菩薩摩訶薩(三稱)。惟願不違本誓。哀愍有情。臨降道場。加持淨水(鳴磬振鈴)。
　　(助表云)我今持誦聖觀自在菩薩。所宣廣大圓滿。無礙大悲心大陀羅尼。願垂加護(鳴磬振鈴)。
　　(眾鳴大魚。同聲念)大悲呪(三遍。至末句娑婆訶。鳴磬。振鈴)。
　　(法師想。大士端處道場。放眉間光。入此水中。以彰勝用)○(此大杯水。要九分滿。以備分作小杯之用)。
　　論曰。此時大士居中。穢跡金剛何在。當知真靈位業。燈鏡重重。一片輝華。熏凡轉聖。光明決定。不可託之於不思議也。入道場者。當觀第一義。於斯尚滯。第一何存。故不悟六相十[糸-八]。於佛富貴境。必昏然而不識。寶山空手。不亦悲夫。至於以此為名利之壟。則菩提真印亡矣。十方龍天。能無悲愍。況復如來。
　　(法師上香設拜。正表執爐云)恭聞聖觀自在。為諸大眾。乞請釋迦世尊。為說十方剎土。一切毗盧遮那如來。皆同一時。各伸右手。以摩清淨蓮華明王之頂。同說不空大灌頂光真言。若有過去十惡五逆。四重諸罪。聞此二七遍經耳根者。即得解脫。若諸眾生。具造惡業。身壞命終。墮諸惡趣。以此真言。加持土沙。散其身上。及以塔墓。彼諸亡者。應時即得光明及身。除諸惡報。捨所苦身。生極樂國。乃至菩提。永不退墮。我等今者。開建道場。修平等供。先於此地。普召諸神。行結界法。用為嚴淨。今復恭請聖觀自在。以大悲心所說章句。重加法水。增益勝用。復於此時。專誠恭請十方毗盧遮那如來。以灌頂光。加持此水。令使功能。倍復增勝。然後以此最勝法水。徧灑道場。及以內外。是處非處。若根若塵。一灑一霑。光明煥發。當知此地。即為淨土。當知此日。可轉法輪。十方賢聖。無不雲臨。六道羣生。無不奔赴。
　　(助表同念)大開法施。廣度羣迷。罄法界中。咸蒙解脫(鳴磬振鈴)。
　　(主法執爐。二表同聲請云)一心奉請。十方剎土。一切毗盧遮那不空如來(三稱)。唯願不違本誓。哀愍有情。臨降道場。加持呪水(鳴磬振鈴)。
　　(助表云)我今持誦毗盧遮那如來。所說不空大灌頂光真言。願垂加護(此呪須七遍)。
　　唵　[可*欠]暮伽　廢魯者那　摩訶畝陀攞麼抳　鉢頭摩(二合)入縛(二合)囉　跛囉韈軃野[合*牛](表白捧水盂誦呪。鳴磬。振鈴)
　　(法師想。十方諸佛。環坐道場。共放眉間玉毫光。入此水中。以彰勝用)。
　　論主頌曰。一念心。十方佛。拈得起來即此物。忽然吹落桃華紅。香雨霏霏不可極。
　　(正表云)上來奉請。諸佛菩薩。明王尊天。各以威神。加被我等。虔誦真言。不違法則。加持淨水。有大力用。我今以此真言淨水。散灑此地。道場內外。中土四方。隨水所至。皆成結界。當願此處道場。香華飲食。承此力故。一一出生。無有限量。行法之人。承此力故。一一根塵。無不清淨。執事之人。承此力故。一一身心。無不光潔。乃至遠及界外。往來之人。身衣不潔。食噉葷辛。或故或誤。輙入道場。以呪力故。化為清淨。一切邪魔。及闡提者。非毀三寶。好作留難。以呪力故。咸發道心。若讚若謗。皆得為緣。凡聖雙融。方為普利。
　　(助表同念)更憑眾力。同誦真言。散灑法水。周行諸處(鳴磬。振鈴。此時用小杯分水訖。守壇人俟眾出。關柵上鎖。俟眾回。乃開柵門)。
　　(正表云)南無觀世音菩薩(三稱)。大悲呪不限徧。
　　(二表同問訊。出位。至佛位前。同拈香。各執一小水杯。放少許栴檀於內。隨灑淨。出柵門。一人領路。次提燈。次提旛。次提爐。次小魚引磬。次表白執水。次主法執爐。凡見佛天尊神之位。表白先問訊。主法後問訊。各處一一灑淨訖。仍迴內壇。鳴磬。振鈴)。
　　(正表執爐。舉云)釋迦如來。釋迦如來。道(拜下)場(起立)開(問訊)啟(鳴磬振鈴)。
　　(正表云)歸命十方調御師。演揚清淨微妙法。三乘一乘賢聖僧。願賜慈悲哀攝受。仰祈三寶。不捨慈悲。高處法筵。證明功德。今奉正法。修建法界聖凡。水陸大齋。普利道場。茲當開啟。有意敷宣。三寶光中。希垂朗鑒(跪讀意旨一遍。鳴磬。振鈴。起。三拜)。
　　(主法宣示云)既發大心。同襄勝事。當明宗旨。成就道場。何謂法界。於一真上。映現重重。理事事理。無礙無礙。眾生從此門出。歷千劫而不返。其於本位。不離一絲。大悲開士。諦觀性相。深悟離微。一念光中。炳然齊現。非生非佛。即有即無。理全在智。境全在心。心佛眾生。真平等故。何謂聖凡。佛及菩薩。緣覺聲聞。名為四聖。天人修羅。旁生鬼獄。是名六凡。聖入凡而映作凡。凡入聖而映作聖。如秋水碧。如朝雲紅。於平等中。現別影故。何謂水陸。舉聖凡之依報也。身心為正。世界為依。依處有六。地水火風空木。以水陸二。攝餘四處。聖不可名。住於無住。悲心映現。示有所依。佛眼圓觀。一切聖凡。皆以無所依而為依。以無礙境不妨依故。何謂大齋。天上卯時。人間午時。佛隨人天。食時受供。子前午後。不名為齋。十方如來。皆奉齋法。所以然者。一切眾生。皆依食住。聖人悲愍。影現世間。入種種道場。示受供養。佛既示受。菩薩供興。十方雲集之眾。現等虗空無盡重重樓閣之雲。妙寶六塵。而為供養。發大心者。以觀力呪力。信戒進力。於一念中。圓應法界。則無邊全供。盡能普現於一一微塵中。一心不動。眾妙涵輝。寶月琉璃。牟尼珠網。以此超勝。供養聖凡。不遺一夫。圓成法會。而於齋相。事不偏廢。體大相大用大。是為大齋。眾心融一。不辨純陀。應供特尊。豈徒羅漢。十方諸佛。無有涅槃。三世聖凡。同供養故。何謂普利。聖聖交熏。發生妙種。於第一義。首重慈悲。戒相圓明。法光流潤。中間亦有彈偏斥小。歎大褒圓。然而點滴塵毛。皆歸海印。縱橫都罷。平等現前。消落根塵。化為一味。情量既盡。優入真[糸-八]。十鏡交光。不名一德。吉無不利。是真道場。落二落三。非今日事(說畢。大眾出道場。此結界處。天神森布。宜加敬畏。事畢鎖之)。

　　遣使　建旛

　　第一日五更(使者壇。立於門首。供品具六。二案。一奉空行十牌。一奉天行地行地府十牌。預備一大旛。竿燈具足。上寫水陸道場四字焉)。
　　(主法到。拈香問訊。鳴磬。振鈴)。
　　(正表執爐云)至心歸命。十方法界。諸佛法僧。(眾和)常住三寶(不拜。但問訊。鳴磬。振鈴)。
　　(助表執爐云)香氣初騰。心懷妙達。不居三際。能遍十方。眾生於此而蒙熏。諸佛聞之而加護。將期勝益。再誦密言。
　　(正表云)我佛如來。有然香達信真言。謹當持誦(遂焚香誦云)。
　　唵　什伐[口*栗]　多摩你　阿鉢囉句吒　蘇破囉尼毗迦知　虎[合*牛](鳴磬振鈴)
　　(法師想。此香雲遍滿法界。一切凡聖。悉皆覺知。生歡喜心)。
　　(正表以分出小杯水。置几上。合掌白云)寶器浺盈。靈源疏瀹。三加秘密。一灑清凉。增座上之光嚴。統方隅而淨潔。遠塵離垢。感聖招賢。極一心之光明。含十方之法界。
　　(助表云)我佛如來。有灑淨真言。謹當宣誦。
　　唵　伐什囉　賒咩耶　[合*牛]癹　悉哩摩呬　娑訶(鳴磬振鈴)
　　(正表灑淨一周。法師想。水所到處。嚴淨光明。即成結界)。
　　(正表云)伏以覺皇憫燄口之徒。初令奉斛。梁帝感神僧之夢。遂致修齋。雖略標水陸之名。實普供聖凡之眾。所謂於三尊則加敬。言羣品則興悲。極上天下地以無遺。何彼界此疆之有閒。凡居異趣。咸示真修。故茲託事於多儀。必使成功於大願。今則仰遵內典。恭按靈科。開勝會以濟迷流。固自專於主者。
　　(助表同念)遍法界而通靈感。實有賴於使乎。爰恪意以奉迎。冀聞呼而即至(鳴磬振鈴)。
　　(主法執爐。二表同聲請云)一心奉請。神通自在。威德難量。十方虗空。捷疾持符使者。并諸眷屬。惟願不違本誓。哀愍有情。此日今時。光臨法會(鳴磬振鈴)。
　　(主法執爐。二表同聲請云)一心奉請。神通自在。威德難量。此界他方。天行捷疾持符使者。地行捷疾持符使者。地府捷疾持符使者。并諸眷屬。惟願不違本誓。哀愍有情。此日今時。光臨法會(鳴磬振鈴)。
　　論曰。凡所正度當機之靈。不定在於何處。不定限於一人。故合十餘席下堂。統以十書。交付三使。融通決定。必無舛遺也。
　　(助表云)我佛如來。有召請真言。謹當宣誦。
　　唵　步布哩　迦哩哆哩　怛他誐多耶(鳴磬振鈴)
　　(法師想。使者各與百千眷屬。從空而來。依位而立)。
　　(正表云)雲擁旌旗。風行部曲。彷彿九霄而下。徘徊四座之間。冀暫駐於光儀。將委宣於懇欵。恭惟使者。自強不息。得一以神。用之則眾。威而不猛。霜襟默識。既經緯於萬方。玉趾遠騰。載馳驅於億剎。庸謹奉詞之識。矧多專對之才。今則聖凡異念。幽顯殊途。非借使人。何由遍達。故於此際。奉召諸神。諒在聰明。必能知委(鳴磬振鈴)。
　　(助表云)是心作食。全食唯心。葢由體用不殊。故得卷舒自在。如是則六塵互遍。三德常融。微妙難思。出生無盡。用憑觀法。冥同呪熏。將善導夫事儀。俾圓成乎法供。我今持誦無量威德自在光明勝妙力陀羅尼。加持法食。悉令周遍。
　　曩謨薩縛怛他(引)(一)　孽跢縛路(引)枳帝(二)　唵(三)　三鉢囉三鉢囉吽(引)(四)○(眾同誦十四遍。呪畢。鳴磬振鈴。正表灑淨水於食上)
　　(法師想。此食出生種種妙供。一時奉上。無所乏少)。
　　(正表獻食。白云)妙香芬馥。定水澄清。明智慧燈。具禪悅食。因行之華初發。實相之果已圓。有能如是諦觀。則為以法供養。乃宣密語。用速至神。少賜從容。特垂歆饗。我佛如來。有獻供養真言。謹當宣誦。
　　唵　誐誐曩　三婆縛　縛日囉斛(鳴磬振鈴)
　　(法師想。此供獻事。充足現前。諸神歆饗。莫不歡悅)。
　　(主法振鈴。少時。白云)凡聖體同。悟迷心異。今此修齋而致請。或云赴感之不齊。謂三寶諸天之居。固一念而可格。若雜趣旁生之類。有屢呼而不聞。蓋惡業重者。正苦留難。而邪見多者。自為障礙。非賴使人之敏捷。曷通施者之勤劬。必須空靈一際。十方不隔於毫端。能使妙用通神。萬化全周於法界。上上品善法光明。俱時融會。下下根業感拘繫。應念開舒。悉使奔趨。毋令退縮。如是則天人修羅之類。鬼畜泥犁之倫。借一時津濟之功。解億劫輪回之苦。丕崇至化。妙遇良緣。冀善用其聰明。能圓成所付訖。不踰頃刻。徧達緘封。知禮者。運寸心感之而必來。迷文者。命上首呼之而即至。佛國天宮之異處。各謹攸司。人寰地府之殊途。分當其任。昏沈無斷者。勸之以理道。頑鈍不醒者。攝之以威神。盡數而來。無一不至。所有微意。具在疏文。別命披宣。試垂采聽(鳴磬振鈴)。
　　(正表宣上堂疏。助表宣下堂疏。正表宣空行牒。助表宣天行等牒。次第畢)。
　　論曰。下堂十四。人類亦在請中。人何以請乎。人以何請乎。果能請。何不見其來。果不來。何用空請。以例十剎。一剎然。剎剎皆然。以例七趣。一趣爾。趣趣亦爾。若明此機。可以無憾。不然。空負道場也。
　　(正表云)恭惟使者。內修菩薩行。外現神王身。披金甲而驛路增輝。乘寶馬而鸞鈴振響。不速而疾。有感斯通。威容儼日出之光。神足擬天行之健。幸無廢命。須善為辭。事有煩勞。理當攀送。我佛如來。有奉送真言。謹當宣誦。
　　唵　麼訝羅　穆羯叉　目(鳴磬振鈴)
　　(正表云)歸依佛。歸依法。歸依僧。歸依佛法僧三寶已竟。上來遣使禮畢。煉疏化財。用助使者雲程。遍周沙界。和南聖眾(鳴磬振鈴)○(焚疏牒牌位。寶定紙緞)。
　　(法師想。使者受命即行。十方世界無不通達)○(對旛處。另設一案。香燭供品全)。
　　(主法至旛案前。一問訊。云)前來遣使禮畢。茲當升揚寶旛。先迎四聖以光臨。次召六凡而赴會(懸旛竟)。
　　(表白云)上來懸旛已竟。無限良因。恩周沙界。和南聖眾。
　　(主法一問訊。轉身至使案前。一問訊。回內壇)。
　　(主法拈香。表白鳴磬。主法三拜)。
　　(表白云)遣使事畢。水陸揚旛。恩周沙界。和南聖眾(問訊。出壇)。

　　法界聖凡水陸大齋普利道場性相通論卷第二
　　法界聖凡水陸大齋普利道場性相通論卷第三

　　　　淨業行人　咫觀　鄭應房

　　請聖　浴聖

　　(浴有壇。扶旛架而徃。兩人護一架。先一人領路。次燈。次旛。次爐。次表白。次架。次主法。行至壇前。案上供旛架。設六供。浴畢。扶架還淨道。再安位也。壇前後二浴池。池外垂帳。有鈎鬚。池盛溫水。以潮腦鬱金栴檀末和之。池中再安一盆。盛熱水。亦以三物和之。盆中白巾十條。盆外青巾十條。兩池皆如是。巾長尺餘。盆徑數寸。池徑一尺餘。池以木為之。形正方。有飛來椅。帳另有架。罩於池外。每池一大几閣之。其淨道。用新布三匹為之。在內壇階下柵內。兩頭橫木縛定。橫木兩頭有柱。埋於地。旛架置布上。恐不穩。布下以几承之。使勿搖動。陪位無燈盤奉送之儀。而不妨有旛迎奉浴之事。為其中一類有緣。從此光明熏煉成熟。必不可少也)。
　　第二日四更。五更。
　　論曰。浴池分二。判男女也。身有光明(諸天男女。初生即伶俐。光明覆身。不露形也。自徃衣樹取衣。彼此相見。儀表具足。如此勝妙。不及三寶萬分之一)。體無障礙。悲心示現。有威有儀。合凡聖之通途。作古今之令則。固如是矣。丹霞劈佛。南泉斬貓。既入大同。何妨破見。然奇特非奇特。而平常亦非平常也。噫。知者幾人。
　　(法師入。表白同聲唱云)至心歸命。十方法界。佛法僧寶。(一拜。鳴磬。振鈴)。
　　(正表執爐述偈曰)妙香起處無所起。本來無物即真空。太虗周遍成香雲。不離真空現妙假。非有非空雙絕待。全遮全照不言中(不言中極佳)。惟憑一念信心香。如法殷勤成供養。
　　論曰。三觀甚鮮。而不宜多用。屢見之。則佛華委矣。即此留一二則。亦必蕩盡言語中之煙火氣。當知宗是教之宗。教是宗之教。勿使留一絲氣味。方能感格真靈矣。
　　(正表云)我佛如來。有然香真言。謹當宣誦。
　　唵　室伐[口*栗]　多末泥　阿鉢囉句吒　蘇破囉尼毗迦知　虎[合*牛](鳴磬振鈴)
　　(法師想香雲遍滿十方佛剎。一切聖賢。咸共護念)。
　　論曰。此處着人用心。真有死活之別。不止巧拙而已。嗚呼。知音若遇。忍死待之。
　　(正表云)觀心融法水。一念淨諸塵。依正悉光嚴。十方無障礙。
　　(助表云)我佛如來。有灑淨真言。謹當宣誦。
　　唵　什伐囉　賒咩耶　[合*牛]癹　悉哩摩呬　娑訶(鳴磬振鈴)
　　(表白散華淨道上。復以水灑淨道。法師想水所到處。即成結界。廣博嚴淨。出生光明樓閣雲。重重無盡)。
　　(正表云)稽首十方無上覺。空塵卷軸法音聲。菩薩羅漢祖師僧。淨土蓮華九品眾。世主仙儒通法界。明王八部聖威靈。天女神王入佛流。大士慈光同降監。
　　(正表云)伏以非如非異。是為以佛眼觀。何聖何凡。此則與法界一。境與智寂。體兼用冥。函與葢以相成。水共波而不別。至若隨時啟教。為實施權。雖示現乎多門。皆發明乎此事。是以低頭合掌。酌水獻華。帝網中一一珠銜。佛鏡中層層燈現。本來無作。不妨有為。權實聖賢。空塵法脉。燦然星羅於法界。純乎雲集於淨邦。如此天然。悉成海會。不於其中起分別。是故此處最吉祥。冀凝睟以端居。即興慈而克享。
　　(助表同念)施心乍啟。覺慧全通。恭事奉迎。願求早降(鳴磬。振鈴)○(此時法師表白案。皆移而向外)。
　　(主法向外立。正表云)一心奉請。清淨莊嚴。毗盧遮那。映現十方。蓮華剎海。重重無盡。盡虗空遍法界。三世一切。十身靈相。諸佛世尊。各及眷屬。(法師移步向中間。隨坐具一拜。施者一人隨後拜。四眾雖多。酌派一人拜。須誠潔者)惟願不違本誓。哀愍有情。此日今時。光臨法會(鳴磬振鈴)。
　　(法師想。十方諸佛。各乘蓮座。雲集而來。逼塞虗空。無少空處。應由乎感。感出於心。心心映現。非是別有)(每請一位。表白即散華於此一位小旛淨道前)。
　　(主法向外立。助表云)一心奉請。大方廣佛。華嚴尊經。文殊本智。映現十方。一乘共教。及不共教。(共教即同。異教即別。不用別字。故改稱共不共)大小乘教。人天乘教。依正說法。空塵出經。律論呪願。權實妙門。重重無盡。盡虗空徧法界。三世一切。正法輪海。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(法師隨機運想。表白散華。如初位)。
　　(主法向外立。正表云)一心奉請。華藏莊嚴。世界海中。普賢行相。映現十方。圓頓一乘。中漸大乘。羊鹿小乘。位位互具。十信十住。十行十向。十藏十地。十願十定。十通十頂。三乘交互。九輪不淆。重重無盡。盡虗空遍法界。三世一切。賢聖僧寶。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(法師隨機運想。表白散華。同初位)。
　　論曰。三乘交互。謂菩薩中。有菩薩聲聞緣覺三人。聲聞中緣覺中。亦各具三。此涅槃義也。或疑後四中。無小教羅漢等名字。噫。名字雖無。心光涵現。現則全有。名字非無。一不是多。多恰是一。無是非是。無非不非也。
　　(主法向外立。助表云)一心奉請。華嚴性海。映現十方。重重無盡。盡虗空遍法界。譯宗律宗。懺宗密宗。相宗性宗。法華華嚴。禪宗淨土。三世一切。承先啟後。宏法度生。諸祖諸師。大善知識。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(法師隨機運想。表白散華。同初位)。
　　論曰。或謂華嚴法華非宗名。答。借教表宗耳。既台賢二字。不能通該一切剎之曲直兩宗。而三觀十[糸-八]等。又繁而不備。故即以所宏之法稱之也。若備言之。則曰法華宗。華嚴宗。宜也。今隨文氣。故略其詞。又且十宗。或有兼列兜率宗。瑜伽宗。般舟行。頭陀行。而無密譯性懺四宗者。今以密即瑜伽。律該頭陀。淨該般舟。華嚴宗該兜率也。
　　(主法向外立。正表云)一心奉請。華藏海中。大蓮華內。第十三重。正中塵剎。安樂世界。三輩九品。地及虗空。中邊一切。阿惟越致。重重無盡。盡虗空徧法界。十方三世。依教往生。諸上善人。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機運想。表白散華。同初位)。
　　論曰。何不依宗而依教也。以順文故。以教即是宗之教故。
　　(主法向外立。助表云)一心奉請。華嚴性海。映現十方。重重無盡。盡虗空徧法界。入佛知見。諸天上首。諸神上首。神化自在。種種妙嚴。三世一切。世間之主。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機運想。表白散華。同初位)。
　　(主法向外立。正表云)一心奉請。華嚴性海。映現十方。重重無盡。盡虗空遍法界。入佛知見。助佛威靈。神通仙眾。雞園震旦。上上禪仙。三世一切了事仙人。性命諸宗。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機運想。表白散華。皆同初位)。
　　論曰。仙有三品五品九品之分。天仙上乘。其初心本。是以虗空為量。度眾生為心。不思議為境界。但顢頇籠統。有佛之願。無佛之智。才現心境。便不合宗。去一切種智。及無盡身無礙土。失之遠矣。仙佛合宗。妄人所說。則不可以訓。是故彼之性宗尚非宗。況彼之命宗乎。性不盡落十種邪修。然多分通三乘空。少分入邪。今之飛仙降筆。平視佛仙。多是此病也。然出格大人。隨機利導。竟有直通一乘頓教禪宗者。若命宗。則斷非佛知見也。或曰。果爾於了事下雙系兩宗。列之上堂。無乃妄語。答曰。斷非佛知見之品。而有佛知見之人。且彼既仙宗。則性必帶命。非但著意。即任意專修性宗。命必至也。雖學出格。而心跡亦單亦雙。如寶網珠。光影互在。不列之則已。列則必兼。彼宗云。異路上得之。正路上守之。葢命宗修。則帶性而起者又多矣。但得了事。何妨性命。
　　(主法向外立。助表云)一心奉請。華嚴性海。映現十方。重重無盡。盡虗空遍法界。冥通道脉。三世一切。極品儒宗。理事專家。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機運想。表白散華。同初位)。
　　論曰。道脉即道統乎。曰。非也。道統乃理家一人之說。後世已不行。既落去事。即非全相。今稱冥通。謂事亦通也。實事求是。不敢望文生義。抱殘守缺。上溯尼山。雖不中不遠矣。如馬步箭。廢一不可。競趨空宗而廢相。即非圓頓法門。佛之無礙且然。況儒家有規矩乎。
　　論曰。或疑三寶中人。不能拜俗。應之曰。小教必拘。一乘無礙。
　　論曰。或疑佛有毗盧文殊普賢字樣。今呂張周孔。何弗標名。答。佛標即一即多全性全相之名。仙儒兩家。無此規矩。今若挂一漏萬。則全非。若多列之。上堂必有濫。下堂必有屈。姑渾舉而兩處皆涵。乃為無縫衣也。且筆墨難窮。何人更僕。森羅海印。可悉數乎。彼台賢兩字。所以不用者。以不能通彼十方剎土也。何獨於仙儒而疑之。或曰。渾融可爾。性命理事。豈圓極之談乎。答曰。道家上乘仙。奮發初機。何殊學佛。入路錯耳。命之單修。彼宗判作小乘。但能入上品天仙不滯之機。一遇佛乘。必能迅轉。外道聞法。如良馬見鞭影而行。即其驗也。呂張透西來大意。熏發已多。推之十方。猶如雨點。一真法界。變化無窮。一切如來。多有方便之身。內秘而外現。以引發彼。更不可測也。儒之一宗。本為佛老二氏之前茅。人類既安。六道分而教化漸備。人天兩乘。通三乘而為五。如來說法。有此名目也。但儒道兩家。為天上人間所滯。故往往不見本來。說法殊不快。佛說兩家語。略而未暢。後代之僧。任意尊卑。不識阿含羅漢光明諸天華嚴知識之妙境。高則空而荒。低則著而墮。不著一字。盡得風流。未見其人也。雖或已通於本釋宗。明暢發揮。一說仙儒。心口支離。令二家不服。開口便錯。不接兩家機。故五乘之教。名存而用不現。空執五戒十善之板相。大不鮮也。天人與佛(天即道家。人即儒家)。本一貫也。落二落三。不知同異。昏昏然死於知見。而不知所見之同異全非。良堪惋惜。水陸之會。實通此機。願內壇主伴。發真光明。照見一切眾生悲苦根由。劫劫生生。誓同解脫。乃不虗有今日事也。一念萬年。萬年一念。拈起來一根草。亦能殺人。亦能活人。噫。
　　論曰。或問。皆不用名矣。而雞園之仙。隱而一現。水陸諸師。一一全露。何不一例耶。答曰。雞園之仙。優者入上。劣者入下。於上則呼之。下則否。葢不能現身等座。還以小種待之矣。至於水陸前賢。因與此土此會。因緣最切。非徧十方剎而舉此名也。一一呼之。庶感格從心。道場冥益耳。
　　論曰。儒之理數。本出一家。宣聖不分。後人乃異。禪五教三。佛難一例。又何怪乎聖人之徒也。通者自通。塞者自塞。為上堂。為下堂。咫觀何所用心焉。孺子歌之矣。
　　(主法向外立。正表云)一心奉請。華嚴法海。映現十方。重重無盡。盡虗空遍法界。無邊威德。諸大明王。天將天神。神通自在。殷重護佛。大善女天。并諸眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機觀想。表白散華。同初位)。
　　(主法向外立。助表云)一心奉請。華嚴性海。映現十方。重重無盡。盡虗空遍法界。護法護國。護塔護寺。護僧護尼。護歸護戒。護宅護身。三世一切。道場內外。地及虗空秘密守護。諸大神王。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機觀想。表白散華。同初位)。
　　(主法向外立。正表云)一心奉請。華嚴性海。映現人中。普利聖凡。善修法度。重重無盡。盡虗空遍法界。十方眾會。水陸道場。訂正儀軌。尊者神僧。尊者淨住。僧者梁武皇帝。尊者誌公。尊者祐公。尊者英公。尊者佛印。尊者賾公。尊者蘇公。尊者楊公。尊者志磐。尊者蓮池。尊者洪源。三世一切。大善知識。各及眷屬。(儀同初位)惟願不違本誓。哀愍有情。此日今時。光臨法會(鳴磬振鈴)○(主法隨機觀想。表白散華。同初位)。
　　(主法向外中立。正表云)上來奉請。上堂三寶。諸席聖賢。一念能通。威神畢集。加持秘密。罄寫真誠。我佛如來。有召請真言。謹當宣誦。
　　南無三滿多　母陀喃　唵　烏佐鉢囉諦　薩縛達多孽多　俱舍冐地　唵　娑哩野　沒哩布羅迦也娑訶(鳴磬振鈴)
　　(法師想。上堂列位聖神。普皆雲集。住淨道上。光明樓閣之中。輝華交映。無有纖毫障翳)。
　　論曰。今而後暢我生平矣。噫。急走過。
　　(助表云)願因秘密。俱賜光臨。弟子虔誠。至心作禮(鳴磬振鈴)(同三拜)。
　　(正表云)金剛正體。豈非堅密之身。玉毫淨光。斯為真實之相。畢竟本來無垢。當知何處有人。是則開陳沐浴之門。為欲洗滌塵勞之類。冀迴蓮瞬。俯鑒葵傾。將奉導於聖儀。請前臨於溫室(共問訊。鳴磬。振鈴。本位一問訊。燈旛爐前引。表白次之。法師隨架至浴亭。安架於案上。鳴引磬。主法三拜)。
　　(正表云)蓮華藏海。當體圓成。流泉浴池。隨處顯發。湛湛兮八功德水。巍巍乎五分法身。須知諸佛。本不洗塵。為欲眾生。皆令離垢。將見受茲濯沐。夜月之印澄潭。現此威儀。明曦之昇遠漢。敬宣密語。請濯溫泉。用表法門。不壞世諦。
　　(助表云)我佛如來。有沐浴真言。謹當宣誦。
　　(二表散華奉於池盆內。誦云)。
　　唵　底沙底沙　僧伽娑訶(鳴磬振鈴灑淨)
　　(法師想此浴室七寶所成。廣博嚴淨。一切聖賢。順施者心。盡皆入浴)○(放鉤。垂帳。另燒一炷香。法師等。皆於蒲團上小坐。候香過二寸。鳴引磬三聲。法師起立。問訊)○(焚紙緞。用代佛衣)。
　　(正表云)我佛如來。有治衣真言。謹當宣誦。
　　唵　阿慕伽　[寧*立][多*也](吝移)縛塞室隸　主嚕主嚕　娑　縛訶(鳴磬振鈴)
　　(助表云)沐如來金剛身。示同塵凡之法。著舍那珍御服。用嚴尊特之容。惟大聖之既臨。諒羣從之必至。是則星羅開士。霧擁聲聞。梵王執葢以當空。帝釋散華而布地。飛旛前導。鳴佩後隨。冀俯就於道場。用肅成於齋事(鳴磬。振鈴。鉤帳。上香。問訊。引導回內壇。仍安淨道上)○(此時主表位。皆轉而向上)。
　　(正表云)惟聖賢之既至。慮几席之未嚴。照中道妙觀心。達法性無住本。全體顯發。當念出生。師子座盈滿虗空。寶光臺周遍國土。莫不高廣。悉有光明。仰冀慈悲。俯垂納處。我佛如來。有獻寶座真言。謹當宣誦。
　　唵　[可*欠]慕伽　鉢頭摩遜那隸　陀羅陀羅尼　漫拏囉　吽(鳴磬振鈴)
　　(法師想道場廣博嚴淨。無量寶座。周帀虗空。一切聖賢。安住其上)。
　　(助表云)信從心起。法逐緣興。此氣非木非空。現前即定即慧。雲涵樓閣之百億。葢覆世界之三千　此金色光。普映寶王座。以茲微供。達彼肫誠。洛誦靈文。益資勝用。我佛如來。有然香真言。謹當宣誦。
　　唵　阿[可*欠]囉　阿[可*欠]囉　薩縛苾地耶　陀囉布你底　娑嚩訶(鳴磬振鈴)
　　(法師想此香雲。出生無量七寶宮殿。供具衣服。妙樂妙香。甘露餚饍。於諸聖賢之前。一一奉供。無不周遍)。
　　(正表云)惟眾英之齊發。當萬行之莊嚴。是故信解以植立其本根。精進以扶疎其枝葉。既潤之以定水。又拂之以慧風。葢將顯無邊功德之林。即以表應念開敷之相。我佛如來。有獻華真言。謹當宣誦。
　　唵　阿[可*欠]囉　阿[可*欠]囉　薩縛苾地耶　陀羅布爾底　莎嚩訶(鳴磬振鈴。二表於上堂各席。一一散華。畢)
　　(法師想所奉之華。出生七寶宮殿。珍妙瓔衣。天樂妙香甘露餚饍。種種供具。重重無盡。於各聖賢之前。一時奉供。無不周遍)。
　　(助表云)一滴能周法界。微塵已淨纖毫。借茲寶潤之空明。以表真心之淨潔。列聖原無垢習。道場更挹清芳。不妨即事以明衷。自覺忘情而入妙。我佛如來。有灑淨真言。謹當宣誦。
　　唵　伐什囉　賒咩耶　吽癹　悉哩摩呬　娑訶(鳴磬。振鈴。二表持水。灑上堂各席)
　　(法師想水至一一座席。諸供養上。無不光潔)。
　　(正表云)奉延三寶。畢集諸天。已安住於道場。將證明乎齋法。必因文疏。用達真誠。恭對披陳。願垂采聽。
　　(主法二表皆跪。正表宣意旨。畢。鳴磬。振鈴。起)。
　　(助表云)仰投尊境。少露微忱。諒在大慈。能寬眾過。願徇輸忱之請。冀成曠濟之懷。惟福慧稍弱者。尚恐未聞。況罪愆極重者。何由可至。請梵王而肆赦。囑帝釋而垂恩。分差捷疾之倫。各任傳宣之事。盡同七趣。來會一時。放屠刀者。不愆其成佛之期。出阿鼻者。早化及金輪之眾。蛤天人光明朗朗。善妙龍福德巍巍。苟觸發乎真因。必圓成夫嘉遇。況十方如來。齊坐道場。豈一切眾生。不蒙解脫。當知音聲流布。即如來白毫全放之光。號令分頒。即含靈自性初還之日。敢祈威重。俯順機宜。不分內外中央。直使聖凡一際。重重變化。鉤召羣靈。脉脉真宗。玉成嘉會(鳴磬。振鈴。同三拜。問訊。出。鎖柵)。

　　法界聖凡水陸大齋普利道場性相通論卷第三
　　法界聖凡水陸大齋普利道場性相通論卷第四

　　　　淨業行人　咫觀　鄭應房

　　供上堂(連普席供)

　　第三日四更(預辦十一席供品。及一普席供品。皆一爐二燈。十茶十飯。一大菜。一塗。一香。一華。一果。一法寶。一小食。六品。紙寶紙緞具十。普席亦如之。大菜十。盤中法寶。小卷為之也)。
　　(主法執爐。請云)至心歸命。十方法界。佛法僧寶(一拜。鳴磬。振鈴)○(此時將一切供具齊列。主法巡視之)。
　　(正表云)食即此食。心即此心。不言諸法常融。本自六塵互徧。是則出醍醐之上味。流栴檀之清芬。舒七寶之泠泠。散四華之灼灼。涵光明之臺殿。現殊勝之輦輿。仙樂鳴空。笙笛之音閒作。天衣無縫。珠瓔之飾下垂。以念念具足不虧。故彼彼莊嚴無盡。惟茲道場之內。燦然事儀之多。是以淨水明燈。懸幡揚葢。金磬之聲振幽谷。梵唄之響薄層霄。悉入此宗。原非他物。至若了目前之法妙。觀世間之相常。鵲噪鴉鳴。總是深談般若。水光山色。無非全露遮那。亘古今不昧己靈。極依正皆成法供。茲則運一心之微供。持最上之密言。庶憑助顯之功。用表等熏之意。我今持誦。無量威德。自在光明勝妙力陀羅尼。加持法食。悉令周徧(鳴大魚。大眾同誦二十一徧)。
　　曩謨薩縛怛他孽跢　縛路枳帝　唵　三跋囉三跋囉　吽(鳴磬振鈴)
　　(助表云)經言。若欲供養三寶。應以香華飲食。加持二十一徧。則成天餚膳上味。奉獻三寶。即為滿足檀波羅蜜。
　　(二表以水散灑食上。一一皆徧)。
　　(法師想此淨食。出生種種甘露上味。諸天餚膳。一切寶色供養之具。六塵互徧。周帀圓融。深知依正莊嚴。一切諸法。妙觀觀之。皆成法供。如是普獻。三寶天仙。一切聖賢。無不充足)。
　　(助表云)聖非食住。緣與心依。此心融時食亦融。於法等者食亦等。入三際而常在。包十虗而恒周。是為同一覺源。畢竟俱名法界。切念十方眾生。為好心故。為求道故。以內身外財。於法界中。秉真實心。而為施捨。或遇外道惡人。庸流雜鬼。暗明盜受。引入岐趨。眾生不知。作福田想。以茲多劫。不出輪回。今某等。普代十方一切眾生。捨妄還真。專誠供養。宏開嘉會。上奉慈尊。敢輸檀越之忱。用效純陀之供。
　　(正表同念)大慈愍物。宏誓在懷。為度有情。示受此食。(鳴磬振鈴)。
　　(主法云)一心奉供。清淨莊嚴。毗盧遮那。映現十方。蓮華剎海。重重無盡。盡虗空遍法界。三世一切。十身靈相。諸佛世尊。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。大方廣佛。華嚴尊經。文殊本智。映現十方。一乘共教。及不共教。大小乘教。人天乘教。依正說法。空塵出經。律論呪願。權實妙門。重重無盡。盡虗空遍法界。三世一切。正法輪海。各及眷屬。惟願不違本誓。哀愍有情。此日今時。受茲供養(鳴磬振鈴一拜)。
　　(主法云)一心奉供。華藏莊嚴世界海中。普賢行相。映現十方。圓頓一乘。中漸大乘。羊鹿小乘。位位具足。聖賢開士。麟覺聲聞。重重無盡。盡虗空遍法界。三世一切。僧伽耶寶。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華嚴性海。映現十方。重重無盡。盡虗空遍法界。三世一切。十宗諸祖。大善知識。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華藏中央。大蓮華中。十三塵剎。安樂國土。三輩九品。依教往生。阿惟越致。一生補處。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華嚴性海。映現十方。入佛知見。三世一切。妙嚴世主。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華嚴性海。映現十方。入佛知見。三世一切了事仙人。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華嚴性海。映現十方。理事冥通。心無障礙。三世一切極品儒宗。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華嚴性海。映現十方。三世一切諸大明王。天神將等。大善女天。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。華嚴性海。映現十方。三世一切種種道場。秘密守護。大神王眾。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)。
　　(主法云)一心奉供。水陸本宗。普利聖凡。善修法度。三世一切大善知識。各及眷屬。惟願不違本誓。哀愍有情。此日今時。受茲供養(鳴磬。振鈴。一拜)○(此時一切陳列。種種具足無虧)。
　　論曰。或疑人天入小乘。何煩瑣述。答。此道場。統六道。以人天形。合十界入如來會。故於人天。未可略也。或疑僧不禮天。今之一一拜請拜供。遂以權法為常。壞於教相。不可也。答。天地君親。或不禮者。是彼敬有相僧。龍仙神聖或可禮者。是我敬勝義僧也。夫十地菩薩。寄位者其常。極品如來。隨類者亦化。恢恢法界。等利含生。約分上下住尊卑。不必華鬚生節目。一切輪海。對法應機。泥痕迹者。決定非器也。
　　(正表云)我佛如來。有獻供養真言。謹當宣誦。
　　唵　誐誐曩　三婆縛　縛資囉　吽(鳴磬振鈴)
　　(法師想一切聖賢。受此供養。咸生隨喜。同垂護念)○(六供牒。香一。華一。果一。塗一。小食一。法寶一)。
　　(助表云)願因秘密。不思議熏。悉使微餚。轉成妙法。奉諸聖賢。無不遍周。眾等歸依。虔誠作禮(鳴磬。振鈴。一拜)。
　　(正表云)我佛如來。有獻香真言。謹當宣誦(獻香普供席。乃誦呪)○(凡獻者。特於普席上。以兩手舉之。表敬耳)。
　　唵　薩婆怛他揭多　杜婆　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想香雲遍各聖賢之前)。
　　(助表云)我佛如來。有獻華真言。謹當宣誦(獻華普供席。乃誦呪)。
　　唵　薩婆怛他揭多　補瑟波　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想華雲遍各聖賢之前)。
　　(正表云)我佛如來。有獻燈真言。謹當宣誦(獻燈於普供席。乃誦呪。方壇無位位小燈。換燭即是也)。
　　唵　薩婆怛他揭多　儞婆　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想燈雲滿各聖賢之前)。
　　(助表云)我佛如來。有獻食獻衣真言。謹當宣誦(獻飯獻紙緞。於普供席上乃誦呪)○(緞惟普席十分。分供皆如是。通供時。乃位位皆有)。
　　唵　薩婆怛他揭多　阿弩怛囉婆　日嚕跛摩　三摩地　婆鉢那跛那　部折那　薩網那　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想種種衣服飲食茶果。如雲周遍。皆滿現於一切聖賢之前)。
　　(正表云)我佛如來。有獻寶真言。謹當宣誦(獻金銀元寶各一分。緞在左。錢寶在右也。又獻法寶各一)。
　　唵　薩婆怛他揭多　摩訶跛折嚕　嗢婆摩怛那波羅蜜多　布闍瞑伽　三慕達囉　窣癹囉拏三末曳　吽(鳴磬振鈴)
　　(法師想寶色光雲。徧滿一切聖賢之前)○(此法寶一小盤。共六小盤也)。
　　(主法云)興曠濟懷。發大悲志。不以法供。焉寫心期。若謂取如來勝妙之經。為眾生開示其義。不輕初學。但以一乘。試思見見之時。法法何狀。情量之破也未盡。法界之證也未圓。必一念之相當。自羣言之并廢。乃能細語麤言。皆歸第一。無情有性。悉作如來。將體佛之心為心。敢以法之量為量。真妙供養。即正菩提。
　　(主法二表。對三寶前。凝神作禪定印。少停)。
　　(正表云)我佛如來。有法供養真言。謹當宣誦。
　　(法師仍禪定印。二表同說呪。第三徧畢。法師乃舒兩手。振鈴以結之)。
　　唵　薩婆怛他揭多　悟呬耶　摩訶鉢哩鉢底　波羅蜜多　布闍瞑伽　三慕達囉　窣癹囉拏三末曳　吽(鳴磬振鈴)
　　(法師想前所奉供。無非法供。乃至一切六塵。聖凡影事。勝劣諸修。齊成法供。非一非多。皆是我心。法不離心。心以為供。作此想時。十方聖賢。悉皆歡喜)。
　　(主法云)宏惟我佛。心以為宗。惟一堅密身。一一塵中現本從法報。化迹乃興。眾生之所見不同。法會之相傳各異。其實唯此一事實。餘二則非真也。但一一機宜。皆趨正覺。故權實教典。無一非華嚴眷屬之經。若空若塵。全銜妙偈。是聲是耳。皆演圓音。名句文。固法之所借以表乎。律論呪。即經之能事而推矣。法無一字。故是真宗。心無一物。故是真供。今為利生而宏法。是故設會而為齋。將啟百千萬億眾入佛之機。先敷香華燈塗果表法之供。茲蒙慈德。冥享多儀。既開曠濟之懷。必遂生平之志。惟祈諸聖。同運悲心。冀安坐於道場。待圓成夫法事(鳴磬振鈴)。
　　(正表跪讀意旨。助表跪讀疏畢)。
　　(主法跪白云)上來水陸道場。上堂法事一周。所有功德。悉以迴向一切眾生。願一切眾生。早發圓根。早聞妙法。身心潔白。晝夜光明。冤對消亡。眷屬隨順。神通迅速。法脉安詳。有願皆從。所作悉辦。飛生極樂。快覩彌陀。凡一念信心向佛者。皆無苦屈。直達康莊。凡一生起行修行者。全秉中鋒。不落邊際。凡一事發機衛道者。真善知識現其前。不遭魔外。凡一緣偶然入理者。佛威神力護其命。必獲圓成。我為眾生。引絲絲而入扣。眾生因我。融法法而化光。苟有所求。我願善權方便而滿之。以速其修。苟有所見。我皆慈悲正直而闢之。以歸於正。軌範羣靈。同佛知見。各現緣起。皆令還源。於無緣上先結普緣。於弱緣上為生勝緣。於隱緣上為示顯緣。於苦緣上為轉樂緣。疎者引入於密緣。偽者頓折以真緣。一切時。一切處。一切財。一切法。我皆與之周旋。而無猜疑。我皆與之警策。而無痕迹。我皆與之作伴侶。而彼不知。但生歡喜。我皆與之作規矩。而彼不越。久成自然。我皆給事。我皆安慰。習氣不挫。我以剛柔二境而轉移之。愛根難拔。我以逆順二機而振落之。凡於正法生一敬心。或於邪修生一愛心。或於天神作一供養。或於魔外作一歸依。不明心地。匇匇往來。空負好心。多沈惡報。我今以此供養諸佛法僧無量聖賢之力。頓具靈根。悉能圓應。於如是如是之眾生眾生。初事中事後事。難中夢中定中。示作熟緣。善巧說法。悉達難言之隱。勇施無畏之恩。醍醐入心。甘露灌頂。天衣適體。寶鏡當空。必祈佛法僧寶。天仙龍神。體眾生心。成今日願。所念眾生。咸令得度。喜隨非赴。妄盡真窮。一報終時。決生淨土。其有眾生。願與我同年同月同日同時生淨土者。必獲如願。必獲如願。空明鏡裏。妙出娑婆。慈愍光中。圓成法界(鳴磬。振鈴。退)。

　　請赦

　　(使壇仍在舊位。六供無差。立十牌。共一位)。
　　第三日五更
　　(主法到使壇。正表執爐云)至心歸命。十方法界。諸佛法僧。(眾和)常住三寶(不拜。但問訊。鳴磬。振鈴)。
　　(助表執爐云)法從心起。誠借香通。其氣馨。故能達於十虗。一丸燒。而已該乎眾妙。天眼見之為金色。佛頂以之為葢雲。頃刻騰霄。須臾通界。
　　(正表云)我佛如來。有然香達信真言。謹當宣誦。
　　唵　什伐[口*栗]　多摩你　阿鉢囉句吒　蘇破囉你毗迦知　虎[合*牛](焚香。鳴磬。振鈴)
　　(法師想此香雲。徧一切剎。諸大天宮。普及法界。聖心歡喜。眾生苦停)。
　　(正表以小杯淨水置几上。合掌云)天中甘露。第一清涼。界外醍醐。無邊潤澤。加持密語。用灑真壇。增几席之清光。辟方隅之雜氣。更無垢膩。能及神明。沈沈乎心鏡圓涵。穆穆乎靈珠四映。
　　(助表云)我佛如來。有灑淨真言。謹當宣誦。
　　(正表灑淨一周。且灑且念。云)。
　　唵　伐什囉　賒咩耶　吽癹　悉哩摩呬　娑訶(鳴磬振鈴)
　　(法師想水所到處。即成結界。清淨光嚴)。
　　(正表云)會啟無遮。集十方之凡聖。威靈有赫。滅九界之愆尤。既大滌乎一人之心腹腎腸。即總脫夫三有之禁繫枷鎖。無相之拘既釋。有形之累必除。惟一佛之當尊。自諸天之必應。內壇功行。全仗乎心光。外事周圓。必資乎神力。
　　(助表同念)叩帝閽以發號。罄法界以施恩。仗此威神。通乎塵剎。
　　(主表執爐同請云)一心奉請。神通如意。妙德難量。此界他方。梵釋諸天。捷疾持符使者。并諸眷屬。惟願不違本誓。哀愍有情。此日今時。光臨法會(鳴磬振鈴)。
　　(助表云)我佛如來。有召請真言。謹當宣誦。
　　唵　步布哩　迦哩哆哩　怛他誐多耶(鳴磬振鈴)
　　(法師想。使者各與百千眷屬從空而來。依位而立)。
　　(正表云)天上旌旗。雲中環珮。爚爚乎月燈照耀。燦燦兮星幢往來。請駐光儀。將宣欵曲。恭惟使者。威從神化。健法天行。府觀乎微塵百億山河。遍歷乎無量三千世界。身口無礙。心鏡同圓。今則眾苦將伸。奇恩欲沛。不假使人之妙用。誰通法脉之靈因。奉召尊神。來臨壇墠。聰明而一。感應何難(鳴磬振鈴)。
　　(助表云)神非有嗜。食亦為天。從眾類之所需。奉聖神則為孝。一食全該乎四食。羣心妙現於此心。秘密加持。出生無盡。我今持誦。無量威德自在光明勝妙力陀羅尼。令此法食。圓滿周遍。
　　曩謨薩縛怛他(引)(一)　孽跢縛路(引)枳帝(二)　唵(三)　三鉢囉三鉢囉吽(引)(四)○(大眾同誦十四遍。鳴磬。振鈴。正表灑淨水於食上)
　　(法師想。此食出生種種妙供。一時奉上。無不周遍)。
　　(正表獻食白云)初澄性水。乍爇心香。然光明智慧之燈。奉禪悅酥酡之味。妙華齊放。真果常圓。修法供以表肫誠。望尊神之垂歆饗。我佛如來。有獻供養真言。謹當宣誦。
　　唵　誐誐曩　三婆縛　縛日囉吽(鳴磬振鈴)
　　(法師想此供事充足現前。諸神降饗。莫不歡喜)。
　　(主法振鈴少停。白云)法界寬平。原無限量。心光特達。誰是拘攣。因眾生無始。錯認乎有身。遂大苦難窮。交參而逼已。嗟哉入夢。喚之不聞。謂有罪報以限之。遂見重重地獄。謂有主宰以臨之。遂成卷卷刑書。且地統於天。神尊夫帝一世界初禪之主。四天上忉利之君。慈愍心中。深知而莫救。光明界內。照見而難淆。葢事理[這-言+交]逪逪而愈堅。故緣會稍疏而不應。今則秉一心之鏡。上承佛光。持眾妙之珠。齊宣法力。寫下界祈求之懇切。籲上天恩赦之彌綸。俞允可知。征途莫畏。其中靈機妙用。非人所能。旋乾轉坤。維神之力。總一切泥犁而並破。統十方關格而齊開。有屈皆伸。無幽不照。奉恩綸之吉利。鳳噦鸞吟。仗法會之威神。龍降虎伏。那有阿旁之害。全施周道之安。行菩薩行者。固以此為快心。作如來使者。必從茲而得意。空平心量。天上人間。安樂機緣。慈雲法雨。請於今日。徧達緘封。即法相之如如。必天行之穆穆。所有微意。具在疏文。別命披宣。試垂采聽。(鳴磬振鈴)。
　　(正表宣梵疏。助表宣釋疏。正表宣牒)。
　　(助表云)恭惟使者。心同佛心。用周神用。既飛身於九地。堪並轡於層霄。原不待乘舟過日月之前。直可使曳履步星辰之上。入浮幢王剎。似映瑠璃屏風。涵妙寶天居。如挂真珠瓔珞。感而遂應變則能通。聲先融五色之雲。消息應重輪之月。幸無廢職。必善為詞。事有煩勞。理當攀送。我佛如來。有奉送真言。謹當宣誦。
　　唵　摩訝羅　穆羯叉　目(鳴磬振鈴)
　　(正表云)歸依佛。歸依法。歸依僧。歸依佛法僧三寶已竟。上來遣使已畢。煉疏化財。用助使者雲程。徧周沙界。和南聖眾(鳴磬振鈴)○(焚疏牒牌位。紙寶紙緞畢)。
　　(法師想使者受命即行。十方世界。無不通達。同訊)。
　　(主法還內壇。主法拈香表白鳴磬。主法三拜)。
　　(表白云)遣使事圓。無限良因。恩周沙界。和南聖眾(問訊出壇)。
　　論曰。文以助行法者之神明。啟天人之感應。通如來之氣脉。開法會之靈機。儀軌中。或以請書乞赦。二使同文。可謂數見不鮮。見聞難暢。人作之而法已死。神聽之而應豈靈。是故類於此者。往往另作矩章。備芻蕘之一得。非云立異。不敢混同也。有益羣生。敢逃罪我。然知其必無罪我者。人之欲善。誰不如我。既順眾生之願。天且不違矣。而況於人乎。況於鬼神乎。
　　(是日午刻齋僧。若心思專用力於道場。則省事辦之。但以三十六文為齋。以十二文為嚫。門首行之。輕而易舉)。

　　法界聖凡水陸大齋普利道場性相通論卷第四
　　法界聖凡水陸大齋普利道場性相通論卷第五

　　　　淨業行人　咫觀　鄭應房

　　請下堂　奉浴　說戒

　　(凡時太長者。可於香燈寮。小食小坐)。
　　第四日三更四更五更。
　　(法師入壇。四眾中一人隨入。主法執爐。正表云)至心歸命。十方法界。佛法僧寶(一拜。鳴磬。振鈴)。
　　(正表云)謂之香。則萬法之都名。舉其體。即一心之全量。若燒一丸。具足眾氣。不離當處。周遍十方。布香雲無盡之光。集法界含靈之眾。一聞號召。無或遲回。冀各飭其有徒。咸不愆而赴會。我佛如來。有然香達信真言。謹當宣誦(焚香誦云)。
　　唵　室伐[口*栗]　多末尼　阿鉢囉句吒　蘇破囉尼毗迦知　虎[合*牛](鳴磬振鈴)
　　(法師想。香雲如海。承佛威力。遍至法界六道群生之前。冥熏神識。咸令覺知。發歡喜心。來趨此會)。
　　(助表云)觀此一水。出必有源。從自心阿耨達池。流通不已。入本性薩婆若海。深廣無涯。至於注法器以盈盈。誦真言而脉脉。清斯几席。潔彼根塵。一一坐處光明臺。番番來者智慧聚。勝冰壺之濯魄。同燈鏡之涵輝。依位而居。本來不動。我佛如來。有灑淨真言。謹當宣誦。
　　唵　什伐囉　賒咩耶　吽癹　悉哩摩呬　娑訶
　　(二表誦此。且行且灑。四方上下及淨道。並散華於淨道上)。
　　(法師想。水所至處。即成結界。嚴淨廣博。光華燦然。及想淨道。如光明雲。出生樓閣。映帶分明。重重顯現)。
　　(正表云)伏以聖凡靡閒。情智妄分。要惟不失其常。則能妙得其體。至若根塵對起。物我交傾。所受之因不同。受報之果各別。其秉質也。或妍或醜。其嬰苦也。有重有輕。栖栖乎水陸空行。續續乎死生中有。如斯不了。畢竟何歸。是宜會悲敬之兩田。熏成雨露。抑亦統冤親之二相。化作煙雲。今則嘉會齊開。良時已到。無邊賢聖。既雲集於道場。護法神王。盡星羅於几席。十方如來共一手。接引羣生。三乘妙法無兩機。唯此一事。威靈所攝。清涼涵月愛之輝。運量全該。周帀泯天衣之縫。以此離怖畏。出網羅。去火湯。登衽席。卸鱗甲羽毛之異相。現人間天上之全身。休息塵勞。歸依法界。位位皆成佛子。心心全作寶王。速寄生安樂之蓮。好圓證菩提之果。
　　(助表同念)惟願佛光照燭。法寶提攜。才聞召請之言。盡攝威儀而至(鳴磬。振鈴)○(此時法師案。移而向西。二表案。一面西。一面東。上下不背)。
　　(主法向外立。正表云)一心奉請。一真法界。映現十方。重重無盡。三世一切諸凡夫天。若空若色。雲居地居。日月星宮。四王所統。天將天官。天童天女。各及眷屬。惟願不違本性。現人天身。此日今時。來趨法會(鳴磬。振鈴。轉身向外一問訊)。
　　(法師想。無量諸天。光明清淨。眷屬圍繞。從空而來。住淨道樓閣之中。寶性安詳。咸生歡喜。二表散華於此席小旛前淨道之上)。
　　(主法向外立。助表云)一心奉請。一真法界。映現十方。重重無盡。三世一切。諸凡夫仙。天仙法仙。地仙水仙。人仙鬼仙。仙師仙徒。仙童仙女。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。表白散華。同初位)。
　　(主法向外立。正表云)一心奉請。一真法界。映現十方。重重無盡。三世一切。住凡夫地。龍部樂部。夜叉羅剎。鳩盤茶部。金翅鳥部蠎部疑神。若主若臣。若男若女。上極天宮。下窮地際。神通諸倫。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。表白散華。同初位)。
　　(主法向外立。助表云)一心奉請。一真法界。映現十方。重重無盡。三世一切。金銀銅鐵。諸轉輪王。輪寶女寶。馬寶象寶。將軍主藏。如意寶珠。侍從諸倫。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初。法師隨機運想。表白散華。同初位)。
　　(主法向外立。正表云)一心奉請。一真法界。映現十方。美惡聲容。高低心量。中邊住處。圓缺諸根。重重無盡。三世一切。主臣文武。男女老幼。或修或否。或正或邪。諸凡夫人。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　論曰。或問云。人何嘗來應乎。不變化者。人之常也。變而能應。復有幾乎。吾聞趙顏見。畫上畵一美人甚好。顧盼久之。畫工之笑其癡。紿之曰。君知其名乎。百日喚真真。則自畫中出而為人。顏如其言。果出而為人。既生子矣。因友議其妖。美人攜子入畫。畫中遂有二人。儀徵歲荒。城外一僧寺斷炊。僧敲魚念佛不綴。縣令耳中便聞魚聲。久而疑其何來。尋聲至寺。遂布施焉。善妙女追師海上。祝曰。我心若誠。箱即自到。投箱於海。風鼓其波。箱躍上師舟。女即自誓。隨師護法。投身入海。頃刻化為龍。護舟海行。至外國。顯靈護法。古有孝子。夫婦同入林。禱曰。有木可雕二老像。木即自動。一木果動。遂取雕之。像甚靈。有僧募緣。至一門首。主人曰。師能擊土中鐘有聲。我即施。擊之。應手鏗然。一女子有所思。凝神便往。遂為其人生一子。而自己未嘗離母。二童子夾水各行。甲持刀向乙曰。吾殺汝。乙即首落。甲即刀赤。官訊無情實。戽水令乾。泥上有履跡。如甲之足。而甲初未涉。衣履不濕。明皇幸蜀。見一太守生祠。詢其名。知此人深受國恩。新反向賊。命侍衛以千牛刀斷像首。此人千里外。頭即無故墮地。一孝廉赴京試。路寓僧舍。夜未明。僧祭其祖。孝廉魂遊其間。登其座食其二棗。唄聲在耳。忽驚醒。口有棗味。起視僧供。實缺二棗。孝子母。因有人到。不能自呼其子。急而齩指。子即心痛自歸。一尺之鏡。現千里影。鏡不加大。影不加小。道場玲瓏。法界無外。結之以顯無遮。非以結而為遮也。且一切法事。縱橫利益。心無情量。則來會者。亦貫徹三心。非思量分別之所能到。然乎。答。總是總。別是別。離此二途。另道一句來。
　　(法師向外立。助表云)一心奉請。一真法界。映現十方。重重無盡。三世一切。天攝人攝。鬼畜所攝。卵胎濕化。諸阿修羅。主臣男女。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　(法師向外立。正表云)一心奉請。一真法界。映現十方。重重無盡。三世一切。勝劣諸通。種種非人。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　(法師向外立。助表云)一心奉請。一真法界。映現十方。重重無盡。三世一切。財食多寡。九品異同。橫死輕生。游魂滯魄。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　(法師向外立。正表云)一心奉請。一真法界。映現十方。重重無盡。三世一切。依地依水。依火依風。依木依空。巨細旁生。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　(主法向外立。助表云)一心奉請。一真法界。映現十方。重重無盡。三世一切。有閒無閒。正寄遊增。一十八獄。三十六獄。一百八獄。諸獨孤獄。諸苦眾生。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　(法師向外立。正表云)一心奉請。一真法界。映現十方。重重無盡。三世一切。捨報受報。七七日內。七死七生。中有之身。各及眷屬。惟願不違本性。現人天身。此日今時。來趨法會○(鳴磬。振鈴。問訊。同初位。主法隨機運想。二表散華。同初位)。
　　(法師向外立。助表云)一心奉請。一真法界。映現今時。圓滿道場。上下八方。稱心量處。重重無盡。三世一切。壇廟園林。山水橋道。鄉城井市。大小諸神。主日主夜。值事值方。為主為佐。若男若女。奉職諸靈。各及眷屬。惟願不違本性。現人天身。此日今時。來趨法會○(鳴磬振鈴。問訊。同初位。主法隨機運想。二表散華。同初位)。
　　(法師向外立。正表云)一心奉請。一真法界。映現當機。某甲。某甲。受度之靈。各及眷屬。
　　(二表次第讀人名。勿錯勿落)惟願不違本性。現人天身。此日今時。來趨法會○(鳴磬。振鈴。問訊。同初位。主法隨機運想。二表散華。同初位)。
　　(法師向外立。助表云)一心奉請。一真法界。映現道場。依戀真宗。未蒙解脫。與善知識。宿有妙緣。證道未滿。本願常存。諸品真靈。各及眷屬。
　　(二表次第誦名。勿錯勿落)惟願不違本性。現人天身。此曰今時。來趨法會○(鳴磬。振鈴。問訊。同初位。法師隨機運想。二表散華。同初位)。
　　論曰。此二位。以人多為妙。陪位亦同正度。面面齊平。方成法界。勿草率也。
　　(正表云)上來召請。下堂凡聖。列位神靈。無鞅數眾。或幽或顯。各不相知。匪仗密言。何能畢集。我佛如來。有召請真言。謹當宣誦。
　　唵　什伐囉　俱胝　阿揭吒　尾揭吒　娑訶(鳴磬振鈴)
　　(法師想。此七趣中有當機陪位。一切諸露。或有根劣未諳法則。却住一面。未入淨道樓閣之中。或有鈍根未復人形。難親法侶。承斯呪力盡復人天身。上昇樓閣)。
　　(助表云)願因秘密。來集道場。法侶真誠。親身問訊。
　　(主法向上。白云)三寶恩靈。親垂拯濟。為度羣品。現坐道場。既諸天有大赦之文。豈下地無出身之路。惟恐眾生根鈍。識猶困而未舒。眾生孽深。機現前而不赴。須憑偈呪。大顯神威。必盡換空中之鉤鎖索鈴。方來歆會上之燈塗果樂。仰勞大眾。同助圓音。我佛威光。一時全現(大眾鳴魚。同誦偈呪)。
　　論曰。鉤鎖索鈴。度生之四寶也。而為世間之四物所拘。則不能入佛法門。故須脫換。
　　若人欲了知。三世一切佛。應觀法界性。一切惟心造。
　　(三遍)唵　伽羅帝耶　娑訶(四十九遍)○(鳴磬。振鈴)
　　(法師想。苦難眾生。聞此音聲。悉皆感悟。猶如斷索。一振而開地獄鉤鎖。紛紛脫落。諸地獄門。豁然自開。其中苦事。一切不現。音聲飛入。咸復本心。互相告報。來趨法會。七趣苦倫。亦復如是。冥熏顯益。同遊道場)。
　　(正表云)亘古亘今。際天際地。已悉行於號召。曾不棄於幺微。故凡居有性之倫。盡優入無遮之會。至於奇殃堅毒。邁越尋常。雖令自便於此時。猶或未通於前路。趺足於嶮巇之地。縻身於幽暗之鄉。若此多根。何由善達。再憑秘密之力。顯示光明之幢。將徹照於昏衢。冀無失措。俾安行於直道。迅速知歸。惟爾陰靈。悟茲方便。我佛如來。有開道路真言。謹當宣誦。
　　唵　鉢那弭矃　婆伽縛帝　慕賀野　慕賀野　惹孽慕賀矃　娑縛訶(鳴磬。振鈴)
　　(法師想。三途惡趣。劇苦眾生。惡業所障。迷失道路者。承此呪力。障礙全除。咸能履蹈坦途。欣然起會也)。
　　(助表云)六凡類多。極顯迷而俱至。三尊威重。諒畏愛之兼懷。非憑方便。慰悅眾心。恐或逡巡。卻退一面。及宣密語。以被前機。冀頓忘驚怖之情。俾咸獲安詳而住。我佛如來。有離怖畏真言。謹當宣誦。
　　唵　怛你也他　伐帝陀矃　陀囉枳　俱盧度盧銘　莎訶(鳴磬。振鈴)
　　(法師想。七趣中劣弱眾生。雖至法會。惡業為之隱障。內心虗怯。今承呪力。即得身心安泰。無所畏怯)。
　　(正表云)光明法事。圓滿道場。霑一塵一滴之恩。有徹始徹終之益。故入會者。悉現作人天之相。而受供者。必同其體貌之安。利根者。心境已融。障重者。形神未改。再興方便。請悟真常。但勿執滯其因緣。便得銷鎔夫眾報。空華水月。倐死倐生。鏡影珠光。為男為女。今當瞻仰三寶。諦想真言。破身命二見之崎嶇。自耳目六根之通利。我佛如來。有開咽喉真言。謹當宣誦。
　　唵　吉利　鳩摩唎　咻[口*留]咻[口*留]　[口*叉][口*留][口*叉][口*留]　莎訶(鳴磬。振鈴)
　　(法師想。七趣眾生。形容乖異者。承此呪力。悉皆圓滿通利。身心無障。堪受妙供)。
　　(助表云)不於其中起分別。是故此處最吉祥。諸法本空。豈有我人之相。此心無黨。何分恩怨之情。由不了外境之非他。故妄認此身之為己。於是更相爾汝。各立封疆。因意地之稍違。及言詞之靡順。悻然變色。遽興非理之嗔。忽爾生冤。遂起無根之謗。其有處豪貴而輕孤寡。恃長上而虐卑微。侵鄰翁之地。以廣新居。奪市人之財。以充己帑。妄肆鞭笞之酷。濫加獄訟之冤。怙勢陵人。瞞心昧義。甘血肉而資口腹。罔念傷生。興呪詛以干鬼神。豈逃論對。於是更相責報。無有已時。皆緣釁起於一端。遂使禍延於多劫。今則三尊普會。六趣咸臻。將同稟於真修。必先袪於宿憾。忍心一發。辱境何存。念冤讐本我姻親。視男女皆我父母。全消結限。各起深歡。袂屬裾聯。直取菩提之路。心開意解。咸登解脫之場。無或誤於良時。宜自求於多益。我佛如來。有解冤結真言。謹當宣誦。
　　唵　三多囉　佉多莎訶(大眾鳴魚。同念四十九遍。畢。鳴磬。振鈴)
　　(法師想。六道羣生。無始以來。常積冤結。今因呪力。咸起歡心。一時消釋。轉相親愛)。
　　(正表云)六趣之身不同。並多濁惡。三途之報最苦。咸背清涼。法筵雖遇。垢習猶存。不教洗滌夫身心。何得從容而解脫。性水寬涵。自全身之光潔。慧風披拂。可即念以開明。無或疑回。必應前進(鳴磬。振鈴。一問訊)。
　　(列架奉浴。如上堂式。從容引導。奉至浴壇。安架案上。鳴引磬。問訊)。
　　(正表云)湢室宏開。極十方而齊入。溫泉滿注。本一脈之周流。葢隨所念而顯功德寶池。亦任所之而為涅槃雲海。泠然一水。宛爾三熏。盡亡業累之相關。豈生煩惑。即此根塵之現在。不礙真如。請悟徹夫水因。試宣明乎妙觸。我佛如來。有沐浴真言。謹當宣誦。
　　(二表散華於浴池盆。誦云)。
　　唵　底沙底沙　僧伽莎訶(鳴磬。振鈴。灑淨)
　　(法師想。此之浴池。七寶所成。寬廣嚴淨。無量羣靈。入中沐浴)○(放鉤。垂帳。別燒一炷香)。
　　(法師等。蒲團上小坐。候香過二寸。二表先鳴引磬云)我佛如來。有治衣真言。謹當宣誦。
　　唵　旖暮伽　[寧*立][多*也]　縛塞室隸　主魯主魯　娑縛訶(鳴磬。振鈴。燒紙緞一百四十分。呪畢。鳴引磬。向上問訊)
　　(主法起立。問訊。正表乃白云)入室而悟圓通。聖哉一水。澡身而獲清淨。美矣諸根。由親承佛力之加。俾悉返人形之正。同然一會。泯彼千差。將親近於法筵。故莊嚴乎盛服。天衣泯縫。寶性流光。從此從容法席。何慚凡聖之同堂。即請趨赴前途。同入光明之一際(鳴磬。振鈴)。
　　(法師想。七趣含靈。皆承法力。化作人天形相。顏貌端正。衣服莊嚴。整頓威儀。將趨法會。浺瀜退讓。盡無爭心)。
　　論曰。治衣真言。實為最要。既以奉之下堂。故先於上堂補錄之。良以凡聖同靈。悉仗真言而待用。以紙代帛。以帛代衣。妙用天然。何虗何實。故得長短裁量而悉稱。一多自在而無拘。十彩交參。五銖並貴。得此而福慧之光愈足。失此而供養之心未圓也。至於上下堂。皆分兩池。似乎於上堂中。反多此痕迹。然細思之。亦不為多。我心未安。何得謬稱安心竟。必使毫髮無憾。自然覓心了不可得也。
　　論主頌曰。春光漸欲透蓬廬。竹樹洽然點太虗。一幅畫圖天不夜。夕陽明月挂燈初。
　　(引架至淨道。如上堂式)○(須用大黑牌。上書六道羣生受度亡靈。立此牌前。依位勿亂。參禮三寶)。
　　(正表高聲讀牌一遍　鳴大磬三聲。振鈴一次)。
　　(正表云)咨爾六凡。同然一會。孰分彼此。何閒冤親。以能承法力之提持。故得體施懷之平等。將趨盛席。必習真儀。淨相對之根塵。秉無作之歸戒。當由正轍。可蹈大方。宜端列於後先。將竦聞於戒飭。
　　(法師想。六道羣生。序云立淨道上。猶如雲海)。
　　(助表云)維爾羣靈。將歸三寶。身儀必肅。心口當清。淨罪惑因。了真空義。根塵寂爾。性相泠然。
　　(正表云)我今奉為法界。六道一切羣生。普令清淨六根三業。佛有真言。謹當宣誦。
　　唵　薩網婆縛　薩婆達麼　薩網婆縛　述摩含(鳴磬。振鈴)
　　(法師想。六道羣生。三業六根。各獲清淨。無有一毫染礙)。
　　(正表云)羣靈無始劫。六道長飄零。今日以何緣。法中蒙解脫。將親三寶眾。虔爇爐中香。一點表真誠。慈悲為攝受。我今為六道一切羣生。然香達信。佛有真言。謹當宣誦。
　　唵　什伐[口*栗]　多末尼　阿鉢囉句吒　蘇破囉尼毗迦知　虎[合*牛](鳴磬。振鈴)
　　(法師想。香雲如海。普熏三寶聖賢之前。為六道眾生。通達信心。無不周遍)○(此時主表案。皆轉而向上)。
　　(主表迴身向內。二表云)羣靈在列。三業無塵。入一乘門。投三寶地。發清淨念。起宿世根。將欲歸依。先行奉請。
　　(正表云)至心歸命請。盡虗空遍法界。十方三世佛陀耶。
　　(助表云)井諸眷屬。
　　(正表云)至心歸命請。盡虗空遍法界。十方三世達磨耶。
　　(助表云)并諸眷屬。
　　(正表云)至心歸命請。盡虗空遍法界。十方三世僧伽耶。
　　(助表云)并諸眷屬。
　　(正表云)我今為六道羣生。召請三寶。佛有真言。謹當宣誦。
　　南無三滿多　母陀喃　唵　烏佐鉢囉諦　賀多諦　薩縛達多　孽多　俱舍冐地　唵　娑哩野沒哩　布羅迦也　莎訶(鳴磬振鈴)
　　(法師想。三寶聖賢。雲集座前。證明作法)。
　　(助表云)法界六道。一切羣靈。當機受度。陪位之倫。各住壇前。少待。法師登座。傳宣光明戒法。必使汝等。入佛法流。參預座席。
　　(二表同高聲云)菩提妙光遍莊嚴。隨所住處常安樂(鳴磬振鈴)。
　　(立座向外。敷凡置尺。法師拈香升座。二表侍立。法師鳴尺云)一心不動。萬法本閒。方寸靈臺。三寶具足。心光明處。則為佛矣。知離為法。成就佛輪。和合為僧。宏敷法用。以解脫心。行解脫行。至解脫處。不離一心。而有三寶。故曰。自歸於佛。自歸於法。自歸於僧也。自性不歸。無所歸處。雖然。汝等於平等光中。忽然不覺而有自己。始從三細。引生六麤。所謂業相轉相現相。智相相續相執。取相計名字相。起業相業繫苦相。隨流入麤。焉知本妙。特以此一心威光。終不自滅。故於法界中。應機而現佛法僧寶。現此名相三寶者。將以引出心中一體三寶而已。三寶顯現。非外非中。三寶融通。非他非自。三寶常住。非滅非生。三寶圓涵。非三非一。見此者。悟此者。修此者。證此者。坥然正宗。遠離魔外。汝等既以因緣。得赴道場。當知汝等心中三寶還為汝等說法。
　　(法師鳴尺云)我今為汝等。奉行歸依。俾宿世善根之人。由此成熟。都未發心之人。於此植基。汝等當知。三寶名字。超越人天。歸依之心。直至等覺。是新伊字。非舊藥方。趨十善者之所不能知。習不動者之所不能行。今為汝等。仗三寶光明。行此勝事。葢以汝等本具一體三寶。是能感之因。諸佛現證一體三寶。是能應之緣。唯感應之道交。故解脫之機顯矣。汝當肅靜。閉目澄神。隨我所言。三尊現在。
　　(法師鳴尺云)我弟子某甲。從於今生。直至佛身。歸衣佛。歸依法。歸依僧(三遍○每句眾和)。
　　(法師鳴尺云)上來授汝三歸已竟。更加三結。令法圓滿。
　　(法師鳴尺云)我弟子某甲。歸依佛竟。歸依法竟。歸依僧竟。(三遍○每句眾和)。
　　(法師鳴尺云)汝等既已歸依三寶。為佛弟子。應當發明菩薩心地。以為成佛之本。然心鏡空明。本無一物。從心現相。全相是心。將欲寶性光明。開三學之始。必使靈臺清淨。無一點之污。故入壇場。先當懺悔。華言悔過。佛語懺摩。華梵雙彰。名懺悔也。自悔己愆。乞三寶忍受。故有懺悔之名矣。清淨壇場。全從心現。心無形相。罪福皆空。即汝一心。是懺罪之處也。理表正觀。事兼助行。正助交映。法不偏枯。以一真心。投誠改過。是懺悔之法也。至懺悔之位。下起六凡。上至等覺。心光未滿。即是愆尤。應對佛前。披陳愧謝。即此懺悔。義攝無邊。不煩廣說矣。我今為汝等。依大乘經懺悔之法。恭行懺悔。汝等各宜淨身口意。於念念中。得見普賢菩薩。及十方佛。切當至心。隨我所說。
　　(法師唱云)往昔所造諸惡業。皆由無始貪嗔癡。從身語意之所生。一切我今皆懺悔(三遍○每句眾和)。
　　(法師鳴尺云)一切眾生。本來平等。幻熏成種。各各互殊。或如來種。或緣覺種。或聲聞種。或不定種。乃至外道闡提種性。今入洪爐。咸歸一火。瓶盤釵釧。悉是金也。況十方如來。齊坐道場。萬聖千靈。慈光共護。慧因所熏。成就最上。種種放下。圓現一真。觀諸如來。十方世界。真靈位業。性相玲瓏。如鏡中燈。如燈中鏡。真心涵現。任色任空。凡聖有無。泠然顯現。無復可說。是菩提心。汝等能發此菩提心否。(眾答。已發)發此心時。十方諸佛。為汝歡喜。是成佛本。度眾生因。歷劫多生。終無變滅。然大方廣佛華嚴經云。利發心時。便成正覺。豈以漸圓。鈍置汝乎。三寶現前。為汝作證。
　　(法師鳴尺云)雖然。實處皆空。頭頭是道。事能顯理。法法皆心。從一門現無量門。即一位涵一切位。要以誓願。免落空亡。起行填之。大悲量滿。發菩提心者。無自畫也。當隨我語。對佛披陳。
　　(法師唱云)眾生無邊誓願度。煩惱無盡誓願斷。法門無量誓願學。佛道無上誓願成(三遍○每句眾和)。
　　(法師鳴尺云)既發勝心。堪膺妙戒。扼六度之要。開萬行之原。眾病咸醫。諸苦盡脫。戒者止也。止惡行善。止麤行妙。故無惡不斷。無善不修。無生不度。戒名三聚。此之謂也。戒以光明為體。仍以光明為用。用不離體而體常圓。體不離用而用恒淨。汝心有戒。吾為顯之。奉行羯磨。諦聽作法。
　　(法師鳴尺云)汝佛子諦聽。汝等今於我所。乞受一切菩薩學處。一切菩薩淨戒。所謂攝律儀戒。攝善法戒。饒益有情戒。此諸學處。此諸淨戒。過去一切菩薩。已受已學已解。已行已成。未來一切菩薩。當受當學當解。當行當成。現在一切菩薩。今受今學今解。今行今成。當來作佛。汝等從今生至佛身。於其中間。不得犯。能持否。(眾答能持)此是第一番羯磨已成。十方世界。妙善戒法。由心業力。悉皆震動。
　　(法師鳴尺云)汝等云云。至能持否。(眾答能持)此是第二番羯磨已成。十方世界。妙善戒法。於虗空中。如雲如葢。覆汝頂上。
　　(法師鳴尺云)汝等云云。至能持否。(眾答能持)此是第三番羯磨已成。十方世界。妙善戒法。從汝頂上。流入身心。充滿正報。永為佛種。
　　(法師鳴尺云)上來為汝等。三宣羯磨。傳授戒法。作法已成。是名得戒。
　　(法師鳴尺云)汝等佛子。依憑三寶。發無作戒。親聞羯磨。結成善業。宜應自此。堅固護持。於一切時。勿令有犯。寧有戒死。不無戒生。今當更為汝等。重宣梵網經。菩薩心地品中。十重波羅夷。以彰持犯之相。切須善學。敬心奉持。
　　(法師鳴尺云)佛言。佛子。若自殺。教人殺。方便殺。讚歎殺。見作隨喜。乃至呪殺。殺因。殺緣。殺法。殺業。乃至一切有命者。不得故殺。是菩薩。應起常住慈悲心。孝順心。方便救護一切眾生。而反自恣心快意殺生者。是菩薩波羅夷罪。
　　(法師鳴尺云)若佛子。自盜。教人盜。方便盜。呪盜。盜因。盜緣。盜法。盜業。乃至鬼神有主物。劫賊物。一切財物。一鍼一草。不得故盜。而菩薩應生佛性孝順心。慈悲心。常助一切人生福生樂。而反更盜人財物者。是菩薩波羅夷罪。
　　(法師鳴尺云)若佛子。自婬。教人婬。乃至一切女人。不得故婬。婬因。婬緣。婬法。婬業。乃至畜生女。諸天鬼神女。及非道行婬。而菩薩應生孝順心。救度一切眾生。淨法與人。而反更起一切人婬。不擇畜生。乃至母女姊妹。六親行婬。無慈悲心者。是菩薩波羅夷罪。
　　(法師鳴尺云)若佛子。自妄語。教人妄語。方便妄語。妄語因。妄語緣。妄語法。妄語業。乃至不見言見。見言不見。身心妄語。而菩薩常生正語正見。亦生一切眾生正語正見。而反更起一切眾生邪語邪見邪業者。是菩薩波羅夷罪。
　　(法師鳴尺云)若佛子。自酤酒。教人酤酒。酤酒因。酤酒緣。酤酒法。酤酒業。一切酒不得酤。是酒。起罪因緣。而菩薩應生一切眾生明達之慧。而反更生一切眾生顛倒之心者。是菩薩波羅夷罪。
　　(法師鳴尺云)若佛子。口自說在家出家菩薩。比丘比丘尼罪過。教人說罪過。罪過因。罪過緣。罪過法。罪過業。而菩薩聞外道惡人。及二乘惡人。說佛法中非法非律。常生慈心。教化是惡人輩。令生大乘正信。而菩薩反更自說佛法中罪過者。是菩薩波羅夷罪。
　　(法師鳴尺云)若佛子。自讚己毀他。亦教人讚己毀他。毀他因。毀他緣。毀他法。毀他業。而菩薩應代一切眾生受加毀辱。惡事向自己。好事與他人。若自揚己德。隱他人好事。令他人受毀者。是菩薩波羅夷罪。
　　(法師鳴尺云)若佛子。自慳。教人慳。慳因。慳緣。慳法。慳業。而菩薩見一切貧窮人來乞者。隨前人所需。盡皆施與。而菩薩以惡心嗔心。乃至不施一錢一鍼一草。有求法者。不為說一句一偈一微塵許法。而反更罵辱者。是菩薩波羅夷罪。
　　(法師鳴尺云)若佛子。自嗔。教人嗔。嗔因。嗔緣。嗔法。嗔業。而菩薩應生一切眾生善根無爭之事。常生慈悲心。孝順心。而反更於一切眾生中。乃至於非眾生中。以惡心辱罵。加以手打。及以刀杖。意猶不息。前人求悔。善言懺謝。猶嗔不止者。是菩薩波羅夷罪。
　　(法師鳴尺云)若佛子。自謗三寶。教人謗三寶。謗因。謗緣。謗法。謗業。而菩薩見外道及以惡人。一言謗佛音聲。如三百矛刺心。況口自謗。不生信心孝順心。而反更助惡人邪見人謗者。是菩薩波羅夷罪。
　　(法師鳴尺云)上來特為汝等。宣說十重戒相。應當奉持。如是用心。是為善行菩薩之道(下座。問訊。鳴磬。撤位)。
　　(正表云)法界六道一切羣靈。既獲淨戒。當須敬禮。現坐道場。三寶聖眾。方可前進。參預法席。我今稱揚三寶洪名。冀承威力。用為加被。
　　南無現坐道場毗盧遮那佛　南無本師釋迦牟尼佛　南無垂光接引阿彌陀佛　南無當來下生彌勒尊佛
　　南無大方廣佛華嚴經　南無妙法蓮華經　南無大佛頂首棱嚴經　南無金光明最勝王經　南無孔雀明王經
　　南無文殊師利菩薩　南無普賢菩薩　南無地藏菩薩　南無觀世音菩薩　南無大勢至菩薩(鳴磬。振鈴)
　　(法師想。六道羣生。既蒙三寶清淨光明。照其神識。恭敬作禮。次第序入。各依牌軸。齊立席前。猶未敢坐)。
　　(正表云)既稟律儀。斯為佛子。爰即六凡之質。獲承三寶之光。一處傾誠。俱時作禮。大欣此遇。慰滿於懷。將肅入於道場。更密資乎法力。我佛如來。有登壇真言。謹當宣誦。
　　唵　弭補攞　鉢頭摩　暮伽　跛囉縒囉　跛囉弭含覩　矩嚕嚕　莎縛訶(鳴磬。振鈴)
　　(法師想。一一含靈。精神不動。將依次就座)。
　　(助表云)芥子納須彌之山。毫端現寶王之剎。是謂不思議事。何關有所著心。唯大眾之善來。借良緣而入會。咸依位次。各攝威儀。我心空時諸法空。千品萬類皆微妙。我佛如來。有相應座真言。謹當宣誦。
　　唵　[可*欠]暮伽　鉢頭摩　遜那隷　馱囉馱囉抳　漫拏隸　吽
　　(法師想。新來法子。承佛法力。各有稱身美座。重重無盡。於此廣博內壇。咸依次第。安然而坐)。
　　(主法唱云)種種不思議。願光涵眾生。百千萬億多。菩薩定中相。功德威神力。從一心地生。一切滿心期。全現如來藏。聞法而入位。侍坐於佛前。願以供養心。畢生求擁護。所作皆成辦。眷屬同往生飛身徧十方。方便救眾苦。
　　(法師又云)汝等佛子。於光明中。現佛因緣。超然解脫。或發正慧。或證通明。或神力無邊。或精進不二。從今至佛。於其中間。念三寶恩。當勤擁護(鳴磬。振鈴。問訊。出)。

　　法界聖凡水陸大齋普利道場性相通論卷第五
　　法界聖凡水陸大齋普利道場性相通論卷第六

　　　　淨業行人　咫觀　鄭應房

　　誦金光明經偈文(供下堂)

　　第五日四更五更
　　(主法入表白云)至心歸命。十方法界。佛法僧寶(鳴磬。振鈴。一拜)。
　　(主表跪誦光明偈文一遍)。
　　光明偈
　　現在十方界　　常住兩足尊　　願以大悲心　　哀愍憶念我　　眾生無歸依　　亦無有救護　　為如是等類　　能作大歸依　　我先所作罪　　極重諸惡業　　今對十力前　　至心皆懺悔　　我不信諸佛　　亦不敬尊親　　不務修眾善　　常造諸惡業　　或自恃尊高　　種姓及財位　　盛年行放逸　　常造諸惡業　　心恒起邪念　　口陳於惡言　　不見於罪過　　常造諸惡業　　恒作愚夫行　　無明暗覆心　　隨順不善友　　常造諸惡業　　或因諸戲樂　　或復懷憂惱　　為貪嗔所纏　　故我造諸惡　　親近不善人　　及由慳嫉意　　貧窮行諂誑　　故我造諸惡　　雖不樂眾過　　由有怖畏故　　及不得自在　　故我造諸惡　　或為躁動心　　或因瞋恚恨　　及以饑渴惱　　故我造諸惡　　由飲食衣服　　及貪愛女人　　煩惱火所燒　　故我造諸惡　　於佛法僧眾　　不生恭敬心　　作如是眾罪　　我今悉懺悔　　於獨覺菩薩　　亦無恭敬心　　作如是眾罪　　我今悉懺悔　　無知謗正法　　不孝於父母　　作如是眾罪　　我今悉懺悔　　由愚癡憍慢　　及以貪瞋力　　作如是眾罪　　我今悉懺悔　　我於十方界　　供養無數佛　　當願拔眾生　　令離諸苦難　　願一切有情　　皆令住十地　　福智圓滿已　　成佛導羣迷　　我為諸眾生　　苦行百千劫　　以大智慧力　　皆令出苦海　　我為諸含識　　演說甚深經　　最勝金光明　　能除諸惡業　　若人百千劫　　造諸極重罪　　暫時能發露　　眾惡盡消除　　依此金光明　　作如是懺悔　　由斯能速盡　　一切諸苦業　　勝定百千種　　不思議總持　　根力覺道支　　修習常無倦　　我當至十地　　具足珍寶處　　圓滿佛功德　　濟度生死流　　我於諸佛海　　甚深功德藏　　妙智難思議　　皆令得具足　　唯願十方佛　　觀察護念我　　皆以大悲心　　哀受我懺悔　　我於多劫中　　所造諸惡業　　由斯生苦惱　　哀愍願消除　　我造諸惡業　　常生憂怖心　　於四威儀中　　曾無歡樂想　　諸佛具大悲　　能除眾生怖　　願受我懺悔　　令得離憂苦　　我有煩惱障　　及以諸報業　　願以大悲水　　洗濯令清淨　　我先作諸罪　　及現造惡業　　至心皆發露　　咸願得蠲除　　未來諸惡業　　防護令不起　　設令有違者　　終不敢覆藏　　身三語四種　　意業復有三　　繫縛諸有情　　無始恒相續　　由斯三種行　　造作十惡業　　如是眾多罪　　我今皆懺悔　　我造諸惡業　　苦報當自受　　今於諸佛前　　至誠皆懺悔　　於此贍部洲　　及他方世界　　所有諸善業　　今我皆隨喜　　願離十惡業　　修行十善道　　安住十地中　　常見十方佛　　我以身語意　　所修福智業　　願以此善根　　速成無上慧
　　我今親對十力前　　發露眾多苦難事　　凡愚迷惑三有難　　恒造極重惡業難　　我所積集欲邪難　　常起貪愛流轉難　　於此世間耽著難　　一切愚夫煩惱難　　狂心散動顛倒難　　及以親近惡友難　　於生死中貪染難　　瞋癡暗鈍造罪難　　生八無暇惡處難　　未曾積集功德難　　我今皆於最勝前　　懺悔無邊罪惡業　　我今歸依諸善逝　　我禮德海無上尊　　如大金山照十方　　唯願慈悲衷攝受　　身色金光淨無垢　　目如清淨紺瑠璃　　吉祥威德名稱尊　　大悲慧日除眾闇　　佛日光明常普徧　　善淨無垢離諸塵　　牟尼月照極清涼　　能除眾生煩惱熱　　三十二相徧莊嚴　　八十隨好皆圓滿　　福德難思無與等　　如日流光照世間　　色如瑠璃淨無垢　　猶如滿月處虗空　　妙玻瓈網映金軀　　種種光明以嚴飾　　於生死苦暴流內　　老病憂愁水所漂　　如是苦海難堪忍　　佛日舒光令永竭　　我今稽首一切智　　三千世界希有尊　　光明晃耀紫金身　　種種妙好皆嚴飾　　如大海水量難知　　大地微塵不可數　　如妙高山叵稱量　　亦如虗空無有際　　諸佛功德亦如是　　一切有情不能知　　於無量劫諦思惟　　無有能知德海岸　　盡此大地諸山嶽　　析如微塵能算知　　毛端滴海尚可量　　佛之功德無能數　　一切有情皆共讚　　世尊名稱諸功德　　清淨相好妙莊嚴　　不可稱量知分齊　　我之所有眾善業　　願得速成無上尊　　廣說正法利羣生　　悉令解脫於眾苦　　降伏大力魔軍眾　　當轉無上正法輪　　久住劫數難思議　　充足眾生甘露味　　猶如過去諸最勝　　六波羅蜜皆圓滿　　滅諸貪欲及瞋癡　　降伏煩惱除眾苦　　願我常得宿命智　　能憶過去百千生　　亦常憶念牟尼尊　　得聞諸佛甚深法　　願我以斯諸善業　　奉事無邊最勝尊　　遠離一切不善因　　恒得修行真妙法　　一切世界諸眾生　　悉皆離苦得安樂　　所有諸根不具足　　令彼身相皆圓滿　　若有眾生遭病苦　　身形羸瘦無所依　　咸令病苦得消除　　諸根色力皆充滿　　若犯王法當刑戮　　眾苦逼迫生憂惱　　彼受如斯極苦時　　無有歸依能救護　　若受鞭杖枷鎖繫　　種種苦具切其身　　無量百千憂惱時　　逼迫身心無暫樂　　皆令得免於繫縛　　及以鞭杖苦楚事　　將臨刑者得命全　　眾苦皆令永除盡　　若有眾生饑渴逼　　令得種種殊勝味　　盲者得視聾者聞　　跛者能行瘂能語　　貧窮眾生獲寶藏　　倉庫盈溢無所乏　　皆令得受上妙樂　　無一眾生受苦惱　　一切人天皆樂見　　容儀溫雅甚端嚴　　悉皆現受無量樂　　受用豐饒福德具　　隨彼眾生念妓樂　　眾妙音聲皆現前　　念水即現清涼池　　金色蓮華泛其上　　隨彼眾生心所念　　飲食衣服及牀敷　　金銀珍寶妙瑠璃　　瓔珞莊嚴皆具足　　勿令眾生聞惡響　　亦復不見有相違　　所受容貌悉端嚴　　各各慈心皆愛樂　　世間資生諸樂具　　隨心念時皆滿足　　所得珍財無悋惜　　分布施與諸眾生　　燒香末香及塗香　　眾妙雜華非一色　　每日三時從樹墮　　隨心受用生歡喜　　普願眾生咸供養　　十方一切最勝尊　　三乘清淨妙法門　　菩薩獨覺聲聞眾　　常願勿處於卑賤　　不墮無暇八難中　　生在有暇人中尊　　恒得親承十方佛　　願得常生富貴家　　財寶倉庫皆盈滿　　顏貌名稱無與等　　壽命延長經劫數　　悉願女人變為男　　勇健聰明多智慧　　一切常行菩薩道　　勤修六度到彼岸　　常見十方無量佛　　寶王樹下而安處　　處妙瑠璃師子座　　恒得親承轉法輪　　若於過去及現在　　輪迴三有造諸業　　能招可厭不善趣　　願得消滅永無餘　　一切眾生於有海　　生死罥網堅牢縛　　願以智劒為斷除　　離苦速證菩提處　　眾生於此贍部內　　或於他方世界中　　所作種種勝福因　　我今皆悉生隨喜　　以此隨喜福德事　　及身語意造眾善　　願此勝業常增長　　速證無上大菩提　　所有禮讚佛功德　　深心清淨無瑕穢　　迴向發願福無邊　　當超惡趣六十劫　　若有男子及女人　　婆羅門等諸勝族　　合掌一心讚歎佛　　生生常憶宿世事　　諸根清淨身圓滿　　殊勝功德皆成就　　願於未來所生處　　常得人天共瞻仰　　非於一佛十佛所　　修諸善根今得聞　　百千佛所種善根　　方得聞斯懺悔法
　　(接華嚴偈云)願常面見諸如來。及諸佛子眾圍繞。於彼皆興廣大供。盡未來劫無疲厭(鳴磬振鈴)。
　　(正表云)我佛如來。有然香真言。謹當宣誦(且拈香且誦)。
　　唵　什伐囉　多末尼　阿鉢囉句吒　蘇破囉尼毗迦知　虎[合*牛](鳴磬振鈴)
　　(法師想。香雲充塞道埸。六道羣靈。熏聞開悟)。
　　(助表云)我佛如來。有灑淨真言。謹當宣誦。
　　唵　伐什囉　賒咩耶　吽癹　悉哩摩呬　薩訶(鳴磬。振鈴　二表灑座席。周遍)
　　(法師想。水所到處。几席光明。坐者清淨)。
　　(正表云)茲當奉供。水陸內壇。下堂十四席。有意敷宣。三寶光中。希垂朗鑒(俱跪。正表宣意旨。畢。鳴磬。振鈴)○(此時將一切諸品之供。列好。主法巡視之)。
　　(助表云)歸命十方三寶眾。願垂神力為冥熏。我今具食誦真言。遍彼六凡咸受供。夫一切諸法。體是真如。非色非空。故能妙現。是以大周沙界。小極微塵。過現未來。剎那一念。於一真上。性相圓明。無一妙而不具者也。洪惟我世尊毗盧遮那如來。盡法界源底。混法報化三身而為一。於一切眾生。悉滿所求。而自身未嘗動。是故大小往來之情量已破。任運施為。無不可也。故遣化身。宣說施食法門。俾於一心。持誦無量威德自在光明勝妙力陀羅尼。加持一切。出生無量。周遍法界。普興供養。今我奉宣此呪。加持法食。成大功能。仰憑法眾。同聲持誦(敲大魚同念二十一徧)。
　　曩謨薩縛怛他孽多　縛路枳帝　唵　三跋羅三跋羅　吽(鳴磬振鈴)
　　(法師想。一一食中。出生甘露上味。一切餚膳。微妙六塵。彌滿法界。皆成妙供。一時奉獻。十四席中。一一各得稱心之物。以為享用。無有絲毫欠缼。及不如意事)。
　　(正表云)我佛如來。有施甘露真言。謹當宣誦(鳴大魚。同誦七遍)。
　　南無素嚕婆耶　怛他揭多耶　怛你也他　素嚕素嚕　鉢囉素嚕　鉢囉素嚕　莎訶(鳴磬振鈴。表白灑水於供品上)
　　(法師想。此水既承呪力。化為甘露。遂使諸品。潔淨香美。更能出生種種香味色聲。妙觸妙法。無邊供具。一一稱心。咸發道意)。
　　(助表云)我今奉揚七如來聖號。一一名號。有大功能。聞其名者。於一切法中。捨麤入妙。捐諸細累。得諸如來禪悅之食。乃至往生極樂國土。當知此諸如來。一稱其名。即現全身。於眾生前。作諸利益。
　　南無多寶如來(三稱)。南無寶勝如來(三稱)。南無妙色聲如來(三稱)。南無廣博身如來(三稱)。南無離怖畏如來(三稱)。南無甘露王如來(三稱)。南無阿彌陀如來(三稱)。
　　(主法云)一心奉供。一真法界。映現諸天。日月星宮。主佐將吏。天童女等。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現諸仙。天地水仙。人鬼法仙。男女仙班。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現龍神。八部勝流。主臣男女。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現輪王。金銀銅鐵。隨身七寶。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現人倫。主臣文武。貴賤賢愚。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現修羅。四趣所銜。種種勝劣。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現非人。勝劣諸通。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現冥塗。通塞貧富。別別鬼倫。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現旁生。依憑空風。地火水木。一切諸倫。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現苦倫。乍卸泥犁。粗成樂受。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現中有。七七日內。未受定形。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現道場。上下八方。鬼神執事。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現當機。某甲某甲。受度之靈。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)。
　　(主法云)一心奉供。一真法界。映現內壇。依戀道場。適居陪位。一切真靈。各及眷屬。惟願現人天身。作佛子眾。受法施食。為菩提因。盡未來際。行菩薩道(鳴磬振鈴)○(此時一切陳列。種種具足無虧)。
　　(助表云)我佛如來。有獻供養真言。謹當宣誦。
　　唵　誐誐曩　三婆縛　縛日囉斛(鳴磬振鈴)
　　(助表云)願因秘密。不思議熏。悉使微餚。轉成妙供。普施眾席。陪位當機。一切稱心。清涼受用。
　　(正表云)慧燈散夜月之輝。定水湛秋空之色。華嚴萬行。果滿一乘。入此室者。唯聞諸佛功德之香。作是觀者。不著禪悅法喜之味。莫不十門融洽。六位回環。超心量以無遮。總根塵而入妙。
　　(助表云)我佛如來。有獻香真言。謹當宣誦(凡獻皆於普供席舉之。表敬耳)。
　　唵　薩婆怛他揭多　杜婆　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想。香雲遍滿眾靈之前)。
　　(正表云)我佛如來。有獻華真言。謹當宣誦。
　　唵　薩婆怛他揭多　補瑟波　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想。華雲遍滿眾靈之前)。
　　(助表云)我佛如來。有獻燈真言。謹當宣誦。
　　唵　薩婆怛他揭多　你婆　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想。燈雲遍滿眾靈之前)。
　　(正表云)我佛如來。有獻食獻衣真言。謹當宣誦。
　　唵　薩婆怛他揭多　阿弩怛囉婆　日嚕跛摩　三摩地　婆鉢那跛那　部折那　薩網那　布闍瞑伽　三慕達囉　窣癹囉拏　三末曳　吽(鳴磬振鈴)
　　(法師想。種種衣服。飲食茶果。如雲周遍。普云一切真靈之前)。
　　(助表云)我佛如來。有獻寶真言。謹當宣誦。
　　唵　薩婆怛他揭多　摩訶跛折嚕　嗢婆摩怛那波羅蜜多　布闍瞑伽　三慕達囉　窣癹囉拏三末曳　吽(鳴磬振鈴)
　　(法師想。一切寶色光雲。遍至一切真靈之前)。
　　論曰。法不可取以為供也。而供不可以無法。以法為供。是何法耶。而奉之於上堂。再奉之於下堂。一似真有可取攜而相贈者。法固如是乎。果如是。法亦尋常。而何足取以供也。世人喪心而行法。夫喪心則喪法。何所持而云行法乎哉。不知法而修供者比丘矣。故於此痛鍼之。若不自絕於法外。且停車馬。早息身心。當有意外好消息。
　　(主法云)一切皆空。故能現有。萬法皆妙。何者為麤。離語言文字而亦非。即色香味觸而即是。汝等如是。諸佛亦然。位分上下。全寫心光。脈轉聖凡。常居本際。誰施誰受。難議難思。既萬變之皆恒。故一真而無妄。
　　(主法二表。凝神作禪定印)。
　　(正表云)我佛如來。有法供養真言。謹當宣誦。
　　(法師禪定印。二表持呪。第三遍畢。法師乃舒手。振鈴以結之)。
　　唵　薩婆怛他揭多　悟呬耶　摩訶鉢哩鉢底　布闍瞑伽　三慕達囉　窣癹囉拏　三末曳　吽(鳴磬振鈴)
　　(主法云)現前異相。本自同真。達諸法性相無邊。即一念思惟如理。虗心若谷。聞法如雷。冰至春而片片皆消。葉逢秋而番番盡落。根塵何在。但一真心。不受他欺。乃圓己力。故當心融妙法。令我等所供不虗也(鳴磬振鈴)。
　　(法師想。三施並運。滿足羣心。世法菩提。全無異相。皆蒙法喜。解脫清涼)。
　　(表白舉)往生呪三遍。
　　(法師同唱)無邊剎海海涵空。海空遍現蓮華宮。蓮宮周遍遍空海。空海獨露彌陀容。南無華嚴安樂世界。光明遍照。阿彌陀佛。
　　(先正表。次助表。次法師。繞誦云)阿彌陀佛。阿彌陀佛(滿一百八徧。畢。立定。唱云)。彼佛眾會咸清淨。我時於勝蓮華生。親覩如來無量光。現前授我菩提記(鳴磬振鈴)。
　　(法師云)如斯方便。每飯不忘。親見彌陀。去佛不遠。不假方便。自得心開。此謂以念佛心。入無生忍。生死劇苦。萬語難窮。四字洪名。破苦能遍。諸佛子眾。聽佛音聲。自他佛緣。心心擁護。自然十方諸佛。護汝身心。令汝善根。日夜增長(鳴磬振鈴)。
　　(主法跪白云)上來水陸道場。下堂法事一周。所有功德。悉以迴向一切眾生。願一切眾生。早發圓根。早聞妙法。身心潔白。晝夜光明。冤對消亡。眷屬隨順。神通迅速。法脈安詳。有願皆從。所作悉辦。飛生極樂。快覩彌陀。凡一念信心向佛者。皆無苦屈。直達康莊。凡一生起行修行者。全秉中鋒。不落邊際。凡一事發機衛道者。真善知識現其前。不遭魔外。凡一緣偶然入理者。佛威神力護其命。必獲圓成。我為眾生。引絲絲而入扣。眾生因我。融法法而化光。苟有所求。我願善權方便而滿之。以速其修。苟有所見。我皆慈悲正直而闢之。以歸於正。軌範羣靈。同佛知見。各現緣起。皆令還源。於無緣上先結普緣。於弱緣上為生勝緣。於隱緣上為示顯緣。於苦緣上為轉樂緣。疎者引入於密緣。偽者頓折以真緣。一切時。一切處。一切財。一切法。我皆與之周旋而無猜疑。我皆與之警策而無痕迹。我皆與之作伴侶而彼不知。但生歡喜。我皆與之作規矩而彼不越。久成自然。我皆給事。我皆安慰。習氣不挫。我以剛柔二境而轉移之。愛根難拔。我以逆順二機而振落之。凡於正法生一敬心。或於邪修生一愛心。或於天神作一供養。或於魔外作一歸依。不明心地。匇匇往來。空負好心。多沈惡報。我今以此供養諸佛法僧無量聖賢之力。頓具靈根。悉能圓應。於如是如是之眾生眾生。初事中事後事。難中夢中定中。示作熟緣。善巧說法。悉達難言之隱。勇施無畏之恩。醍醐入心。甘露灌頂。天衣適體。寶鏡當空。必祈佛法僧寶。天仙龍神。體眾生心。成今日願。所念眾生。咸令得度。喜隨悲赴。妄盡真窮。一報終時。決生淨土。其有眾生。願與我同年同月同日同時生淨土者。必獲如願。必獲如願。空明鏡裏。妙出娑婆。慈愍光中。圓成法界(鳴磬。振鈴。問訊。退　是日午刻齋僧。以錢代飯。如前法)。

　　法界聖凡水陸大齋普利道場性相通論卷第六
　　法界聖凡水水大齋普利道場性相通論卷第七

　　　　淨業行人　咫觀　鄭應房

　　親祝上下堂

　　第六日四更
　　(主法入。表白云)至心歸命。十方法界。佛法僧寶(拜。鳴磬振鈴)。
　　(主法一一位拈香。畢　復位　白云)我佛如來。有然香達信真言。謹當宣誦(主法自誦)。
　　唵　室伐[口*栗]多末尼　阿鉢羅句吒　蘇破囉尼　毗迦知　虎吽(鳴磬振鈴)
　　(二表退。留一香燈守門。主法向上三拜。遶三帀。陳願)○(此。或默祝。或別撰文詞。乃是密意。勿令漏洩)○(或時小坐蒲團。凝神再白)。
　　(主師親祝已畢。鳴磬。三拜)。
　　(二表入侍。主法繞誦二十句偈文。二表低聲和之)。
　　(主舉)
　　一念相應已畢生死苦　　執消情盡心佛眾生空　　妙明真淨廣大圓鏡開　　智慧發光洞照無邊際　　十二類生恒沙心鏡影　　紛紜起伏變現於其間　　無盡三寶妙影亦現中　　威神加被力用難思議　　寶鏡壇場逼塞虗空界　　一道清淨殊勝妙莊嚴　　香雲華雨伎樂果燈塗　　重重涉入一念心鏡裏　　鏡光照破十方并三世　　驚起人天二乘及三乘　　神仙鬼畜萬影盡來歸　　威聲震吼地獄齊開裂　　有大蓮華忽然而出現　　無量佛子圍坐華臺鬚　　我乘此華演作佛事多　　不動身心安住菩提鏡
　　(二表亦各誦一文。主法隨喜)。
　　信心銘(助默聽)
　　(正舉)
　　至道無難　　唯嫌揀擇　　但莫憎愛　　洞然明白　　毫釐有差　　天地懸隔　　欲得現前　　莫存順逆　　違順相爭　　是為心病　　不識玄旨　　徒勞念靜　　圓同太虗　　無欠無餘　　良由取捨　　所以不如　　莫逐有緣　　勿住空忍　　一種平懷　　泯然自盡　　止動歸止　　止更彌動　　惟滯兩邊　　寧知一種　　一種不通　　兩處失功　　遣有沒有　　從空背空　　多言多慮　　轉不相應　　絕言絕慮　　無處不通　　歸根得旨　　隨照失宗　　須臾返照　　勝却前空　　前空轉變　　皆由妄見　　不用求真　　惟須息見　　二見不住　　慎勿追尋　　纔有是非　　紛然失心　　二由一有　　一亦莫守　　一心不生　　萬法無咎　　無咎無法　　不生不心　　能隨境滅　　境逐能沈　　境由能境　　能由境能　　欲知兩段　　元是一空　　一空同兩　　齊含萬象　　不見精麤　　寧有偏黨　　大道體寬　　無易無難　　小見狐疑　　轉急轉遲　　執之失度　　必入邪路　　放之自然　　體無去住　　任性合道　　逍遙絕惱　　繫念乖真　　昏沈不好　　不好勞神　　何用疎親　　欲取一乘　　勿惡六塵　　六塵不惡　　還同正覺　　智者無為　　愚人自縛　　法無異法　　妄自愛著　　將心用心　　豈非大錯　　迷生寂亂　　悟無好惡　　一切二邊　　良由斟酌　　夢幻空華　　何勞把捉　　得失是非　　一時放却　　眼若不睡　　諸夢自除　　心若不異　　萬法一如　　一如體玄　　兀爾忘緣　　莫法齊觀　　歸復自然　　泯其所以　　不可方比　　止動無動　　動止無止　　兩既不成　　一何有爾　　究竟窮極　　不存軌則　　契心平等　　所作俱息　　狐疑淨盡　　正信調直　　一切不留　　無可記憶　　虗明自照　　不勞心力　　非思量處　　識情難測　　真如法界　　無他無自　　要急相應　　惟言不二　　不二皆同　　無不包容　　十方智者　　皆入此宗　　宗非延促　　一念萬年　　無在不在　　十方目前　　極小同大　　亡絕境界　　極大同小　　不見邊表　　有即是無　　無即是有　　若不如此　　必不須守　　一即一切　　一切即一　　但能如是　　何慮不畢　　信心不二　　不二信心　　言語道斷　　非去來今
　　(助舉)金光明最勝王經大吉祥天女品(正默聽)。
　　爾時大吉祥天女。即從座起。前禮佛足。合掌恭敬。白佛言。世尊。我若見有苾芻。苾芻尼。鄔波索迦。鄔波斯迦。授持讀誦。為人解說是金光明最勝王經者。我當專心。恭敬供養。此等法師。所謂飲食衣服臥具醫藥。及餘一切所須資具。皆令圓滿。無有乏少。若晝若夜。於此經王。所有句義。觀察思量。安樂而住。令此經典。於贍部洲。廣行流布。為彼有情。已於無量百千佛所種善根者。常使得聞。不速隱沒。復於無量百千億劫。當受人天種種勝樂。常得豐稔。永除饑饉。一切有情。恒受安樂。亦復值遇諸佛世尊。於未來世。速證無上大菩提果。永絕三塗輪迴苦難。世尊。我念過去。有瑠璃金山寶華光照吉祥功德海如來。應正等覺。十號具足。我於彼所。種諸善根。由彼如來慈悲愍念。威神力故。令我今日。隨所念處。隨所視方。隨所至國。能令無量百千萬億眾生。受諸快樂。乃至所須衣服飲食。資生之具。金銀瑠璃。硨磲碼碯。珊瑚琥珀。真珠等寶。悉令充足。若復有人。至心讀誦。是金光明最勝王經。亦當日日。燒眾名香。及諸妙華。為我供養彼瑠璃金山寶華光照吉祥功德海如來。應正等覺。復當每日於三時中稱念我名。別以香華。及諸美食。供養於我。亦當聽受此妙經王。得如是福。而說頌曰。
　　由能如是持經故　　自身眷屬離諸衰　　所須衣食無乏時　　威光壽命難窮盡　　能令地味常增長　　諸天降雨隨時節　　令諸天眾咸歡悅　　及以園林穀果神　　叢林果樹並滋榮　　所有苗稼咸成就　　欲求珍財皆滿願　　隨所念者遂其心
　　佛告大吉祥天女。善哉善哉。汝能如是憶念昔因。報恩供養。利益安樂無邊眾生。流布是經。功德無盡。
　　(主法云)事理相銜。十門圓備。鏡心互映。一道清虗。既粗通供養之忱。敢罄寫生平之願。聖凡同鑒。塵剎交輝。爰恭對乎法筵。用披呈乎積愫。
　　(正云)以此道場功德。迴向法界。願我及眾生。於第一義。心不驚動。若在道場。若出道場。常遊義天。光揚法脈。吉祥無礙。所向皆圓。功德莊嚴。不離本際。眷屬歡喜。咸入真宗。法界安平。盡未來際(悟第一義)。
　　(助云)以此道場功德。迴向法界。願我及眾生。先從歡喜。得入法門。即生善機。成就妙事。滅諸餘惡。永淨根株。一念入微。頓超諸境。以此四法。遊歷十方。事無量佛。無量菩薩。隨順方便。罄法源底。不留餘憾。盡未來際(自修)。
　　(正云)以此道場功德。迴向法界。願我及眾生。以一念心。結蓮華種。棲神安樂。入品無疑。不退為因。不退為果。蟬聯化往。眷屬無邊。有願皆成。無機不達。金臺妙現。寶地親遊。從方便門。得究竟路。自度度他。盡未來際(往生淨土)。
　　(助云)以此道場功德。迴向法界。願我及眾生。戒根清淨。上品華成。智慧神通。咸超第一。分身入世。變化隨心。佛力加持。神天贊助。度生無礙。染累消亡。方便無窮。盡未來際(變化身入世)。
　　(正云)此以道場功德。迴向法界。願我及眾生。於一切願。以佛為宗。前劫多生。融於一念。惡願都滅。善願圓成。雜願消融。真願獨露。一切時處。願力現前。本願光中。眷屬成就。輾轉化度。盡未來際(決定願)。
　　(助云)以此道場功德。迴向法界。願我及眾生。於佛法門。妙能隨喜。不飄不墜。亦無斟酌。但益眾生。悉使成就。但秉正見。悉使開明。但順善機。悉使增長。但尊正法。悉使流通。現自現他。現空現有。或示普到。或以光涵。一心隨喜。盡未來際(隨喜)。
　　(正云)以此道場功德。迴向法界。願我及眾生。以變化身。於一切剎。廣行布施。凡有所求。悉滿其願。若應得。若不應得。先以定力照。次以慧力加。滿足彼懷。悉生歡喜。唯惡求者。必破析之。以作將來受施之地。殷勤給與。盡未來際(悉檀一)。
　　(助云)以此道場功德。迴向法界。願我及眾生。以變化身。於含識前。知種種語。悉以愛語。而鉤攝之。或用法音。或用世音。或於大眾。或於隱微。或現身形。或無影響。凡諸苦樂未伸。情量未破。拘牽業報。留滯修途。錯信誤疑。悲歡過度。心中惶惶而無所慰。我皆慰之。盡未來際(悉檀二)。
　　(正云)以此道場功德。迴向法界。願我及眾生。以變化身。於一切時。而行利益。若營俗務。若辦道場。福慧未圓。時機有錯。少人力。少物力。少財。少地。少法。少緣。舛錯多端。致成殃咎。我皆現彼一切所需。以足其用。麤妙咸充。盡未來際(悉檀三)。
　　(助云)以此道場功德。迴向法界。願我及眾生。以變化身。於有情界。示形種種。為作伴侶。閙者寂者。蠢者靈者。鉅事細事。真緣妄緣。悉護彼心。賴我以濟。我為其身。事畢則去。時到又來。盡未來際(悉檀四)。
　　(正云)以此道場功德。迴向法界。願我及眾生。以真實心。而運大悲。普拔諸苦。三塗四惡乃及人天。可說不可說。可見不可見。一切諸苦。悉使拔濟。不以恩進。不以怨退。平等拯救。盡未來際(無量心一)。
　　(助云)以此道場功德。迴向法界。願我及眾生。以真實心。而興大慈。普施安樂。若小若大。若暫若常。若權若實。若妙若麤。凡能受者。悉施以樂。由迹而神。利生弊滅。引入真宗。盡未來際(無量心二)。
　　(正云)以此道場功德。迴向法界。願我及眾生。以真實心。而行大喜。凡有一善。或始發心。乃至功成。光滿法界。我當以盡虗空心量。而作歡喜。或顯現。或冥加。使彼有情。進力增崇。神識不惰。盡未來際(無量心三)。
　　(助云)以此道場功德。迴向法界。願我及眾生。以真實心。而行大捨。凡諸含識。識未轉時。機未到時。舛錯交互。兩路未分。或餘妄習。或戀邪緣。不入真修。競生惡作。我雖明見普住其前。不生一念速疾之心。致增其苦。但以神光作無漏護。盡未來際(無量心四)。
　　(正云)以此道場功德。迴向法界。願我及眾生。以智慧身。現虗空樓閣雲。重重高下。麤妙咸該。普令一切有情。神遊其際。或秉純心。升入妙境。或起雜想。退入麤境。雖有進止。但以精神。本自報身。仍居六道。但於報身上。入定入夢。入昏入醉。我皆以神力。攝入雲中。於諸樓閣。現種種身。為其伴侶。而說法要。一切未生佛國。未破無明。習氣方強。報境太劣。形神不礙。此熟彼生。鉤召既靈。久成依戀。利根若發。不入中陰。作變化身。盡未來際(虗空樓閣)。
　　(助云)以此道場功德。迴向法界。願我及眾生。於十方剎塵。普現身雲。非有非無。非來非去。非他非自。非一非多。妙影浺瀜。如鏡如月。稱彼心量。示我身形。真機必逢。靈境不隔。熏轉成熟。何作何為。圓涉無邊。盡未來際(普現身雲)。
　　(正云)以此道場功德。迴向法界。願我及眾生。於十方剎塵。現無情身。而為說法。若聲若色。若味若香。若觸若法。若地若水。若火若風。觸發靈心。圓成妙遇。拔迷警惰。定亂袪邪。因應無窮。盡未來際(現無情身)。
　　(助云)以此道場功德。迴向法界。願我及眾生。於十方剎塵。現虗空身。而為說法。轉換境界。變化身心。淡其所濃。疏其所密。不言而喻。已入真宗。休息形神。全彰妙行。根塵消落。得力彌多。虗靈發揮。盡未來際(現虗空身)。
　　(正云)以此道場功德。迴向法界。願我及眾生。於一切時處。若世間。若出世間。種種法門。悉除其弊。弊因弊緣。弊法弊業。以種種力。善巧破剔。而還大同。六相泠然。一真不隔。盡未來際(除弊)。
　　(助云)以此道場功德。迴向法界。願我及眾生。於一切時處。若欲供佛。若欲利生。無量勝境。一一興起。星幢雲珮。往來其間。一切所需。悉臻靈妙。有願必得。念欲皆從。如春在華。如秋在月。抱一子心。盡未來際(興利)。
　　(正云)以此道場功德。迴向法界。願我及眾生。以微妙心。入諸法界。若凡若聖。悉達其情。苦樂根由。偏圓頭緒。升降機局。頓漸因緣。乃至彼人。口不及言。心不及擬。皆為曲達。方便維持。調護周密。不越絲毫。歡喜充周。盡未來際(達隱)。
　　(助云)以此道場功德。迴向法界。願我及眾生。以智慧心。照諸法界。知諸聖凡。無邊留滯。番番消息。各有其因。由前業定。今報不移。大力難摧。精心不破。我以諸佛妙陀羅尼。心如水晶。口如風輪。氣如雲海。化其定業。消滅無餘。盡未來際(破業)。
　　(正云)以此道場功德。迴向法界。願我及眾生。以不二門。圓通諸法。燈燈相映。一室千光。不令偏枯。致生窠臼。若有一處一人。於此宗門而起見者。我即摧鋒破銳。不令留痕。達邊到底。盡未來際(整宗)。
　　(助云)以此道場功德。迴向法界。願我及眾生。以稱性之談。起隨機之益。非通非局。水火不傷。相救相資。兵戈盡息。一月光涵於秋夜。千燈環照於通衢。脈脈含輝。新新續燄。清涼入骨。滿足當心。心靈復開。盡未來際(整教)。
　　(正云)以此道場功德。迴向法界。願我及眾生。從清淨心。現菩薩戒。雲開見月。一本泠泠。於諸世間。種種律相。通達無餘。持犯開遮。了然明白。發揮篇聚。對付諸根。凡有淨心。求歸戒者。雖無聖師。獨居閒靜。我皆安慰。為其說法。使彼滿願。而無留難。親近佛因。盡未來際(整律)。
　　(助云)以此道場功德。迴向法界。願我及眾生。從一念心。信異方便。念佛三昧。宛轉不離。十方眾生。勝劣各殊。悉依性海。還依性佛而度脫之。使彼於一名號上。頓悟無邊法報性相。不捨方便。親見如來。往生淨土。更復兼收淨土音聲。流通眾剎。永作典型。感發靈根。盡未來際(發明淨土)。
　　(正云)以此道場功德。迴向法界。願我及眾生。以一雷音周徧十剎。陀羅尼力。交助發光。對一切機。成種種用。更復製為繁簡及中。次第諸法。令其隨力。結界行持。我皆分身而為護衛。調和警策。精心發光。慧命昭然。盡未來際(密宗)。
　　(助云)以此道場功德。迴向法界。願我及眾生。於佛法寶。起大因緣。重重密護。邪亡正現。慧鏡長圓。始從結集。乃至流通。縑帛竹簡。翻譯寫刻。圓現自他。不遺餘力。真慈本願。寶脈浺瀜。光照無邊。盡未來際(譯宗)。
　　(正云)以此道場功德。迴向法界。願我及眾生。以三昧心。轉增三昧。於一切眾生。定境淺深。悉知悉見。若因若果。了其根由。力盛力衰。境強境弱。破小成大。扶正袪邪。能以三昧而作佛事。悟彼前人。咸歸寶韻。圓滿一心。盡未來際(觀定中眾生)。
　　(助云)以此道場功德。迴向法界。願我及眾生。以堅密身。普周塵剎。全消形累。具足慈光。若有病人淺淺深深。入諸殃咎。我皆能以心寶智明。妙為扶掖。於其苦時。對機說法。使彼夙善頓露。惡夢早亡。清心入微。盡未來際(觀病中眾生)。
　　(正云)以此道場功德。迴向法界。願我及眾生。以明淨身。普周塵剎。寬廣平正。邪惡皆消。若有眾生。惡業所熏。成諸障難。心精散漫。莫保生平。我以巨力而守護之。令其所厄。速疾消解。孤光直達。萬累都亡。坦然一真。盡未來際(觀難中眾生)。
　　(助云)以此道場功德。迴向法界。願我及眾生。以光明身。普周塵剎。不見一毫作諸罣礙。於彼一切巨細眾生。種種身中。咸以夢境而為說法。見所未見。知所未知。嘗所未嘗。觸所未觸。聞所未聞。習所未習。於一夢境。大轉法輪。不捨業報。而入修路。妙發真因。盡未來際(觀夢中眾生)。
　　(正云)以此道場功德。回向法界。願我及眾生。於一切可愛人境。心斷往還。唯以三昧。攝彼善根頓入妙境。使彼於一念善根。獲無邊勝報。妙境圓發。粗愛悉亡。凡我累劫。六根所對。一切眾生。若於我身動一念愛者。悉以此三昧妙境而度脫之。不遺纖毫。盡未來際(度恩)。
　　(助云)以此道場功德。迴向法界。願我及眾生。於可憎嫌一切人境。空平一心了然超越。自心定處。圓現他心。見其劣惡。終墮三途。便起方便。預作解脫。弦離箭脫。春到華開。略無停留。盡未來際(度怨)。
　　(正云)以此道場功德。迴向法界。願我及眾生。於諸含識。生平所習。一一境中。巧示方便。而為說法。破愚化妄。換骨移神。劣解都亡。靈心普現。願願光明。盡未來際(觀眾生生)。
　　(助云)以此道場功德。迴向法界。願我及眾生。於諸含識。臨命終時。為發心光。開念佛路。十方三寶。一切因緣。凡與此人有相關處。盡為顯發。勿令昏迷。清涼不疲。鬼神境落。精神往生。盡未來際(觀眾生死)。
　　(正云)以此道場功德。迴向法界。願我及眾生。於諸含識。生死之交。中有精靈。悉皆圓獲。令離胎獄。及種種身。唯以淨光。而成淨體。一念通處。萬德冷然。虗空樓閣。成其報境。依真而居。盡未來際(觀中有)。
　　(助云)以此道場功德。迴向法界。願我及眾生。於諸邪修。悉能破盡。斷其本末。絕其煙雲。於污泥中。發光明聚。寒芒作作。圓解如如良。馬鞭影瑠璃。鐵椎粉碎虗空。盡未來際(觀外道)。
　　(正云)以此道場功德。迴向法界。願我及眾生。於一切剎。觀缺陷因。妙作補益。上自諸天。日月神宮。下及泥犁。微細蠢動。所需種種。涼風甘露。寶用衣衾。乃至經典法門。道場三昧。苟有能受。點滴塵毛。悉皆具辦。俾無欠少。教彼發願。同我一心。滿眾生願。盡未來際(補缺)。
　　(助云)以此道場功德。迴向法界。願我及眾生。觀諸含識。自力未通。化直為曲。轉轉成就。使其因緣赴道。不覺不知。神契圓宗。心依正法。更無一念。畔入歧趨。結構謹嚴。盡未來際(曲成)。
　　(正云)以此道場功德。迴向法界。願我及眾生。宣暢佛機。宏揚法脈。光昌俊偉。化諸含靈。使彼身心。虗空玲瓏。通慧畢集。春風不熱。秋月無雲。法器冷然。侍佛左右。一一佛出。與彼親往。無邊海會。涉入交參。無有一夫。終沈頑骨。圓暢佛因。盡未來際(觀佛出)。
　　(助云)以此道場功德。迴向法界。願我及眾生。遭末法時。或無佛法。能以華嚴正旨。悟盡羣蒙。法報常圓。充滿塵剎。更無降生涅槃之想。若諸魔力。鼓動羣機。將損善根。巧破正法。我以種種法力。先後圓觀。倒正齊施。消其銳氣。而於諸法無所作為。頹然默坐。強軟皆退。惡影冰銷。盡未來際(觀魔出)。
　　(正云)以此道場功德。迴向法界。願我及眾生。清淨光明。一心無累。觀諸塵剎。福報含靈。為福所拘。真光永隔。乃以方便。換羽移宮。奪其所恃。然後說法。神脈既轉。還以勝福而施予之。令彼創懲。更離癡著。光明一心。盡未來際(奪其福想)。
　　(助云)以此道場功德。迴向法界。願我及眾生。以純直心。終始一行。而成超脫。若有十方含識。恃慧力故。妄測般若。藐視諸宗。陵戾人天。唐突法界。乃至一言一意。我慢才生。處中自滿。我皆頓現一機。令其懡[怡-台+羅]。從茲回首。故習永捐。刻骨銘心。盡未來際(奪其慧想)。
　　(正云)以此道場功德。迴向法界。願我及眾生。大力彌漫。不餘一滴。對破小機。使入正位。正法不取。法界都靈。聲聞化城。消歸何處。五千退席。成佛有期。一切二乘。圓通即佛。無即無離。盡未來際(觀聲聞)。
　　(助云)以此道場功德。迴向法界。願我及眾生。圓具心期。入不思議解脫境界。悲心發光。光光映現。麟覺聖人。悉皆迴心。宏濟艱難。周旋法界。各於念念。度脫含生。獐鹿習亡。化為師子。聲震百獸。盡未來際(觀辟支)。
　　(正云)以此道場功德。迴向法界。願我及眾生。不取生死。不取涅槃。塔涌栴檀。華開寶相。乘機度世。不涉根塵。影事周旋。頓現諸妙。於諸大士。互主互賓。無一菩薩。非我自己。眾生呼喚。赴感尋聲。靈靈一機。盡未來際(觀菩薩)。
　　(助云)以此道場功德。迴向法界。願我及眾生。復本心源。更無一事。靈風脈脈。元箸超超。所觸皆圓。無心成應。身毛塵剎。巨細全亡。情量不存。十方燈鏡。空明一際。非境非心。法法圓成。盡未來際(觀如來)。
　　(主法云)以上所述四十八願。願絲願網。一一珠涵。願海願光。層層鏡照。言無或妄。力本依真。諸如來所共見知。十法界齊為作證。永無退息。熏轉圓成。長侍道場。發明本際。
　　(二表鳴磬。三拜。凝神少許。正表云)殷勤奉告。凡聖真靈。滿足心期。不忘本願。以此功德。迴向菩提。情與無情。同成佛道。(鳴磬。振鈴。問訊。出)。
　　(午前後行放生。及給性糧。二事隨意)。

　　法界聖凡水陸大齋普利道場性相通論卷第七
　　法界聖凡水陸大齋普利道場性相通論卷第八

　　　　淨業行人　咫觀　鄭應房

　　上下堂通供(連普席)　結願

　　第七日四更并巳刻
　　(主法入表白云)至心歸命。十方法界。佛法僧寶(一拜。鳴磬。振鈴)○(遂將供品。一一陳列。并及茗點)。
　　(正表云)一切法是佛法。故當如法以言施。一切心是佛心。故當即心以為供。心平等。故供亦平等。法玲瓏。故施亦玲瓏。必謂百城煙水。是處道場。法中王不待飽於珍饈。鏡中心豈借熏於香火。同空無物。尚滯於前途。著手成春。方偕之大道。今則施心大普。供法全彰。合二十五席之音樂燈塗。齊現無邊彩畫。總十萬八千之苦酢鹹淡。都成一味調和。玉燭齊明。栴檀乍爇。華風四座。合真假而長春。果熟三生。統鮮枯而入妙。如斯嘉會。誰測功勳。恭請密言。助成真願(鳴大魚。大眾同誦二十一徧)。
　　曩謨薩縛怛他　孽跢　縛路枳帝唵　三跋囉三跋囉　吽
　　(二表隨誦隨灑一切供具上。呪畢。鳴磬。振鈴)。
　　(法師想。此一切供中。出生無量界內界外微妙五塵。及法供養。品類具足。美善齊彰。能使聖凡。悉生歡喜。示受此供。以之奉獻。如心印心)。
　　(助表云)段觸思禪。四食原非有二。俱生和合。五味可以相參。入聖境而都超。在凡情而似有。極大悲以同物。豈非隨順之心多。合眾品以明虔。惟願慈和之用足。竊念十方眾生。為好心故。為求道故。以內身外財。於法界中。秉真實心。而為施捨。其中或遇外道惡人。庸流雜鬼。暗明盜受。引入歧趨。眾生不知。作福田想。以斯多劫。不出輪回。今某等普代十方一切眾生。捨妄還真。專誠供養。宏開嘉會。普供真靈。不妨品品之相銜。悉使重重而無盡。
　　(正表同念)等心攝受。妙用周旋。總勝劣而無遺。慶團欒而歆饗(鳴磬。振鈴)。
　　論曰。何以請之名相。供之名相。上下通供之名相。各各別乎。葢一文屢見。精彩不鮮。異曲同工。神明益旺。故能運心通感。具足靈益也。
　　(主法云)一心奉供。第一席。法身清淨。塵剎圓涵。無盡重重。受用變化。一切如來。唯願各偕眷屬。安處道場。是日今時。受茲法供(鳴磬。振鈴。同一拜)。
　　論曰。何以特開席數乎。葢以宏開盛會。圓滿心期。一一指陳。方為慶慰。
　　(主法云)一心奉供。第二席。為諸佛師作眾生範。重重無盡。權實玲瓏。不可言思。無邊法寶。惟願各偕眷屬。安處道場。是日今時。受茲法供(鳴磬。振鈴。同一拜)。
　　論曰。第一法身。第二佛師。第三與第四。統以僧號。是何故也。[這-言+交]逪逪以盡法界之變化也。問。三四何不言佛也。四既僧矣。又標法輪。答曰。以不齊齊之。所以盡變化之神也。問。十宗既標僧號。何不列勝義僧。令長者李君等。欣然一坐。答曰。勝義僧已攝菩薩位中。今為席不為人。席之名相全。而人之神明變化者。莫不滿十方而來格來饗也。且下堂之機進而益熟。故超勝之情迥異矣。
　　(主法云)一心奉供。第三席。九輪交錯。菩薩僧伽。諸品辟支。大阿羅漢。惟願各偕眷屬。安處道場。是日今時。受茲法供(鳴磬。振鈴。同一拜)。
　　(主法云)一心奉供。第四席。禪宗淨土。教律祖師。曲直諸宗。性相分派。轉法輪僧。惟願各偕眷屬。安處道場。是日今時。受茲法供(鳴磬。振鈴。同一拜)。
　　(主法云)一心奉供。第五席。十方往生。九品上善。阿[鞥-合+(白-日+田)]跋致。菩薩聲聞。一生補處。惟願各偕眷屬。安處道場。是日今時。受茲法供(鳴磬。振鈴。同一拜)。
　　(主法云)一心奉供。第六席。華藏玲瓏。妙嚴世主。非凡非聖。入佛法流。惟願各偕眷屬。安處道場。是日今時。受茲法供(鳴磬。振鈴。同一拜)。
　　(主法云)一心奉供。第七席。非仙即仙。即仙即佛。深入法海。應迹仙流。仙中佛子。惟願各偕眷屬。安處道場。是日今時。受茲法供(鳴磬。振鈴。同一拜)。
　　問。仙中帶佛何也。論主曰。不帶則下堂矣。古本仙混上堂。儒抑下堂。不如渾然兩平之為得矣。問。僧不拜天。何反拜儒乎。論主曰。非拜儒也。勝義僧耳。糟粕權寄下堂。加功煅煉。今之眾上堂。皆深入法界。見性之人。同佛境界者也。七言佛而八不言佛何也。論主曰。仙以言佛為榮。儒以言佛為恥。順世問相。而名字隱現於其間。乃佛之所以為佛也。
　　(主法云)一心奉供。第八席。人中賢聖。通貫三才。立極萬民。以道自勝。惟願各偕眷屬。安處道場。是日今時。受茲法供(鳴磬。振鈴。問訊。拜)。
　　(主法云)一心奉供。第九席。如來示現。金剛尊天。十大明王。善女天眾。惟願各偕眷屬。安處道場。是日今時。受茲法供(鳴磬。振鈴。問訊。拜)。
　　(主法云)一心奉供。第十席。近如來座。一切神王。護佛護法。護僧護國。惟願各偕眷屬。安處道場。是日今時。受茲法供(鳴磬。振鈴。問訊。拜)。
　　(主法云)一心奉供。第十一席。水陸大齋。因緣法業。人王學士。宰官沙門。惟願各偕眷屬。安處道場。是日今時。受茲法供(鳴磬。振鈴。問訊。拜)。
　　問。沙門序人王之後。毋乃顛倒乎。論主曰。此先方之內。而後方之外也。大經亦有言梵釋沙門婆羅門者。不板分聖凡。隨文而說也。
　　(主法云)一心奉供。第十二席。空色諸天。六欲九地。日月星宿。行法利生。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第十三席。出神入化。鍊炁還元。九品仙流。初齊佛韻。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　問。天中九地。何也。論主曰。空四。色四。欲一也。仙統於天。何以判出。既判應列十種邪修。何以背佛誠言。橫分九品。論主曰。仙書所列。九品為詳。依仙言仙。亦隨順眾生之一。非背佛也。佛言國主。亦稱大王。不稱彼為世主。亦其例也。問。何不以帝君真人神君。分高下之三。論主曰。彼教混天神仙為一路升降。今既分別。則不序通稱耳。
　　(主法云)一心奉供。第十四席。威靈八部。與天同神。未滿聖功。寄居凡位。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第十五席。十方世界。四種輪王。變現威靈。飛行教化。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　問。八部何不分上下等。論主曰。下等。入非人餓鬼旁生。乃及修羅矣。問。天修羅既另開。上等八部。止有其六耳。論主曰。此席因八部而立。不可更名也。問。輪王何特表十方也。論主曰。嫌此界今無輪王也。
　　(主法云)一心奉供。第十六席。微塵勝劣。品品人倫。可聖可凡。今超昔墮。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第十七席。四種大身。阿修羅眾。嗔心乍伏。忍力隨生。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第十八席。精靈變現。游戲神通。示作非人。新知佛化。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第十九席。精神暗淡。勝劣鬼倫。初聞法音。將超流類。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第二十席。千品萬類。昔號旁生。靈蠢各殊。今歸一位。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　問。一位誰乎。論主曰。將謂我話墮。又曰。君子觀於此。而不忍之心。油然生矣。昔之畫種種三惡道形者。乃雁過長江而留影。少神明變化之用矣。
　　(主法云)一心奉供。第二十一席。鐵丸休吞。銅汁罷飲。已離鉤鎖。乍挹醍醐。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第二十二席。死生中有。暫住非常。一念入微。不受諸趣。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第二十三席。道場內外。上下八方。奉職諸神。心依正法。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第二十四席。當機受度。為法來臨。正念熏修。頓超數量。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(主法云)一心奉供。第二十五席。最極有緣。未成無漏。熏聞成熟。部正同因。惟願各偕眷屬。安處道場。是日今時。受茲法供(鳴磬。振鈴。問訊。不拜)。
　　(正表云)我佛如來。有獻供養真言。謹當宣誦。
　　唵　誐誐曩　三婆縛　縛資囉斛(鳴磬振鈴)
　　(法師想。一切聖几。受茲供云養。咸生歡喜。護念道場)。
　　(助表云)秘密加持。不思議力。熏諸品物。美妙難窮。普奉佛天。齊養凡聖。歸依法界。用表至誠(鳴磬。振鈴。同三拜)。
　　(助表云)我佛如來。有獻香真言。謹當宣誦(凡獻者。特於普供席。兩手舉之。表敬耳)。
　　唵　薩婆怛他揭多　杜婆　布闍瞑伽　三慕達囉　窣癹囉拏　三末曳　吽(鳴磬。振鈴)
　　(法師想。香雲滿二十五席。一切凡聖之前)。
　　(正表云)我佛如來。有獻花真言。謹當宣誦。
　　唵　薩婆怛他揭多　補瑟波　布闍瞑伽　三慕達囉　窣癹囉拏　三末曳　吽(鳴磬。振鈴)
　　(法師想。華雲滿二十五席。一切凡聖之前)。
　　(助表云)我佛如來。有獻燈真言。謹當宣誦。
　　唵　薩婆怛他揭多　你婆　布闍瞑伽　三慕達囉　窣癹囉拏　三末曳　吽(鳴磬。振鈴)
　　(法師想。燈雲滿二十五席。一切凡聖之前)。
　　(正表云)我佛如來。有獻食獻衣真言。謹當宣誦唵　薩婆怛他揭多　阿弩怛囉婆　日嚕跛摩三摩地　婆鉢那跋那　部折那　薩網那　布闍瞑伽　三慕達囉　窣癹囉拏　三末曳　吽(鳴磬。振鈴)。
　　(法師想。種種衣服。飲食茶果。如妙寶雲興起。遍二十五席。一切凡聖之前)。
　　(助表云)我佛如來。有獻寶真言。謹當宣誦。
　　唵　薩婆怛他揭多　摩訶跋折嚕　嗢婆摩怛那婆羅蜜多　布闍瞑伽　三慕達囉　窣癹囉拏三末曳　吽(鳴磬。振鈴)
　　(法師想。寶色光雲。遍二十五席。一切凡聖之前)。
　　(正表云)法門無外。心用最靈。色聲香味觸法之何憑。總別同異成壞而顯現。惟一心地。成眾妙門。此供如海。一滴百川。此供如鏡。方寸千里。此供如金。真色不遷。此供如燈。異光同住。此供如一片桂月當秋夜。明暗相銜。此供如滿足芥子貯晶瓶。高低齊現。此供如千珠網。光中影而影中光。此供如一指禪。是不非而非即是。此供如夢中富貴。頃刻百年。此供如天上星辰。映帶十面。不妨少物。即號多儀。冀用享夫今朝。可圓成乎法印。
　　(主表結禪定印。凝神入三昧境界。直使華嚴法海。無礙現前)。
　　(助表云)我佛如來。有法供養真言。謹當宜誦。
　　(法師仍禪定印。二表同說呪)。
　　唵　薩婆怛他揭多　悟呬耶　摩訶鉢哩鉢底　波羅蜜多　布闍瞑伽　三慕達囉　窣癹囉拏三末曳　吽(鳴磬。振鈴)
　　(法師想。無邊法界。微妙六塵。供養聖凡。交參涉入。一多大小。前後短長。全入真宗。不堪指著。無邊品類。悉受甄陶。泯縫消棱。圓成一際)。
　　(主法云)此心無外。用法則靈。虔奉三尊列聖之前。普及七趣當機之眾。花飛釧動。悉入真機。人影衣香。同遊法鏡。悟生死之如幻。知菩提之不空。聞熏思修。惟此一事。開示悟入。豈有二因。雖罄吾生平之所欲言。乃依佛世尊而無所作。同垂護念。共慶圓成。一點心期。無邊法事(鳴磬。振鈴)○(出。鎖柵門。至已刻復入。一拜)。
　　(正表讀意旨。助表讀疏。畢。主法跪白云)上來水陸道場。上下堂法事重周。所有功勳悉以回向。極樂花嚴。花嚴極樂。願一切眾生。早發圓根。早聞妙法。身心潔白。晝夜光明。冤對消亡。眷屬隨順。神通迅速。法脈安詳。有願皆從。所作悉辦。飛生極樂。快覩彌陀。凡一念信心向佛者。皆無苦屈。直達康莊。凡一生起行修行者。全秉中鋒。不落邊際。凡一事發機衛道者。真善知識現其前。不遭魔外。凡一緣偶然入理者。佛威神力護其命。必獲圓成。我為眾生。引絲絲而入扣。眾生因我。融法法而化光。苟有所求。我願善權方便而滿之。以速其修。苟有所見。我皆慈悲正直而闢之以歸於正。軌範羣靈。同佛知見。各現緣起。皆令還源。於無緣上先結普緣。於弱緣上為生勝緣。於隱緣上為示顯緣。於苦緣上為轉樂緣。疎者引入於密緣。偽者頓折以真緣。一切時。一切處。一切財。一切法。我皆與之周旋。而無猜疑。我皆與之警策。而無痕迹。我皆與之作伴侶。而彼不知。但生歡喜。我皆與之作規矩。而彼不越。久成自然。我皆給事。我皆安慰。習氣不挫。我以剛柔二境而轉移之。愛根難拔。我以逆順二機而振落之。凡於正法生一敬心。或於邪修生一愛心。或於天神作一供養。或於魔外作一歸依。不明心地。匇匇往來。空負好心。多沈惡報。我今以此供養諸佛法僧無量聖賢之力。頓具靈根。悉能圓應。於如是如是之眾生眾生。初事中事後事。難中夢中定中。示作熟緣。善巧說法。悉達難言之隱。勇施無畏之恩。醍醐入心。甘露灌頂。天衣適體。寶鏡當空。必祈佛法僧寶。天仙龍神。體眾生心。成今日願。所念眾生。咸令得度。喜隨悲赴。妄盡真窮。一報終時。決生淨土。其有眾生。願與我同年同月同日同時生淨土者。必獲如願。必獲如願。空明鏡裏。妙出娑婆。慈愍光中。圓成法界。(鳴磬。振鈴)。
　　(是日午刻齋僧。以錢代飯。如上法行之)。

　　送聖

　　(盤等皆備列。普供案前。紙華銀箔等。每盤一分)○(另鈔意旨稿一分。疏稿一分)。
　　第七日未刻申刻(有力者。作紙亭二十四個。將行願品末卷。二十四本。拆開裱亭。內外加以青黃赤筆。圈點鉤勒之。名華嚴安樂亭。最妙。如不用亭。缸亦可也。或缸依號焚寶緞等物。但用一亭。專焚牌疏。以表末後。指示同歸)。
　　(時至。主法入內壇。一問訊。凝神立。二表排列。問訊。云)我今普觀盡虗空徧法界。一切聖凡。同心歸命。華嚴極樂。極樂華嚴。心鏡彌陀。彌陀心鏡。(三拜。起。鳴磬。振鈴)。
　　(正表云)我佛如來。有果願真言。謹當宣誦。
　　曩謨囉怛那　怛囉野耶　那謨阿利耶　婆路枳諦　濕縛囉耶　菩提薩埵夜　摩訶薩埵野　摩訶迦嚕呢迦野　薩縛禰縛　素囉那麼　塞訖履羝　三麼三麼　努跛囉　布囉臡　三麼件陀縛婆枲羝　伽耶那弭秫第　目底跛囉陛惹曳弭惹曳　迦野[寧*吉]摩闍播娜野你　禰澀跛摩闍沒致陀弭輸陀你輸陀野　薩縛軃詫　誐多秫第　鉢頭摩弭輸陀你　莎縛訶(鳴磬。振鈴)
　　(法師想。我及九法界聖凡。咸於佛境無有退轉。咸於佛土。隨願往生。同我願者。一一尅果。我於眾生。起種種願。拔諸異苦。引入菩提。畢竟從心。一一尅果。六道鉤鎖。畢竟皆空。蓮華品地。分明顯現)。
　　(二表云)種種加持已竟。重重發願已周。最後拈香。歸命一佛。
　　(鳴魚。同誦佛名云)南無花嚴安樂世界。光明無礙。阿彌陀佛。四十八聲。(鳴磬。振鈴)。
　　(正表云)修建法界聖凡。水陸大齋。普利道場。七日圓滿。具有疏文。謹當宣讀。
　　(主表同跪。正表讀意旨。助表讀疏。畢。起立。鳴磬。三拜。問訊)。
　　(二表包疏文。上加牌位。下襯紙緞。黃紙裹之。兩頭用紅紙銀箔條篐之。插以紅紙華二朵。取盤盛之。每席一盤。先二十四。次二十三。乃至第一。陪席不入盤。盤置各席案上)。
　　(助表唱云)捧盤者入。(二十四人。依次而入。問訊。二表排之。對面立定。二表一一以盤付之。先二十四。最後乃付第一)。
　　(正表云)至心歸命請。十方法界。諸佛法僧。
　　(助表同唱)常(拜)住(起)三(問訊)寶(鳴磬。振鈴)。
　　(助表云)值樂師開靜。(八人在柵外。一齊奏樂)。
　　(先一香燈出領路。次提旛。次二十四燈。次二十四盤。次二十三燈。次二十三盤。乃至第二盤。次第一燈。次提燈。次提爐。次二表。次第一盤。次主法。次四眾。至外壇。繞三匝。入中門)。
　　(燈樂旛爐不入。二表排盤。主法問訊)○(樂止)。
　　(正表云)值樂師頂禮。(八人入門。左右各四。一字立齊。三拜。畢。問訊。仍出外壇門。至他處稍歇)。
　　(助表云)執事人頂禮(香燈及提燈。提旛提爐八人。入門。頂禮如上)○(次一一各班。皆八人一起。依次禮畢)。
　　(正表云)四眾頂禮。(大眾八人一班。依前法頂禮。畢)○(鳴磬三聲。垂簾)。
　　(助表云)聖凡戾止。四眾無譁。謹誦真言。用昭清淨。(乃留四人敲魚。念大悲呪)。
　　(法師表白。至判官案。問訊　二表云)奉請天府功德司判官。中界功德司判官。地府功德司判官。上堂文寶司判官。下堂文寶司判官。上來修建水陸道場。七日圓滿。具有牒文。謹當宣讀。(正一。助二)○(畢。連文疏寶緞牌位。一例焚之)○(主法問訊。表白問訊。退)。
　　(香燈大門外。排列缸二十四隻。錁定散者置缸外。依席各具金銀元寶若干。皆滿十分。為一缸。均標席數。使人守之。入白主法。乃鳴鐘鼓。主法表白。皆入。捲簾。捧盤者一一立於盤前。面相向。呪止。表白念摩訶般若波羅蜜多。三稱。問訊。少停)○(若有一亭。則牌疏入亭。缸環於外。燈再繞外列)。
　　(正表云)南無一乘常住三寶(三稱)。○(主法三拜。跪)。
　　(助表云)稽首薄伽梵。圓滿修多羅。一乘菩薩僧。慈悲咸攝受。上來修建水陸道場。七日圓滿。有疏披宣。三寶光中。希垂朗鑒。
　　(正表讀意旨。助表讀疏。畢。鳴磬。振鈴。同起。三拜)○(此另用鈔稿讀之也)○(捧盤者。捧而立)。
　　(正表云)一切法無生。一切法無滅。若能如是解。諸佛常現前。一會凝然。光風自在。十方宛爾。法界圓成。惟聖人尊居常寂。本絕去來。俾凡倫悟徹真歸。豈無方便。資之法力。被以佛光。左提右挈。而優容三根利鈍之倫。後進前趨。而盡入九蓮微妙之品。速歸淨土。圓悟真宗。親近果位彌陀。頓證華嚴法界。常與三生新眷屬。齊來大會普光明。
　　(助表云)我佛如來。有奉送真言。謹當宣誦。
　　唵　麼訝羅　穆羯叉　目(鳴磬)
　　(正表云)上來修建法界聖凡。水陸大齋。普利道場。七日圓滿。奉送聖駕雲程。大眾一心。念佛引導。
　　(助表云)值樂司奏樂。(八人齊作樂)。
　　(主法向上一問訊。盤次第出。排班次如前。緩緩而行。紆回曲折。以盡其致。出大門。再紆回曲折。以盡其致。引之缸前。盤依號而住。燈立缸外面少停)。
　　(主法面向外。表白唱佛讚)。
　　(同舉)香光剎海　一極真宗　十方全現寶王宮　往復度羣蒙　大願無窮　心量滿虗空。
　　(主法視二十四缸。畢。香燈一人。收大旛。一人挨次引火。主法遙對缸。隨具三拜。一問訊。退數步而立。二十四缸畢。焚散錁定。樂止。主法不動。二表同向外。問訊)。
　　(正表云)歸依佛。歸依法。歸依僧。歸依佛法僧三寶已竟。上來修建法界聖凡。水陸大齋。普利道場。七日圓滿。煉疏化財。無限良因。恩周沙界。和南聖眾。
　　(主法向外一問訊。先入。二表隨之。香燈視火畢。乃入。內壇事事。凡內壇陳設。須敬謹存貯。焚陪位疏緞於壇下柵內)。
　　(是日演瑜伽燄口。至亥正。收陪位牌)○(若長久因緣。可將正薦最要人名。改謄陪席。以便永遠侍法會也)。

　　法界聖凡水陸大齋普利道場性相通論卷第八
　　法界聖凡水陸大齋普利道場性相通論卷第九

　　　　淨業行人　咫觀　鄭應房

　　像式(并讚)
　　第一席

　　(從第一席至第十一席。皆頂有圓光。金多而彩少)。
　　式　中畫一大佛。用淡金為身。淡彩為衣。淡銀為頂光。身中身外。顯現無量佛身佛剎。胸前特現一佛。稍大。坐千葉蓮花。一一葉中。有佛一尊。
　　讚曰。
　　浩浩乎慧海全無邊。煌煌乎智炬全無煙。蕭蕭寥寥乎。笛無孔而琴無絃。層層密密乎。似與一切剎塵塵剎。融通念劫回轉而周旋。又無柰其無頭無尾無情無性。無色無空無正無偏。喚作十身靈相也徒然。不是凡人不是仙。

　　第二席

　　式　分三層。第一經軸。第二律軸。第三論軸。　經十二部。分列。中加一部。上題大方廣佛華嚴經。律分大小兩乘。論分宗論釋論。旁加雜藏。如呪儀等。及西天東土聖賢撰述。
　　讚曰。
　　豈有身乎　　而陪上席　　法筵健將　　君為第一　　佛佛之師　　聖聖之母　　癡人無慧　　索之空有

　　第三席

　　式　分三層。上菩薩。中辟支。下羅漢。旁加一切在家有道之像。男女老少不拘。以表勝義僧也(如龐李諸家)。
　　讚曰。
　　天衣瓔珞　　富貴聰明　　貪喫小果　　稍欠精神　　中間有人　　如麟一角　　別有僧焉　　勝義超卓

　　第四席

　　式　形狀各別。有送經取經。譯經校經。誦經講經者。有苦行者。有運通者。有行法者。有救苦者。或指月形。或入山形。或行脚。或繞塔。或坐禪。或持呪。或禮拜懺悔。或念佛往生。
　　讚曰。
　　八部佐天　　六卿治世　　苦矣凡流　　聖哉開士　　星羅碁布　　泠然寶心　　依真而住　　無有古今

　　第五席

　　式　分兩層。上有池水蓮花。一佛二菩薩。坐花臺上。有九人跪花中聽法。天樂靈禽圍繞。下有十方眾生臨終之相。先列四眾。後及異類。一一頂上。有一線光。光中蓮花。花中一人。跪而合掌。頂有圓光。向西往生。西有一佛二菩薩立像。殷勤接引。佛眉間光。五轉之後。分百千萬。一一光中。皆攝取往生之眾。不可悉數。
　　讚曰。
　　九蓮花裏一童真　　一一童真共一因　　聞說真靈無二路　　不煩仙訣度長春

　　第六席

　　式　依華嚴世主。種種各別而畫之　點綴生動。布景確切。為佳。此席像多。宜細心描寫。
　　讚曰。
　　尊天富貴　　大神聰明　　寶威靈耀　　罄寫生平　　求其來處　　了不可得　　遇著善財　　作善知識

　　第七席

　　式　畫種種仙人形像。頂上皆有佛圓光。以入佛境界故也。
　　讚曰。
　　回心一脈　　前妄勿貪　　泠泠策進　　全現家山　　百億日月　　但一塵寰　　極目無邊　　何處仙班　　一一世界　　作我珮環　　來歆法供　　鏡影飛涵

　　第八席

　　式　此雖歷代儒宗。然須有神韻。莫作腐儒形。腐儒是下堂人類所收。非此席也。頂上有金色圓相。葢充實而有之光輝也。
　　讚曰。
　　誰知其樂　　空歎賢哉　　執理與事　　兩墮輪回　　輪回二字　　不須提起　　深入法界　　欲無言矣

　　第九席

　　式　諸大明王。皆忿怒形。極可怖畏(或佩人頭數珠。或四頭八臂。青身赤髮等)。亦有善女天。或文或武。皆極解脫。有威光。各分部局。眷屬圍繞。
　　讚曰。
　　忿怒吉祥　　英雄叱吒　　慈悲圓滿　　天女變化　　一佛巍巍　　天上天下　　回轉從心　　剛柔八卦

　　第十席

　　式　或甲冑。或衣冠。或平或奇。有男有女。或天仙神韻。或鬼神威嚴。一一具多眷屬。
　　讚曰。
　　隱身環衛　　眷屬孔多　　分途變化　　鏡影不譌　　金城湯池　　佛國無魔　　立功何處　　自性彌陀

　　第十一席

　　式　人王宰官。比丘學士。各有經營圖度之意。人王梁代衣冠。宰官學士。宋代衣冠。王一二。官三四。比丘十餘人。各有眷屬。
　　讚曰。
　　佳哉法會　　即今凝然　　英華吐露　　飛過九天　　香雲寶雨　　齊赴法筵　　蓮華欲語　　化鳥無冤

　　第十二席

　　(自此以下。頂上無光。金少彩多。身非金色。衣中略帶金耳)。
　　式　三界天中。空極淡。色極清。欲極華。唯欲界有男女君臣文武。色皆禪定。空若魂靈。隱約白衣而坐也。色天白色如銀。面目顯露。
　　讚曰。
　　天邊人語　　不隔絲毫　　依依一堂　　精神更超　　化工化工　　天然不淆　　幾人錯過　　囈語刀刀

　　第十三席

　　式　無量仙形。有男女老少師徒之象。或旁襯龜鹿白鶴靈芝。有丹竈烹煉。運氣。吸日月光華。書符持劍。鳴琴賦詩。杖桂葫蘆。身棲岩石。種種形。
　　讚曰。
　　雲中君耶　　山上人耶　　執此妄影　　羣號真耶　　與佛齊稱　　乃轉輪耶　　不凡不聖　　實之賓耶

　　第十四席

　　式　夜叉。龍。樂神。蠎神。疑神。金翅鳥。鳩槃茶。羅剎(勝八部。天修羅分開。劣八部。亦入鬼道。或兼入旁生道)。烏龍蠎等。頂上畫本相影子。疑神有二角。夜叉飛。羅剎猛。鳩槃茶醜。樂有器。
　　讚曰。
　　龍鳥蠎疑神　　樂部音樂作　　羅剎鳩槃茶　　夜叉更卓犖　　主臣男女眾　　一一威神略　　神威滿太空　　此事可斟酌

　　第十五席

　　式　有初感輪至者。有升空欲動者。有空中降下。環衛森嚴。各邦畏服者。有正在空中飛者。輪相前導王。儀仗次之。餘寶悉備。
　　讚曰。
　　飛行人主　　曾莫予違　　十善調暢　　靈馭芳徽　　重重國土　　多少心機　　一齊轉動　　候佛指揮

　　第十六席

　　式　雖亦人形。然神色間。如有感通之象。又非神通變化也。精華未吐。神彩欲飛。斯為得之。
　　讚曰。
　　身面言說　　一機抽六　　蝸角生生　　誰為家國　　可憐蟲子　　飛其神脈　　一念入微　　光中蒙福

　　第十七席

　　式　修羅男醜女美。王帶雄猛形。莊束武多文少。間有現本相三頭六臂者。間有儼然現作天人者。女皆天身像。
　　讚曰。
　　忍心一發　　勝境圓開　　不入天品　　為挾風雷　　水自不動　　山自轉回　　鏡影空花　　閱境知歸

　　第十八席

　　式　雖作人形。聰慧中少正直之氣象。以習氣未能一時化盡故也。然其中間。有一二正直氣象者。以良馬見鞭影故也。
　　讚曰。
　　幻中無孽　　即是道人　　靈因具足　　勿犯風塵　　風火不常　　通力非真　　真存妄盡　　別有精神

　　第十九席

　　式　人天形中。清雄濁劣不一。而面目衣裳。多含青色以表來路。足矣。不可畫作鬼。
　　讚曰。
　　劣於品　　苦於身　　陰風颯颯　　欺我性真　　真常不受欺　　果錯由於因　　速疾變化去　　同作光明輪

　　第二十席

　　式　入天形像。衣兼雜色而紅多。面目亦然。其神明猶少靈機也。
　　讚曰。
　　釋迦大龍王　　前身狗而白　　今作天人師　　威靈涵佛國　　蛤也而天　　能也而淵　　變化不變化　　筆墨是雲煙

　　第二十一席

　　式　人天形像。衣及面容。黑多白少。以表來路甚苦。以傷害初除。痛習未遠故也。然中亦有卓犖不羣者。如兜率天人。新出阿鼻。即超凡入聖。教百億人天。證十地金輪位也。
　　讚曰。
　　玲瓏地獄　　如瑠璃瓶　　一一芥子　　全是真靈　　一朝破空飛出　　同入遮那戶庭　　我聞古昔阿鼻眾生　　生天證道教化眾生　　齊得金輪位　　即今點點飛動猶如星

　　第二十二席

　　式　人天形像。面目依稀。衣裳淡白。神情飄動。似無所依。似有所依。
　　讚曰。
　　何堪輪轉　　未涉死生　　乘緣入會　　鏡影鐘聲　　光音破惑　　打落無明　　時哉時哉　　昏散同清

　　第二十三席

　　式　雜然文武鬼神。亦兼男女貴賤。旌旗環珮。符印僕馬。精神麤妙各別。而皆現快利之相。
　　讚曰。
　　點綴虗空　　星幢來往　　不見其身　　令人可想　　此中妙機　　非伸非縮　　當官而行　　何曾離局

　　第二十四席

　　式　煙雲中。似有騎龍跨鶴。乘輿步空。飛行凝立之相。皆眷屬圍繞。面目依稀。以聞法受熏。未可預定其報之優劣也。嗚呼。金鎔於爐。誰為其模。
　　讚曰。
　　縱橫普遍　　偶露一星　　撥開塵點　　法界空靈　　孰親孰疎　　佛眼垂青　　請君直往　　安樂門庭

　　第二十五席

　　式　多畫正面。多畫全身。常依法會。身心善良。漸露圓滿光明之象。
　　讚曰。
　　綺交脈注　　非生非佛　　一片靈機　　佳哉鬱鬱　　中有黠者　　點睛飛空　　助我經綸　　救此羣蒙

　　牌式

　　第一席十牌○十身靈相法報化一切佛(十牌皆然)　　第二席十牌○十[糸-八]微妙過現未一切法(同上)　　第三席十牌○十方雲集種種乘一切僧(同上)　　第四席十牌○十宗諸祖師僧大善知識(同上)　　第五席十牌○十方往生淨域諸上善人(同上)　　第六席十牌○十剎塵蓮花藏妙嚴世主(同上)　　第七席十牌○十方入佛境界寄位仙人(同上)　　第八席十牌○十方入佛境界一切儒宗(同上)　　第九席十牌○十大明王十方示現女天(同上)　　第十席十牌○十剎飛身重重護法諸神(同上)　　第十一席十牌○水陸本宗歷代諸善知識(同上)
　　以上。上堂竟。
　　以下。下堂列位。
　　第十二席十牌○十方無量一切天上真靈(十牌皆然)　　第十三席十牌○十方無量諸仙列派真靈(同上)　　第十四席十牌○十方無量勝劣八部真靈(同上)　　第十五席十牌○十方無量四種輪王真靈(同上)　　第十六席十牌○十方無量一切人類真靈(同上)　　第十七席十牌○十方無量阿修羅部真靈(同上)　　第十八席十牌○十方無量別別成就精靈(同上)　　第十九席十牌○十方無量得脫鬼趣之靈(同上)　　第二十席十牌○十方無量得脫旁在之靈(同上)　　第二十一席十牌○十方無量得脫泥犁之靈(同上)　　第二十二席十牌○十方無量死生中有之靈(同上)　　第二十三席十牌○此一道場十方有職諸神(同上)　　第二十四席十牌○此一道場正度列位真靈(同上)　　第二十五席十牌○此一道場部位一切真靈(同上)
　　唯二十四席二十五席。每牌居中大字外。可詳開正陪人名而小字書之。總別同異成壞。能全現於一毛端也。寶王剎開。法輪大轉。亦生平之快事矣。

　　(附)水陸道場附申文疏式

　　水陸內壇法事沙門謹疏。三寶龍天一切真靈座下。伏以道場無礙。眾願環興。既集所長必除其患。稱性而周法界。從心而作功勛。既有感而能通。故據情以上達。今有道場隨喜善信。(下列人名及所求心願)仗三寶力。冀得如願。云云。某等既受來詞。理合坿疏。上塵慧鑒。真慈朗耀。徧燭昏衢。法位常安。永孚眾志。合十方大悲神聖之力。救眾生心中苦惱之緣。所缺皆圓。所黏皆脫。生者蒙福。故者超登。萬苦長離。一真圓現。所有下情。伏惟周密護持。以滿道場全量。謹疏。
　　年月日具疏水陸道場法事沙門　押
　　檀　　越　押
　　籤上寫(水陸道場佛法僧寶)

　　水陸道場各家附行燄口意旨式

　　水陸道場。秉教奉行法事沙門。伏以從心現業。即一即三。破妄顯真。誰升誰降。為眾迷之不悟。故諸佛乃降臨。慧啟無遮。光照有赫。接引之緣將熟。變化之用彌多。篤奉真言。恪遵儀軌。普施斛食。全濟含靈。今有(下列人名心願)仗佛恩靈。使彼超度。悉皆如願。云云。某等既受來詞。理合如法。據情上達。伏願生存蒙福。亡故超升。眾苦全離。一真圓現。彌陀心鏡不隔絲毫。極樂蓮花全通消息。
　　年月日具
　　籤上寫(水陸道場燄口意旨)

　　法界聖凡水陸大齋普利道場性相通論第卷九(終)