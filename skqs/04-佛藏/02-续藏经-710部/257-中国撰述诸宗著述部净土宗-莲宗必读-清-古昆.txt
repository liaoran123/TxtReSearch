續藏經   蓮宗必讀
　清 古崑集

　　 

　　蓮宗必讀
　　蓮宗必讀總序

　　淨土法門者。乃諸佛究竟之法也。故彌陀因地。觀此理而大誓普收。釋迦果成。稱此理而廣舌深讚。彼則鉅賢至聖。咸舒藻以為盟。此則覺德鴻儒。盡擒毫而作誓。挺身立行。力修此道者。列宿塵沙。莫況其多也。下至惡逆凡夫。十念便登寶土。飛禽畜類。隨稱亦達金池。此非彌陀願力。安能若是。經云。末法億億人修行。罕一得道。唯依念佛得度。靈峰云。於念佛法門中。求其至簡易至直捷者。莫若信願專持名號。是故淨土三經並行。古人獨以彌陀經為日課。豈非持名一法。普被三根。攝事理無遺。統宗教無外。尤不可思議也哉。其名號功德。自何而始。乃因六八大願之所莊嚴。九品悲心之所成就也。然彼佛願力。雖不可思議。若厭離不深。則娑婆業繫不脫。故藉五王八苦之緣。以作進修之策。而進修儀軌甚多。唯慈雲行願。最為切要。其上根之士。一聞便信。中下之輩。多諸疑惑。智者十疑論。統淨宗一切疑問。振菩提大道之綱。斷疑生信。厥功最巨。善導云。修餘行業。迂僻難成。唯此法門。速超生死。若專修者。十即十生。法照大師。感文殊告曰。汝今念佛。正是其時。當知念佛。諸法之王。慧日感觀音亦云。汝當知淨土法門。勝過諸行。二大士皆法王長子。親口傳授念佛法門。殷勤如此。可不信哉。飛錫。永明。四明。慈照。優曇。天如。妙叶。楚石。幽溪等。乃傳宗列祖。闡教聖師。皆撰文述偈。深勸往生。當細心玩味。而詳擇之。蕅益法師。每見學者。未識方隅。靡慚濫吹。或云念佛散心無益。或云念佛須一心不亂。或云念佛須參究是誰。詰其信願。毫無所知。可悲也夫。如意珠王。遇此等人。而成瓦礫。以此故述信願持名歷九品說。行者宜勤覽之。又云。得生與否。全田信願之有無。品位高下。全由持名之深淺。堅密云。一句彌陀。非大徹不能全提。而最愚亦無少欠。只貴一心受持。甯羨依稀解悟。省庵云。暫持聖號。勝於布施百年。一發大心。超過修行歷劫。徹悟云。淨土一門。最初省求悟門。末後不待發慧。不須懺業。不斷煩惱。至極省要。至極徑捷。及其證入。至極廣大。至極究竟。故要解云。一聲阿彌陀佛。即釋迦本師於五濁惡世所得之阿耨多羅三藐三菩提法。今以此果覺。全體授與濁惡眾生。乃諸佛所行境界。唯佛與佛能究盡。非九界自力所能信解也。如上所述。咸遵佛祖誠言。非敢臆說。撮其詞明義顯最切要者。會成一冊。以便朝暮莊誦。刻刻提撕。如面聆法音。不敢疑貳。名之曰。蓮宗必讀。余為障緣深重。濁智騰波。非專修一行。生死難脫。匪憑聖教。信願難階。況去聖時遙。邪風競起。正行之人。多被惑亂。是故必讀此書。然後必生淨土。愧鄙見隘劣。焉敢公諸勝友。但自為鞭策。而作往生左劵。敬摘諸文而謬為之序。
　　戊辰仲春淨業弟子古崑謹集
　　敬採佛祖誠實言　　成就往生決定信　　普願法界諸眾生　　速脫輪迴生安養　　願我早登下下品　　免得娑婆受苦辛　　待吾一見彌陀後　　盡未來際度羣生

　　蓮宗必讀總目

　　佛說阿彌陀經　　無量壽經四十八願　　觀經九品觀章　　佛說五王八苦經　　慈雲決疑行願二門　　智者大師十疑論　　善導和尚專修法門　　法照大師感見文殊　　慧日法師感見觀音　　飛錫法師高聲念佛　　永明壽禪師(誡勿輕淨土)　　四明尊者勸念佛疏　　慈照宗主勸發願偈　　優曇和尚蓮宗寶鑑　　天如禪師淨土或問　　妙叶禪師念佛直指　　楚石琦禪師淨土詩　　幽溪法師淨土法語　　蕅益法師持名九品　　堅密大師淨要總序　　省菴法師菩提心文　　徹悟禪師念佛法語

　　佛說阿彌陀經

　　　　姚秦三藏法師鳩摩羅什　譯
　　如是我聞。一時佛在舍衛國祇樹給孤獨園。與大比丘僧。千二百五十人俱。皆是大阿羅漢眾所知識。長老舍利弗。摩訶目犍連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿菟樓馱。如是等諸大弟子。并諸菩薩摩訶薩。文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。爾時佛告長老舍利弗。從是西方過十萬億佛土。有世界名曰極樂。其土有佛。號阿彌陀。今現在說法。舍利弗。彼土何故名為極樂。其國眾生。無有眾苦。但受諸樂。故名極樂。又舍利弗。極樂國土。七重欄楯。七重羅網。七重行樹。皆是四寶。周帀圍繞。是故彼國。名為極樂。又舍利弗。極樂國土。有七寶地。八功德水。充滿其中。池底純以金沙布地。四邊階道。金銀琉璃玻瓈合成。上有樓閣。亦以金銀琉璃玻瓈[王*車]璖赤珠碼碯而嚴飾之。池中蓮華。大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴。又舍利弗。彼佛國土。常作天樂。黃金為地。晝夜六時。雨天曼陀羅華。其土眾生。常以清旦。各以衣裓。盛眾妙華。供養他方十萬億佛。即以食時。還到本國。飯食經行。舍利弗。極樂國土。成就如是功德莊嚴。復次舍利弗。彼國常有種種奇妙雜色之鳥。白鶴。孔雀。鸚鵡。舍利。迦陵頻伽。共命之鳥。是諸眾鳥。晝夜六時。出和雅音。其音演暢五根。五力。七菩提分。八聖道分。如是等法。其土眾生。聞是音已。皆悉念佛念法念僧。舍利弗。汝勿謂此鳥。實是罪報所生。所以者何。彼佛國土。無三惡道。舍利弗。其佛國土。尚無惡道之名。何況有實。是諸眾鳥。皆是阿彌陀佛欲令法音宣流。變化所作。舍利弗。彼佛國土。微風吹動諸寶行樹。及寶羅網。出微妙音。譬如百千種樂。同時俱作。聞是音者。自然皆生念佛念法念僧之心。舍利弗。其佛國土。成就如是功德莊嚴。舍利弗。於汝意云何。彼佛何故號阿彌陀。舍利弗。彼佛光明無量。照十方國無所障礙。是故號為阿彌陀。又舍利弗。彼佛壽命。及其人民。無量無邊阿僧祇劫。故名阿彌陀。舍利弗。阿彌陀佛成佛已來。於今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴。又舍利弗。極樂國土。眾生生者。皆是阿[鞥-合+(白-日+田)]跋致。其中多有一生補處。其數甚多。非是算數所能知之。但可以無量無邊阿僧祇說。舍利弗。眾生聞者。應當發願。願生彼國。所以者何。得與如是諸上善人。俱會一處。舍利弗。不可以少善根福德因緣。得生彼國。舍利弗。若有善男子。善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生。聞是說者。應當發願。生彼國土。舍利弗。如我今者。讚歎阿彌陀佛不可思議功德之利。東方亦有阿閦[鞥-合+(白-日+田)]佛。須彌相佛。大須彌佛。須彌光佛。妙音佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。南方世界有日月燈佛。名聞光佛。大燄肩佛。須彌燈佛。無量精進佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。西方世界有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。北方世界有燄肩佛。最勝音佛。難沮佛。日生佛。網明佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。下方世界有師子佛。名聞佛。名光佛。達摩佛。法幢佛。持法佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。上方世界有梵音佛。宿王佛。香上佛。香光佛。大燄肩佛。雜色寶華嚴身佛。娑羅樹王佛。寶華德佛。見一切義佛。如須彌山佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德一切諸佛所護念經。舍利弗。於汝意云何。何故名為一切諸佛所護念經。舍利弗。若有善男子善女人。聞是經受持者。及聞諸佛名者。是諸善男子善女人。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。舍利弗。若有人已發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若已生。若今生。若當生。是故舍利弗。諸善男子善女人。若有信者。應當發願生彼國土。舍利弗。如我今者。稱讚諸佛不可思議功德。彼諸佛等。亦稱讚我不可思議功德。而作是言。釋迦牟尼佛。能為甚難希有之事。能於娑婆國土五濁惡世。劫濁見濁煩惱濁眾生濁命濁中。得阿耨多羅三藐三菩提。為諸眾生。說是一切世間難信之法。舍利弗。當知我於五濁惡世行此難事。得阿耨多羅三藐三菩提。為一切世間說此難信之法。是為甚難。佛說此經已。舍利弗。及諸比丘。一切世間天人阿修羅等。聞佛所說。歡喜信受。作禮而去。
　　要解云。此經是無問自說。徹底大慈之所加持。能分末法多障有情。依斯徑登不退。故當來經法滅盡。特留此經住世百年。廣度含識。阿伽陀藥。萬病總持。絕待圓融。不可思議。華嚴奧藏。法華祕髓。一切諸佛之心要。菩薩萬行之司南。皆不出於此矣。

　　佛說無量壽經(四十八願)

　　　　曹魏康僧鎧譯
　　佛告阿難。過去久遠無央數劫。世自在王佛。興出於世。時有國王。聞佛說法。心懷悅豫。尋發無上正真道意。棄國捐王。行作沙門。號曰法藏。詣彼佛所。稽首禮足。遶佛三帀。合掌而住。白佛言世尊。唯垂聽察。如我所願。當具說之。第一願。設我得佛。國有地獄餓鬼畜生者。不取正覺。第二願。設我得佛。國中天人。壽終之後。復更三惡道者。不取正覺。第三願。設我得佛。國中天人。不悉真金色者。不取正覺。第四願。設我得佛。國中天人。形色不同有好醜者。不取正覺。第五願。設我得佛。國中天人。不識宿命。下至知百千億那由他諸劫事者。不取正覺。第六願。設我得佛。國中天人。不得天眼。下至見百千億那由他諸佛國者。不取正覺。第七願。設我得佛。國中天人。不得天耳。下至聞百千億那由他諸佛所說。不得受持者。不取正覺。第八願。設我得佛。國中天人。不得見他心智。下至知百千億那由他諸佛國中眾生心念者。不取正覺。第九願。設我得佛。國中天人。不得神足。於一念頃。下至不能超過百千億那由他諸佛國者。不取正覺。第十願。設我得佛。國中天人。若起想念貪計身者。不取正覺。第十一願。設我得佛。國中天人。不住定聚。必至滅度者。不取正覺。第十二願。設我得佛。光明有限量。下至不照百千億那由他諸佛國者。不取正覺。第十三願。設我得佛。壽命有限量。下至百千億那由他劫者。不取正覺。第十四願。設我得佛。國中聲聞。有能計量。乃至三千大千世界眾生悉成緣覺。於百千劫。悉共計較。知其數者。不取正覺。第十五願。設我得佛。國中天人。壽命無能限量。除其本願。修短自在。若不爾者。不取正覺。第十六願。設我得佛。國中天人。乃至聞有不善名者。不取正覺。第十七願。設我得佛。十方世界無量諸佛。不悉咨嗟稱我名者。不取正覺。第十八願。設我得佛。十方眾生。至心信樂。欲生我國。乃至十念。若不生者。不取正覺。唯除五逆。誹謗正法。第十九願。設我得佛。十方眾生。發菩提心。修諸功德。至心發願。欲生我國。臨壽終時。假令不與大眾圍繞現其人前者。不取正覺。第二十願。設我得佛。十方眾生。聞我名號。繫念我國。植種德本。至心迴向。欲生我國。不果遂者。不取正覺。第二十一願。設我得佛。國中天人。不悉成滿三十二大人相者。不取正覺。第二十二願。設我得佛。他方佛土。諸菩薩眾。來生我國。究竟必至一生補處。除其本願自在所化。為眾生故。被弘誓鎧。積累德本。度脫一切。遊諸佛國。修菩薩行。供養十方諸佛如來。開化恒沙無量眾生。使立無上正真之道。超出常倫諸地之行。現前修習普賢之德。若不爾者。不取正覺。第二十三願。設我得佛。國中菩薩承佛神力。供養諸佛。一食之頃。不能遍至無數無量億那由他諸佛國者。不取正覺。第二十四願。設我得佛。國中菩薩。在諸佛前現其德本。諸所求欲供養之具。若不如意者。不取正覺。第二十五願。設我得佛。國中菩薩。不能演說一切智者。不取正覺。第二十六願。設我得佛。國中菩薩。不得金剛那羅延身者。不取正覺。第二十七願。設我得佛。國中天人。一切萬物。嚴淨光麗。形色殊特。窮微極妙。無能稱量。其諸眾生乃至逮得天眼。有能明了辨其名數者。不取正覺。第二十八願。設我得佛。國中菩薩。乃至少功德者。不能知見其道場樹無量光色。高四百萬里者。不取正覺。第二十九願。設我得佛。國中菩薩。若受讀經法。諷誦持說。而不得辯才智慧者。不取正覺。第三十願。設我得佛。國中菩薩。智慧辯才若可限量者。不取正覺。第三十一願。設我得佛。國土清淨。皆悉照見十方一切無量無數不可思議諸佛世界。猶如明鏡覩其面像。若不爾者。不取正覺。第三十二願。設我得佛。自地以上至於虗空。宮殿樓觀。池流華樹。國土所有一切萬物。皆以無量雜寶。百千種香。而共合成。嚴飾奇妙。超諸天人。其香普熏十方世界。菩薩聞者皆修佛行。若不如是。不取正覺。第三十三願。設我得佛。十方無量不可思議諸佛世界眾生之類。蒙我光明。觸其身者。身心柔輭。超過天人。若不爾者。不取正覺。第三十四願。設我得佛。十方無量不可思議諸佛世界眾生之類。聞我名字。不得菩薩無生法忍諸深總持者。不取正覺。第三十五願。設我得佛。十方無量不可思議諸佛世界。其有女人聞我名字。歡喜信樂發菩提心。厭惡女身。壽終之後復為女像者。不取正覺。第三十六願。設我得佛。十方無量不可思議諸佛世界諸菩薩眾。聞我名字。壽終之後常修梵行。至成佛道。若不爾者。不取正覺。第三十七願。設我得佛。十方無量不可思議諸佛世界諸天人民。聞我名字。五體投地。稽首作禮。歡喜信樂。修菩薩行。諸天世人。莫不致敬。若不爾者。不取正覺。第三十八願。設我得佛。國中天人。欲得衣服。隨念即至。如佛所讚應法妙服。自然在身。有求裁縫擣染浣濯者。不取正覺。第三十九願。設我得佛。國中天人。所受快樂。不如漏盡比丘者。不取正覺。第四十願。設我得佛。國中菩薩。隨意欲見十方無量嚴淨佛土。應時如願。於寶樹中皆悉照見。猶如明鏡覩見其面像。若不爾者。不取正覺。第四十一願。設我得佛。他方國土諸菩薩眾。聞我名字。至於得佛。諸根缺陋不具足者。不取正覺。第四十二願。設我得佛。他方國土諸菩薩眾。聞我名字。皆悉逮得清淨解脫三昧。住是三昧。一發意頃。供養無量不可思議諸佛世尊。而不失定意。若不爾者。不取正覺。第四十三願。設我得佛。他方國土諸菩薩眾。聞我名字。壽終之後生尊貴家。若不爾者。不取正覺。第四十四願。設我得佛。他方國土諸菩薩眾。聞我名字。歡喜踊躍。修菩薩行。具足德本。若不爾者。不取正覺。第四十五願。設我得佛。他方國土諸菩薩眾。聞我名字。皆悉逮得普等三昧。住是三昧。至於成佛。常見無量不可思議一切諸佛。若不爾者。不取正覺。第四十六願。設我得佛。國中菩薩。隨其志願。所欲聞法。自然得聖。若不爾者。不取正覺。第四十七願。設我得佛。他方國土諸菩薩眾。聞我名字。不即得至不退轉者。不取正覺。第四十八願。設我得佛。他方國土諸菩薩眾。聞我名字。不即得至第一忍第二第三法忍。於諸佛法。不能即得不退轉者。不取正覺。爾時法藏比丘。說此願已。應時普地六種震動。天雨妙華。以散其上。空中讚言。決定必成無上正覺。

　　佛說觀無量壽佛經(九品觀章)

　　　　劉宋西域三藏法師畺良耶舍譯
　　佛告阿難。及韋提希。若欲至心生西方者。先當觀於一丈六像在池水上。如先所說無量壽佛身量無邊。非是凡夫心力所及。然彼如來宿願力故。有憶想者。必得成就。但想佛像。得無量福。況復觀佛具足身相。阿彌陀佛神通如意。於十方國變現自在。或現大身滿虗空中。或現小身丈六八尺。所現之形皆真金色。圓光化佛。及寶蓮華。如上所說。觀世音菩薩及大勢至。於一切處身同眾生。但觀首相。知是觀世音。知是大勢至。此二菩薩。助阿彌陀佛普化一切。是為雜想觀。名第十三觀。
　　佛告阿難。及韋提希。上品上生者。若有眾生。願生彼國者。發三種心。即便往生。何等為三。一者至誠心。二者深心。三者回向發願心。具三心者。必生彼國。復有三種眾生。當得往生。何等為三。一者慈心不殺。具諸戒行。二者讀誦大乘方等經典。三者修行六念。回向發願。願生彼國。具此功德。一日乃至七日。即得往生。生彼國時。此人精進勇猛故。阿彌陀如來。與觀世音大勢至。無數化佛。百千比丘。聲聞大眾。無量諸天。七寶宮殿。觀世音菩薩。執金剛臺。與大勢至菩薩。至行者前。阿彌陀佛。放大光明。照行者身。與諸菩薩授手迎接。觀世音大勢至。與無數菩薩。讚歎行者。勸進其心。行者見已。歡喜踊躍。自見其身。乘金剛臺。隨從佛後。如彈指頃。往生彼國。生彼國已。見佛色身眾相具足。見諸菩薩色相具足。光明寶林演說妙法。聞已即悟無生法忍。經須臾間。歷事諸佛。徧十方界。於諸佛前。次第受記。還至本國。得無量百千陀羅尼門。是名上品上生者。
　　上品中生者。不必受持讀誦方等經典。善解義趣。於第一義。心不驚動。深信因果。不謗大乘。以此功德。回向願求生極樂國。行此行者。命欲終時。阿彌陀佛。與觀世音大勢至。無量大眾。眷屬圍繞。持紫金臺。至行者前。讚言法子。汝行大乘解第一義。是故我今來迎接汝。與千化佛一時授手。行者自見坐紫金臺。合掌叉手。讚歎諸佛。如一念頃。即生彼國七寶池中。此紫金臺。如大寶華。經宿則開。行者身作紫磨金色。足下亦有七寶蓮華。佛及菩薩俱時放光。照行者身。目即開明。因前宿習。普聞眾聲。純說甚深第一義諦。即下金臺。禮佛合掌。讚歎世尊。經於七日。應時即於阿耨多羅三藐三菩提得不退轉。應時即能飛行。徧至十方。歷事諸佛。於諸佛所。修諸三昧。經一小劫。得無生忍。現前授記。是名上品中生者。
　　上品下生者。亦信因果。不謗大乘。但發無上道心。以此功德。回向願求生極樂國。行者命欲終時。阿彌陀佛。及觀世音大勢至。與諸菩薩。持金蓮華。化作五百佛。來迎此人。五百化佛。一時授手。讚言法子。汝今清淨發無上道心。我來迎汝。見此事時。即自見身。坐金蓮華。坐已華合。隨世尊後。即得往生七寶池中。一日一夜蓮華乃開。七日之中乃得見佛。雖見佛身。於眾相好。心不明了。於三七日後。乃了了見。聞眾音聲。皆演妙法。遊歷十方。供養諸佛。於諸佛前。聞甚深法。經三小劫。得百法明門。住歡喜地。是名上品下生者。是名上輩生想。
　　佛告阿難。及韋提希。中品上生者。若有眾生。受持五戒。持八戒齋。修行諸戒。不造五逆。無眾過患。以此善根。回向願求生於西方極樂世界。臨命終時。阿彌陀佛。與諸比丘。眷屬圍繞。放金色光。至其人所。演說苦空無常無我。讚歎出家。得離眾苦。行者見已。心大歡喜。自見己身坐蓮華臺。長跪合掌。為佛作禮。未舉頭頃。即得往生極樂世界。蓮華尋開。當華敷時。聞眾音聲。讚歎四諦。應時即得阿羅漢道。三明六通。具八解脫。是名中品上生者。
　　中品中生者。若有眾生。若一日一夜持八戒齋。若一日一夜持沙彌戒。若一日一夜持具足戒。威儀無缺。以此功德。回向願求生極樂國。戒香熏修。如此行者。命欲終時。見阿彌陀佛。與諸眷屬。放金色光。持七寶蓮華。至行者前。行者自聞空中有聲讚言。善男子。如汝善人。隨順三世諸佛教故。我來迎汝。行者自見。坐蓮華上。蓮華即合。生於西方極樂世界。在寶池中。經於七日。蓮華乃敷。華既敷已。開目合掌。讚歎世尊。聞法歡喜。得須陀洹。經半劫已。成阿羅漢。是名中品中生者。
　　中品下生者。若有善男子善女人。孝養父母。行世仁慈。此人命欲終時。遇善知識。為其廣說阿彌陀佛國土樂事。亦說法藏比丘四十八願。聞此事已。尋即命終。譬如壯士。屈伸臂頃。即生西方極樂世界。經七日已。遇觀世音及大勢至。聞法歡喜。得須陀洹。過一小劫成阿羅漢。是名中品下生者。是名中輩生想。
　　佛告阿難。及韋提希。下品上生者。或有眾生。作眾惡業。雖不誹謗方等經典。如此愚人。多造惡法。無有慚愧。命欲終時。遇善知識。為說大乘十二部經首題名字。以聞如是諸經名故。除却千劫極重惡業。智者復教合掌叉手。稱南無阿彌陀佛。稱佛名故。除五十億劫生死之罪。爾時彼佛。即遣化佛。化觀世音化大勢至。至行者前。讚言善男子。以汝稱佛名故。諸罪消滅。我來迎汝。作是語已。行者即見化佛光明。徧滿其室。見已歡喜。即便命終。乘寶蓮華。隨化佛後。生寶池中。經七七日。蓮華乃敷。當華敷時。大悲觀世音菩薩。及大勢至菩薩。放大光明。住其人前。為說甚深十二部經。聞已信解。發無上道心。經十小劫。具百法明門。得入初地。是名下品上生者。
　　佛告阿難。及韋提希。下品中生者。或有眾生。毀犯五戒八戒。及具足戒。如此愚人。偷僧祇物。盜現前僧物。不淨說法。無有慚愧。以諸惡業。而自莊嚴。如此罪人。以惡業故。應墮地獄。命欲終時。地獄眾火。一時俱至。遇善知識。以大慈悲。即為讚說阿彌陀佛十力威德。廣讚彼佛光明神力。亦讚戒定慧解脫解脫知見。此人聞已。除八十億劫生死之罪。地獄猛火。化為清涼風。吹諸天華。華上皆有化佛菩薩。迎接此人。如一念頃。即得往生七寶池中。蓮華之內。經於六劫。蓮華乃敷。觀世音大勢至。以梵音聲。安慰彼人。為說大乘甚深經典。聞此法已。應時即發無上道心。是名下品中生者。
　　佛告阿難。及韋提希。下品下生者。或有眾生。作不善業。五逆十惡。具諸不善。如此愚人。以惡業故。應墮惡道。經歷多劫。受苦無窮。如此愚人。臨命終時。遇善知識。種種安慰。為說妙法。教令念佛。彼人苦逼。不遑念佛。善友告言。汝若不能念彼佛者。應稱無量壽佛。如是至心。令聲不絕。具足十念。稱南無阿彌陀佛。稱佛名故。於念念中。除八十億劫生死之罪。命終之時。見金蓮華。猶如日輪。住其人前。如一念頃。即得往生極樂世界。於蓮華中。滿十二大劫。蓮華方開。觀世音大勢至。以大悲音聲。為其廣說諸法實相。除滅罪法。聞已歡喜。應時即發菩提之心。是名下品下生者。是名下輩生想。
　　佛告阿難。行此三昧者。現身得見無量壽佛。及二大士。若善男子及善女人。但聞佛名二菩薩名。除無量劫生死之罪。何況憶念。若念佛者。當知此人。則是人中芬陀利華。觀世音菩薩。大勢至菩薩。為其勝友。當坐道場。生諸佛家。
　　智者大師將入滅。命施牀東壁。面向西方。專稱阿彌陀佛。令讀四十八願。九品觀章。唱無量壽經。及觀經題竟。乃顧大眾。合掌讚曰。四十八願。莊嚴淨土。華池寶樹。易往無人。火車相現。一念改悔者。尚得往生。況戒慧熏修。聖行道力。功不唐捐矣。

　　佛說五王八苦經

　　　　北藏當字號附東晉錄
　　昔者有五王。國界相近。共相往來。不相攻伐。唯作善友。其最大者。字普安王。習菩薩行。餘四小王。常習邪行。大王憐憫。意欲度之。呼來上殿。共相娛樂。乃至七日。終日竟夜。作娼妓樂。七日已滿。四小王共白大王言。國事甚多。請還政治。大王語諸左右。嚴駕車乘。羣臣吏民。都共送之。至其半道。大王憐愍。意欲度之。語諸小王曰。各說所樂悅樂之情。一王答言。我願欲得陽春三月。樹木榮華。遊戲原野。是我之樂。一王復言。我所樂異。願我常作國王。鞍馬服飾。樓閣殿堂。官屬人民。圍繞左右。晃晃煜煜。搥鐘鳴鼓。出入行來。路人傾目。是我之樂。一王復言。我所樂異。願復得好婦好兒。端正無雙。共相娛樂。極情快意。是我之樂。一王復言。我所樂復異。願我父母常在。多有兄弟妻子羅列。好衣美食以恣其口。素琴青衣共相娛樂。是我之樂。各自說其所樂竟。四王俱回頭。白其大王。所樂何事。大王答言。我先說卿等所樂。然後說我之樂。卿一人言。陽春三月。樹木榮華。遊戲原野。秋則彫落。非是久樂。卿一人復言。願我常作國王。鞍馬服飾。樓閣殿堂。官屬人民。圍遶左右。晃晃煜煜。搥鐘鳴鼓。出入行來。路人傾目。往古諸王。隱隱賑賑。快樂無極。福德轉盡。諸國相伐。忽然崩亡。非是久樂。卿一人復言。願得好婦好兒。端正無雙。共相娛樂。極情快意。一朝疾病。憂苦無量。此非久樂。卿一人復言。願我父母常在。多有兄弟妻子羅列。好衣美食以恣其口。素琴青衣共相娛樂。一朝有事。為官所執。繫閉在獄。無有救護。此非久樂。四人俱問。王樂云何。王言。我樂不生不死。不苦不樂。不饑不渴。不寒不熱。存亡自在。此是我樂。四王俱言。此樂何處當有明師。大王答言。吾師號曰為佛。近在祇洹精舍。諸王歡喜。各詣佛所。稽首作禮。退坐一面。大王胡跪。合掌白佛言。我等今得為人。闇鈍無知。但深著世樂。不知罪福。願佛為弟子等。說其苦諦。佛言。卿等善聽。當為汝說。人生在世常有無量眾苦切身。今粗為汝等略說八苦。何為八苦。生苦老苦。病苦死苦。恩愛別苦。所求不得苦。怨憎會苦。憂悲惱苦。是為八苦也。何謂生苦。人死之時。不知精神趣向何道。未知生處。竝受中陰之形。至三七日中。父母和合。便來受胎。一七日如薄酪。二七日如稠酪。三七日如凝酥。四七日如肉臠五胞成就。巧風入腹。吹其身體。六情開張。在母腹中。生臟之下。熟臟之上。母噉一杯熱食。灌其身體。如入鑊湯。母飲一杯冷水。亦如寒冰切體。母飽之時。迫逼身體。痛不可言。母饑之時。腹中了了。亦如倒懸。受苦無量。至其滿月。欲生之時。頭下向產門。如兩石夾山。欲生之時。母危父怖。生墮草上。身體細軟。草觸其身。如履刀劍。忽然失聲大喚。此是苦不。諸人咸言。實是大苦。何謂老苦。父母養育。至年長大。自用強健。擔輕負重不自裁量。寒時極寒。熱時極熱。饑時極饑。飽時極飽。無有節度。漸至年老。頭白齒落。目視[梳-木+目][梳-木+目]。耳聽不聰。盛去衰至。皮緩面皺。百節痛疼。行步極苦。坐起呻吟。憂悲心惱。識神轉滅。便旋即忘。命日促儘。言之流涕。坐起須人。此是苦不。大王答曰。實是大苦。何謂病苦。人有四大。和合而成其身。何謂四大。地大水大火大風大。一大不調。百一病生。四大不調。四百四病同時共作。地大不調。舉身皆痛。水大不調。舉身[月*夆]腫。火大不調。舉身蒸熱。風大不調。舉身掘強。百節苦痛。猶被杖楚。四大進退。手足不任。氣力虗竭。坐起須人。口燥脣燋。筋斷鼻拆。目不見色。耳不聞音。不淨流出。身臥其上。心懷苦惱。言輒悲哀。六親在側。晝夜看視。初無休息。甘饍美食。入口皆苦。此是苦不。王答曰。實是大苦。何謂死苦。人死之時。四百四病。同時俱作。四大欲散。魂神不安。欲死之時。刀風解形。無處不痛。白汗流出。兩手摸空。室家內外。在其左右憂悲涕哭痛徹骨髓不能自勝死者去之風去氣絕。火滅身冷。風先火次。魂靈去矣。身體挺直。無所復知。旬日之間。肉壞血流。[月*夆]脹爛臭。甚不可近。棄之曠野。眾鳥噉食。肉盡骨乾。髑髏異處。此是苦不。答言。實是大苦。何謂恩愛別苦。室家內外。兄弟妻子。共相戀慕。一朝破亡。為人抄劫。各自分張。父東子西。母南女北。非唯一處。為人奴婢。各自悲呼。心內斷絕。[穴/幻][穴/幻]冥冥。無有相見之期。此是苦不。答言。實是大苦。何謂所求不得苦。家有財物散盡。追求大官吏民。望得富貴。勤苦求之。求之不止。會遇得之。而作邊境令長。未經幾時。貪取民物。為人告言。一朝有事。檻車載去。欲殺之時。憂苦無量。不知死活何日。此是苦不。答曰。實是大苦。何謂怨憎會苦。世人薄俗。共居愛欲之中。爭不急之事。更相殺害。遂成大怨。各自相避。隱藏無處。各磨刀錯箭。挾弓持杖。恐忽相見會遇。狹道相逢。張弓注箭。兩刀相向。不知勝負是誰。當爾之時。怖畏無量。此是苦不。答曰。實是大苦。何謂憂悲惱苦。人生在世。長命者乃至百歲。矩命者胞胎傷墮。長命之者。與斯百歲。夜消其半。餘有五十年在。醉酒疾病。不知作人。已減五年。小時愚癡。十五年過。未知禮儀。年中八十。老耄無知。耳聾目冥。無有法則。復減二十年。已九十年過。餘十歲之中。多有諸愁憂。天下欲亂時亦愁。天下旱時亦愁。天下大水亦愁。天下大霜亦愁。天下大熱亦愁。室家內外。多諸病痛亦愁。持家財物治生恐失亦愁。官家百調未輸亦愁。家人遭縣官事。閉繫在獄。未知出期亦愁。兄弟妻子遠行未歸亦愁。居家窮寒無有衣食亦愁。此舍村落有事亦愁。社稷不辦亦愁。室家死亡無有財物殯葬亦愁。至春時種作無有犁牛亦愁。如是種種憂愁。常無樂時。至其節日。共相集聚。應當歡喜。方共悲涕相向。此是苦不。答曰實是大苦。爾時五王。及諸羣臣。會中數千萬人。聞佛說諸苦諦。心開意悟。即得須陀洹道。皆大歡喜。作禮而去。四王俱白普安王言。大王真是大權菩薩。化導我等。令得道跡。大王之恩。我本觀諸宮殿。心情愛著。不能遠離今覩宮殿如視穢廁無可樂者即捨王位付弟。出家為道。修諸功德。日日無倦。
　　佛說五王八苦經(終)

　　往生淨土決疑行願二門

　　　　宋耆山沙門遵式述
　　維安養寶剎。大覺攸贊。三輩高升。夕孕金華。列宿猶慚於海滴。晨遊玉沼。世鐙強喻於河沙。良以十方爰來。四生利往。雖騰光而普示。終稽首而偏求。故其竺國皇州。自今觀古。彼則鉅賢至聖。咸舒藻以為盟。(文殊普賢天親龍樹等。或別譯願文。或著在經論)此則覺德鴻儒。盡摛毫而作誓。(且從晉世。東林淨社。劉雷等十八賢洎百二十三人同誓。遺民屬詞。其後冠蓋之士。德望之。僧。潔志之俗。富於編簡)自茲回向綿續。倡和相尋。誠道德之通衢。常樂之直濟也。但世多創染割截。未識方隅。忽遇問津。靡慚濫吹。或攘臂排為小教。或大笑斥作權乘。以其言既反經。人惑常典。遂輒述往生淨土決疑行願二門。詞愧不文。理存或當。菽麥視而且辨。涇渭挹而永分。剪伊蘭之臭林。植栴檀之香幹。信行願原始要終。不數千言備舉矣。
　　第一決疑門(一疑師二疑法三疑自)　　第二行願門(一禮懺門二十念門三繫緣門四眾福門)
　　第一決疑門者。疑為信障。世間小善尚不能成。況菩提大道乎。或曰。智者有十疑論。何須此文。然略由三意。一者上為王臣幾務稍暇。難尋廣文。今舉大綱。略出行相。易披覽易修行故。二者十疑隨事釋難。唯第二三。略附理立。且事無盡。疑亦叵窮。今直明一理為諸法源。指源則流可識矣。三者正對說者。反經乖理。自損損他。故於疑法中簡小取大。明白權實。使來者不惑。至道安和尚往生論六卷。懷感法師羣疑論七卷。道綽禪師安樂集三卷。慈敏三藏淨土慈悲集三卷。源信禪師淨土集二卷。古今諸師製疏解經。宗經造論。隨情釋難。伽陀讚揚。同歸而各見。尋究良難。今以三疑收盡。文出天台止觀。非敢臆說　一疑師者。師有二。邪外倒惑化人。非所承也。正法之師。復有凡聖因果。凡及因位。容有未了。猶清辨謂彌勒未是徧知。俟龍華道後問津也。今示西方令回向者。唯果佛聖師。釋迦及十方諸佛。出廣長舌。說誠實言。讚勸往生。更何所惑　二疑法者。佛法有小乘不了義。大乘了義。大乘復有了不了義。今淨土唯大乘了義中了義也。且小乘經部。無一字勸生他方淨土。天親論女人及二乘種不生。此即明據也。問。小彌陀經等。皆說彼國有聲聞。鼓音王經佛母名殊勝妙顏。亦復有女人。答。佛母恐指初降生時。成正覺已。國土隨淨。必無女人。或轉男如龍女。或命終如悉達母。聲聞如觀經疏。及十疑論和會。今明大乘。復有三種。一三乘通教。門雖通大。類狎二乘。又當教菩薩。雖化他淨佛國土。化畢還同二乘歸於永滅。淨土深理。非彼所知。非了義也。二大乘別教。明獨菩薩法。雖談實理。道後方證。因果不融。淨土則理外修成萬法乃不由心具。雖塵劫修道。廣遊佛剎。指彼淨土因果。但是體外方便。斯亦未了。三佛乘圓教。詮旨圓融。因果頓足。經曰。十方諦求。更無餘乘唯。一佛乘。是則大乘中大乘。了義中了義。十方淨薉。卷懷同在於剎那。一念色心。羅列徧收於法界。並天真本具。非緣起新成。一念既然。一塵亦爾。故能一一塵中一切剎。一一心中一切心。一一心塵復互周。重重無盡無障礙。一時頓現非隱顯。一切圓成無勝劣。若神珠頓含眾寶。猶帝網交映千光。我心既然。生佛體等。如此。方了迴神億剎。實為自己心中。孕質九蓮。豈逃剎那際內。苟事理攸隔。淨薉相妨。安令五逆凡夫。十念便登寶土。二乘賢輩。迴心即達金池也哉。信此圓談事無不達。昧斯至理。觸類皆迷。華嚴云。心如工畫師。造種種五陰。一切世間中。無不從心造。(造通二種。一理具。十界依正。一念頓足。二變起。全理緣起。知無不為)如心佛亦爾。如佛眾生然。心佛及眾生。是三無差別。(由三無差。方感應道交。悲願相攝。共變各變因果方成。若但一理無差。不曉諸法互具。未善圓旨)起信論。所言法者。謂眾生心。(直指凡心)是心即攝一切世間。(六凡法界)出世間法。(四聖法界也。攝義亦二。一理具。二事造。並攝十界。十界之內。身土淨薉。何法不在)依此示摩訶衍義。(摩訶衍大乘也。若非此心。安堪乘運)十六觀。諸佛是法界身。入一切眾生心想中。乃至是心作佛。是心是佛。般舟三昧。佛是我心。是我心見佛。是我心作佛等。談斯旨者。大乘卷中粲然可舉。至若法華妙部。如來親記往生。華嚴頓談。普賢躬陳迴向。是知彌陀因地。觀此理而大誓普收。釋迦果成。稱此理而廣舌深讚。十方三世。莫不咸然。問。妙理圓極。世人盡須觀行始生耶。答。不然。今但直決疑情。令知淨土百寶莊嚴。九品因果。並在眾生介爾心中。理性具足。方得往生事用。隨願自然。是則旁羅十方。不離當念。往來法界。正恊唯心。免信常流。執此非彼。其九品生相。各有行類。上輩三品須解須行。故云汝行大乘。解第一義。學者見賢思齊。企金座而高升。當妙觀之是托。若中下六品生因。只精持禁戒。行世仁慈。至下下品。本是惡逆。十念精誠。便生彼國。但知有淨土。盡可迴心也。(世人縱云淨土出大乘。不能如上約教甄簡。甯逃混濫。未足決疑)三疑自者。博地凡夫。世緣纏蓋。云何此身生淨土。入賢聖海。同正定聚。釋曰。若了如上法性虗通。及信彌陀本願攝受。但勤功福甯俟問津。況十念得生。唯除五逆及謗正法。又定心十念。逆謗亦生。正願志求。夫復何惑。
　　第二正修行願門者。略開四門。一禮懺。二十念。三繫緣。四眾福。修行整足。唯須此四。先禮佛淨除業障。身心皎潔。如淨良田。次十念定心成行。立願要期。植往生正因。如下種子。次繫心愛護長養。滋發芽莖。如霔膏雨。次眾福助令繁茂。使速成華果。如灌肥膩。具修此四。最上最勝。或少暇隨修三二一者皆生彼國以四門各有行願皆是正因故也亦可六齋日修懺日日中修十念以十念是淨因要切必不可廢後二門任力所能若不然者但隨所欲。任意行之。
　　禮懺門者。日日早晨。於常供道場中。冠帶服飾端莊謹肅。佛像前手自燒香合掌定心作是云。
　　一切恭敬一心頂禮常住三寶(存心徧禮十方三世一切佛法僧寶。拜起。兩膝著地。手執香爐。燒眾名香云)。
　　願此香煙雲。徧滿十方界。無邊佛土中。無量香莊嚴。具足菩薩道。成就如來香。
　　(冥心少頃。徧運香雲。供養三寶。普熏眾生。咸生淨土。想已置爐。起作一禮。禮已合掌。曲躬懇切。想面對彌陀。及一切佛。而讚歎曰)。
　　如來妙色身。世間無與等。無比不思議。是故今頂禮。如來色無盡。智慧亦復然。一切法常住。是故我歸依。大智大願力。普度於羣生。令捨熱惱身。生彼清涼國。我今淨三業。歸依及禮讚。願共諸眾生。同生安樂剎。
　　(讚願已。即便禮佛。一一存心專對云)。
　　一心頂禮常寂光淨土。阿彌陀如來。清淨妙法身。徧法界諸佛。　　一心頂禮實報莊嚴土。阿彌陀如來。微塵相海身。徧法界諸佛。　　一心頂禮方便聖居土。阿彌陀如來。解脫相嚴身。徧法界諸佛。　　一心頂禮西方安樂土。阿彌陀如來。大乘根界身。徧法界諸佛。　　一心頂禮西方安樂土。阿彌陀如來。十方化往身。徧法界諸佛。　　一心頂禮西方安樂土。教行理三經。極樂正宣揚。徧法界尊法(靈峰大師注云。此禮舊本無。今依幽溪大師添入。使三寶具足)。　　一心頂禮西方安樂土。觀世音菩薩。萬億紫金身。徧法界菩薩摩訶薩。　　一心頂禮西方安樂土。大勢至菩薩。無邊光智身。徧法界菩薩摩訶薩。　　一心頂禮西方安樂土。清淨大海眾。滿分二嚴身。徧法界聖眾(禮已。即兩膝跪地。執手爐燒香至誠而倡是言)。
　　我今普為四恩三有。法界眾生。悉願斷除三障。歸命懺悔(起禮復跪執手爐云)。
　　至心懺悔。[○@叩]我弟子(某甲)。及法界眾生。從無始世來。無明所覆。顛倒迷惑。而由六根三業。習不善法。廣造十惡。及五無間。一切眾罪。無量無邊。說不可盡。十方諸佛。常在世間。法音不絕。妙香充塞。法味盈空。放淨光明。照燭一切。常住妙理。徧滿虗空。我無始來。六根內盲。三業昏闇。不見不聞。不覺不知。以是因緣。長流生死。經歷惡道。百千萬劫。永無出期。經云。毗盧遮那。徧一切處。其佛所住名常寂光。是故當知。一切諸法。無非佛法。而我不了。隨無明流。是則於菩提中。見不清淨。於解脫中。而起纏縛。今始覺悟。今始改悔。奉對[○@叩]諸佛。彌陀世尊。發露懺悔。當令我與法界眾生。三業六根。無始所作現作當作。自作教他。見聞隨喜。若憶不憶。若識不識。若疑不疑。若覆若露。一切重罪。畢竟清淨。我懺悔已。六根三業。淨無瑕累。所修善根。悉亦清淨。皆悉回向。莊嚴淨土。普與眾生。同生安養。願[○@叩]阿彌陀佛。常來護持。令我善根。現前增進。不失淨因。臨命終時。身心正念。視聽分明。面奉[○@叩]彌陀。與諸聖眾。手執華臺。接引於我。一剎那頃。生在佛前。具菩薩道。廣度眾生同成種智(應三說。若時促及事迫。一說亦得。起云)。
　　懺悔發願已。歸命禮阿彌陀佛及一切三寶(一拜)。
　　(次旋遶法。或三帀。或七帀。乃至多帀。如是稱念。隨意隨帀。不拘遍數。稱云)。
　　南無阿彌陀佛　　南無觀世音菩薩　　南無大勢至菩薩　　南無清淨大海眾菩薩摩訶薩
　　自歸於佛。當願眾生。體解大道。發無上心。(拜)　　自歸於法。當願眾生。深入經藏。智慧如海。(拜)　　自歸於僧。當願眾生。統理大眾。一切無礙。(拜)　　和南聖眾
　　(次至別座。誦彌陀經。或觀經。若不誦得經。一心稱名。量時而止。更迴向結撮亦得)。
　　十念門者。每晨服飾已。面西正立。合掌。連聲稱阿彌陀佛。盡一口氣為一念。如是十氣為十念。隨氣長短。不限佛數。氣極為度。聲不高低。不緩急。調停得中。十氣連屬令心不散。專精為功。名十念者。是藉氣束心也作此念已發願迴向云。
　　我弟子(某甲)。一心歸命極樂世界阿彌陀佛。願以淨光照我。慈誓攝我。我今正念稱如來名。經十念頃。為菩提道。求生淨土。佛昔本誓。若有眾生欲生我國。至心信樂乃至十念。若不生者。不取正覺。唯除五逆誹謗正法。我今自憶此生已來不造逆罪。不謗大乘。願此十念。得入如來大誓海中。乘佛慈力。眾罪消滅。淨因增長。若臨欲命終。自知時至。身不病苦。心無貪戀。心不倒散。如入禪定。佛及聖眾。手執金臺。來迎接我。如一念頃。生極樂國。華開見佛。即聞佛乘。頓聞佛慧。廣度眾生。滿菩提願。
　　(作已便止。不必拜。要盡此生。不得一日暫廢。唯將不廢自要其心。得生彼國)。
　　繫緣門者。凡公臨私養。歷涉緣務。雖造次常不忘佛。及憶淨土。如切事繫心。雖種種作務。不妨密憶前事。念佛亦如是。若失念。數數攝還。久久成性。任運常憶。楞嚴經。譬如有人一專為憶。(譬佛念眾生)一人專忘。(譬眾生念佛)如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來。憐念眾生。如母憶子。若子逃逝。雖憶何為。子若憶母。如母憶時。母子歷生。不相違遠。若眾生心。憶佛念佛。現前當來。必定見佛。去佛不遠不假方便自得心開如染香人身有香氣如此繫心任運常遮一切惡念說欲作惡憶佛之故惡不能成縱隨惡作惡業時心常不耎如身有香自然離臭。又復覺心微起惡念。即便憶佛。以佛力故。惡念自息。如人遇難。求彼彊援。必得免脫。又見他受苦。以念佛心憐愍於彼。願其離苦。若斷刑獄。以念佛故。生憫念心。願生淨土。誓相救濟。凡歷一切境界。若善若惡。由心憶佛。皆心念作願。故普賢願王云。作一切惡皆不成就。若作善業皆悉和合。即此意爾。如是相續念佛在心。能辦一切淨因功德。恐煩披覽。不復具說。誠哉此門。為益最大。
　　眾福門者。普賢觀。國王大臣欲懺重罪。當行五事。一正心不謗三寶。不障出家。不為梵行人作惡留難。(於持戒四眾勿行汙染)二孝養父母。奉事師長。三正法治國。不邪枉人民。四六齋日敕境內力所及處。令行不殺。(嚴禁漁捕。及誡姦鬥。六齋日者。白月初八四王使者巡世。十四四王太子巡。十五四王親巡。黑月二十三二十九三十巡世準上。若四王親下。諸天星宿鬼神俱時隨從。遇修福齋戒者。諸天相慶。即注祿添算護持福業。令其成就)五深信因果。信一實道。知佛不滅。此與十六觀三福大同。但普賢正為王臣。故引用。此亦是三世諸佛淨業正因。若出家四眾。應具依觀經三福為行。隨作一福。若心念。若口言。作意迴向。方成淨因。
　　此四法門。是念佛三昧往生正因。必須繫日修習。方可自期。定生淨土。經云。行此三昧。現得見阿彌陀佛及二菩薩。若聞佛及二菩薩名。除無量劫生死之罪。何況憶念。此是人中芬陀利華。觀音勢至為其勝友。當坐道場。生諸佛家。此人現世。彼佛遣無數化佛化觀音勢至。及娑婆二十五菩薩。晝夜擁護。行住坐臥一切時處。不令惡鬼得便。不受一切災難。常為國王大臣一切人民之所宗奉。所得功德。一念之間。不可算數。如佛之辯。不能稱揚。除彼不肖人。孰聞不信受。(終)
　　幽溪大師暮年。奉行願為日課。臨終趺坐。以指書空。作妙法蓮華經五字而化。法門之妙。於斯驗矣。

　　淨土十疑論

　　　　隋天台智者大師說
　　第一疑問。諸佛菩薩。以大悲為業。祇應願生三界。於五濁三塗中救苦。因何求生淨土。自安其生。捨離眾生。無大慈悲。專為自利。障菩提道。答。菩薩有二種。久行菩薩道得無生忍者。實當所責。未得忍已還。及初發心凡夫。要須常不離佛。忍力成就。方堪處三界。於惡世中。救苦眾生。智度論。具縛凡夫。有大悲心願生惡世。救苦眾生。無有是處。何以故。惡世界。煩惱強無忍力。隨境轉。聲色所縛。自墮三塗。焉能救眾生。假令得生人中。聖道難得。或因施戒修福。得作國王大臣。富貴自在。縱遇善知識。不肯信用。貪迷放逸。廣造眾罪。乘此惡業。一入三塗。經無量劫。從地獄出。受貧賤身。若不逢善知識。還墮地獄。如此輪迴。至於今日。人皆如是。此名難行道也。故維摩經。自疾不能救。而能救疾人。智度論。如二人各有親眷。為水所溺。一人情急。直入水救。無方便力。彼此俱沒。一人有方便。取筏乘之。悉皆得脫。新發意菩薩。亦復如是。未得忍力。不能救生。為此當須近佛。得無生忍已。方能救生。如得船者。又論云。嬰兒不得離母。離母或墮阬井。渴乳而死。鳥子翅羽未成。依樹傅枝。不能遠去。翅翮成就。方能飛空。自在無礙。凡夫無力。唯得專念阿彌陀佛。使成三昧。以業成故。臨終斂念得生。決定不疑。見彌陀佛。證無生忍已。還來三界。乘無生忍船。救苦眾生。廣施佛事。任意自在。故論云。遊戲地獄行者。生彼國得無生忍已。還入生死。教化地獄受苦眾生。以是因緣。求生淨土。願識其教。十住婆沙論名易行道也。
　　第二疑問。諸法體空。本來無生。平等寂滅。今乃捨此求彼。豈不乖理。經云。淨土先淨其心。心淨即佛土淨。此云何通。答。釋有二義。一總答。二別答。總答者。若言求生西方彌陀淨土。是捨此求彼。不中理者。汝執住此不求西方。是捨彼著此。此還成病。不中理也。又轉計亦不求生彼。亦不求生此者。則斷滅見。金剛般若云。汝若作是念。發阿耨菩提者說諸法斷滅。莫作是念。發菩提心者。於法不說斷滅相。二別答者。夫不生不滅者。於生緣中。諸法和合。不守自性。求於生體。亦不可得。此生生時。無所從來。故名不生。諸法散時。不守自性。言我散滅。此散滅時。去無所至。故言不滅。非謂因緣生外。別有不生不滅。亦非不求生淨土。喚作無生。中論。因緣所生法。我說即是空。亦名為假名。亦名中道義。又諸法不自生。亦不從他生。不共不無因。是故知無生。維摩經。雖知諸佛國。及與眾生空。而常修淨土。教化諸羣生。又云。造立宮室。若依空地。隨意無礙。若依虗空。終不能成。諸佛說法。常依二諦。不壞假名。而說諸法實相。智者熾然求生淨土。達生體不可得。即真無生。此謂心淨即佛土淨。愚者為生所縛。聞生即作生解。聞無生即作無生解。不知生即無生。無生即生不達此理橫相是非瞋他求生淨土幾許誣哉。此是謗法罪人。邪見外道也。
　　第三疑問。十方一切淨土。法性平等。功德亦等。行者普念一切功德。生一切淨土。今偏求一佛淨土。與平等性乖。答。一切諸佛。土皆平等。但眾生根鈍。濁亂者多。若不繫一境。三昧難成。專念阿彌陀佛。即是一相三昧。以心專至。得生彼國。隨願往生經。普廣菩薩問。十方悉有淨土。何故偏讚西方。佛告普廣。閻浮提眾生。心多濁亂。偏讚一佛淨土。使專心一境。即得往生。若總念一切佛。境寬則心散漫。三昧難成。故不得生。又求一佛功德。與一切佛功德無異。以同一佛法性故。為此念阿彌陀佛。即念一切佛。生一淨土。即生一切淨土。華嚴經。一切諸佛身。即是一佛身。一心一智慧。力無畏亦然。又云。譬如淨滿月。普應一切水。影像雖無量。本月未曾二。如是無礙智。成就等正覺。應現一切剎。佛身無有二。智者以譬喻得解。能達一切月影即一月影。一月影即一切月影。月體無二故。一佛即一切佛。一切佛即一佛。法身無二故。熾然念一佛時。即是念一切佛也。
　　第四疑問。十方佛土隨念一土隨得往生。何偏念彌陀佛答凡夫無智不敢自專專用佛語釋迦一代說法處處聖教唯勸眾生念阿彌陀佛求生西方極樂世界如無量壽經觀經往生論數十餘部殷勤指授故偏念也。又彌陀別有大悲四十八願。接引眾生。又觀經阿彌陀佛有八萬四千相。一一相有八萬四千好。一一好放八萬四千光明。徧照法界念佛眾生。攝取不捨。若有念者。機感相應決定得生。又阿彌陀經。大無量壽經。鼓音王陀羅尼經等云。釋迦佛說經時。皆有十方恒沙諸佛。舒舌相覆大千世界。證成一切眾生念阿彌陀佛乘佛大悲本願力故決定得生極樂世界。當知阿彌陀佛。與此世界偏有因緣。無量壽經法滅之時特駐此經百年在世接引眾生往生彼國故知阿彌陀佛與此世界極惡眾生偏有因緣其餘淨土雖一兩經略勸不如彌陀佛國處處經論殷勤勸往也。
　　第五疑問。具縛凡夫。惡業厚重。一切煩惱。一毫未斷。西方淨土出過三界。具縛云何得生。答。有二種緣。一自力。二他力。自力者。此世界修道。實未得生淨土。瓔珞經。凡夫未識三寶。不知善惡因之與果。初發菩提心。以信為本。住在佛家。以戒為本。受菩薩戒。身身相續。戒行不闕。經一二三劫。至初發心住。如是修行十信一波羅密等。無量行願。相續無間。滿一萬劫。至第六正心住。若更增進至第七不退住。即種性位。此約自力卒未得生淨土他力者若信阿彌陀佛大悲願力攝取念佛眾生即能發菩提心行念佛三昧厭離三界身。起行施戒修福。於一一行中。迴願生彼彌陀淨土。乘佛願力。機感相應。即得往生。故十住婆沙論云。此世界有難行道。易行道。難行者。五濁惡世。於無量佛時求阿[鞥-合+(白-日+田)]跋致甚難可得此難無數塵沙說不可盡略陳有五一外道相眩亂菩薩法二無賴惡人破他勝德三顛倒善果能壞梵行四聲聞自利障於大慈。五唯有自力無他力持。如跛人步行。一日數里。極大辛苦。謂自力也。易行者。謂信佛語。教念佛三昧。願生淨土。乘彌陀願力攝持。決定往生不疑。如水行藉船。須臾千里。謂他力也。劣夫從轉輪王。一日夜行四天下非自力輪王力也若言有漏凡夫不得生淨土。亦可有漏凡夫不得見佛身。然念佛三昧。並無漏善根所起有漏凡夫隨分得見佛麤相菩薩見微細相淨土亦爾雖是無漏善根所起有漏凡夫發無上菩提心求生淨土常念佛故伏滅煩惱得生淨土隨分得見粗相。菩薩見微妙相。此何所疑。華嚴經。一切諸佛剎。平等普嚴淨。眾生業行異。所見各不同。即其義也。
　　第六疑問。設令具縛凡夫。得生彼國。邪見三毒等常起。云何生彼。即得不退。答。彼有五因緣不退。一阿彌陀佛大悲願力攝持。故得不退。二佛光常照。故菩提心常增進不退。三水鳥樹林風聲樂響。皆說苦空。聞者常起念佛念法念僧之心故不退。四彼國純諸菩薩以為良友。無惡緣境。外無神鬼魔邪。內無三毒等。煩惱畢竟不起故不退五生彼即壽命永劫共菩薩佛齊故不退也。在此惡世。日月短促。經阿僧祇劫。復不起煩惱。長時修道。云何不得無生忍也。此理顯然。不須疑也。
　　第七疑問。彌勒菩薩。一生補處。上品十善。得生彼處見彌勒菩薩。隨從下生。三會之中。自然而得聖果。何須求生西方。答。求生兜率。一日聞道見佛。勢欲相似。若細比較。大有優劣。且論二種。一者縱持十善。恐不得生。彌勒上生經。行眾三昧。深入正定。方始得生。更無方便接引之義。不如阿彌陀佛本願力。光明力。但有念佛眾生。攝取不捨。又釋迦說九品教門。方便接引。殷勤發遣。生彼淨土。但眾生能念彌陀佛者。機感相應。必得生也。如世間慕人。能受慕者機會相投。必成其事。二者兜率天宮是欲界。退位者多。無水鳥樹林。風聲樂響。使聞者悉念佛。發菩提心。伏滅煩惱。又有女人。長諸天愛著五欲之心。又天女微妙。諸天耽玩。不能自勉。不如彌陀淨土水鳥樹林。風聲樂響。眾生聞者。皆念佛發菩提心。伏滅煩惱。又無女人二乘。純一大乘清淨良伴。為此煩惱惡業畢竟不起。遂至無生之位。如此比較。優劣顯然。釋迦佛時。見佛不得聖果者如恒沙。彌勒出世亦爾。大有不得聖果者。未如彌陀淨土。生彼國已。悉得無生法忍。未有一人退落三界。為生死業縛也。西國傳有三菩薩。一無著。二世親三師子覺。三人契志生兜率願見彌勒。若先亡得見。誓來相報。師子覺亡。一去不來。後世親臨終。無著語云。汝見彌勒。即來相報。世親去已。三年始來。云至彼聽彌勒菩薩一坐說法。旋繞即來。彼天日長。此處已經三年。師子覺為受天樂。五欲自娛。在外眷屬從去已來總不見彌勒。諸小菩薩生彼。尚著五欲。何況凡夫。為此願生西方。定得不退。不求生兜率也。
　　第八疑問。眾生無始以來。造無量業。今生一形不逢善知識。又復無惡不造。云何臨終十念成就。即得往生。出過三界結業之事。答。眾生善惡業種。多少強弱並不得知。但能臨終依善知識十念成者。皆是宿善業強。始得遇善知識。成就十念。若惡業多者。善知識尚不可逢何論十念成就又汝以無始惡業為重臨終十念為輕者今三種較量輕重不定不在時節久近多少一在心二在緣三在決定。在心者。造罪時。從自虗妄顛倒生念佛者從善知識聞說阿彌陀佛真實功德名號生一虗一實豈得相比如萬年闇室日光暫至而闇頓滅。豈以久來之闇。不肯滅耶。在緣者。造罪時從虗妄癡闇心緣虗妄境界顛倒生念佛心從聞佛清淨真實功德名號緣無上菩提心生一真一偽豈得相比如被毒箭箭深毒磣傷肌破骨一聞滅除藥鼓箭出毒除。豈以箭深毒磣不肯出也。決定者。造罪時以有間心。有後心也。念佛時。以無間心。無後心。遂即捨命。善心猛利。是以即生。如十圍之索。千夫不制。童子揮劒。須臾兩分。又如千年積柴。一豆火焚。少時即盡又如有人一生修十善。應生天。臨終起一念決定邪見。即墮阿鼻地獄。惡業虗妄。以猛利故。能排一生善業。令墮惡道。況臨終猛心念佛。真實無間善業不能排無始惡業得生淨土又云一念念佛滅八十億劫生死之罪為念佛時心猛利故伏滅惡業決定得生。不須疑也。古判十念成就作別時意。攝論。由唯發願。全無有行。雜集論。願生安樂即得生。聞無垢佛名即得菩提。並是別時之因。全無有行。若將臨終無間十念猛利善行是別時意者。幾許誤哉。行者深思此理。自牢其心。莫信異見。自墜陷也。
　　第九疑問。西方去此十萬億佛剎。凡夫劣弱。云何可到。又往生論云。女人及根缺。二乘種不生。答。為對凡夫肉眼生死心量。說去此十萬億佛剎。但使眾生淨土業成者。臨終在定之心。即淨土受生之心。動念即是生淨土時。為此觀經云。彌陀佛國。去此不遠又業力不可思議。一念即得生彼。不須愁遠。又如人夢。身在牀。而心意識徧至他方一切世界。如平生不異。生淨土亦爾。動念即至。不須疑也。女人根缺二乘種不生者。韋提夫人。是請生淨土主。及五百侍女。悉生彼國。但此處女人。及盲聾瘖啞人心。念彌陀佛。生彼國已。更不受女身。亦不受根缺身。二乘人但迴心願生淨土。至彼更無二乘執心。故云女人及根缺。二乘種不生。非謂此處女人。及根缺人。不得生也。無量壽經四十八願云。設我得佛。十方世界一切女人。稱我名號。厭惡女身。捨命之後。更受女身者。不取正覺。況生彼國。更受女身。根缺亦爾。
　　第十疑問。決定求生西方。未知作何行業。以何為種子。得生彼國。又俗人皆有妻子。不斷淫欲。得生彼否。答。欲決定生西方者。具二種行。定得生彼。一厭離行。二欣願行。厭離行者。凡夫無始已來。為五欲纏縛。輪迴五道。備受眾苦。不起心厭離五欲。未有出期。為此常觀此身。膿血屎尿。一切惡露。不淨臭薉。涅槃經。如是身城愚癡羅剎。止住其中。誰有智者。當樂此身。又經云。此身眾苦所集。一切皆不淨。扼縛癰瘡等。根本無義利。至諸天身。皆亦如是。行者若行若坐。若睡若覺。常觀此身。唯苦無樂。深生厭離。縱妻房不能頓斷。漸漸生厭。作七種不淨觀。一觀此婬欲身。從貪愛煩惱生。是種子不淨。二父母交會時。赤白和合。是受生不淨。三胎中在生臟下。熟臟上。是住處不淨。四在胎唯食母血。是食噉不淨。五日月滿足。頭向產門。膿血俱出。臭薉狼籍。是初生不淨。六薄皮覆上。其內膿血徧一切處。是舉體不淨。七乃至死後胮脹爛壞。骨肉縱橫。狐狼食噉。是究竟不淨。自身既爾。他身亦然。所愛境界。男女身等。深生厭離。常觀不淨。能如此觀者。婬欲煩惱。漸漸減少。又十想等觀。廣如經說。又發願。願我永離三界雜食臭薉膿血不淨耽荒五欲男女等身。願得淨土法性生身。此為厭離行。欣願行復二種一先明求往生之意二觀彼淨土莊嚴等事欣心願求明往生意者所以求生淨土為欲救拔一切眾生苦。即自思忖。我今無力。若在惡世。煩惱境強。自為業縛淪溺三塗動經劫數如此輪轉無始來未曾休息。何時得救苦眾生。為此求生淨土。親近諸佛。若證無生忍方能於惡世救苦眾生故往生論發菩提心者正是願作佛心願佛心則是度眾生心度生心則是攝眾生生佛國心。又願生淨土。須具二行。一須遠離三種障菩提門法。二須得三種順菩提門法。何為遠離三種障菩提法。一依智慧門不求自樂。遠離我心貪著自身故。二依慈悲門拔一切眾生苦。遠離無安眾生心故。三依方便門憐愍一切眾生欲與其樂。遠離恭敬供養自身心故。若能遠離三種菩提障。則得三種順菩提法。一無染清淨心。不為自身求諸樂故。菩提是無染清淨處。若為自身求樂。即染身心障菩提門。故無染清淨心。是順菩提門。二安清淨心。為拔眾生苦故。菩提是安隱一切眾生清淨處。若不作心拔一切眾生令離生死苦。即違菩提門。故安清淨心。是順菩提門。三樂清淨心。欲令一切眾生得大菩提涅槃故。菩提涅槃是畢竟常樂處。若不作心令一切眾生得畢竟常樂。即遮菩提門。此菩提因何而得。要因生淨土。常不離佛。得無生忍已。於生死國中。救苦眾生。悲智內融。定而常用。自在無礙。即菩提心。此是願生之意。二明欣心願求者。希心起想。緣彌陀佛若法身。若報身等。金色光明。八萬四千相。一一相八萬四千好。一一好放八萬四千光明。常照法界。攝取念佛眾生。又觀彼土七寶莊嚴妙樂等。備如無量壽經。觀經十六觀等。常行念佛三昧。及施戒修等一切善行。悉以迴施一切眾生。同生彼國。決定得生。此欣願門也。
　　楊傑云。贊輔彌陀教觀。其書山積。唯智者十疑論最為首冠。引聖言。決羣惑。萬年闇室。日至頓有餘光。千里水程。舟具不勞自力。非法藏後身不能也。

　　善導和尚專修法門

　　善導和尚。見西河綽禪師淨土九品道場。喜曰。此真入佛之津要。修餘行業。迂僻難成。唯此法門。速超生死。於是勤篤精苦。晝夜禮誦。旋至京師。激發四眾。每入室長跪唱佛。非力竭不休。出則演說淨土法門。三十餘年。未甞睡眠。護持戒品。纖毫不犯。好食供眾。粗惡自奉。所有嚫施。用寫阿彌陀經十萬餘卷。畫淨土變相三百壁。修營塔寺。然燈續明。道俗從其化者甚眾。有誦彌陀經十萬至五十萬遍者。有日課佛名自一萬至十萬者。其間得三昧生淨土者。不可紀述。或問。念佛生淨土耶。導曰。如汝所念。遂汝所願。乃自念一聲。有一光明從其口出。十至於百。光亦如之。其勸世偈曰。漸漸鷄皮鶴髮。看看行步龍鍾。假饒金玉滿堂。豈免衰殘病苦。任汝千般快樂。無常終是到來。唯有徑路修行。但念阿彌陀佛。
　　問曰。何故不令人作觀。直遣專稱名號耶。答。眾生障重。境細心粗。識颺神飛。觀難成就。是以大聖悲憐。直勸專稱名字。正由稱名易故。相續即生。若能念念相繼畢命為期者十即十生百即百生何以故無外雜緣得正念故。與佛本願相應故。不違教故。順佛語故若捨專念修雜業者。百中希得一二。千中希得三四。何以故。雜緣亂動。失正念故。與佛本願不相應故。與教相違故。不順佛語故。繫念不相續故。心不相續報佛恩故。雖作業行。常與名利相應故。樂近雜緣。自障障他往生正行故。比見諸方道俗。解行不同。專雜有異。但使專意作者。十即十生。修雜不至心者。千中無一。願一切人等。善自思惟。行住坐臥。必須厲心克己。晝夜莫廢。畢命為期。前念命終後念即生。長時永劫。受無為法樂。乃至成佛。豈不快哉。
　　凡人臨命終時。欲得往生淨土者。須先準備不得怕死。常念此身。多有眾苦。不淨惡業種種交纏。若得捨此薉身。超生淨土。受無量快樂。見佛聞法。離苦解脫。乃是稱意之事。如脫臭敝之衣。得換珍御之服。放下身心。莫生貪著。纔有病患。莫論輕重。便念無常一心待死。須囑家人。及問候人。凡來我前。但為我念佛。不得說眼前閑雜之話。家中長短之事。亦不須輭語安慰。祝願安樂。此皆虗華無益之語。若病重將終。親屬不得。垂淚哭泣。及發嗟歎懊惱之聲。惑亂心神。失其正念。但一時同聲念佛。助其往生。若得明曉淨土之人。頻來策勵。極為大幸。若依此者。決定往生無疑也。多見世人。平時念佛。發願求生。甚是勤拳。及至臨病。却又怕死。都不說著往生之事。死門事大。須自家著力始得。若一念差錯。歷劫受苦。誰人相代。思之思之。

　　法照大師感見文殊

　　法照大師。與同志數人。遠詣五臺。至佛光寺。遙見異光照身。即之行五十里。見二童子。自稱善財難陀。引至一寺。牓曰。大聖竹林寺。金地寶樹。以為莊嚴。入寺登講堂。見文殊在西普賢在東。各據師子座。萬眾圍繞而為說法。照作禮問曰。末法凡夫。去聖時遙。知識隘劣。障垢尤深。佛性無由顯現。佛法浩瀚。未審修何法門。最為其要。文殊告曰。汝今念佛。今正是時。諸修行門。無過念佛。供養三寶。福慧雙修。此之二門。最為徑要。所以者何。我於過去劫中。因觀佛故。因念佛故。因供養故。得一切種智。是故一切諸法。般若波羅蜜甚深禪定乃至諸佛。皆從念佛而生。故知念佛諸法之王。照又問。當云何念。文殊言。此世界西。有阿彌陀佛。彼佛願力。不可思議。汝當繼念。令無間斷。命終決定往生。永不退轉。語已。二大聖同舒金臂。摩照頂曰。汝以念佛故。不久證無上正等菩提。若善男女等。願疾成佛者。無過念佛。則能速證無上菩提。

　　慧日法師感見觀音

　　慧日法師。詣西域求法。泛泊渡海。經三年得達天竺。禮如來聖跡。尋求梵本。日既閱歷艱苦。深厭閻浮思何國何方。有樂無苦。何法何行。能速見佛。徧問天竺三藏。皆勸修淨土法門。日聞已頂受。漸至北印度健馱羅國。王城東北有大山。山有觀世音像。有至誠祈請者。每見大士現身。日至山叩頭七日。又斷食。畢命為期。至七日夜。觀音於空中現紫金身。長一丈餘。坐寶蓮華。垂右手摩日頂曰。汝欲傳法。自利利他。唯念西方極樂世界阿彌陀佛。發願往生到彼國已。見佛及我。得大利益。汝當知淨土法門。勝過諸行。

　　飛錫法師高聲念佛

　　問。方等經修無上深妙禪定。令繼想白毫。兼稱佛號以祈勝定。然默念泉澄。三昧自至。何必聲喧里巷。響震山林。然後為道哉。對。聲亦無爽。夫辟散之要。要存於聲。聲之不厲心竊無定。有五義焉。拔茅連茹。乘策其後畢命一對。長謝百憂。一也。聲光所及。萬禍冰消。功德叢林。千山松茂二也。金容熒煌以散彩。寶華淅瀝而雨空。若指諸掌。皆聲致焉。三也。如牽木石。重而不前。洪音發號。飄然輕舉。四也。與魔軍戰。旗鼓相望。用聲律於戎軒。以定破於強敵。五也。喧靜兩全。止觀雙運。叶夫佛意。不亦可乎。念佛三昧序云。功高易進。念佛為先。夫玄音之扣塵累每銷。滯情融朗。非天下之至妙。其孰能與於此華嚴經。寗受無量苦。得聞佛音聲不受一切樂。而不聞佛名。然則佛聲遠震。開善萌芽。猶春雷之動百草。安得輕誣哉。又問。一念十念往生淨土。何者為正。對。一念往生。住不退地。此為正也。如佛說謗佛毀經。打僧罵尊。五逆四重。皆一念惡業成。墮無間獄如箭射。今念佛生淨土。亦一念善業成。登極樂土如臂屈前一念五陰滅。後一念五陰生。如蠟印印泥。印壞文成。不須兩念。愛酪沙彌。生一念愛心。後生酪中作蟲。大薩婆長者妻。坐對明鏡。自愛其身。海風破船。生故屍中作蟲。斯皆一念也。大無量壽經。明一念念佛。皆得往生。觀經十念。為遘疾尫羸力微心劣。故十稱以助其一念。若心盛不昧。一念生焉。猶植絲髮。其茂百圍也。

　　永明壽禪師誡勿輕淨土

　　問曰。但見性悟道便超生死。何用繫念彼佛。求生他方。答。真修行人。應自審察。如人飲水。冷暖自知。今存龜鑑。以破多惑諸仁者。當觀自己行解。見性悟道。受如來記。紹祖師位。能如馬鳴龍樹否。得無礙辯才。證法華三昧。能如天台智者否。宗說皆通。行解兼修。能如忠國師否。此諸大士皆明垂言教。深勸往生。葢是自利利他。豈肯悞人自悞。況大雄讚歎金口叮嚀。希從昔賢恭稟佛敕。定不謬悞也。如往生傳所載。古今高士事迹。顯著非一。宜勤觀覽。以自照知。又當自度臨終之時生死去住定得自在否。自無始來惡業重障。定不現前否。此報身定脫輪迴否。三塗惡道。異類中行。出沒自由。定無苦惱否。天上人間。十方世界。隨意寄託。定無滯礙否。若也了了自信得及。何善如之若其未也。莫以一時貢高。卻致永劫沉淪。自失善利將復尤誰。嗚呼哀哉。何嗟及矣。○四料揀。一曰。有禪無淨土。十人九錯路。陰境若現前。瞥爾隨他去。二曰無禪有淨土。萬修萬人去。但得見彌陀。何愁不開悟三曰。有禪有淨土。猶如帶角虎。現世為人師。來生作佛祖。四曰。無禪無淨土。鐵床并銅柱。萬劫與千生。沒箇人依怙。

　　四明尊者勸念佛疏文

　　原夫一念本融。諸法無礙。遇熏既異。感報成差。是以順性而修。則顯諸佛淨土。隨情而作。則循五趣苦輪。所以處娑婆者。升出尤難。墮落者眾。經云。得人身者如爪上土。失人身者。如大地土。直待三乘行備。方免四趣受生。葢境界粗強。煩惱熾盛。自力求脫。實難其人。若夫生安養者。國土莊嚴。身心清淨直至成佛不墮三塗。經云。尚無惡道之名。何況有實又云眾生生者皆是阿[鞥-合+(白-日+田)]跋致。若欲生彼。但當稱彼佛號。修彼佛慈。必為彼佛本願攝取。捨此報身定生彼國。具如經說。實非臆談。今結萬人以為一社心心繫念。日日要期。每歲仲春。同集一處。同修供養。同聽法音。會彼萬心以為一志。俾成淨業。誓取往生。況劫濁命光。其猶風燭。一息不至。三塗現前。何得自寬。不思來報。當依佛語。無順人情。頓息攀緣。唯勤念佛。

　　慈照宗主勸人發願偈

　　萬法從心生。萬法從心滅。我佛大沙門。常作如是說持戒無信願。不得生淨土。唯得人天福。福盡受輪迴輾轉難脫離。看經無慧眼。不識佛深意。後世得聰明亂心難出離。發願持戒力。回向生樂國。如是各行持。千中不失一。釋迦金口說。彌陀親攝受。諸佛皆護念。諸天善護持。見此念佛人。與佛不相遠。應當坐道場。轉於大法輪。普度無邊眾。譬如貪家女。腹孕轉輪王。諸天常愛護。貧女自不知。腹中有貴子。今此念佛人。其意亦如是。憶佛常念佛。不久當成佛。諸佛善護持其人自不知。我當生淨土。卻要來後世。再得生人中。譬如貧人家地內有伏藏。藏神常守護。不令其有失。貧人自不知。家內有寶藏。逐日趁客作。求衣食自濟。今此念佛人。其意亦如是。不知念佛人。具足如來藏。自說我無分。反要生人中。譬如病人家。自有真妙藥。不知妙藥性。不能自治病。每日床枕邊。痛苦受無量。今此念佛人。其意亦如是。不知念佛心。能滅貪嗔癡。能為大醫王。能為大寶藏。利濟一切人。能為大法王。覆護一切眾。將為是凡夫。不得生淨土。且自持齋戒。後世願為人。輾轉更修行。方可生彼國。多見修行人。常作如是說。不稱彌陀願。不合淨土經。邪見障覆心。畢竟難出離。非是他人障。皆是自障心。今世不得生。一蹉成百蹉。勸汝修行人。信我如來說。佛無不實語豈是虗誑言。但當自精勤。一心求淨土。因風吹於火。用力不消多。幸有念佛心。回願超三界。逢寶不取寶。遇食苦長飢。咄哉大丈夫。不見真實意。我今略勸讚。輾轉傳與人。代我廣流通。作於如來使。真是諸佛子。真名報佛恩。普願如說行。同生極樂國。

　　優曇和尚蓮宗寶鑑

　　凡修念佛之人。欲生淨土。每念世間一切無常。成必有壞生必有死。若不親聞佛法。則捨身受身。輪轉三界。四生六道。無解脫期。我今有緣。得聞正法。得修淨業。唯佛為念。捨此報身。當生淨土。入彼蓮胎。受諸快樂。永脫生死。不退菩提。此乃大丈夫平生之能事也。纔有疾病。正要向前坦蕩身心。莫生疑慮。直須西向正坐。專想阿彌陀佛。與觀世音大勢至菩薩。及無數化佛。現在其前。一心稱念南無阿彌陀佛。聲聲不絕。於諸世間一切事務。不得思念。不得貪戀。若或心念起來。但要急稱佛號。於念念中除滅罪障。若病人昏困。不能自然。則看病人。當方便警策。勸而諭之。如此用心。助令命盡。只此一念。決定往生淨土。命若未盡。自得安寗。慎勿妄起留戀世間之心。當存自存。當死須死。但辨往生。何須疑慮若解此理。如脫敝服。以著上衣。一捨凡身。便登佛地。奇哉偉哉。至矣盡矣。
　　真信修行之人。端的是要生西方極樂世界。專意一念。持一句阿彌陀佛。只此一念。是我本師。只此一念。即是化佛。只此一念。是破地獄之猛將。只此一念。是斬羣邪之寶劍。只此一念。是開黑闇之明燈。只此一念。是度苦海之大船。只此一念。是脫生死之良方。只此一念。是出三界之徑路。只此一念。是本性彌陀。只此一念。達惟心淨土。但只要記得這一句阿彌陀佛在念。莫教失落。念念常現前。念念不離心。無事也如是念。有事也如是念。安樂也如是念。病苦也如是念。生也如是念。死也如是念。如是一念。分明不昧。又何必問人覔歸程乎。

　　天如禪師淨土或問

　　問。同居淨土。其類甚多今指極樂。又偏讚其境勝緣勝。何耶。答。正為境緣。故偏指也。經云。彼國無眾苦。但受諸樂。今以娑婆對比之。此血肉形軀。有生皆苦。彼蓮華化生。無生苦也。此時序代謝。衰老日侵。彼寒暑不遷。無老苦也。此四大難調。多生病患。彼化體微妙。無病苦也。此七十者稀。無常迅速。彼壽命無量。無死苦也。此親情愛戀。有愛必離。彼無父母妻子。無愛別離苦也。此仇敵怨讐。有冤必會。彼上善聚會無冤憎會苦也。此困苦饑寒。貪求不足。彼衣食珍寶。皆受現成。此醜薉形骸。根多缺陋。彼端嚴相貌。皆有光明。此輪轉生死。彼永證無生。此有四趣苦。彼無三惡名。此邱陵阬坎。荊棘為林。土石諸山。薉惡充滿。彼黃金為地。寶樹參天。樓聳七珍。花敷四色。此雙林已滅。龍華未來。彼無量壽尊。現在說法。此觀音勢至。徒仰嘉名。彼無邊上人。親為勝友。此羣魔外道。惱亂正行。彼佛化一統。魔外絕蹤。此媚色妖婬。迷惑行者。彼正報清淨。實無女人。此惡獸魑魅。交扇邪聲。彼水鳥樹林。咸宣妙法二土較量境緣迥別而樂邦之勝未易悉舉也。境勝。可攝眾生取淨之情。緣勝。可助生者修行之力。圓三不退。由此階焉。較餘淨居。升沉之異矣。
　　問。五濁惡世。人皆有罪。縱未造五逆。其餘罪業。孰能無之。苟未懺悔消滅。臨終念佛。能往生乎。答亦得生也。此全藉彌陀不思議之大願力也。那先經。百枚大石置船上。藉船力。石不沒水。若無船。小石亦沒。船喻佛力。石喻惡業。故有帶業往生之說。具惑染者得生同居淨也。僧雄俊。并汾州人。屠牛為業。臨終見羣牛逼髑。苦痛切已。張鍾馗。殺雞為業。臨終見神人驅羣雞啄破兩目。流血盈牀。稱佛名號。俱生淨土。此非佛力而何。復以喻明。如人犯法。應入官囚。投託國王。承王宣召官不能拘復達帝京西資鈔云得生淨土是假他力彌陀願攝釋迦勸贊諸佛護念如渡大海既得巨舟仍有良導加以便風必速到彼岸也若不肯登舟。遲留惡國。誰之過歟。
　　問。人心易進易退。一聞警策。勇猛精勤。忽逢障難。便轉念頭。都道淨業是身後事。目前無所利濟。亦無怪其然耶。答。汝見未廣也。受持佛名。獲十勝利。一晝夜一切諸天。大力神將。河沙眷屬隱形守護。二二十五大菩薩。如觀世音等。及一切菩薩。常隨守護。三諸佛晝夜護念。彌陀常放光明攝受。四一切惡鬼不能害。毒蛇毒龍毒藥悉不能中。五火水冤賊。刀箭牢獄。枷鎖橫死。悉皆不受。六先業消滅。冤命解脫。更無執對。七夜夢正直。或見彌陀勝妙色像。八心常歡喜。顏色光澤。氣力充盛。所作吉利。九常為一切世間人民恭敬供養。歡喜禮拜。如敬佛。十命終無怖畏。正念現前。得見彌陀聖眾。持金蓮華。接引往生。盡未來際。受勝妙樂。如上十利。經文具載。佛口所宣。現生來世。皆有利益。但當精進。不用懷疑。
　　問。圓觀之修。唯心之念。似上器之行門。華嚴十願。寶積十心。亦大根之功用。根器不對。功行難成。今吾自揣。觀吾自好。唯專持名號。加禮拜懺悔而已。師為如何。答。善哉。汝知量矣。汝合善導專修無間之說矣。無間修者。身專禮阿彌陀佛。口專稱阿彌陀佛。意專想阿彌陀佛。善導和尚。天竺傳稱為彌陀化身。今觀其說。要緊在念念相續。永明云。直須一心歸命。盡報精修坐臥之間常面西向當行道禮敬之際念佛發願之時懇苦翹誠無諸異念如就形戮若在狴牢怨賊所追水火所逼一心求救願脫苦輪速證無生廣度含識。紹隆三寶。誓報四恩。如斯至誠。方不虗棄。如或言行不稱信願輕微無念念相續之心有數數間斷之意恃其懈怠臨終望生但為業障所遮恐難值其善友。風火逼迫。正念不成。何以故。如今是因臨終是果應須因實果則不虗聲和則響順形直則影端也問儻世事不容撥棄何以教之答若是痛念無常用心真切者。一任公私幹辦。八面應酧。與他念佛。兩不相妨。不見道。朝也阿彌陀。暮也阿彌陀。假饒忙似箭。不離阿彌陀又云竹密不妨流水過山高豈礙白雲飛。又冗極頃刻無閑者。每日早晨。必須十念。積久功成。亦不虗棄。此先德垂訓切要之方。當遵行之。

　　寶王三昧念佛直指

　　　　四明妙叶禪師撰
　　夫淨薉同心。生佛一理。諸法本等。奚假勸修。其奈迷心作境。淨薉斯分。對待相成。縛脫迥異。纏縛多劫。不易覺知故須勤勸苦海眾生求生極樂世界行人既深知淨薉苦樂。真實不謬。便當如農趨利。止之不得。然農為一歲饑寒。日夜不休。經年不倦。行者超歷劫之苦。何止一歲饑寒。登九品之安。何止一年溫飽。折攝二門。如金玉砂石。雖三尺孺子。必棄石求金。不勸自取。此土苦彼土樂。此生死沉溺。彼自在解脫。亦皆孺子所能辨者。亦必捨薉求淨。如救頭然。聞教便行奚待更勸。苦樂二土。是佛所說。諦信不疑。修則自得。今人見屎[尸@(二/水)]。則搐鼻攢眉嫌其臭薉欲速去。見錦綺則舒顏展笑貪其瑩潔欲速得。暫時美惡幻境。尚不能一忍。而憎愛熾然。長劫極樂極苦。而不速生忻厭。愚之甚。惑之深矣。又此界釋迦已滅。彌勒未生。賢聖隱伏。眾生奔波苦海。猶失父之兒。若不以極樂願王為歸。誰為救護。神仙未離空地。尚不易至。三品十善之因。生三界天。自劣至優。各歷多劫。尤難如願。成小敗廣。如海如滴。中間或遇邪惡魔黨。永退永失。敢言得出三界。望四果四向。況歷信住行向諸地。而超此耶。若修念佛法門。凡地不出一生。橫截三界五道。蒙佛接引。得生安養。華開見佛。聞法悟道。不離當念。闊步大方。供養一切三寶。教化一切眾生。彌勒生時。再來此地。所有歷劫父母妻子。兄弟姉妹。冤親等境。諭以道品。告以昔因。皆令證果。則其行願。豈不廣大耶。如是功德。一念失修。便屬後世。豈宜自緩。況世事千端。連環不斷。心則念念不住。身則在在無休。役我升沉。障我本性。歷劫至今。曾未休息。無常遷變。不可久留。縱壽百年。不逾彈指。今日明日。難保其存。忽然眼光落地不覺剎那異生隨其業因受形別類披毛戴角。著地飛空。今日見解都忘。恍惚三途六趣。飄零多劫。不自知歸。縱彌勒出生。而我生處何定。尚不聞父母三寶名字。況經教圓談。雖受異身。保惜深重。因業致業。從冥入冥。懼死貪生。不異今日。若非即於當念之間。效彼先覺丈夫。猛發大心。立決定志。奮揚舉鼎拔山之力。一截截斷。安能行業昭著。光動人天。羣有蒙恩。諸佛護念。閉三惡趣。開總持門。不待娑婆報滿。便得往生者也。若待處所穩便。衣食豐饒。充足香華。事事稱意。思前算後。卜彼良時。報盡恩冤。圓成善事。然後發行。虗空界窮。無此日矣。
　　精進者。不為世間八風所退。不為身心異見。大小病緣而怠其行也。行人欲入三昧。於中或被一切強輭二魔。內外惑亂。當堅強其志。重加精進。如金剛幢。不可摧毀。如須彌盧。不可搖動。如大海。眾毒莫壞。假使佛云。汝不得生。即當答言。我先受釋迦佛記。一切眾生。皆當發願。願生彼國。尚不間於十惡五逆。我不造五逆。數過十念必當得生。佛豈自誑。肯違本願。況十方諸佛。示廣長舌。證明斯事。故必求生。不退轉也。是為行人金剛延幢勇健之力。佛記尚不退其初志。況天魔惡黨水火盜賊強邪境界及妻妾情愛而能動我行願哉或曰世人修而不得生何耶答見異而行不莊也。然則虗喪其功耶。答。亦必承彌陀願力。今世不生。二世必生。二世不生。三世必生。一念歸向。當來定得往生。是名皆不退轉。但枉受多劫輪迴之苦。故須一生取決。豈可自二其志。墮在他世往生者乎。又有慈雲十念法門每晨盥漱靜處面西修行此往生初因必不可失或曰如何用心得不散亂答能運身口之念。毋論其散但不間斷。自能一心。亦可即名一心。惟行之不休為度。固不必憂散亂矣。如母喪愛子。龍失命珠。不期心一而自一。豈制之令一也。心不可制實在行人勤怠耳。
　　念佛三昧名一行者。世出世間諸助道行。悉為淨土而修。無別岐路。如眾流入海。同得海名。萬善同歸。得名一行。是故一切念處正勤根力覺道。四弘六度。皆淨土行。乃至彈指之善。及散心念佛。一稱名。一舉手。禮誦瞻仰。一香一水。一華一燈。一供養具。或一念至十念。或一施一戒一忍。禪定智慧。一切善相。回向極樂。願力持故。雖有遲疾。皆得往生。如滴水寄海。雖經多劫不壞不失不異不竭以小善根回向極樂雖經異生善根不失亦不壞竭惟除外道種性及因心未起。善行未立。身心未屈。先期感應者。不可同語也。是故三昧解脫。行願總持。無量法門。惟念佛一門。圓攝無外悉皆具足如大海吞納眾流性無增減如如意珠滿一切願體無虧損故又名為三昧寶王世尊以此三昧。徧告眾會。大根之士。若文殊等。三乘八部。無不傾心。法流東土。廬山闡揚。天下之望。咸美其教。自佛至今。聖賢之人。高僧巨儒。或自行而勸人。或著文而作誓。重法如寶。輕身若塵。挺身立行。力修此道者。列宿塵沙。莫況其多也。信不決人。尚生邊地。況正行者哉縱欲別修道品但假自力有退轉著魔之患此仗佛力修則必成無復魔業永不退轉又此三昧非但遠魔。一切縣官口舌。是非患難。水火盜賊惡人凶事。乃至虎狼蟲獸。鬼魅妖精不吉祥事。不能侵害。亦不為一切疫痢傷寒癰疥下賤眼耳鼻舌諸病所惱願行無虧。皆能排遣。惟名聞利養。甜愛軟賊及嗔心嗔火。雖有佛力。不能救焉。行人當深加精進以攘卻之。一念因循必為所奪。然軟魔但害淺信貪怠失念之人其精進者如剛火得水反堅焉敢小近而睥睨也。此身天人護助。臨終正念往生。天樂盈空。異香滿室光明照體寶座現前彌陀臂迎菩薩手接預知時至正念不謬諸障忽空沐浴加趺會眾說法叉手告別。或更勉人進道。書偈擲筆。合掌而逝。臨終之後。舉體如生。齒骨數珠。燒之不壞。光燄異常。五色鮮明。祥物於空盤旋不散煙所至處舍利流珠此耳目所常有者也非平日履踐明白精進力感焉能若是嗟今之人修而無效葢信根淺薄因地不真未曾立行先欲人知內則自衿外欲顯曜使人恭敬冀有所得甚至妄言得覩淨境。或見小境。及夢中善相。未識是非。先欲明說此等卑下必為魔惑願行退失墮生死趣可不慎哉。雖有道場儀式。或被人知。葢不得已。豈可特露其迹。使觀行傾敗哉。還當審諦。密實自行。內懷慚愧。勿露其德。中有宿障欲滅。微見好相。如不蘊德。聞人之耳。其行必覆。遠公三覩聖相。平日未嘗言也。但除臨終時耳。至禱至禱。又此三昧。體性雖圓。宜盡微細條章。革諸猥弊。乃至小罪。猶懷大懼。解隨大乘。行依小學。乃能合此三昧。小不自小。小隨解圓。圓不離小小即是大小大解行一理無分即超世見經云孝養父母。奉事師長。慈心不殺。修十善業。受持三歸。具足眾戒。不犯威儀。發菩提心。深信因果。不謗大乘。勸進行者。上每句是一法行。古人各有法訓一章。又復當護人心。勿使誇嫌。動用自若。誦大乘經。解第一義。親近善友。請問先覺。不執己見。不引己長。志存忍辱。行當依經。聽聞正法。不毀僧尼。息世雜善。不貪名利。遠離邪惡。處事必忠。將過歸己。深誡綺語。一心不亂視人如佛捐棄伎能惟求往生身必清淨如是等無量善行。悉宜修習。能助正道。更能割世染心。於憎愛境。無諸留難。凝心如一。必生淨土。其功甚大。不可盡述密修斯行高而不名得生彼者何知其幾彼有名傳記之人。如大海之滴耳。人依教誡。尚能利益無量冤業眾生。況父母師長。法門眷屬。兄弟姉妹。及平日解我患難。提挈我者。不得其利。但修此行。恩無不報。阿彌陀佛。及二大士。境界甚深。於苦海中。難得親近。難得憶念。能憶念者。必解脫故。經云。但聞佛名。二菩薩名。除無量劫生死之罪。何況憶念。此是人中芬陀利華觀音勢至為其勝友當坐道場生諸佛家是故十方如來示大舌輪。殷勤勸勵。娑婆教主告誡叮嚀。其辭激切。五濁眾生。必修此道。乃得度世。葢彼五濁。身心俱苦。以苦為命。猶水火聚。而佛特於苦處。行悲最深世尊自成正覺至入涅槃其音不二有識之流。須銘肌骨。彌陀願力。代不乏人。聖倡之前。賢繼於後。廓然徧十方三世。霈然充六道四生。天神嚮化。鬼物順之。載諸行事。具諸典章。盈溢乎海藏龍宮。徧布乎人間天上。皆我彌陀願力致然也。佛言。最後惡世。我法滅時。惟此教典。多留百年。以度羣有。然則此法。豈非我等殿後之至訓也飛禽八八墮在愚癡隨人稱名蓮生舌上可以人而不如鳥乎余生末世後五百歲。人根淺薄。疑惑不信。異見邪解。各執不同。正行之人。多被惑亂。傷感盈懷。是故集我禪教淨土諸文。取其極深至要之義。述作此說。類以成編。流布世間。斥邪顯正。普願法界眾生。於此說中。一見開解。了悟真心。知彌陀依正。還在西方。達西方依正。不離本性。但含識者。皆悉深階。更願先覺。不悋慈悲。見未悟人。如法教導。前人若昧。隨根應病。剖析幽微。更為宣說。彼若一念信解。行願必成。往生可期。功莫稱述。縱異執牢固。信樂不深。一句染神。亦成緣種。展轉利益。無盡無窮。若能不師於心。不欺不妄。隨此正教。誨人不倦者。縱自不行。即為己行。縱自未學。即為己學。何以故。法界一相。無自他故。昔有人二次傾己有建會。勸人念佛。命終往生。其事昭著。能發慈悲之心。示攝受之相。及能利彼。勸人念者。所得宏多。法王所使。但不可執謂定不必自修耳。法門如海。豈能盡言。聊記所聞。為世勸發。
　　極樂世界最清淨。莊嚴微妙超世間。彌陀願力同虗空。相好光明亦如是。念念不離眾生界。普度我等生其邦。我等自甘生死中。歷劫沉淪莫超越。彼佛垂臂待已久。咨嗟彈指誠殷勤。光明欲發蓮華開。今正是時願生彼。身欲無常時欲過。眾苦交煎應當離。願速念佛同修行。盡此報身生極樂。

　　西齋淨土詩

　　　　四明楚石禪師著
　　我佛真身不可量大人陪從有輝光食時並是天肴饍行處無非聖道場庭下碧流微吐韻殿前瑤草細吹香十方一等莊嚴剎終說西方出異方。
　　每為娑婆苦所縈。唯聞淨上不求生。天人皆是大乘器草木亦稱三寶名處處園林如繡出重重樓閣似生成。諸賢莫怪歸來晚。見說芙蕖始發榮。
　　卻望金蓮寶界遙。樓臺一一倚雲霄。黃鶯韻美春長在玉。樹枝柔歲不凋。流水有聲隨岸轉。好花無數逐風。飄野人自選歸來日。何待諸賢折簡招。
　　紙畫木雕泥塑成。現成真佛甚分明。歸依不是他家事。福德還從自己生。萬樹花開因地暖。千江月現為波清朝參暮禮常如此在處皆通極樂城。
　　池上蕅花花上人佛光來照紫金身更聞妙法除心垢。盡救迷情出苦輪。舉步徧遊塵點國。利生終滿涅槃因。娑婆界上光陰短。極樂知經幾劫春。
　　一箇浮泡夢幻身。如何只是縱貪瞋。好尋徑直修行路。休學愚癡放逸人。護戒還同冰雪淨。操心要與聖賢親。明明指出西飛日。有識還令達本真。
　　遙指家鄉落日邊。一條歸路直如弦。空中韻奏般般樂。水上花開朵朵蓮。雜樹枝莖成百寶。羣居服食勝諸天。吾師有願當垂接。不枉翹勤三十年。
　　一朵蓮含一聖胎。一生功就一花開。稱身瓔珞隨心現盈器酥酡逐念來。金殿有光吞日月。玉樓無地著塵埃。法王為我談真諦。直得虗空笑滿腮。
　　曾於淨土結因緣。二六時中現在前。每到黃昏增善念。遙隨白日下長天。如來寶手親摩頂。大士金軀擬拍肩。不借胞胎成幻質。吾家自有玉池蓮。
　　濁惡眾生也可憐。菩提道果幾時圓。總云國土隨心淨。爭奈形神被業牽。正劍揮來藤落樹。迷雲散盡日流天虗空畢竟無遮障淨土滔滔在目前。
　　將參法會禮金仙漸逐香風出寶蓮紅肉髻光流不盡紫金身相照無邊重重樹網垂平地一一花臺接遠天。諸佛界中希有事。了如明鏡現吾前。
　　麤境現前猶未識。法身向上幾曾知。可憐轉腦回頭處。錯認拈香擇火時。口耳相傳六箇字。聖凡不隔一條絲。堂堂日用天真佛。火急回光也是遲。
　　一寸光陰一寸金。勸君念佛早回心。直饒鳳閣龍樓貴。難免雞皮鶴髮侵。鼎內香煙初未散。空中法駕已遙臨塵塵剎剎雖清淨獨有彌陀願力深。
　　咫尺金容白玉毫。單稱名號豈徒勞。晨持萬遍烏輪上。夜課千聲兔魄高。歲閱炎涼終不倦。天真父子會相遭如何說得娑婆苦苦事紛紛等蝟毛。
　　娑婆苦海汎慈舟。此岸能超彼岸不。直指迷源須念佛。橫波徑度免隨流。千生萬劫長安泰。五趣三塗盡罷休。縱使身沾下下品。也勝豪貴王閻浮。
　　人生百歲七旬稀。往事回觀盡覺非。每哭同流何處去。閑拋淨土不思歸。香雲瑪瑙階前結。靈鳥珊瑚樹裏飛。從證法身無病惱。況餐禪悅永忘饑。
　　說著無常事事輕。饑餐渴飲懶經營。一心不退思安養。萬善同修憶永明。淨洗念珠重換線。堅持佛號莫停聲。忘緣盡逐空花落。閑向風前月下行。
　　一自飄蓬贍部南倚樓長歎月纖纖遙知法會諸天繞正想華臺百寶嚴此界猶如魚少水微生只似燕巢檐。同居善友應懷我。已築浮圖欠合尖。
　　少年頃刻老還衰。須信無常日夜催。九十六家邪智慧。百千萬劫受輪迴。不存寶界花池想。爭得刀山劍樹摧但自淨心生願樂此中賢聖許追陪。
　　勞生能有幾光陰健只須臾病又侵常恐浮雲蔽西日。須營淨舍學東林。可憐世上愚癡輩。不及花間智慧禽寶樹亦能談妙法何妨坐聽罷參尋。
　　須摩提國讚無窮。不與他方佛境同。百味酸甜長滿鉢。一身輕健任遊空。初心便獲無生忍。具縛能教宿命通古往今來留傳記盡塵沙界扇真風。
　　水若溫清月始臨金容佛影現吾心春風不易回枯木。磁石應難受曲鍼。未得往生緣障重。必期成就用功深譬如九轉丹砂力一點能令鐵化金。
　　念佛功深罪自除。身歸極樂國中居。叢林草木璚瑤接。大地山河錦繡舒。香界來從移步後。寶蓮結自放華初。玉毫炳煥黃金面。天上人間總不如。
　　朝朝暮暮道心中。歲歲年年佛事同。一往進修安樂界。六時朝禮法王宮。方袍不厭香煙黑。坐具何妨手汗紅。如此出家今有幾。灼然認得主人公。
　　蓮宮只在舍西頭易往無人著意修三聖共成悲願海一身孤倚夕陽樓秋階易落梧桐葉夜壑難藏舴艋舟。幸有玉池鳧鴈在。相呼相喚去來休。
　　千經萬論不虗標。共指西方路一條。念念刮磨心垢淨。時時防護道芽焦。棲蓮靜覺身安穩。得果轟傳地動搖。謾費工夫推甲子。娑婆大劫只崇朝。
　　近有人從淨土來。池心一朵玉蓮開。正當蕚上標名字。已向身前結聖胎。極樂逍遙長不死。閻浮偪迫最堪哀。法王特地垂慈愍。同坐黃金百尺臺。
　　吾身念佛又修禪。自喜方袍頂相圓。曾向多生修福果。始依九品結香緣。名書某甲深花裏。夢在長庚落月邊。濁惡凡夫清淨佛。雙珠黑白共絲穿。
　　念極心開見佛時。自然身到碧蓮池。火輪罪淨千千劫。瓊樹光分萬萬枝。善友深談終不厭。靈禽妙語實難思。功成果滿須臾事。尚謂奔流閃電遲。
　　無邊大士與聲聞。海眾何妨逐品分。一會聖賢長在定。十方來去總乘雲。談玄樹上摩尼水。念佛林間共命羣。坐臥經行無罣礙。天花隨處落繽紛。
　　天人莫不證神通。一一黃金色相同。散眾妙花為佛事。盡塵沙界起香風。身光觸體成柔軟。樂具流音說苦空。卻倚雕欄望寶樹。無邊佛國在其中。
　　佛袈裟下失人身。重得人身有幾人。萬行不如修白業。一心何苦戀紅塵。法王立誓丘山重。迷子思歸涕淚頻。若解返觀觀自性。明珠百八總家珍。
　　西望紅霞白日輪。仰觀寶座紫金身。一方土淨方方淨。十念心真念念真。生極樂城終不退。盡虗空界了無塵。向來苦海浮還沒。何幸今為彼岸人。
　　娑婆生者極愚癡。眾苦縈纏不解思。在世更無清淨業。臨終那有出離時。百千經裏尋常勸。萬億人中一二知。珍重大仙金色臂。早來攜我入華池。
　　靈峰大師贊曰
　　稽首楚石大導師。即是阿彌陀正覺。以茲微妙勝伽陀。令我讀誦當參學。一讀二讀塵念消。三讀四讀染情薄。讀至十百千萬遍。此身已向蓮花託。亦願後來讀誦者。同予畢竟生極樂。還攝無邊念佛人。永破事理分張惡。同居淨故四俱淨。圓融直捷超方略。

　　幽溪法師淨土法語

　　　　嗣法門人正知較
　　夫修行法門。如來對證之良藥也。藥隨病廣。數逾恒沙。求其至捷徑。最簡要者。莫如念佛。求生淨土。可謂疾成覺道之秘訣也。葢出離生死。仗三種力。一自力。二他力。三本有功德力。若惟務悟明心地。裂無明網。出愛欲河。或佛作祖。謂之自力。是為沒量好漢。真大丈夫佛世及正法中諸大菩薩聲聞及諸大祖師是其人也。像末之世。根器謭劣。有雖修而不悟。悟而不精。內照似脫。對境仍迷。縱使不迷。猶然坏器。菩薩有隔陰之昏初果有入胎之昧方之博地安免隨流此自力之無功。出塵之不効。一錯百錯。實可寒心。是以諸佛菩薩。曲垂方便。有仗他之法門焉。此之法門。經論亦夥。求其苦口叮嚀。極言稱歎。列祖宏通。人心崇奉。惟極樂世界念佛一門為究竟。言言闡淨土之惟心。句句演彌陀之本性。悟此者。達生心與佛心平等。心土與佛土無差修此者獲妙觀與妙境相符自力與他力兼濟。況本有功德之力。無始性具者。因此全彰曠劫積累者藉之頓發故得娑婆報滿淨土現前蓮華化生。不迷生陰。一入永入。更不退轉。故生者皆是阿[鞥-合+(白-日+田)]跋致。其數甚多。比在娑婆入道。塵境麤強。險難惡途。無處不有者。固不侔矣。然而說之匪難。行之為難。行之匪難。心要為難。此昔人所誡。我輩當遵。楊次公云。愛不重。不生娑婆。念不一。不生極樂。夫念佛以一其心。懇切持名。專志不亂。尚矣。然或忘而不能念念而不能一無他情愛之所牽也夫輕愛以袪其妄。斬斷情根。脫離愛網。尚矣。然或念而不能忘。忘而不能盡。無他。心之不能一也。娑婆有一愛之不輕。則臨終為此愛所牽。矧多愛乎。極樂有一念之不一。則臨終為此念所轉。矧多念乎。夫愛有輕焉。重焉。厚焉。薄焉。正報焉。依報焉。歷舉其目。則父母妻子。昆弟朋友。功名富貴。文章詩賦。道術技藝。衣服飲食。屋室田園。林泉花卉。珍寶玩物。不可枚盡。大而重於泰山。小而輕於鴻毛。有一物之不忘。愛也。有一念之不遺。愛也。有一愛存於懷。則念不一。有一念不歸於一。則不得生。嗚呼。愛不重不生娑婆。念不一不生極樂。此兩語。刮瞖眼之金錍。治膏肓之聖藥。凡有志於求生極樂者。宜書於屋壁。銘於肌膚。時時莊誦。念念提撕。於娑婆之愛。日求其輕。極樂之念。日求其一。輕之又輕之。以漸階乎無。一之又一之。以漸鄰乎極。果能如此。雖未脫薉那。不是娑婆之久客。未生寶所。已是極樂之嘉賓。臨終正念現前。往生極樂必矣。或問。輕愛有道乎。曰。輕愛莫要乎一念。一念有道乎。曰。一念莫要乎輕愛。或者筦爾謂曰。師言首鼠兩端。俾學者何從。曰。非兩瑞也。欲明一念之所以也。葢念不一。由散心異緣使然。散心異緣。由逐境紛馳。使然。娑婆有一境。則眾生有一心。眾生有一心。則娑婆有一境。聚緣內搖。趣外奔逸。心境交馳。愛若塵沙。故欲輕其愛者。莫若杜其境。眾境皆空。萬緣都寂。萬緣都寂。一念自成。一念若成。則愛緣俱盡矣。故曰欲一其念。莫若輕其愛。欲輕其愛。莫若一其念。愛之與念。勢不兩立。若明暗之相背也。曰。杜境有道乎。曰。余所謂杜境者。非屏除萬有也。亦非閉目不觀也。即境以了其虗。會本以空其末也。萬法本自不有。有之者情。故情在物在。情空物空。萬法空而本性現。本性現而情念息。自然而然。非加勉強。楞嚴所謂見與見緣。并所想相。如虗空花。本無所有。此見及緣。元是菩提妙淨明體。云何於中有是非是。是以欲杜其境。莫若體物虗。體物虗則情自絕。情絕則愛不生。而惟心現。念一成。故圓覺云。知幻即離。不作方便。離幻即覺。亦非漸次。一去一留。不容轉側。功效之速。有若桴鼓。學道之士。於此宜盡心焉。又曰。輕愛與一念。同乎異乎。對曰。能輕娑婆之愛。未必能一極樂之念。能一極樂之念。必能輕娑婆之愛。此約無志有志間說也。實則愛非念一不忘。念非忘愛不一。兩者工夫。初無間然。又曰。輕愛既聞命矣一念奈何對曰一念之道有三曰信曰行曰願不疑謂之信苟有疑焉心不得一矣是以求生極樂以敦信為始。必須徧讀大乘。廣學祖教。凡是發明淨土之書。皆須一一參求。悟極樂原是我惟心之淨土。不是他土。了彌陀原是我本性之真佛。非是他佛。大要有二。悟妙有徧周徧具。以為欣淨之本。悟真空圓離圓脫。以為捨薉之原。第二修行者。敦信如目視。修行如足行。信而不行。猶有目無足。行而不信。猶有足無目。是故信解既備。應當念佛修行。如目足兼備。能到涼池。行門有二。一正。二助。正行復二。一稱名。二觀想。稱名如小本彌陀經。七日持名。一心不亂。有事一心。理一心若口稱佛名繫心在緣聲聲相續心心不亂說心緣外境攝之令還此須生決定心斷後際念撥棄世事。放下緣心。使念心漸漸增長。從漸至久。自少至多。一日二日。乃至七日。畢竟要成一心不亂而後已。此事一心也。苟得此已。則極樂之淨因成就。垂終之正念必然。身無病苦。不受惡纏。預知時至。身心歡喜。吉祥而逝。坐脫立亡。親見彌陀。垂光接引。得生淨土必矣。理一心亦無他。但於事一心中。念念了達能念之心。所念之佛。三際平等。十方互融。非空非有。非自非他。無去無來。不生不滅。現前一念之心。便是未來淨土之際。念而不念。無念而念。無生而生。生而無生。於無可念中。熾然而念。於無生中。熾然求生。是為事一心中明理一心也二觀想者具如觀無量壽佛經境有十六觀佛最要當觀阿彌陀佛丈六之身作紫磨黃金色像立華池上作垂手接引狀身有三十二種大人相相有八十種隨形好作此想者亦有事理。事則以心繫佛。以佛繫心。初觀足下安平如奩底。次觀具千輻輪相。如是次第逆緣至頂中肉髻。復從肉髻。順緣至足底。了了分明。無分散意。理一心者。經云。諸佛如來是法界身。入一切眾生心想中。是故心想佛時。是心即是三十二相。八十種好。是心作佛。是心是佛。諸佛正徧知海。從心想生。是故汝等。應當繫念彼佛。此義具明微妙三觀。如觀經疏。妙宗鈔中說。然此二種正行。當相須而進。凡行住睡臥時。則一心稱名。凡趺坐時。則心心作觀。行倦則趺坐以觀佛。坐出則經行以稱名。苟於四威儀中。修之不間。往生西方必矣。二助行亦有二。一世間之行。如孝順父母。行世仁慈。慈心不殺。具諸戒律。一切利益之事。若能回向西方。無非助道之行。二出世之行。如六度萬行。種種功德讀誦大乘修諸懺法亦須以回向心而助修之無非淨土行也更有一種微妙助行當歷緣境處處用心。如見眷屬。當作西方法眷想。以淨土法門而開道之令輕愛以一其念永作將來無生眷屬若生恩愛時。當念淨土眷屬無有情愛。何當得生淨土。遠離此愛。若生瞋恚時。當念淨土眷屬。無有觸惱。何當往生淨土得離此瞋若受苦時當念淨土無有眾苦但受諸樂。若受樂時。當念淨土之樂無央無待。凡歷緣境。皆以此意而推廣之。則一切時處。無非淨土之助行也。第三願者。夫淨土舟航。要以信為柁。行為篙櫓檣纜。願為風帆。無柁則無所指南。無篙櫓檣纜。則不能運行。無風帆則不能破浪疾到。故次行以明願也。第願有通別。有廣狹。有徧局。通如古德所立回向發願文。別則各隨己意。廣謂四弘。上求下化。狹謂量力。決志往生。局如課誦有時隨眾同發。徧則時時發願。處處標心。但須體合四弘。不得師心妄立。大率所發之願。別勝於通。通恐隨人語轉。別則自己標心。然隨通文而生決志。雖通而別。若於別文而生濫漫。別亦成通。又廣勝於狹。廣則發心大。剋果勝。狹則悲願淺。獲果劣。又徧勝於局。局則數數間斷。徧則念念圓成。如此三法。可以期生淨土。速覲彌陀。一切淨土法門。舉不外乎是矣。

　　信願持名歷九品四土說

　　　　靈峰蕅益法師述
　　若欲速脫輪迴之苦。莫如持名念佛。求生極樂世界。若欲決定得生極樂世界。又莫如以信為前導。願為後鞭。信得決。願得切。雖散心念佛。亦必往生。信不真。願不猛。雖一心不亂。亦不得生。(成時云。世有此一輩。以持名壓捺妄想。不知求生。故為極力。道破)云何為信。一者信阿彌陀佛願力。二者信釋迦文佛教語。三者信六方諸佛讚歎。夫世間正人君子。便無妄語。況彌陀釋迦。六方諸佛。豈有妄語。此而不信。真不可救。故須先生深信。勿起疑惑。云何為願一切時中。厭惡娑婆生死之苦。欣慕淨土菩提之樂。隨有所作。若善若惡。善則迴向求生。惡則懺願求生。更無二志。是名為願。信願既具。則念佛方為正行。改惡修善。皆為助行。隨功力之淺深。以分九品四土。纖毫不濫。只須自己簡察。不必旁問他人。謂深信切願念佛。而念佛時心多散亂者。即是下品下生。深信切願念佛。而念佛時散亂漸少者。即是下品中生。深信切願念佛。而念佛時便不散亂者。即是下品上生。念到事一心不亂。不起貪瞋癡者。即是中三品生念到事一心不亂。任運先斷見思塵沙。亦能伏斷無明者。即是上三品生。故信願持名者。能歷九品。的確不謬也。故云。得生與否。全由信願之有無。品位高下。全由持名之深淺。又信願持名。消伏業障。帶惑往生。即是凡聖同居淨土。信願持名。見思斷盡而往生者。即是方便有餘淨土。信願持名。豁破一分無明而往生者。即是實報莊嚴淨土。信願持名。持到究竟之處。無明斷盡而往生者。即是常寂光淨土。故持名能淨四土。亦的確不謬也。問曰。如何持名能斷無明。答曰。所持之佛名。無論悟與不悟。無非一境三諦。能持之念心。無論達與不達。無非一心三觀。只為眾生妄想執著情見分別。所以不契圓常。殊不知能持者。即是始覺。所持者。即是本覺。今直下持去。持外無佛。佛外無持。能所不二。則始覺合乎本覺。名究竟覺矣。問曰。既始覺合本。則當下即常寂光。如何亦說往生。答曰。若達當下即常寂光。又何妨說箇往生。葢往即非往。非往而往。生即無生。無生而生。文殊善財之生西方者此也。咄哉男子。無措思惟。
　　要解云。信願持名為修行之宗要。非信不足啟願。非願不足導行。非持名妙行。不足滿所願而證所信。經中先陳依正以生信。次勸發願以導行。次示持名以徑登不退。信則信自信他。信因信果。信事信理。願則厭離娑婆欣求極樂行則執持名號一心不亂信自者。信我現前一念之心。本非肉團。亦非緣影。竪無初後。橫絕邊涯。終日隨緣。終日不變。十方虗空微塵國土元我一念心中所現物我雖昏迷倒惑苟一念回心。決定得生。自心本具極樂。更無疑慮。是名信自。信他者。信釋迦如來。決無誑語。彌陀世尊。決無虗願。六方諸佛廣長舌決無二言隨順諸佛真實教誨決志求生更無疑惑是名信他信因者深信散亂稱名猶為成佛種子。況一心不亂。安得不生淨土。是名信因。信果者。深信淨土。諸善聚會。皆從念佛三昧得生。如種瓜得瓜種豆得豆亦如影必隨形響必應聲決無虗棄。是名信果。信事者。深信只今現前一念不可盡故依心所現十方世界亦不可盡實有極樂國在十萬億土外。最極清淨莊嚴。不同莊生寓言。是名信事。信理者。深信十萬億土。實不出我今現前介爾一念心外。以吾現前一念心性實無外故。又深信西方依正主伴。皆吾現前一念心中所現影。全事即理。全妄即真。全修即性。全他即自。我心徧故。佛心亦徧。一切眾生心性亦徧譬一室千燈光光互徧重重交攝不相妨礙。是名信理。如此信已。則娑婆即自心所感之薉而自心薉理應厭離極樂即自心所感之淨而自心淨。理應欣求。厭薉須捨至究竟。方無可捨。欣淨須取至究竟。方無可取。故妙宗云。取捨若極。與不取捨亦非異轍設不從事取捨但尚不取不捨即是執理廢事。既廢於事。理亦不圓。若達全事即理。則取亦即理捨亦即理一捨一取無非法界故次信而明願也言執持名號一心不亂者。名以召德。德不可思議。故名號亦不可思議。名號功德不可思議。故使散稱為佛種。執持登不退也。然諸經示淨土行。萬別千差。如觀像觀想禮拜供養五悔六念等。一一行成。皆生淨土唯持名一法收機最廣下手最易故釋迦慈尊無問自說特向大智舍利弗拈出可謂方便中第一方便了義中無上了義圓頓中最極圓頓故云明珠投於濁水。濁水不得不清。佛號投於亂心。亂心不得不佛也。信願持名以為一乘真因。四種淨土以為一乘妙果。舉因則果必隨之。故以信願持名為經正宗。
　　信願持名一行。不涉施為。圓轉五濁。唯信乃入。非思議所行境界。設非本師來入惡世示得菩提。以大智大悲。見此行此說此。眾生何由稟此也哉。然吾人處劫濁中。決定為時所囿。為苦所偪。非帶業橫出之行。必不能度。處見濁中。決定為邪智所纏。非不假方便之行。必不能度。處煩惱濁中。決定為貪欲所陷。惡業所螫。非即凡心是佛心之行。必不能度。處眾生濁中。決定安於臭薉。而不能洞覺。甘於劣弱。而不能奮飛。非欣厭之行。必不能度。處命濁中。決定為無常所吞。石火電光措手不及非不費時劫不勞勤苦之行必不能度若不深知其甚難將謂更有別法可出五濁熢勃宅裏。戲論紛然。唯深知其甚難。方肯死盡偷心。寶此一行此本師及十方諸佛同所宣說可不信乎當知一聲阿彌陀佛。即釋迦本師於五濁惡世。所得之阿耨多羅三藐三菩提法。今以此果覺。全體授與濁惡眾生。乃諸佛所行境界。唯佛與佛能究盡。非九界自力所能信解也。伏願緇素智愚。於此簡易直捷無上圓頓法門。勿視為難而輒生退諉。勿視為易而漫不策勤。勿視為淺而妄致藐輕。勿視為深而勿敢承任葢所持之名號真實不可思議能持之心性亦真實不可思議。持一聲則一聲不可思議。持十百千萬無量無數聲聲聲皆不可思議也。
　　念佛法門。別無奇特。只深信力行為要耳。佛云。若人但念彌陀佛。是名無上深妙禪。天台云。四種三昧。同名念佛。念佛三昧。三昧中王。雲棲云。一句阿彌陀佛。該羅八教。圓攝五宗。可惜今人將念佛看做淺近勾當。謂愚夫愚婦工夫。所以信既不深。行亦不力。終日悠悠。淨功莫尅。設有巧設方便。欲深明此三昧者。動以參究誰字為向上。殊不知現前一念能念之心。本自離過絕非。不消作意離絕。即現前一句所念之佛亦本是超情離計。何勞說妙談元。祇貴信得及。守得穩。直下念去。或晝夜十萬五萬三萬。以決定不缺為準。畢此一生。誓無改變。若不得往生者。三世諸佛便為誑語。一得往生。永無退轉。種種法門。咸得現前。切忌今日張三。明日李四。遇教下人。又思尋章摘句。遇宗門人。又思參究問答。遇持律人。又思搭衣用鉢。此則頭頭不了。帳帳不清。豈知念得阿彌陀佛。三藏十二部極則教理。都在裏許。千七百公案向上機關。亦在裏許。三千威儀。八萬細行。三聚淨戒。亦在裏許。真能念佛。放下身心世界。即大布施。真能念佛不復起貪瞋癡。即大持戒。真能念佛。不計是非人我。即大忍辱。真能念佛。不稍間斷夾雜。即大精進。真能念佛。不復妄想馳逐。即大禪定。真能念佛。不為他岐所惑。即大智慧。試自檢點。若身心世界猶未放下。貪瞋癡念猶自現起。是非人我猶自掛懷。間斷夾雜猶未除盡。妄想馳逐猶未永滅。種種他岐猶能惑志。便不為真念佛也。要到一心不亂境界。亦無他術。最初下手。須用數珠。記得分明。刻定課程。決定無缺。久久純熟。不念自念。然後記數亦得。不記亦得。若初心便要說好看話。要不著相。要學圓融自在。總是信不深。行不力。饒你講得十二分教。下得千七百轉語。皆是生死岸邊事。臨命終時。決用不著。珍重。

　　淨土十要總序

　　　　古歙堅密大師撰
　　淨土法門者何。法界緣起也。何謂法界。吾人現前一念之心。不唯非塊然。亦復非倐爾。纔有能起。即屬所緣。非能緣者。不得已強名之曰無相。然虗空兔角。亦受無相之名。而虗空有表顯相。兔角有斷無相。非真無相。又不得已強名此無相曰真。唯其無相而真。故十方三世依正色心自他凡聖等法。皆在我現前一念無相真心中炳然齊現。而皆以自心為體。非別有物。心無相而真。從心所現一切諸法。莫不無相而真。是故於中隨拈一毫末。一一皆具十方三世依正色心自他凡聖等法而無餘欠。乃至一欬一掉。一名一字罔非自心之全體大用。而欬掉名字之外。更無一法可得。此所謂法界也。何謂法界緣起。聖凡皆此法界。非麤妙。無減增。不涉生死。不干迷悟。而悟順法界故。出生二種涅槃。迷逆法界故。妄現二種生死。迷逆生死。法界宛然。無奈眾生從未悟故。終不能了。諸佛菩薩愍之。從一真法界起種種因緣。世出世間。事類無算。一介螻螘。萬聖互援。神力既同。慈心亦等。而眾生迷逆妄故。受化不齊。於諸佛菩薩平等光中。有有緣無緣。及緣中淺深久近之異。緣分差等。化辨從違。若或無緣徒勞引領此所謂法界緣起也是故建化門中。只論繫珠一義。如法華妙典。廣談宿因。先聖以四釋闡明。(因緣釋約教釋本迹釋觀心釋)而必以因緣居首。由緣匪一。故教網弛張。由教無方。故恩德貫徹。(指本迹)由恩不可窮盡。故得消歸自己。領納家珍。(指觀心)故知因緣。即第一義從上列祖極重時節因緣良以無法與人亦無語句情種熟處假說心傳儻其不然契理而不契機。有句盡成非量。空花界裏。無自立宗。華嚴大經。王於三藏末後一著。歸重願王。夫眾生情愛牽連。幻成世界妄執緣影遂立前塵觸之則生死浩然究竟皆歸於業海。然而業繫之內。尚且天經地義。萬邦作孚況諸佛菩薩。悲智無涯。色心俱寂。本真如以起用。稱法性以垂機。觸之則生死銷亡。究竟皆同歸秘藏。大事該乎九界。深恩施(音異)於塵年。無不從此法界流。無不還歸此法界。此與六環業繫為何如。而可反恣睽違。不從標準。
　　是旨也精研藏教。備考羣宗。由忍土而遐攬十虗從末流而曠觀三際則求生淨土一法誠法界第一緣起矣。說者謂阿彌願勝。駕越諸方。然諸佛願等子等心等。法性海中。那容優劣。而千經萬論。極口指歸樂邦十方廣長同聲勸讚光壽者何哉緣在故耳。緣何謂在。信也。何謂不在。不信也。信不在處。惡業障之。如夜行者。滅火而趨險道。如破浪者。卷帆而鼓橫橈事同背馳甯止紆曲又諸佛四土上三土容有橫義至同居土大都有竪無橫唯極樂同居橫具四土。是故有情以凡夫而例一生補處。國土即緣生而顯稱性五塵。佛身因應化而見法身真常。說法從眾鳥而聞梵音深遠以要言之法法圓融塵塵究竟。教海無一名相可筌蹄。法門無一因果可比擬。然此等希有十方罕聞而唯在極樂者何哉緣深故耳緣何謂深。信深也。何謂淺。信淺也。信根淺處。恒情域之。如朝廷之有資格。高才皓齒而不遷。如麟鳳之於走飛。羽道毛羣而一類。何由大方闊步。豁破無明。又諸佛度生。皆窮累劫。從凡階聖。不退為難。今求生極樂。但七日竭誠。十念傾注。雖陷惡逆。悉記往生。纔得往生。便圓踞三不退地。且見阿彌。即見十方諸佛。生極樂。即生一切剎海。乃至阿彌一光。極樂一塵。悉能於中頓證十方三世依正色心自他凡聖等法。而不出剎那際三昧。夫諸佛度生如彼難。阿彌度生如此易者何哉緣久故耳緣何謂久信久也何謂近信近也。信緣近處。時分限之。如捨調弓而引彆弣。如放馴[馬*步]而服野駼。戰勝之功。當在異日。如上所論。專重有緣緣深則境界難思非等覺十地所能測緣久則神力迅速非三祇百劫所可倫要之阿彌非有加於吾心也。吾心一念離絕。故聖凡無在。吾心萬法頓融。故四土無在吾心不屬時劫故十世剎那無在吾心不屬方隅。故微塵剎海無在。吾何歉乎哉。特仗增上因緣一顯發之耳。曾有久習神呪者。一夜重魘。見獰物持之。置巨石下。其人怖急。憶誦素所習呪。遂見獰物倒散。裂石而醒。設素未習呪。或習未純熟。緣種不深斯時也。欲不寱死得乎。然夢中真言。復是何物。倒獰裂石。誰實使之。皆即我現前一念之心也。自心神呪。喚醒自心魘人。淨土法門亦如是。自心之阿彌。還度自心之生死。故知因緣之義。甚深甚深。抑聞魘之重者。不許持光照。照即死不許抱令起。抱多失心。唯就闇中。俾熟識者大呼其名。連聲呼之無不解者。淨土法門亦如是劫濁盛時眾生魘重毋以持名雜參話毋以麤心習勝觀雜參話則濁智騰波定起邪見所謂照之即死者也習勝觀則非其境界定起魔事所謂抱多失心者也唯以現前一念無明業識之心令其專稱阿彌陀佛名號。無間。一心。未有不親證親到者。法門至此。愈卑而愈不勝仰。愈淺而愈不可俯。自呼自應。自魘自醒。一心之本元頓彰。法界之體用全揭無庸鑽仰祇麼修行儻未悟透根源甯可顓蒙合妙夫顓蒙念佛至矣極矣無復加矣但恐法門之戲論難忘生死之天懷不切或執牟尼而視同瓦礫或以指爪而撮摩虗空或抉瞖而與眼以明或傳經而苦舌之鴂。如此則揚之與抑。總莫暢乎本懷。而信之與疑。皆不成乎三昧。間有大智。知進知退。知存知亡。而未遘至人未獲圓悟未窮極致未學要詮欲升永明之堂。入楚石之室。居五濁之世。闡難信之宗。殊非聊爾。嗚呼。至人幽矣。圓悟皇哉。若無要詮。誰與窮極。昔　靈峰老人以正法眼。選定淨要一書。剞劂未全。梨棗四散。成時。竊念像季久轉。唯此一門。契理契機。而淨土諸書唯此諸要盡美盡善爰加點評稍事節略倡募流通而大心緇白共成焉修捨沙門成時合掌稽首。重為告曰。淨土持名之法。有三大要焉。一者六字洪名念念之間欣厭具足如出幽獄奔託王家步步之間。欣厭具足。是故萬緣之唾不食。眾苦之忍莫回高置身於蓮華便訂盟於芬利蛆蠅糞壤可煞驚慚。二者參禪必不可無淨土。為防退墮。甯不寒心。淨土必不可入禪機。意見稍乘。二門俱破。若夫餘宗。在昔之時。不必改弦但加善巧迴向。在今之世。祇可助行。必須淨業專修。冷煖自知。何容強諍。三者一句彌陀非大徹不能全提而最愚亦無少欠儻有些子分別。便成大法魔殃。只貴一心受持。甯羨依稀解悟乞兒若見小利。急須吐棄無餘。棒打石人頭。嚗嚗論實事。已上三要。頗切今時。儻能真實指迷。我願捨身供養。十方三世。共聞此言。

　　省庵法師勸發菩提心文

　　　　淨業學人彭際清訂
　　不肖愚下凡夫僧實賢。泣血稽顙。哀告現前大眾。及當世淨信男女等。唯願慈悲。少加聽察。甞聞入道要門。發心為首。修行急務。立願居先。願立則眾生可度心發則佛道堪成。苟不發廣大心。立堅固願。則縱經塵劫。依然還在輪迴。雖有修行。總是徒勞辛苦。故華嚴經云。忘失菩提心。修諸善法。是名魔業。忘失尚爾。況未發乎。故知欲學如來乘。必先具發菩薩願。不可緩也。然心願差別。其相乃多。若不指陳。如何趣向。今為大眾略而言之。相有其八。所謂邪正真偽大小偏圓是也。云何名為邪正真偽大小偏圓耶。世有行人。一向修行。不究自心。但知外務。或求利養。或好名聞。或貪現世欲樂。或望未來果報。如是發心。名之為邪既不求利養名聞。又不貪欲樂果報。唯為生死為菩提。如是發心。名之為正。念念上求佛道。心心下化眾生。聞佛道長遠。不生退怯。觀眾生難度。不生厭倦。如登萬仞之山。必窮其頂。如上九層之塔。必造其顛。如是發心。名之為真。有罪不懺。有過不除。內濁外清。始勤終怠。雖有好心。多為名利之所夾雜。雖有善法。復為罪業之所染污。如是發心。名之為偽。眾生界盡。我願方盡菩提道成。我願方成。如是發心。名之為大。觀三界如牢獄。視生死如冤家。但期自度。不欲度人。如是發心。名之為小。若於心外見有眾生。及以佛道。願度願成。功勛不忘。知見不泯。如是發心。名之為偏。若知自性是眾生。故願度脫。自性是佛道。故願成就。不見一法離心別有。以虗空之心。發虗空之願。行虗空之行。證虗空之果。亦無虗空之相可得。如是發心。名之為圓。知此八種差別。則知審察。知審察則知去取。知去取則可發心。云何審察。謂我所發心。於此八中。為邪為正。為真為偽。為大為小。為偏為圓。云何去取。所謂去邪去偽去小去偏取正取真取大取圓。如此發心。方得名為真正發菩提心也。此菩提心。諸善中王。必有因緣。方得發起。今言因緣略有十種。何等為十。一者念佛重恩故。二者念父母恩故三者念師長恩故。四者念施主恩故。五者念眾生恩故。六者念死生苦故。七者尊重己靈故。八者懺悔業障故。九者求生淨土故。十者為念正法得久住故。云何念佛重恩。謂我釋迦如來。最初發心。為我等故行菩薩道。經無量劫。備受諸苦。我造業時。佛則哀憐。方便教化。而我愚癡不知信受。我墮地獄。佛復悲痛。欲代我苦。而我業重。不能救拔。我生人道。佛以方便令種善根。世世生生。隨逐於我。心無暫捨。佛初出世。我尚沉淪。今得人身。佛已滅度。何罪而生末法。何福而預出家。何障而不見金身。何幸而躬逢舍利。如是思惟。向使不種善根。何以得聞佛法。不聞佛法。焉知常受佛恩。此恩此德。邱山難喻。自非發廣大心。行菩薩道。建立佛法。救度眾生。從使粉骨碎身。豈能酬答。是為發菩提心第一因緣也。云何念父母恩。哀哀父母。生我劬勞。十月三年。懷胎乳哺。推乾去濕。嚥苦吐甘。才得成人。指望紹繼門風。供承祭祀。今我等既已出家。濫稱釋子。忝號沙門。甘旨不供。祭埽不給。生不能養其口體。死不能導其神靈。於世間則為大損。於出世又無實益。兩途既失。重罪難逃。如是思惟。唯有百劫千生。常行佛道。十方三世普度眾生。則不唯一生父母。生生父母。俱蒙拔濟。不唯一人父母。人人父母。盡可超昇。是為發菩提心第二因緣也。云何念師長恩。父母雖能生育我身。若無世間師長。則不知禮義。若無出世師長則不解佛法。不知禮義。則同於異類。不解佛法。則何異俗人。今我等粗知禮義。略解佛法。袈裟被體。戒品沾身。此之重恩。從師長得。若求小果。僅能自利。今為大乘。普願利人。則世出世間二種師長。俱蒙利益。是為發菩提心第三因緣也。云何念施主恩。謂我等今者。日用所資。並非己有。三時粥飯。四季衣裳。疾病所須。身口所費。此皆出自他力。將為我用。從則竭力躬耕。尚難餬口。我則安坐受食。猶不稱心。彼則紡織不已。猶自艱難。我則安服有餘。甯知愛惜。彼則蓽門蓬戶。擾攘終身。我則廣宇閒庭。優悠卒歲。以彼勞而供我逸。於心安乎。將他利而潤己身。於理順乎。自非悲智雙運。福慧二嚴。檀信沾恩。眾生受賜。則粒米寸絲。酬償有分。惡報難逃。是為發菩提心第四因緣也。云何念眾生恩。謂我與眾生。從曠劫來。世世生生。互為父母。彼此有恩。今雖隔世昏迷。互不相識。以理推之。豈無報効。今之披毛帶角。安知非昔為其子乎。今之蝡動蜎飛。安知不曾為我父乎。每見幼離父母。長而容貌都忘。何況宿世親緣。今則張王難記。彼其號呼於地獄之下。宛轉於餓鬼之中。苦痛誰知。飢虗安訴。我雖不見不聞。彼必求拯求濟。非經不能陳此事。非佛不能道此言。彼邪見人。何足以知此。是故菩薩觀於螻蟻。皆是過去父母。未來諸佛。常思利益。念報其恩。是為發菩提心第五因緣也。云何念生死苦。謂我與眾生。從曠劫來。常在生死。未得解脫。人間天上。此界他方。出沒萬端。昇沉片刻。俄焉而天。俄焉而人。俄焉而地獄畜生餓鬼。黑門朝出而暮還。鐵窟暫離而又入。登刀山也。則舉體無完膚。攀劍樹也。則方寸皆割裂。熱鐵不除饑。吞之則肝腸盡爛。洋銅難療渴飲之則骨肉都麋。利鋸解之。則斷而復續。巧風吹之。則死已還生。猛火城中。忍聽呌噑之慘。煎熬盤裏。但聞苦痛之聲。冰凍始凝。則狀似青蓮蘂結。血肉既裂。則身如紅藕華開。一夜死生。地下每經萬徧。一朝苦痛。人間已過百年。頻煩獄卒疲勞。誰信閻翁教誡。受時知苦。雖悔恨以何追。脫已還忘。其作業也如故。鞭驢出血。誰知吾母之悲。牽豕就屠。焉識乃翁之痛。食其子而不知。文王尚爾。噉其親而未識。凡類皆然當年恩愛。今作冤家。昔日寇讐。今成骨肉。昔為母而今為婦。舊是翁而新作夫。宿命知之。則可羞可恥。天眼視之。則可笑可憐。糞穢叢中。十月包藏難過。膿血道裏。一時倒下可憐。少也何知。東西莫辨。長而有識。貪欲便生。須臾而老病相尋。迅速而無常又至。風火交煎。神識於中潰亂。精血既竭。皮肉自外乾枯。無一毛而不被針鑽。有一竅而皆從刀割。龜之將烹。其脫殼也猶易。神之欲謝。其去體也倍難。心無常主。類商賈而處處奔馳。身無定形。似房屋而頻頻遷徙。大千塵點。難窮往返之身。四海波濤。孰計別離之淚。峩峩積骨。過彼崇山。莽莽橫尸。多於大地。向使不聞佛語。此事誰見誰聞。未覩佛經。此理焉知焉覺。其或依前貪戀。仍舊癡迷。祇恐萬劫千生。一錯百錯。人身難得而易失。良時易往而難追。道路冥冥。別離長久。三途惡報。還自受之。痛不可言。誰當相代。興言及此能不寒心。是故宜應斷生死流。出愛欲海。自他兼濟。彼岸同登。曠劫殊勛。在此一舉。是為發菩提心第六因緣也。云何尊重己靈。謂我現前一心。直下與釋迦如來。無二無別。云何世尊無量劫來。早成正覺。而我等昏迷顛倒。尚做凡夫。又佛世尊。則具有無量神通智慧功德莊嚴。而我等。則但有無量業繫煩惱生死纏縛。心性是一。迷悟天淵。靜言思之。豈不可耻。譬如無價寶珠。沒在淤泥。視同瓦礫。不加愛重。是故宜應以無量善法。對治煩惱。修德有功。則性德方顯。如珠被濯。懸在高幢。洞達光明。映蔽一切。可謂一孤佛化。不負己靈。是為發菩提心第七因緣也。云何懺悔業障。經言犯一吉羅。如四天王壽五百歲墮泥犁中。吉羅小罪。尚獲此報。何況重罪。其報難言。今我等日用之中。一舉一動。恒違戒律。一飱一水。頻犯尸羅。一日所犯。亦應無量。何況終身歷劫所起之罪。更不可言矣。且以五戒言之。十人九犯。少露多藏。五戒名為優婆塞戒。尚不具足。何況沙彌比丘菩薩等戒。又不必言矣。問其名則曰。我比丘也。問其實則尚不足為優婆塞也。豈不可愧哉。當知佛戒不受則已。受則不可毀犯。不犯則已。犯則終必墮落。若非自愍愍他。自傷傷他。身口併切。聲淚俱下。普為眾生。求哀懺悔。則千生萬劫。惡報難逃。是為發菩提心第八因緣也。云何求生淨土。謂在此土修行。其進道也難。彼土往生。其成佛也易。易故一生可致。難故累劫未成。是以往聖前賢。人人趣向。千經萬論。處處指歸。末世修行。無越於此。然經稱少善不生。多福乃致。言多福。則莫若執持名號。言多善。則莫若發廣大心。是以暫持聖號。勝於布施百年。一發大心超過修行歷劫。葢念佛本期作佛。大心不發。則雖念奚為。發心原為修行。淨土不生。則雖發易退。是則下菩提種。畊以念佛之犁。道果自然增長。乘大願船。入於淨土之海。西方決定往生。是為發菩提心第九因緣也。云何令正法久住。謂我世尊無量劫來。為我等故。修菩提道。難行能行。難忍能忍。因圓果滿。遂致成佛。既成佛已。化緣周訖。入於涅槃。正法像法。皆已滅盡。僅存末法。有教無人。邪正不分。是非莫辨。競爭人我。盡逐利名。舉目滔滔。天下皆是。不知佛是何人。法是何義。僧是何名。衰殘至此。殆不忍言。每一思及。不覺淚下。我為佛子。不能報恩。內無益於己。外無益於人。生無益於時。死無益於後。天雖高不能覆我。地雖厚不能載我。極重罪人。非我而誰。由是痛不可忍。計無所出。頓忘鄙陋。忽發大心。雖不能挽回末運於此時。决當圖護持正法於來世。是故偕諸善友。同到道場。述為懺摩。建茲法會。發四十八之大願。願願度生。期百千劫之深心。心心作佛。從於今日。盡未來際。畢此一形。誓歸安養。即登九品。回入娑婆。俾得佛日重輝。法門再闡。僧海澄清於此界。人民被化於東方。劫運為之更延。正法得以久住。此則區區真實苦心。是為發菩提心第十因緣也。如是十緣備識。八法周知。則趣向。有門。開發有地。相與得此人身。居於華夏。六根無恙。四大輕安。具有信心。幸無魔障。況今我等又得出家。又受具戒又遇道場。又聞佛法。又瞻舍利。又修懺法。又值善友。又具勝緣。不於今日發此大心。更待何日。唯願大眾。愍我愚誠。憐我苦志。同立此願同發是心。未發者今發。已發者增長。已增長者今令相續。勿畏難而退怯。勿視易而輕浮。勿欲速而不久長。勿懈怠而無勇猛。勿委靡而不振起勿因循而更期待。勿因愚鈍而一向無心。勿以根淺而自鄙無分。譬諸種樹。種久則根淺而日深。又如磨刀。磨久則刀鈍而成利。豈可因淺勿種。任其自枯。因鈍勿磨。置之無用。又若以修行為苦。則不知懈怠尤苦。修行則勤勞暫時。安樂永劫。懈怠則偷安一世。受苦多生。況乎以淨土為舟航則何愁退轉。又得無生為忍力。則何慮艱難。當知地獄罪人。尚發菩提於往劫。豈可人倫佛子。不立大願於今生。無始昏迷。往者既不可諫而今覺悟。將來猶尚可追。然迷而未悟。固可哀憐。苟知而不行。尤為痛惜。若懼地獄之苦。則精進自生。若念無常之速。則懈怠不起。又須以佛法為鞭策。善友為提攜。造次弗離。終身依賴。則無退失之虞矣。勿言一念輕微。勿謂虗願無益。心真則事實。願廣則行深。虗空非大。心王為大。金剛非堅。願力最堅。大眾誠能不棄我語。則菩提眷屬。從此聯姻。蓮社宗盟。自今締好。所願同生淨土。同見彌陀。同化眾生同成正覺。則安知未來三十二相。百福莊嚴。不從今日發心立願而始也。願與大眾共勉之。幸甚幸甚。
　　與茅靜遠居士書云。足下造橋事畢。可謂莫大之功。然居士之心好善無倦。一善甫完復作一善。美則美矣。其如生死大事何。苟不以生死大事為急。而孳孳為善。所作善事如須彌山。皆生死業緣。有何了日。善事彌多生死彌廣。一念愛心。萬劫纏縛。可不懼耶。居士世間公案久已參透。西方淨業久已修習。然而生死心不切。家緣撇不下。人情謝不去。念佛心不專。何也。將名根不斷耶。抑愛念牽纏耶。於此二者。宜加審察。苟不把家緣世事一刀斬斷。六字洪名盡力提起。欲望娑婆之脫。安養之生。難矣。不生安養。而欲脫生死不脫生死。而欲免墮落。抑又難矣。縱一生兩生不失人身濟得甚麼事。嗟乎。居士慧心如此明利。家緣如此豐足。繼嗣如此賢能。事事適意。尚不能放下萬緣一心念佛。為天負人耶。為人負天耶。不以念佛為急。而以世間小善為急。不以生死大事為先而以人天福報為先。是不知先後也。居士今日要務。惟當謝絕人事。一心念佛。加以齋戒二字。尤為盡美。大抵西方佛國。非悠悠散善所能致。萬劫生死。非因循怠惰所能脫。無常迅速。旦暮即至。安得不為之早辦耶。衲所知識者甚寡。知識之中。求可以語此事者為尤寡。捨居士一人。而深以期望者誰哉。儻不以人廢言。幸如努力。若曰吾不能也。則亦無可奈何矣。

　　徹悟禪師念佛法語

　　　　嗣法門人了亮集
　　吾人現前一念之心。全真成妄。全妄即真。終日不變終日隨緣。夫不隨佛界之緣而念佛界。便念九界。不念三乘。便念六凡。不念人天。便念三途。不念鬼畜。便念地獄。以凡在有心。不能無念。以無念心體。唯佛獨證。自等覺已還。皆悉有念。凡起一念。必落十界。更無有念。出十界外。以十法界。更無外故。每起一念為一受生之緣。果知此理。而不念佛者。未之有也。若此心能與平等大慈大悲。依正功德。以及萬德洪名相應。即念佛法界也。能與菩提心六度萬行相應。即念菩薩法界也。以無我心。與十二因緣相應。即念緣覺法界也。以無我心觀察四諦。即念聲聞法界也。或與四禪八定以及上品十善相應。即念天法界也。若與五戒相應。即念人法界也。若修戒善等法。兼懷瞋慢勝負之心。即落修羅法界。若以緩輭心念下品十惡。即墮畜生法界。或以緩急相半心與中品十惡相應。便墮餓鬼法界。若以猛熾心與上品十惡相應。即墮地獄法界也。十惡者。即殺盜婬。妄言綺語惡口兩舌。貪瞋邪見是。反此則為十善。當密自檢點。日用所起之念。與何界相應者多。與何界相應者猛。則他日安身立命之處。不勞問人矣。
　　真為生死。發菩提心。以深信願持佛名號。十六字為念佛法門一大綱宗。若真為生死之心不發。一切開示皆為戲論。世間一切重苦。無過生死。生死不了。生死死生。生生死死。出一胞胎。入一胞胎。捨一皮袋。取一皮袋。苦已不堪。況輪迴未出難免墮落。猪胞胎。狗胞胎。無所不鑽。驢皮袋。馬皮袋。何所不取。此箇人身最為難得。最易打失。一念之差。便入惡趣。三途易入而難出。地獄時長而苦重。七佛以來。猶為蟻子。八萬劫後未脫鴿身。畜道時長已極。鬼獄時長尤倍。久經長劫。何了何休。萬苦交煎。無歸無救。每一言之身毛卓豎。時一念及。五內如焚。是故即今痛念生死。如喪考妣。如救頭然也。然我有生死。我求出離。而一切眾生。皆在生死。皆應出離。彼等與我本同一體。皆是多生父母。未來諸佛。若不念普度。唯求自利。則於理有所虧。心有未安。況大心不發。則外不能感通諸佛。內不能契合本性。上不能圓成佛道。下不能廣利羣生。無始恩愛。何以解脫。無始怨愆。何以解釋。積劫罪業。難以懺除。積劫善根。難以成熟隨所修行。多諸障緣。縱有所成。終墮偏小。故須稱性發大菩提心也。然大心既發。應修大行。而於一切行門之中。求其最易下手。最易成就。至極穩當。至極圓頓者。則莫如以深信願持佛名號矣。所謂深信者。釋迦如來。決無誑語。彌陀世尊。決無虗願。且以念佛求生之因。必感見佛往生之果。因不虗棄。果無浪得。往生傳載臨終瑞相。班班列列。豈欺我哉。如此信已。願樂自切。以彼土之樂。回觀娑婆之苦。厭離自深。如離廁阬。如出牢獄。以娑婆之苦。遙觀彼土之樂。欣樂自切。如歸故鄉。如奔寶所。總之如渴思飲。如飢思食。如病苦之思良藥。如嬰兒之思慈母。如避怨家之持刀相迫。如墮水火而急求救援。果能如此懇切。一切境緣。莫能引轉矣。然後以此信願之心。執持名號。持一聲是一九蓮種子。念一句是一往生正因。直須心心相續。念念無差。唯專唯勤。無雜無間愈久愈堅。轉持轉切。久之久之。自成片段。入一心不亂矣。誠然如此。若不往生者。釋迦如來便為誑語。彌陀世尊便為虗願。有是理乎哉。
　　世之最可珍重者。莫過精神。世之最可愛惜者。莫過光陰。一念淨即佛果緣起。一念染即九界生因。凡動一念。即十界種子。可不珍重乎。是日已過。命亦隨減。一寸時光。即一寸命光。可不愛惜乎。苟知精神之可珍重。則不浪用。則念念執持佛名。光陰不虗度。則刻刻熏修淨業。儻置佛名而別修三乘聖行。亦是浪用精神。亦是千鈞之弩。為鼷鼠而發機。況造六凡生死之業乎。儻置淨業而別取權乘小果。亦是虗度光陰。亦是以如意寶珠。而貿一衣一食。況取人天有漏之果乎。如是珍重如是愛惜。則心專而佛易感。行勤而業易精。果得真生淨土。親見彌陀。時承開示。面奉慈音。妙悟自心。深證法界。延一念為長劫。促長劫為一念。念劫圓融得大自在。非自食其珍重愛惜之報乎。夫見道而後修道。修道而後證道。此千聖同途。千古不易之定論也。然見道豈易言哉。若依教乘。必大開圓解。若依宗門。必直透重關。然後得論修道。否則便為盲修瞎練。不免撞牆磕壁。墮阬落塹矣。唯淨土一門則不然。從是西方過十萬億佛土。有世界名曰極樂。其土有佛。號阿彌陀。今現在說法。但發願持名。即得住生。此乃佛心佛眼。親知親見之境界。非彼三乘賢聖所能知見也。但當深信佛言。依此而發願持名。即是以佛知見為知見。不必別求悟門也。餘門修道。必悟後依法修習。攝心成定。因定發慧。因慧斷惑。所發之慧有勝劣。所斷之惑有淺深。然後方可論其退與不退。唯此淨土門中。唯以信願之心。專持名號。持至一心不亂。淨業即為大成。身後決定往生。一得往生。便永不退轉。又餘門修道。先須懺其現業。若現業不懺。即能障道。則進修無路矣。修淨業者。乃帶業往生。不須懺業。以至心念佛一聲。能滅八十億劫生死重罪故。又餘門修道。須斷煩惱。若見思煩惱分毫未盡。則分段生死不盡。不能出離同居國土。唯修淨業。乃橫出三界。不斷煩惱。從此同居生彼同居。一生彼土。則生死根株便永斷矣。既生彼土。則常常見佛。時時聞法。衣食居處。出於自然水鳥樹林皆悉說法。同居土中橫見上三淨土。諸上善人俱會一處。圓證三種不退一生便補佛位。然則淨土一門。最初省求悟門。末後不待發慧。不須懺業。不斷煩惱。至極省要。至極徑捷。及其證入。至極廣大。至極究竟。學者當細心玩味。而詳擇之。一句佛號。不雜異緣。十念功成。頓超多劫。於此不信。真同木石。捨此別修。非狂即癡也。
　　吾人現前一念。緣生無性。無性緣生。不生佛界。便生九界。若約緣生無性。則生佛平等一空。若約無性緣生。則十界勝劣懸殊。阿祈達王臨終。為驅蠅人以拂拂面。一念瞋心。遂墮為毒蛇一婦人渡河失手。其子墮水。因撈子故。與之俱沒。以慈心故。得生天上。夫一念慈瞋。天畜遂分。則此臨終之緣生一念。可不慎乎。苟以此心緣念彌陀。求生淨土。得不見佛往生乎。但此一念不可僥倖而致。必須存之以誠。操之有素。是故吾輩於此一句彌陀。千念萬念。以至終日終年念者。無非為熟此一念而已。果得一念純熟。則臨命終時唯此一念。更無異念。念果如是。不見彌陀。更見何人不生淨土。更生何處。只恐吾人自信不及耳。
　　現前一念心性。本與佛同體。佛已久悟。而我猶迷佛雖已悟。亦無所增。我雖猶迷。亦無所減。佛雖無增。以順性故。受大法樂。我雖無減。以背性故。遭極重苦。佛於同體心性之中。雖受法樂。以同體大悲。無緣大慈。念念憶念於我。念念攝化於我。我於同體心性之中。雖遭眾苦。不知仰求於佛。不知憶念於佛。但唯逐境生心。循情造業。曠大劫來。五逆十惡種種重業。何所不造。三途八難。種種大苦。何所不受。言之可慚。思之可怖。設今更不念佛。依舊埋頭造種種業。依舊從頭受種種苦。可不愧乎。可不懼乎。今且知佛以大慈大悲。於念念中憶念攝化於我。則我今者。深感佛恩。故應念佛。一向長劫枉受眾苦。欲求脫苦。故應念佛。已造之業。無可如何。未來之業。可更造乎。生慚愧心故應念佛。同體心性。既曰本有。即今豈無。祇欠悟證耳。求悟心性故應念佛。以求悟心念佛。念佛必切。以慚愧心念佛。念佛必切。以畏苦心念佛。念佛必切。以感恩心念佛。念佛必切。我不念佛。佛尚念我。我今懇切念佛。佛必轉更念我矣。
　　知小而不知大。見近而不見遠者。此眾生之常分也。如何彌陀佛。於諸眾生。有大恩德。眾生不知也。佛於無量劫前。對世自在王佛。普為惡世界苦眾生。發四十八種大願。依願久經長劫。修菩薩行。捨金輪王位。國城妻子。頭目腦髓。不知幾千萬億。此但萬行中。內外財布施一行也。如是忍人所不能忍。行人所不能行。圓修萬行。力極功純。嚴成淨土。自致成佛。分身無量。接引眾生。方便攝化。今生彼國。然則如為一人。眾多亦然。如為眾多。一人亦然。若以眾多觀之。佛則普為一切眾生也。若以一人觀之。佛則專為我一人也。稱性大願為我發也。長劫大行為我修也。四土為我嚴淨也。三身為我圓滿也。以致頭頭現身接引。處處顯示瑞應。總皆為我也。我造業時。佛則警覺我。我受苦時。佛則拔濟我。我歸命時。佛則攝受我。我修行時。佛則加被我。佛之所以種種為我者。不過欲我念佛也。欲我往生也。欲我永脫眾苦廣受法樂也。欲我展轉化度一切眾生。直至一生補佛而後已也。噫。佛之深恩重德。非父母所可比。雖天地不足以喻其高厚矣。非聞開示。安知此意。不讀佛經。安曉此理。今而後已知之矣。唯有竭力精修。盡報歸誠。[拚-ㄙ+ㄊ]命念佛而已。復何言哉。

　　蓮宗必讀(終)
 蓮宗必讀後跋

　　夫信願持名。乃速脫輪迴之最勝方便。靈峰云。倘信願不真。雖一心不亂。亦不得生。若信願猛利。雖散心念佛。亦必往生。徹悟云。只將信願二法常存在心。如忠臣之奉聖君密旨。孝子之受慈父嚴命。不論多念少念。皆為往生正因。故信願持名。為修行之宗要。不可忽諸戀西大師所編蓮宗必讀專重信願持名一法乃深契一行三昧之旨不但令多障有情依斯徑登不退又可使疑惑之徒信而有勇誠苦海之慈航昏衢之慧日也。又自序一章。將釋迦徹底之悲心。彌陀普被之大願。淨土之要綱。持名之妙訣。統括在一序之中。不唯言簡意周。且使淨土深旨無餘蘊矣。予初一讀。喜出望外。如貧得寶。如暗得燈。雖淨土諸書如山積。其中不無藥忌之嫌。唯此一書。頗切今時。盡善盡美。如矢必應弦。藥必應病。名之曰必讀。夫復何疑。請即流通。以結淨緣。師曰。謬集諸文。流通何益。但自作鞭策耳。因堅請不已。遂囑予較訂。付之奇厥。所願。凡同志者。共為披讀。了然知生信發願。以起妙行。而速脫輪迴。永階不退。未有逾此者也。敬跋數語。以識法喜。
　　同治戊辰遺訥諗西書於甯郡之大歡喜菴