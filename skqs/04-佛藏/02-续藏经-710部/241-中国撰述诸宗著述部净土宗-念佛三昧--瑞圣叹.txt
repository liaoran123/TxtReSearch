續藏經   念佛三昧
　瑞聖歎註

　　 

　　念佛三昧　(出檀几叢書二集卷二十三)

　　　　姑蘇金人　瑞聖歎　著
　　娑婆世界。釋尊住持。華藏世界。盧舍那世尊住持。釋尊新成佛。盧舍那本成佛也。他方世界。有阿彌陀佛。住于極樂國土。一花一世尊。非算數譬喻之所能及。所以阿彌陀經。為無問自說經。首題佛說阿彌陀。下加不得一佛字。
　　然燈佛者。一微塵佛也。釋迦佛者。無量微塵佛也。釋迦佛者。名為病愈。阿彌陀者。名本無病。世尊說阿彌陀經。另一施設。與諸經不同。乃是為一切眾生。畢竟不能破我故。特地全舉法界。說你本住在極樂國土中。各各蓮花化生。有甚不好。譬如醜婦人一般。貯之洞房深宮。亦自覺標致也。
　　喜怒哀樂四字。以樂為極。所以知之學者。好之聖人。樂之即天地也。
　　蓮花取相連義曰蓮。(三世相連花有房房有蔤)因非實相曰花。一一眾生。各坐一花。花開見佛。則見釋迦佛也。極樂國土九品化生。上品上生者。乃是彌勒一生補處。于此成佛。下品下生者。乃是阿鼻大地獄罪人。于此成佛。是人因犯極惡大罪。下阿鼻獄有善知識。以種種因緣。唱阿彌陀佛。如千年暗室。一燈照之。而此罪人聞此名字。地獄即在蓮花中。而此蓮花。即在極樂國土中。而此極樂國土。為阿彌陀佛世界中。此阿彌陀佛世界。乃即在無量大地獄內一罪人之八識田中。是人總犯極惡大罪。不敵阿彌陀名字。所以地獄應時粉碎。此謂下品下生也。
　　菩薩不願住於惡濁世界。則不得不求生極樂。然而得生極樂。乃是果事。欲獲果者。先須造因。云何造因。念佛三昧是也。念佛之法。不可以妄心念于遙佛。亦不可以妄心念於妄心。何以故。妄心者。是生死因。不能感通于本際故。以生死因不能感通故。故佛本不遙而遂遙也。
　　復次妄心念于妄心者。凡夫正為妄心連持。至墮地獄。今復教以如是念佛。彼即以前妄心為念。後妄心為佛。或以前妄心為佛。後妄心為念。如是即與世間流浪何異。是故此法所不應用。
　　夫念佛之法。不應先見佛次作念。正應先念成次見佛。所以者何。若先見佛。佛是何事。如是名為大妄語人。又即使感應道交。佛或示現。然佛來尋念佛去久矣。又況能念正是妄心。妄心何可唐突於佛。所謂先念成次見佛者。念是實。佛是假。菩薩以本際為念。而以妄心為佛。問何故不以妄心為念。本際為佛。答本際者不可見。不可見則不能令行人發歡喜心。又本際纖塵不立。若行人於念處用力。即大不應。又師子乳用玻瓈盞盛。他器不受。若行人欲以妄心念本際。譬如毒器盛師子乳。終竟不受。
　　又念佛三昧。對住生死。若用妄心追逐。終入生死海無疑也。(終)