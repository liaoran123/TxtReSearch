續藏經 先覺集
　明 陶明潛輯

先覺集序

　　學佛然後知儒。此碩儒之論也。古人與麼道。即便與麼讚。是誠先覺之公心。今人不知佛之所以為佛。儒之所以為儒。不過分門別戶。逐影循聲焉爾。世尊云。天上天下。惟我獨尊。且道如何是我。夫子曰。吾道一以貫之。且道如何是一。打頭一著。不能明了。祇從形迹中論。枝葉上觀。豈非門外歟。哲人達士。學有本據。道有實悟。世出世間。初無二致。自覺覺他。罔有差殊。或現比丘比丘尼優婆塞優婆夷。或現宰官長者婆羅門居士。隨其緣會。所至即導利乎羣品。克垂範於後昆。夫是之謂先覺。一機一境。一話一言。可以開闢人天正眼。顯揚儒佛心宗。先覺集之所由著也。明潛陶公。輯先覺集。而祇存居士者何。蓋緣建立維摩之院供其位。即考其入道之由。所以與雲居和尚。暨同道諸君。參詳訂證。而成此言。雖未咸備。已露一斑。厥功懋哉。其中大意。既宣之於中山碑記矣。欲以是集鑴登梨棗。問敘於余。更為申明其說。
　　旹
　　康熈十八年歲在己未夏六月傳臨濟正宗三十二世道安靜和尚撰

先覺集序

　　從上以來。佛祖聖賢。諸位菩薩。說種種法。演種種教。皆是鏡中煙塵。夢裏幻事。本無實法繫綴于人。所以大覺世尊道。吾四十九年。未曾說著一字。是真實語。又古人道。大千沙界海中漚。一切聖賢如電拂。者裏何曾有佛有法。有僧有俗。有覺未覺。不見道。未離兜率。已降王宮。未出母胎。度人已畢。斯乃先覺誌疏。陶明潛。解得此義。纂先覺集。欲行於世。乞序于予。予以從上古錐。掀翻一上。會得者作如是觀。不會者切忌向先覺集中絆倒。
　　旹
　　康熈丙寅佛成道日盤山青溝拙菴智朴撰

覺集序

　　夫繼天立極之道。不異乎禪。垂世立教之書。統歸乎理。道非言而不著。理非事而不明。所以儒有墳典經史。諸子百家。以至稗官小說。各各有宗趣焉。惟吾釋門。因西天東土之文。北教南宗之旨。旁流正出。散聖異人。分支別派。授受淵源。幸存簡牘。考實之徵。不致紊亂傳燈。誵訛繼席。益信一切語言三昧。內外典集。皆為載道之器。傳遠之用也。有惠後昆。功不細矣。茲明潛陶居士。從學多年。執勞甚久。苦參實究。歷徧辛酸。涉水登山。悉知泠暖。于壬子冬。忽然有省于海會室中。未幾辭往中山寺。薙草耕雲。跏趺閉影。不聞塵事。復檢殘編。遂纂先覺集二卷。編敘優婆塞夷從上諸公。乞余弁言為[烈-列+助]。不覺喟然而嘆。居士身說法。仍以居士身供養。未審鼻祖西來。供養有幾。始知彰顯正教。全在乎人。非其人而不能弘其道。非其道而不能知其人。而名實全備于天下者。匪至人而誰能之。但緝書紀事之任。若不洞究先覺佛理之精。芟補切難。要免闕遺。恐二乘見地。翻以庭前瑞草之誚。凡吾同儕。必攝無礙觀。觀之便知。十世古今。不離當念。塵影起滅。何足記哉。自然舉目視而有欲皆充。信手拈而有疾皆愈。同瞻緇素。廣播名藍。先哲不孤。晚參可托。真勝事也。故敢引紙運墨。聊為碧眼紩漢一勗云爾。
　　旹
　　康熈丁卯春王吉日圓教解三洪撰