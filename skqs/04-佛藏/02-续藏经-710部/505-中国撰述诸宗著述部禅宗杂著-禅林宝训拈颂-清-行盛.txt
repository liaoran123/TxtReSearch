續藏經   禪林寶訓拈頌
　清 行盛著　超記錄

 禪林寶訓拈頌序

　　夫學不稽訓不博。問不考訓不審。思不覈訓不慎。辨不詳訓不明。行不依訓不篤。則所以寶重之者。革凡就聖之規繩也。議謂律設大法。理順人情。從來洒洒落落。奚必拘繫之若是。咦。世間最難收拾。莫如付受侶儔。仰面罔見天。低頭罔見地。由他縱放山川。渾無制馭。却像超宗模樣。追乎履踐。只淹沉嗜欲。混俗同塵。反推諉之為度眾生。或誇張之為弘祖道。并賣弄之為廣化緣。雖照冊本話著。一時謊彼庸愚。寧禁智者絕倒耶。請觀承任輩。常在途中。京三汴四。覓個遵古誡。契古機。堪作後昆儀軌。抑亦鮮矣。都因怠於實學。胡拈近似而恣論談。失於咨詢。亂扯陳辭而懜葢覆。晨昏思出納。生死事撩過半邊。逢辨難即瞋。顢頇去誑欺自己。至行之節文。惟踞伽藍抄語錄。傳授幾緇衣而已。熟察及此禪門日敗。真信日微。皆影響之流。傚相積敝致然。宜據往昔明教嵩圓通訥諸老。諄諄訓誨。始獲挽惡習。回善心。復隆風範於淳庥。苟有負英俊才。具鑑別眼。看破慧雲撥邪返正之隱懷。庶幾寬博其量。精審其衷。謹慎以安居。光明以應物。豈不確確焉敦厚以崇禮者哉。謾擬茲纂。搜刮諸方病痛。太煞傷筋。而訂定和尚箴銘。尤嫌掣肘。噫。當泛濫之秋。妖魔徧野。非燥烈之士。發洪誓。秉威權。毅然傑立于聲色貨利之表。爭能果敢決裁。將舊載四十二位尊宿之德言義句。撮要而拈頌之。修葺七十四首。使共躅齊眉。識些好惡。遽云雪上加霜。切恐凍殺年少。呵呵。
　　甲午春王臨濟正宗第三十二世慧雲寺住持褎　翁行盛謹撰

　　 

　　禪林寶訓拈頌

　　　　武林慧雲禪寺　褎翁行盛　著
　　　　侍者　超　記　錄
　　　　門人　張文嘉　顧如晉　同較
　　明教嵩云。聖賢之學。非一日之具。日不足繼之以夜。積之歲月。自然可成。拈云。老僧精究二十餘載。庶得虗豁豁地。頌云。
　　徹透淵微念在茲　　年新月舊護加持　　若論篤志焚膏繼　　展播當前眾始知
　　圓通訥云。予平生行知止之計。不以聲利自累。若厭于心。何日而足。拈云。知止自能安分。而忙忙負累。皆不厭心故也。頌云。
　　屏除聲色得常樂　　放適雲中飛野鶴　　縱有矰縈難絆羈　　青天萬里虗寥廓
　　圓通云。林下人自無所守。挾外勢以為重者。一旦失其所挾。不免顛溺之患。拈云。自作自受無解捄。又云。蹈挾勢之轍者。作速改途為妙。頌云。
　　謹守僧家分所宜　　趨權附勢涉虗危　　至其罹禍患遭厄　　怨命尤人癡更癡
　　大覺璉云。人不學不知道。前輩立身揚名於當世者。鮮不學問而成。拈云。身名賴學問造就。亦有無學問而顯揚者。吾不知其何據也。頌云。
　　踞位稱師才與智　　並非淺學堪招致　　典型猶藉宿[老/目]成　　機巧豎孺終誤事
　　棲賢舜謂浮山遠云。欲究無上妙道。窮則益堅。老當益壯。不可循俗。苟竊聲利。自喪至德。拈云。道德自治。難與今時流俗阿師言也。頌云。
　　礪身全節貴精勤　　義理安居粹見聞　　寧似盜名欺誑輩　　貪營小利亂紛紜
　　遠公謂道吾真云。學未至於道。衒耀見聞。馳騁機解。以口舌辨利相勝者。猶如廁屋。塗污丹雘。祇增其臭耳。拈云。油嘴禪和。堪作何用。頌云。
　　依稀道聽而塗說　　斷不象牙生狗舌　　醜婦由他倣效顰　　無鹽刻畫返添拙
　　五祖演謂佛鑑云。住持之要。臨眾貴在豐盈。處己務從簡約。其餘細碎。悉勿關心。拈云。損己益眾。衲僧常分。而繫念嬴餘者。殆庸鄙耳。濫稱住持。愧殺愧殺。又云。除是炤顧本等方能與此。頌云。
　　秉令尊嚴法道行　　隨家豐儉悉真誠　　心公豈作肥私計　　受用便宜折脚鐺
　　五祖云。今時叢林。學道之士。身名不揚。匪為人所信者。葢為梵行不清白。為人不諦當。輙苟求名聞利養。衒其華飾。遂被識者所譏。拈云。不楷當之者。專在名利上作活。斥逐之可也。頌云。
　　垢污混同猪豕畜　　謾言篾束篐腸腹　　但其現世恣憨耽　　羞殺少林分骨肉
　　白雲端謂楊次公云。可言不可行。不若勿言。可行不可言。不若勿行。發言必慮其所終。立行必稽其所蔽。拈云。言行相顧。便可謂之普賢王矣。頌云。
　　學識淵深慮事周　　一番肅殺一番秋　　凝然表裏渾無二　　凭向市街輥繡毬
　　白雲云。道之隆替豈常耶。在人弘之。故操則存。捨則亡。然非道去人。而人去道也。拈云。遇去道之人。則衰替在邇。可不慎乎。頌云。
　　賢者興而愚者敗　　恢弘尤待真英邁　　揭明微旨太陽輝　　白日爭容迷鬼怪
　　白雲云。多見衲子未甞經及遠大之計。予恐叢林自此衰薄矣。楊岐先師每言。上下偷安。最為法門大患。拈云。偷安則不思遠大。敗壞法門。皆始於此。又云。宵小僭竊。成何統紀。而無有個感慨耶。頌云。
　　任重必須致遠期　　乾乾悚愓弗差池　　欽惟德化偏邪類　　野犴搏為踞地獅
　　白雲云。禪者智能。多見於已然。不能見於未然。止觀定慧。防於未然之前。作止任滅。覺於已然之後。拈云。已然能覺者少。況未然前。能有幾個着眼。又云。定慧之學。正好與作滅者為隄防。頌云。
　　一念未萌親見徹　　莊嚴萬行祥光結　　更從靜寂衍摩訶　　的是禪門中俊傑
　　晦堂心云。謀在多。斷在獨。謀在多。可以觀利害之極致。斷在我。可以定叢林之是非。拈云。能謀能斷。精於幹辦。庶無虞覆公餗焉。頌云。
　　集輿議而果決裁　　權衡在握鎮三台　　肅清魔孽光天下　　佇看紅爐菡萏開
　　黃龍南云。夫人語默舉措。上不欺天。外不欺人。內不欺心。誠可謂之得矣。拈云。祇這不欺。便是末法做長老之正戒。頌云。
　　直行竟無些委曲　　空王殿上銘圖籙　　嗟哉瞞昧勿顛狂　　顛落鐵圍冤酷毒
　　黃龍云。先聖建叢林。陳紀綱。立名位。選擇有道德衲子。命曰長老。將行其道德。非苟竊是名也。拈云。若無道德。謂之盜跖。一笑。頌云。
　　尸位素餐猶可恕　　悲傷毀紀壞倫常　　擇人不慎屬淫污　　遺臭萬年非吉祥
　　黃龍云。道如山。愈升而愈高。如地。愈行而愈遠。學者卑淺。盡其力而止。惟有志於道者。乃能窮其高遠。拈云。今之志道。天上揀月相似。可不哀哉。頌云。
　　憐彼半途而廢捐　　携歸故國力加鞭　　窮高極遠終須到　　七佛何妨並臂肩
　　英邵武。每見恣肆不懼因果。嘆云。勞生如旅泊。住則隨緣。去則亡矣。彼所得能幾何。爾輩不識廉恥。干犯名分。汙瀆宗教。乃至如是。拈云無廉恥者。不勝呵責。視之路人可也。頌云。
　　迅速光陰計久長　　聚財買院占山場　　生前用盡機關巧　　死後紛爭競睨墻
　　英邵武云。大丈夫。志在恢弘祖道。誘掖後來。不應私擅己慾。無所避忌。媒一身之禍。造萬劫之殃。三途地獄未是苦。袈裟下失却人身實是苦。拈云。聘私慾而失人身。不名為大丈夫。警之。頌云。
　　檢校宗師當正己　　形端影直完全美　　遼天鼻孔拄叢林　　虎嘯龍吟風霧起
　　英邵武謂晦堂云。末法比丘。不修道德。往往苞苴骯[骨*(卄/(歹*巳)/土)]。搖尾乞憐。追求聲利於權勢之門。一旦業盈福謝。天人厭之。拈云。是皆穿窬之類也。頌云。
　　交結俗情施廣譽　　夤緣造業誰憂慮　　閻王打算罪難逃　　帶角披毛償債去
　　真淨文云。末法比丘。鮮有節義。每見高談濶論。人莫能及。逮一飯之惠。則始異終輔。先毀後譽。求其是曰是。非曰非。中正而不隱者少矣。拈云。予以中正遭訕。而是非定論。雖老衲未甞判斷。悲夫。頌云。
　　活弄魚腮被釣鈎　　寧思濁派與清流　　委身領命從差撥　　遮掩目前過亦休
　　湛堂準謂妙喜云。像季比丘。外多狥物。內不明心。縱有弘為。皆非究竟。葢所附卑猥而使然。拈云。人人闡法。個個攀緣。是心狥物耶。抑物狥心耶。請辨看。頌云。
　　擔沙擬欲塞窮坑　　枉費神輸鬼運情　　本有靈明罔照顧　　隨波逐浪可憐生
　　湛堂云。道者古今正權。善弘道者要在變通。不知變者。拘文執教。滯相殢情。此皆不達權變。拈云。通方則能行權。若達此者。道不其在茲乎。頌云。
　　離名離相尤圓變　　祖意佛心穿一串　　霸柄端然在手中　　挽回衰敝羨稱善
　　湛堂謂妙喜云。參禪須要識慮高遠。志氣超邁。出言行事。持信於人。勿隨勢利苟枉。自不為朋輩描摸。時所上下。拈云。罕遇其人。頌云。
　　倜儻禪和世莫羈　　大方濶步表型儀　　雖當出類獨超萃　　維攬化權賴主持
　　靈源清謂長靈卓云。道行有時。慈明放意荊楚。含恥忍垢。見者忽之。明笑曰。連城與瓦礫相觸。予固知不勝矣。逮見神鼎。譽播叢林。終起臨濟之道。拈云。陸沉下板渾無識。坐斷人天眾自欽。頌云。
　　忍辱藏珍不值錢　　時逢別寶布遙傳　　寄言有麝自香馥　　何必當風卓立焉
　　靈源謂黃魯直云。平居燕處。罕以生死禍患為慮。一旦事出不測。方頓足扼腕而捄之。終莫能濟。拈云。人無遠慮。必有近憂。頌云。
　　默運玄機未兆先　　消灾長享太平年　　驕奢淫佚禍胎就　　徒倚枯桑哭淚漣
　　靈源謂古和尚云。禍福相倚。吉凶同域。惟人自召。安可不思。拈云。故君子必慎其獨也。頌云。
　　三界惟心造作成　　安危得失總提衡　　應知地斡天回轉　　尤藉大雄重鼎盟
　　靈源謂程伊川云。多難成其志。無難喪其身。故君子安不忘危。理不忘亂。拈云。經磨難而成器者。方領略這般語話。又云。亦是處世治身之要訣。頌云。
　　坦行常自密防蹎　　曾歷崎嶇路勉旃　　須信佛因魔鍛鍊　　銅睛鐵脊鎮三千
　　靈源云。住持位過其任者。鮮克有終。葢福德淺薄。量度狹隘。聞見鄙陋。又不能從善務義以自廣而致然。拈云。正所謂小船不堪重載。頌云。
　　羊裹虎皮亦露斑　　哀憐本質祇孱孱　　崇朝適意坡前草　　爭覺斷雲去復還
　　靈源云。近世長老。涉二種緣。智識不明。喪於法體。一應逆緣。多觸衰風。二應順緣。多觸利風。既為二風所觸。則喜怒之氣交於心。鬱勃之色浮於面。致取辱法門。譏誚賢達。拈云。因衰求利。嗜利遭衰。苟有風吹不動。真可謂之賢達。頌云。
　　一葉扁舟泛渺茫　　看風順逆駕桅航　　定將柁柄能回互　　濟度閻浮過樂鄉
　　圓悟勤云。人誰無過。過而能改。善莫大焉。惟智者能改過遷善。而愚者多蔽過飾非。拈云。改過不吝。轉愚成智。爭奈不自其過何。頌云。
　　執見偏而善弗遷　　逞蠻負強日招愆　　從新革去舊時習　　枉則直兮曲則全
　　圓悟謂妙喜云。夫人舉措。當謹終如始。則無敗事。昔晦堂老叔云。黃檗勝和尚亦奇衲子。但晚年謬耳。觀其始。得不謂之賢。拈云。始終如一。必屬謹慎之家。又云。末後一著。並未有人參取。頌云。
　　初當矯舉後因循　　敝至乖違惹厭嗔　　鑑古晚年差謬語　　博文約禮護終身
　　佛鑑懃謂佛燈珣云。高上之士。不以名位為榮。達理之人。不為抑挫所困。其有承恩而效力。見利而輸誠。皆中人以下之所為。拈云。表上士之長。揭下劣之短。佛鑑一言以為智矣。頌云。
　　榮辱蔑移君子志　　眼空世界閒游戲　　知恩報德受牢羅　　竟屬趨承遵命使
　　佛鑑云。白雲師翁。甞謂凝侍者曰。守道安貧。衲子素分。以窮達得喪移其所守者。未可語道也。拈云。至哉守道之言。却為改節者規誡。頌云。
　　自古身貧道不貧　　芒鞋竹杖脫離塵　　苟非摩厲貞操守　　逐境生情孰認真
　　佛鑑云。為道不憂。則操心不遠。處身常逸。則用志不大。古人歷艱難。甞險阻。然後享終身之安。拈云。一有安享之念。而遠大且休言矣。頌云。
　　志從艱險磨堅固　　道為勤勞專意注　　嬴得白眉稱最良　　令人渴仰好遭遇
　　佛眼遠云。蒞眾之容。必肅於閒暇之日。對賓之語。當嚴於私昵之時。拈云。在私閒而精謹。即是退身遠害之策。又云。所言必如所行。何向背之有。頌云。
　　正色尤能慎語言　　大庭廣眾儼為尊　　更於入室投機處　　嚴密欽崇樹法門
　　佛眼云。學者不可泥於文字語言。葢文字語言。依他作解。障自悟門。不能出言象之表。拈云。悟了而依解作活計者。毋乃障生死門乎。思之。頌云。
　　名理由來礙淨見　　掃清知解本光現　　謂其寂照遍河沙　　仍舊鼻根浮上面
　　佛眼謂高菴云。人情不制則肆亂。故去情息妄。禁惡止邪。不可一時亡規矩。拈云。能以規矩制人。而自己情妄。反變亂可乎。頌云。
　　妄盡情消覺妙明　　一行一步合元成　　依茲軌則隆治御　　樂業安家賀太平
　　高菴悟云。予初遊祖山。見佛鑑小參謂。貪欲瞋恚。過如冤賊。當以智敵之。時雖年少。心知其為善知識。遂求挂搭。拈云。有智纔為善知識。其奈貪嗔賊。打併不去何。頌云。
　　參至愛憎惟滅度　　用心排遣精英露　　何如靜處薩婆訶　　扎定脚跟生鐵鑄
　　高菴云。學者所存中正。雖百折挫而浩然無憂。其或所向偏邪。朝夕區區為利是計。予恐堂堂之軀。將無措於天地之間矣。拈云。為利而無所措足。終不若存正而無求者。浩然天地間歟。頌云。
　　翠柏凝寒挺不凋　　撑天直表特孤標　　溪花豈受風霜苦　　燦發前朝沒後朝
　　高菴云。道德仁義。不獨古人有之。今人亦有之。以其妄想情念。積習濃厚。不能頓除。所以不到古人地位耳。拈云。何不因有德有仁者而修持之。徒甘自暴自棄也耶。頌云。
　　就古評今差逈異　　真心妄逐邪心熾　　肯將習氣漸祛除　　決與先賢伸道義
　　高菴退雲居。圓悟欲治臥龍菴為燕休所。菴云。林下人苟有道義之樂。形骸可外。且西山廬阜。林泉相屬。皆予逸老之地。何必有諸己然後可樂耶。拈云。此乃不牽累之舉。然彼圖菴居而侈快樂者。聆此能無媿于心歟。頌云。
　　神超象外絕羈留　　隨便山林逸老休　　哂笑經營私己有　　房攤屋圮教誰修
　　歸雲本云。削弱風教。莫甚於侫人。雖端人正士。巧為其所入。拈云。請問辨侫者誰。頌云。
　　詭譎專行邪欲計　　敗綱壞紀相搖曳　　苟非察驗極精明　　蠱毒沾甞嗟待斃
　　圓極岑云。佛世之遠。正宗淡薄。叢林典型。幾至掃地。縱有扶捄。返以為王蠻子。拈云。我道扶捄。即是慈悲菩薩。頌云。
　　守正維綸大丈夫　　捨身恢復舊機樞　　弗從尊重植師範　　徒聽差排賤作奴
　　東山空云。作長老。居方丈。只是前日空上座。任緣而住。不作明日計。拈云。任緣之語。盟之座右。頌云。
　　瓢笠住持雲水遶　　何當校慮緣多少　　本來面目昔猶今　　在處芳春啼樹鳥
　　浙翁琰云。今之踞方丈。非特刮眾人鉢盂中物。以恣口腹。且將廣作人情。冀遷大剎。只恐他日鐵面閻老子與計筭。拈云。假賄賂而遷巨剎者。聞此能不驚心。頌云。
　　僧物濫支用匪公　　欺心自墮鐵圍籠　　任誇威勢岳山重　　業鏡高擡欵辨窮
　　雪堂行云。學道于外物淡然無所嗜好。以至忘勢位。去聲色。似不勉而能。拈云。無欲之者。其於聲勢殊非趨向。何也。方木不投圓竅。頌云。
　　塵念息而道念勝　　肉團壁立萬千仞　　榮華富貴如浮雲　　寂寞禪關常策進
　　死心新云。節儉放下。最為入道捷徑。拈云。放下則道自現前。入之一字也不消得。頌云。
　　省事端為了事人　　雍容行止正純真　　毋論城外長安底　　蹴盡江梅喜早春
　　死心謂湛堂云。學者有才識。忠信節義者上也。其才雖不高。謹而有量者次也。其或懷邪觀望。隨勢改易。此真小人也。拈云。鑑別人才。還他死心。爭奈忠謹少而小人多何。頌云。
　　斫額英賢希間世　　痛傷奸偽直流涕　　縱饒慈誨善陶鎔　　結習成風終莫制
　　草堂清云。住持要在戒謹其偏聽自專之獘。拈云。敢問居位者免此二獘否。頌云。
　　讒言入耳易乖憎　　違逆眾心恃己能　　致令孤危乏替代　　冐寒冐暑苦應承
　　草堂云。住持要在審察人情。周知上下。拈云。智者能察而知之。愚則反是。頌云。
　　體勘羣情商可否　　根機勝劣由分剖　　就斯方便順提携　　敢保天長延地久
　　山堂震。初却曹山之命。郡守移文勉之。堂辭云。若使飯粱囓肥。作貪名之衲子。不若草衣木食。為隱山之野人。拈云。貪名之譏。正中今時衲子之病。而木食以終身者。亦未必有也。頌云。
　　見利惟思義足遵　　優游物表逈超倫　　置身丘壑非枯槁　　道在深巖許遠親
　　山堂云。天下事不可極意。極意則禍亂。拈云。極意之事。皆無恥之所為。頌云。
　　勢窮力極生憂患　　安分自治休幹辦　　留著有餘不盡情　　重陽猶見菊花綻
　　妙喜杲云。愛惡異同。人之常情。惟賢達高明。不被其所轉。拈云。真果明達。猶能轉他。頌云。
　　識廣量寬察輿衷　　任其參錯斷由中　　早知性海翻波浪　　把定柁梢船路通
　　妙喜云。諸方舉長老。須舉守道而恬退者。則志節堅。所至成就叢林。主法以救今日之獘。狡侫之徒。不知羞恥。自能諂奉勢位。結托于權貴之門。又何須舉。拈云。名之曰舉。斷非偏私。而受結托也明矣。然有似道而實奸者。舉之又作麼生。頌云。
　　捄弊必須具正眼　　僅推恬退亦擔版　　赤心片片會人稀　　徒使卞和懷玉潸
　　音首座謂萬菴云。稱善知識。當洗濯其心。以至公正。接納四來。拈云。公正善知識。當事如父母。頌云。
　　山邊水際滌心邪　　應物光明最可嘉　　那似兜三并搭五　　貿門如市鬧紛譁
　　音首座云。住持孰不欲建立叢林。而鮮克振者。以其忘道德。廢仁義。捨法度。任私情而致然。拈云。狥私住持。莫論德義。即有法皆偏僻之舉。頌云。
　　狼犴叢林狼犴聚　　呼羣集類相依怙　　祇圖牽引誘名稱　　祖道高低都莾鹵
　　萬菴顏和尚。節儉以小參普說當供。衲子間有竊議者。菴曰。朝饗膏粱。暮厭麤糲。人之常情。汝等既念生死事大。而相求於寂寞之濱。當思道業未辦。去聖時遙。詎可朝夕事貪饕耶。拈云。既為生死。則一飽亦當慙愧。而議節儉者。盡皆貪饕之流。頌云。
　　朴素渾堅越異常　　冷爐迸出燦金剛　　便將珍重百千價　　爭甚礲邊粃與糠
　　辯首座謂混融云。衲子內無實德。外恃華巧。猶敗漏船。盛塗丹雘。使偶人駕於陸地。信然可觀。一旦涉江湖。犯風濤。得不危乎。拈云。衲子委靡。懼怕風浪。一生功業無成。于以排樣則可。頌云。
　　聰明弄巧芽兒戲　　當甚麼經綸大事　　戡亂返治折作家　　泛舟河漢行平地
　　佛智裕云。意識流浪。不敢攀緣者。覺照之力也。拈云。難道日嗜攀緣。殊無一刻覺照歟。頌云。
　　奔馳業識起於迷　　被境風吹著處栖　　若肯返觀親點檢　　倒騎木馬上金梯
　　水菴一云。古德住持。率己行道。未甞苟簡自恣。拈云。今之苟簡。不知何以為己。頌云。
　　嚴重自治標軌格　　法門挺立尊巨擘　　惜哉欺罔恣貪婪　　曳尾烏龜徒拂迹
　　或謂月堂昌。行道經年。門下未聞有弟子。得不辜妙湛乎。堂云。諸方老宿。提挈衲子。不觀其道業內充。才器宏遠。止欲速其為人。逮審其道德則淫汙。察其言行則乖戾。謂其公正則邪侫。予深恐識者笑。故不為也。拈云。恁麼揀擇。驢年得人去。又云。若有一節可取。則成就他。法之興廢。殆其數耳。頌云。
　　意投心領遽相傾　　寧顧乖淫乏正誠　　逼去為人祈學好　　蝦蟇比擬變鯤鯨
　　心聞賁云。教外別傳之道。至簡至易。初無它說。拈云。習累堆而受艱難者。付之一笑。頌云。
　　剗削葛藤傳直指　　伏惟見性休歸止　　支離亂扯別言詞　　黑是墨兮白是紙
　　簡堂機。住鄱陽筦山。隆冬值雪。饘粥不繼。如不見聞。有頌曰。地爐無火客囊空。雪似楊花落歲窮。衲帔蒙頭燒榾柮。不知身在寂寥中。拈云。觀其吟雪詩之興趣。也不見寂寥。頌云。
　　甘貧樂道倚巖隈　　慣把虗空掘地煨　　煉到情思毫末盡　　勿嫌衲帔積塵灰
　　拙菴光云。率身臨眾要以智。遣妄除情須先覺。拈云。智之與覺。衲僧最喫緊。契此者能有幾個。頌云。
　　制度權宜皆合節　　秉公昭鑑無差別　　如斯知識主稠林　　秋月淨輝光皎潔
　　拙菴云。末學膚受。徒貴耳賤目。終莫能究其奧妙。拈云。若口傳耳授。不具眼目。無過學語之流。頌云。
　　嘴皮邊掇拾將來　　填入胸田結禍胎　　害殺一生純是瞎　　盲朦撞到髑髏堆
　　密菴傑云。住持有三莫。事繁莫懼。無事莫尋。是非莫辨。住持人達此三者。則不被外物惑。拈云。慎守家門。事事在心。所云莫者。毋乃省事而照管本等乎。又云。責人不如責己。頌云。
　　當涖眾而淘念慮　　全身放下惟寬恕　　靜看蒼狗白雲生　　何異春堤飛柳絮
　　密菴云。衲子履行傾邪。素有不善之迹。叢林互知。此不足疾。惟眾人謂之賢。而內實不肖者。誠可疾也。拈云。似賢而實不肖。正邪侫之輩。所以能惑眾也。又云。若將不肖認做賢。更疾阿誰。頌云。
　　切齒權奸遺累深　　揭其僥險示為箴　　叮嚀海眾應知警　　喫飯咬砂痛孰禁
　　自得輝云。衲子誠而向正。雖愚亦可用。侫而懷邪。雖智終為害。拈云。舍智而近愚。不特避害。實乃勸勉誠正之訓焉。頌云。
　　謹恪依規恒不苟　　托輕謀重終無負　　若夫棄義役刁鑽　　畫未成狸侵類狗
　　丞相錢象先。以天封招提。勉或菴體出世。菴云。我不解懸羊頭。賣狗肉也。即宵遁。拈云。不作這個行家且置。還是林下一人麼。頌云。
　　閒散懶於普應酬　　孤巒踞傲免馳求　　但隨社火賊身露　　難避業緣纏脚頭
　　或菴住蘇州報覺小參。言前薦得。屈我宗風。句下分明。沉埋佛祖。雖然行到水窮處。坐看雲起時。拈云。今日雲起也且看或菴拖泥帶水。頌云。
　　言句併同蹤跡現　　嘵嘵嬴個破荒院　　雖然嘯虎解呼風　　屈辱真人塵滿面
　　瞎堂遠云。學道之士。要先正其心。然後可以正己正物。拈云。敢問心作麼生正。莫是不私己。不逐物是正麼。有什麼交涉。頌云。
　　一切無心心自靈　　周旋萬變事皆成　　盡云神用善圜轉　　校正元明氷潔清
　　慈受深謂徑山訥云。年來禪門蕭索。諸方分烟散眾惟師兄神情不動。自非道充德實。行解相應。豈多得也。拈云。道德之士。往往窮廝煎。餓廝炒。何為稀罕。頌云。
　　恬淡絕營時自若　　年饑歲饉常安樂　　倘非充實蘊其中　　值遇凶荒愁落薄
　　靈芝照云。予以愚拙。不喜謟附。遂為人讒謗。拈云。虎落平陽被犬欺。頌云。
　　率直居方弗入流　　慍于羣小造愆尤　　曾聞含血仰天唾　　徒污己身深可憂
　　懶菴樞云。學道當以悟為期。求真善知識決擇。絲頭情見不盡。即是生死根本。拈云。悟道不了生死。純是情見。即情見盡而猶生死者。請以決之真善知識。頌云。
　　覺知剔脫不生滅　　并復游情消阻折　　腦後圓光似鏡瑩　　佛陀耶是他行列

　　禪林寶訓拈頌(終)