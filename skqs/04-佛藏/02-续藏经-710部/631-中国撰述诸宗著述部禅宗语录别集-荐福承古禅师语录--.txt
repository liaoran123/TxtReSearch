續藏經   法昌倚遇禪師語錄
　(小師)宗密錄

 洪州分寧法昌禪院遇禪師語錄序

　　　　南州　徐俯
　　今之住院為長老。聚徒稱出世宗師者。莫知其幾何人。其平居舉揚問答之語。門人弟子必錄之。號曰語錄。語錄之言滿天下。而佛法益微。豈言多去道轉遠。畫餅不足以充飢耶。蓋能言之者。未必皆其人也。欲知其道之淺深。當視其人之賢不。昔法昌老。踈衣糲食。冰清玉潔。耡耰以給四方雲水之人。學者莫能同其作勞。又苦其枯淡。挈挈然去之。堂中至無人。先君之少也。未為人所知。獨師先奇之。鄉人知敬師也。自先君始二人之交。至相好也。先君之音容邈矣。三十年來。無復此老之風味。思其人而不可見。則其語又可廢耶。遂刊而傳之。崇寧四年正月二十二日序。

　　 

　　洪州分寧法昌禪院遇禪師語錄

　　　　小師　宗密　錄
　　師開堂日。宣疏罷。遂陞座。乃拈香云。此一瓣香。奉為今上　皇帝。祝延聖壽。伏願。龍圖永固。鳳曆長新。四海晏清。法輪常轉。又拈香云。此一瓣香。奉為知府學士闔郡宷僚。伏願。壽山增峻。福海罙深。永為天子股肱。長作宗門外護。又拈香云。此一瓣香。三世諸佛。名字不知。諸代祖師。面目不識。不是龍宮海藏。亦非虎穴魔宮。還有人知得來處麼。奉為潭州北禪賢禪師。爇向爐中。或聞或見。盡獲真常。乃斂衣而坐。維那白槌云。法筵龍象眾。當觀第一義　師云。好箇消息。還有識得者麼。如無。有疑請問　僧問。諸佛出世。地涌金蓮。和尚出世。有何祥瑞。師云。須彌頂上擊金鍾。進云。與麼則今日得聞於未聞。師云。聞底事作麼生。進云。非唯觀世音。我亦從中證。師云。有眼如盲猶似可。有耳如聾笑殺人。進云。只如釋迦已滅。彌勒未生。正當與麼時。佛法如何舉論。師云。盡在法昌拄杖頭。進云。學人為什麼不曉。師云。杲日當天。盲人摸地。進云。與麼則大眾沾恩去也。師云。你見箇什麼道理。進云。欲言言不及。林下好商量。師云。亂統禪和。如麻似粟　僧問。世尊出世。先度五俱輪。和尚出世。先度何人。師云。隨泥作佛。進云。學人正在迷途。和尚為什麼。不垂方便。師拈起拄杖云。見麼。進云。見。師云。莫道無方便。進云。莫便是和尚為人處也無。師放下拄杖。僧禮拜。師云。邯鄲學唐步　僧問。祖意西來即不問。陞堂演法事如何。師云。家常茶飯。進云。與麼則勞而無功去也。師云。知恩者少。負恩者多。進云。靈然一句超群像。逈出三乘不假修。師云。你且莫草草　僧問。如何是法昌境。師云。地靈步步雪山草。進云。與麼則僧寶人人滄海珠。師云。總似這僧。省多少力。進云。向上還有事也無。師云。向下亦無。進云。和尚是什麼心行。師云。好心不得好報　僧問。止止不須說。我法妙難思。鳴鼓陞堂。當為何事。師云。一願皇帝萬歲。二願重臣千秋。進云。猶是世諦流布。宗門事又作麼生。師云。口似磉盤。進云。為什麼如此。師云。不敢犯闍梨嚴令。進云。慈悲何在。師云。不見道。止止不須說。進云。署色未分人盡望。及乎天曉也尋常。師云。自作自受。
　　師乃云。問話且止。吉凶未兆。早是多端。那更問答縱橫。轉疎轉遠。何故。妙性圓明。離諸名相。本來無有世界眾生。因妄有生。因生有滅。生滅名妄。滅妄名真。三世諸佛。到這裏瞻仰無暇。一大藏教詮題不及。是以毗耶老漢杜口無詞。摩竭尊雄望風結舌。直饒宗乘大啟。祖令當行。截斷□□。逈超諸有。棒頭取證。喝下承當。唱道門中。□□□子。檢點將來。大似隔靴[打-丁+瓜]痒。豈不見昔□□□□師開堂。三聖推出一僧。寶壽便打。三□□□□為人。不獨瞎這僧眼。瞎却鎮州一城□□□。寶壽擲拄杖歸方丈。諸仁者。古人一期□□接物利生。便有如此奇特之事。千古之下玉振金聲。然則事無一向。理出多途。只如法昌今日為國開堂。豈無利益。敢問諸人。適來許多問答。且道與寶壽禪師。是同是別。若道是同。金沙未辯。玉石未分。參學眼在什麼處。若道是別。至道無難。唯嫌揀擇。佛法豈有二耶。還有向這裏明得麼。良久云。萬古碧潭空界月。再三撈摝始應知(謝詞不錄)。
　　上堂云。釋迦未滅。迦葉未聞。從凡入聖。功不浪施。大藏教文。如金如玉。洎乎金色頭陀。受法傳衣。龍宮海藏。無處出頭。且道祖師有什麼長處。一丸消眾病。不假藥方多。
　　上堂云。你若退身千尺。我便當處生芽。你若覿面相呈。我便藏身弄影。你若春池拾礫。我便撒下明珠。直得水洒不著。風吹不入。如箇無孔鐵鎚相似。且道法昌還有為人處麼。利刀割肉瘡猶合。惡語傷人恨不消。
　　上堂云。春山青春水淥。一覺南柯春睡足。携筇縱步出松門。是處挑英香馥郁。因思昔日靈雲老。三十年來無處討。如今競愛摘楊花。紅香滿地無人掃。
　　上堂云。春不晴夏不雨。禾不禾兮黍不黍。謾言孫子解耕鋤。不得天時亦辛苦。莫辛苦。看看便是秋霖霔。法昌不是解天文。暗中自有龍神護。
　　上堂。僧問。古鏡未磨時如何。師云。却須磨取。進云。未審如何下手。師云。鏡在什麼處。僧作圓相。師便打云。這漆桶。[土*彔]塼也不識。
　　師乃云。祖師西來特唱此事。只要時人知有。如貧子衣珠。不從人得。三世諸佛。只是弄珠底人。十地菩薩。是求珠底人。汝等正是伶俜乞丐。懷寶迷邦底人。在靈利漢。纔聞人舉著。眨上眉毛。便知落處。若更踏步向前。不如策杖歸山去。長嘯一聲煙霧深。
　　上堂。僧問。知有底人。畢竟向什麼處去。師云。自家掃取門前雪。莫管他人屋上霜。進云。也要大家知。師云。不勞懸石鏡。天曉自鷄鳴。進云。和尚何得干戈相待。師云。飢逢王膳不能飡。進云。且莫壓良為賤。師云。你且道知有底人。向什麼處去。僧無語。師云。莫道壓良為賤。
　　師乃云。不用馳求。見成活計。金不愽金。水不洗水。曲不藏直。真不掩偽。象鼻猪頭。魚腮鳥觜。更問如何。歸堂打睡。
　　上堂云。欲識佛性義。當觀時節因緣。巢居知風。穴居知雨。鷰去鴈來。寒暑更互。是人知有。且道世尊拈花。迦葉微笑。是什麼時節。還會麼。冷如氷。白如雪。是處成堆光皎潔。茫茫欲火欲燒人。惆悵無因為君說。
　　上堂云。法昌五日陞堂。不為談玄說妙。虗空自有龍神。誰問僧多僧少。
　　上堂云。聞說法昌山。尋常多猛虎。食盡犬與羊。更無狐與兔。白日傷行人。乃至三四五。既作住山人。須作山中主。伽藍土地五通神。自今已後須巡護。畫時駈出向他山。教伊食泥兼食土。香燈粥飯不曾虧。此物寧容當大路。更當路。送汝前山頂上乘風雨。
　　上堂云。單絲不成線。獨掌不浪鳴。達磨為甚隻履西歸。直饒你道得出身句。我且問你。古人意作麼生。良久云。騎驢戴蓆帽。渡水不穿靴。
　　春日上堂云。危樓畫角報春回。暖日潛吹□面開。蟄戶幾多頭角者。可應無意待風雷。
　　黃龍南禪師至。師上堂　僧問。二龍爭珠時如何。師云。法昌小出大遇。進云。忽然傾湫倒嶽。又作麼生。師便打。進云。有問有答。為什麼不分賓主。師云。適來一棒。是賓是主。進云。學人與師共用。師云。這漆桶又打。進云。不因漁父引。爭得見波濤。師云。且莫鈍致黃龍。僧禮拜。師云。教休不肯休　僧問。三玄三要即不問。韶石家風事若何。師云。塵中人未識。雲外客先知。進云。為復是天中函蓋。為復是逐浪隨波。師云。一任敲塼打瓦。進云。和尚為什麼。把定封疆。師云。不解撑舡。翻嫌溪曲。進云。未審雲門木馬。甚處嘶鳴。師云。在闍梨鼻孔裏。進云。有鼻孔且從。無鼻孔又向什麼處。師云。好箇衲僧。元無鼻孔。僧便喝。師云。爐韛之所。鈍鐵尤多。師乃云。拏雲攫浪數如麻。點著銅睛眼便花。除却黃龍頭角外。自餘渾是赤班虵。法昌小剎。路遠山遙。景物蕭踈。遊人罕到。敢謂黃龍禪師曲賜光臨。不唯泉石增輝。亦乃龍天喜悅。然雲行雨施。自古自今。其奈爐韛之所鈍鐵尤多。良醫之門病者愈甚。瘥病須求靈藥。銷頑必藉金鎚。法昌這裏。有幾箇墮根阿師。病者病在膏肓。頑者頑入骨髓。若非黃龍老漢到來。總是虗生浪死。遂拈起拄杖云。還會麼。打麵還他州土麥。唱歌須是帝鄉人。
　　頭戴華巾離少室。手携蓆帽出長安。鷲峯峯下重相見。鼻孔元來總一般。(黃龍)。
　　胡蘆棚上掛冬瓜。麥浪堆中釣得鰕。誰在畫樓沽酒處。相邀來喫趙州茶。(法昌)。
　　鐵牛對對黃金角。木馬雙雙白玉蹄。為愛雪山香草細。夜深乘月過前溪。[○@─](黃龍)。
　　玉麟帶月離霄漢。金鳳銜花下綵樓。野老不嫌公子醉。相將携手御街遊。○(法昌)。
　　上堂云。乾坤之內。宇宙之間。中有一寶。祕在形山。師云。且緩緩。法昌有一寶。七[真*真]與八倒。或作無明山。或時為相好。觸處盡光輝。動便入荒草。休尋討。珊瑚枝上日杲杲。
　　上堂云。夜夜抱佛眠。朝朝還共起。起坐鎮相隨。語默同居止。欲識佛去處。只這語聲是。古佛垂慈。不無方便。爭奈雖是善因。而招惡果。傅大士如張幔天底網。撈龍打鳳。奈何鱗甲羽毛盡在裏許。逃生無路。若是靈禽瑞獸。決定別有生涯。
　　四月八日上堂云。我佛世尊降誕迦維。直得九龍吐水。天雨四花。一手指天。一手指地。便道天上天下。唯我獨尊。大似傍若無人。及乎韶陽老漢出來打一棒。諸方將謂瓦解氷銷。殊不知。天欲明而必暗。人欲旺而必衰。譬如塗毒鼓。打著即乖。致令祖域千古之下競起干戈。掛人唇齒。法昌臨危不悚人。好一捧太遲生。未離兜率。脚跟下便好與一錐。豈到今日。然雖如是。大似賊過張弓。莫有向這裏下得一轉不傷物義底語。不唯與瞿曇出氣。亦乃劃斷諸方葛藤。有麼。莫怪渠儂多意氣。他家曾踏上頭關。
　　上堂云。三界唯心四句絕。萬緣唯識百非除。一法有餘著不得。無餘一法亦還祛。古人恁麼說話。大似送人上樹了去却梯。好事不如無。何故。佛說一切法。為度一切心。我無一切心。何用一切法。法昌今日不惜性命。為你諸人。安梯了也。下得者。四事供養敢辭勞。下不得者。萬兩黃金亦消得。明眼漢辯取。良久云。早知燈是火。飯熟也多時。
　　上堂云。雲収大野。月皎長空。樵唱冲巖。漁歌蓼岸。森羅萬象帝網交光。四聖六凡重重海印。普賢樓閣十字蹤橫。少室峯前交點不過。何也。譬如琴瑟箜篌。雖有妙音。若無妙指。終不能發。到這裏。莫有吹無孔笛調沒弦琴底衲僧。試為法昌下妙指發妙音撫一曲看。有麼。良久云。貧無達士將金施。病有閑人說藥方。
　　寬禪師至。師遂作此圓相與寬。便自出作務。
　　明日上堂。法座前問寬。昨日公案作麼生。寬於地上。作此[○@牛]圓相了。以脚擦却。師乃云。寬禪頭名不虗得。遂陞座云。忽地晴天霹靂聲。禹門三汲浪磅渹。幾多頭角為龍去。鰕蟹依前努眼睛。
　　上堂云。敲針作釣。豈是良圖。截海橫網。方為作者。忽遇錦鱗頳尾。直教振鬣搖空。若是跛鱉盲龜。且從他三三兩兩。為什麼如此。曾為宕子偏怜客。自愛貪盃惜醉人。
　　上堂云。聞聲悟道。何異緣木求魚。見色明心。大似迷頭認影。諸仁者。不用續鳧截鶴。夷嶽盈壑。南辰北斗。躔度分明。日晦月明。昇沉自異。但請休征罷戰。端拱無為。自然得箇入頭。差肩佛祖。若更言中辯意。句裏明機。清風月下守株人。凉兔漸遙春草綠。
　　上堂云。一不放二不収。牧人橫笛倒騎牛。松軒月冷夢初破。一聲吹起塞門秋。
　　上堂云。秋風颯颯。秋雨微微。賓鴻未至。海鷰將歸。蟬蕭蕭兮林疎葉落。月皎皎兮虎嘯猿啼。或聞或見。孰悟孰迷。會與不會。莫亂針錐。君不見。新豐老太孤危。寸草不生千萬里。出門何事正萋萋。
　　上堂云。菩薩貪功。聲聞滯寂。三界群生。不知恩力。便請回光。歇却心識。一念相應。玄關可擊。
　　上堂云。諸方浩浩商量。法昌冷冷落落。從教古殿生苔。免見填溝塞壑。逞神機誇妙略。筭來總是閑斟酌。爭如裂破太虗空。薦取如來那一著。噫錯。
　　上堂云。無明實性即佛性。幻化空身即法身。拈起拄杖云。釋迦老子。變作一條拄杖。在法昌手裏。拈起則劃斷三乘。放下則平欺佛祖。忽然撞著懵懂禪和。法昌急急退步。良久云。看。
　　歲旦上堂。僧問。孟春猶寒即不問。新年頭還有佛法也無。師云。東山西嶺青。進云。這箇猶是世法。如何是佛法。師云。罕逢穿耳客。多是刻舟人。進云。爭奈學人未曉。師云。覿面相呈猶未曉。不如靜處薩婆訶。僧禮拜。師云。靈利衲僧　僧問。新年已去。未審如何是不遷底句。師云。去年曾折處。今日又抽條。進云。這箇猶是遷謝底在。師云。物逐人興。進云。未審祖師鼻孔。是新是舊。師云。你在甚處見祖師。進云。和尚恐某甲不實。師云。你且道是新是舊。僧無語。師云。洎不問過。
　　師乃云。四序循環。周而復始。百歲光陰。猶如撚指。鳴鼓陞堂。諸方事例。舉論宗乘。是非蜂起。緣聚則生。緣離則死。未出輪回。如何逃避。休休。時行則行。時止則止。君不見。達磨當年到魏時。被人打落當門齒。
　　上堂云。虗明自照。不勞心力。若到這裏會得。便請掊珠擲玉。罷戰休征。不唯道泰時康。亦乃邦國安靜。何也。上是天。下是地。日頭運轉虗空裏。假使碧潭清似鏡。終教明月下來難。若是玄機尚戢。冥運猶潛。任是六臂三頭。也須牽羊納璧。
　　上堂云。莫莫。大丈夫何太錯。泥牛只解駕宗乘。木馬何曾生犢角。魚不捿鳥不箔。遼天須是遼天鶴。只知犯重障菩提。不薦如來大圓覺。休休。休摸[打-丁+索]。醍醐上味世所珍。遇斯等人成毒藥。
　　上堂。僧問。一花開五葉。結果自然成。葉則不問。如何是花。師云。茂蕚連天秀。馨香匝地紅。進云。什麼田地栽得。師云。長自靈山雨。開因少室風。進云。未審幾時結菓。師云。但得根株是。何愁菓不収。進云。學人還有分也無。師云。無分。進云。人人具足。學人為什麼無分。師云。莫將凡界眼。來□覺園春。
　　師乃云。昨日看庭花。今朝翫芳草。芳草與庭花。各自爭妍好。花先芳草衰。草亦隨花槁。如何浮世人。不悟生難保。良久云。何須待零落。然後始知空。
　　上堂云。龍吟霧起。虎嘯風生。法爾如然。非由造作。參玄上士。善別機宜。莫倚他門喫他殘飯。況是當人己事。直下分明。應用無方。不從人得。本無位次。莫強安排。赫爾靈光。超諸數量。隨緣放曠。任性浮沉。如杲日當空。似蓮花出水。聖凡罔測。物類何□。更若言中取則。句下丹青。大似畫餅充飢。終無所益。
　　上堂云。聞聲悟道。見色明心。乃拈起拄杖云。豈不是見。又敲床一下云。豈不是聞。那箇是明悟底事。若道聞聲是我。見色非他。黃口小兒點頭嚥唾。多子塔前一場懡[怡-台+羅]。為什麼如此。誰知遠煙浪。別有好思量。
　　上堂云。八月十五中秋節。露洗層巖光皎潔。珠簾是處捲清輝。不知只是舊時月。諸仁者。當人己事。妙絕言語。識不可識。智不可知。一代時教。只是箇切脚。所以道。脩多羅教。如標月指。參學兄弟。到這裏合作麼生。一大藏教。既是標指。且道月在什麼處。不見僧問投子。靈山如指月。曹溪如畫月。如何是真月。投子云。昨夜三更轉向西。投子古佛。善識時機。如鍾在架。隨扣發聲。似鏡當臺。物來斯照。然則一期方便。這僧大似避得風雷重遭霹靂。爭如法昌直下與伊道却。遂作圓相了云。此夜一輪滿。清光何處無。
　　上堂云。古者道。百尺竿頭坐底人。雖然得入未為真。百尺竿頭須進步。十方世界現全身。只如百尺竿頭。如何進步。要會麼。南贍部洲。北鬱單越。要行則行。要歇則歇。忽若遇見玄沙。打你頭破腦裂。且道有什麼過。棒頭有眼明如日。要識真金火裏看。
　　上堂。僧問。四山相逼時如何。師云。寶車在門外。進云。和尚豈無方便。師云。貪生逐樂區區去。喚不回頭爭奈何。進云。忽然喚得回時如何。師云。但辦肯心。必不相賺。進云。作家宗師。師云。也是死中得活。僧擬議。師便打。
　　師乃云。平地上死人無數。過得荊棘林者。是好手。不重己靈。不求諸聖。十二時中。不倚一物。正是平地上事在。你若起心動念。即乖法體。更乃大用現前。於毛端上。現寶王剎。坐微塵裏。轉大法輪。喚作開眼尿床。不消老僧一喝。你且道荊棘林作麼生透。良久云。携取詩書歸舊隱。野花啼鳥一般春。
　　上堂云。三界無法。何處求心。四大本空。佛依何住。靈利漢。纔聞舉著。便好截斷兩頭。歸家穩坐。從他叢林浩浩。保社駢駢。豈不快哉。不得容易。忽若有箇漢。出來拊一掌。還聞麼。竪起拂子。還見麼。大好無法。擗脊打一棒。鼻孔裏錐一錐。待你知痛識痒。大好無佛。正當與麼時。莫道法昌悞你。還會麼。白日莫空過。青春不再來。
　　上堂。拈起拄杖云。我若拈起。你便喚作先照後用。我若放下。你便喚作先用後照。我若擲下。你便喚作照用同時。忽然不拈不放。你向什麼處卜度。直饒會得倜儻分明。若遇臨濟德山。快須腦門著地。且道伊有什麼長處。良久云。曾經大海休誇水。除却須彌不是山。
　　上堂云。毫釐有差。天地懸隔。欲得現前。莫存順逆。諸仁者。山河大地。[牙-(必-心)+?]顯主賓。三界聖賢。交光相映。到這裏。不取一法。不捨一法。亦無無取捨知解。喚作海印三昧。正是貼肉汗衫。直得不捨道法。現諸威儀。石火裏沒去。電光裏出頭。刀梯劒樹。虎穴魔宮。七通八達。一一分明。我且問你。百草頭上。還曾夢見夾山麼。
　　上堂。僧問。祖意西來即不問。樹彫葉落事如何。師云。少室宗風全體露。闍梨何得不惺惺。進云。爭奈彫落何。師云。眼花山影轉。進云。畢竟如何會。師云。不是知音者。徒勞話歲寒　僧問。諸法寂滅相。不可以言宣。少室宗風如何舉唱。師云。一家有事百家忙。進云。猶是學人疑處。師云。若是鳳凰兒。不向籬邊走。僧禮拜。師云。我也未信你在　師乃云。心隨萬境轉。轉處實能幽。隨流認得性。無憙亦無憂。諸仁者。看看。釋迦老子披毛帶角。上刀山入火聚。然後變作一頭水牯牛。走入溈山隊裏去也。你等諸人還見麼。你若見。許你具一隻眼。你若不見。也許你具一隻眼。且道法昌為人眼。在什麼處。良久云。名字莫將題落葉。恐隨流水到人間。
　　上堂云。即此見聞非見聞。無餘聲色可呈君。箇中若了全無事。體用無妨分不分。鵶鳴鵲噪。法法圓成。水淥山青。頭頭顯煥。見亦同見。聞亦同聞。因什麼有迷有悟。良久云。莫言佛法無多子。不是苦心人不知。
　　上堂云。若是知有底人。入林不動草。入水不動波。便能脫珍御服。掛弊垢衣。與眾魔共一手。作諸勞侶。接待方來。猶是傍借邊事。何也。澄源湛水。尚棹孤舟。古佛道場。猶乘車子。若是箇中人。直須向虵頭上揩痒。驪頷下抉珠。驅耕夫牛。奪飢人食。若能如是。始解坐報化佛頭。踏盧遮那頂。法昌與麼說話。大似夢中說夢。何謂也。爭似不來還不往。亦無懽笑亦無愁。
　　上堂。僧問。佛佛授手。祖祖相傳。未審傳箇什麼。師云。須彌頂上鐵崑崙。進云。當表何事。師云。去國知歸路。伶俜獲寶珠。進云。實際理地。不受一塵。未審珠向什麼處安者。師云。從來光璨爛。不用強安排。進云。與麼則謝師指示。師云。珠在什麼處。僧擬議。師云。了。
　　師乃云。見聞如幻翳。三界若空花。聞復翳根除。塵消覺圓淨。淨極光通達。寂照含虗空。却來觀世間。猶如夢中事。諸仁者。祖師門戶。已被釋迦老子八字打開了也。更無絲髮許間隔。直下會得。可謂光前絕後。若更別有商量。却許汝具一隻眼。
　　上堂。僧問。摩尼珠人不識。如來藏裏親収得。如何是珠。師云。龍宮無覔處。海藏豈能収。進云。未審畢竟在什麼處。師作圓相。僧展兩手。師便打。僧禮拜。師云。三更猶自可。天曉更愁人。
　　師乃云。有物先天地。無形本寂寥。能為萬象主。不逐四時彫。四時運轉。萬象摐然。見聞不昧。視聽分明。且道那箇是主。莫是與麼來者是麼。莫是妙體本來無處所麼。莫是一念未生時全體是麼。與麼卜度。大似坐井觀天。管中窺豹。若是諦當底人。總不用許多辛苦。良久云。陋巷不騎金色馬。回來却著破襴衫。
　　至節日上堂。僧問。古者道。陽氣發時無硬地。無根樹子。為什麼不開花。師云。話頭也不照顧。進云。爭奈人人具足。師云。你樹子在什麼處。僧提起坐具。師云。謔你老郎。便打　僧問。祖意西來即不問。直截根源事若何。師便喝。僧亦喝。師喝一喝。拊一掌。僧云。作家宗師。師云。劄。僧禮拜。師云。未出場來。不妨奇特。
　　師乃云。一陽來復。萬物知春。堤邊柳眼爭開。澗畔梅英競吐。連嵓樹凍。丹鳳那捿。鎻月潭氷。遊龍未作。錦衣公子。盡醉如泥。林下道人。幪頭打睡。且莫睡。閑向江頭看逝水。世間好物不堅牢。綵雲易散琉璃脆。
　　上堂云。行路難君自看。鳥道從來不易攀。行人未上先傴僂。頦膝時時自相拄。捫蘿直到巔峯頭。方知世界空悠悠。
　　上堂云。花菲菲。雨霏霏。游人陌上正如泥。誰在畫樓吹玉管。一聲聲送日沈西。
　　上堂云。至道無難。唯嫌揀擇。三界聖凡。和泥合水。燈籠露柱。儱侗顢頇。凡夫生死。諸佛涅槃。如何得不揀擇。莫是毫釐有差天地懸隔麼。莫是情盡圓明時會取麼。莫是萬法唯識。盡是我心。不可更有彼此。且喜沒交涉。若是法昌。是便是非便非。江南日暖鷓鴣啼。非不非是不是。飜笑維摩談不二。箇中若未造玄微。且薦如來第一義。
　　結夏日晚小參云。大凡參學兄弟。道眼未明。心地未安。入一叢林。出一保社。須當親近良朋善友。二六時中。將佛法為事。直須決擇。令心眼精明。這箇不是小事。光陰易失。時不待人。一失人身。卒未有出頭處在。莫只與麼打閧過時。今日三明日四。這裏經冬。那邊過夏。記取一肚葛藤。路布學解。到處掠虗摩唇捋觜。漢語胡言。道我解禪解道。輕忽好人。作無間業。將知此事大不容易。沒量大人。到這裏討頭鼻不著。莫當等閑亂開大口。法昌老漢。無人情莫愛人。摩捋你讚歎你。盡不是好心。一朝火風解散。眼光落地。善惡業緣。受報好醜。生死境界。一時現前。那時便如落湯螃蠏。手忙脚亂。從前活計神通佛法。總使不著。業識忙忙。無可依怙。追悔不及。隨緣受報。改頭換面。都未可定。豈不見古者道。學般若菩薩。且莫自瞞。切須子細。纖毫不盡。未免輪迴。絲念不忘。盡從沉墜。你要識披毛帶角底麼。便是你尋常亂作主宰者是。你要識拔舌地獄麼。便是誑惑迷徒者是。你要識寒氷鑊湯底麼。便是你濫膺信施者是。三塗八難盡是你心自作。只為道眼不明。方乃如是。若是諦當底人。豈有這箇消息。法昌與麼說話。盡是契合諸聖。不獨為你三兄五弟。但未得忍菩薩。皆有此過。豈況天龍八部。既來這裏。經冬過夏。莫生容易。老僧钁頭邊。討飯供養你。說些子出家話。莫被人我夯却。一生空過。一旦四大分張。那時作伎倆遲也。有一般漢。聞人舉著他肚裏事。嗔心忿起。便道。佛法豈有與麼事。大悟不拘小節。更問阿誰。我且問你。悟見箇什麼。還脫得髑髏識想也未。十二時中。且與五戒十善相應。靈山會上。還曾見有無行業底佛麼。還有妄語底祖師麼。大似將牛屎比栴檀。有甚交涉。可謂醍醐上味。為世所珍。遇斯等人。飜成毒藥。你要得他日相應。但如今於一切處。放教枯淡。二六時中。對五欲八風。如肓人視物。不為諸法管帶。亦不管帶諸法。六根門頭點檢。無絲髮過患。方有少許趣向分。法昌與麼說話。如服瞑眩底藥相似。一斯苦口。他時大有得力處。所以古者道。假使百千劫。所作業不忘。因緣會遇時。果報還自受。無人替代。各自努力。
　　上堂云。古者道。大地雪漫漫。春來依舊寒。說禪說道易。成佛作祖難。法昌道。大地雪漫漫。春來便不寒。到頭成佛易。却是說禪難。有一般人聞與麼說。鼻孔冷笑道。有甚難。朝到西天。暮歸唐土。南山起雲。北山下雨。甘草甜黃蘗苦。魚入深潭。鳥棲高樹。拈起拄杖。達磨眼睛。放下數珠。釋迦鼻孔。若是這箇禪。三家村裏。臭口老婆。也解說得。要成佛則未在。你且道畢竟那箇是禪。良久云。直得額頭汗出。
　　上堂云。草蘺蘺。煙幕幕。雨如膏。雲似鶴。輪蹄到處困芳菲。誰問山頭紅日落。禪家流。須警覺。莫待擎頭并戴角。百年光景片時間。舉世應無長命藥。逐利貪名數似麻。排頭盡葬青山脚。菩提道路不曾脩。畢竟將何為倚托。
　　上堂云。菩薩證未極。二乘方沉空。人天三界業。正在輪迴中。諸仁者。若論此事。唯佛與佛。乃能知之。十地聖人。猶隔羅縠。自餘之輩。合作麼生。無常老病。不與人期。一失人身。萬劫不復。三界牢獄。縈絆殺人。不是等閑。莫生容易。大事未成。如喪考妣。二六時中。放却閑緣。歇却心識。但自回心問己。想料不由別人。警策身根。莫教污染。直令凡聖情盡。人法俱空。自然體露真常。□□諸有。若不如是。與道全乖。
　　上堂云。佛大泥多。舡高水長。我愛釣魚翁。生涯無比況。分開曉霞影。擲破桃花浪。流水送歌聲。風高愈嘹亮。堪笑錦鱗鈎不上。三三兩兩空悠漾。莫悠漾。直饒避得鈎。前頭大有網。魚即且從。佛在什麼處。莫是殿裏底麼。莫是作圓相麼。莫是在靈山麼。莫是對面不相識麼。莫是認著依前還不是麼。若如此。只是箇三家村裏。佛不□者。且道那箇是。調御涅槃今已久。龍光猶未□迦維。
　　上堂云。宗乘一句。逈絕言詮。意下差排。虗生浪死。靈山會上。覿面相呈。授手傳來。如王寶劒。□乘不墜。蓋藉其人。如師子遊行。群狐屏迹。龍象蹴踏。非驢所堪。或時警悟群機。曲垂方便。遂有言句。落在諸方。如龍藏選珠。終無瓦礫。直得天龍稽首。佛日光輝。近來時代澆漓。禪師長老。成群作隊。一箇箇氣宇如王。一人人平肩佛祖。問著宗門兩字。口似研槌。但將凡言。黷亂聖意。致令學者習俗生常。不唯侮慢聖賢。亦乃自生容易。或言即心是佛。更不參尋。或則妄認塵緣。強作主宰。無非私心作解。捏目生花。緣木求魚。守株待兔。蓋為打底不遇作家。致見如斯過患。勸諸學者。莫謾波波。但自回光返照。疊足思心。盡却凡情。別無聖解。縱有幽玄。飜成計較。古者云。道不用脩。但莫污染。禪不用學。貴在息心。息心則想念不生。無染則真源自淨。更若他求。必無是處。
　　百丈和尚至。師上堂云。道無今古。人有先後。出則大用繁興。入則機唯密照。記得百丈大智禪師在日。常有一老人聽法。自云。過去生中。曾為知識。有人問。大脩行底人。還落因果也無。某甲云。不落因果。從此五百生。墮作野狐。今告代一轉語。願脫此苦。百丈云。不昧因果。即脫狐身。然則野狐脫去。其奈吐下涎唾。落在諸方。無人打摒。敢問諸人。不落因果。為什麼墮作野狐。不昧因果。為什麼便得脫去。直饒道得。落處分明。也未出他野狐穴裏。法昌當時若見。但先與他拈出雪峯古鏡。教伊轉動不得。然後放出紫湖狗子。盡却性命。免見兒孫今日。成群作隊。法昌與麼舉論。大似持螺酌海。明眼人前。一場笑具。何故。曾經大海難為水。慣聽無絃不易琴。
　　上堂云。且莫停囚長智。養病喪軀。長者任他長。短者任他短。風動空澄。日明雲翳。泥多佛大。水長舡高。法法圓成。莫妄穿鑿。直得風行草偃。水到渠成。不為分外。忽爾小中現大。大中現小。於一毛端。徧能含受十方剎土。坐微塵裏。轉大法輪。若到法昌面前。一筆勾下。何也。丈夫自有衝天氣。莫向如來行處行。
　　上堂云。至人空洞無象。萬物無非我造。會萬物為己者。其唯聖人乎。老僧昨夜作一箇夢。夢見入大洋海底。撞著須彌山。頭額粉碎。你等諸人。還知痛痒麼。
　　上堂云。言前薦得。滯殼迷封。句下精通。觸途狂見。然雖如是。其奈金沙猶混。水乳不分。法昌道。言前薦得。天雨四花。句下精通。地搖六種。且莫草草。九十六種外道。各各自言得上人法。菩薩果位。猶不相知。譬如諸天同寶器食。福德有異。飯色不同。若無擇法眼目。如何明辯。忽遇迷邦之子。止宿草庵。疲乏商人。化城寓止。寶所尚□。歸路亦遙。不覺不知。中途自息。似這般垛根漢。不可也受法昌讚嘆。所以我佛。傳衣付法。須令授手。遞相證據。恐有濫誤。蓋謂此也。然雖如是。忽若有箇漢出來。喝一喝。拊一掌。掀倒繩床。便歸眾去。諸人作麼生明辯。良久云。敵聖若無如是眼。假饒千載又何為。
　　上堂云。生死事大。無常迅速。行脚高士。更於何處用心。饒你學得聖解現前。獲三明六通。得四無礙辯。一大藏教。結角羅紋。貯水不漏。明眼人覷著。大似檐雪填井。豈不見。世尊於楞嚴會上。呵叱阿難。汝雖歷劫憶持如來祕密妙嚴。不如一日修無漏業。免被人天果報所縛。十二分教。到這裏。一點也用不著。方為教外別傳。如今兄弟。都不問此事來處。但管違背佛語。返於經教中作伎倆。辨唯心唯識。說性說相。如將方木逗圓孔。有甚交涉。將知宗門途路逈別。且人天因果。通貫聖凡。如何免得。無漏聖境。理絕功勳。若為修證。還會麼。自是不歸歸便得。五湖煙景有誰爭。
　　上堂云。靈山會上。三乘行位。解脫法身。正是乞兒殘飯。祖師西來。直指人心。見性成佛。正是祭鬼神殘飯。汝等若見。如經蠱毒之鄉。更莫覷著。覷著則禍生。法昌這裏。有一般茶飯。尋常不曾拈出。今日事不獲已。將供養諸人。他時若到諸方。受用殷繁。切須記取。法昌今日供養。遂作一圓相。擲下拄杖。
　　上堂云。毗耶杜口。倣斆宗乘。鷲嶺拈花。飜成毒藥。九年面壁。鈍致先宗。半夜傳衣。欺他後學。馬祖即心是佛。大似待兔守株。盤山非心非佛。可謂和泥合水。縱饒德山棒如雨點。正是以己妨人。臨際喝似雷聲。要且不曾撩著。豈況聚頭接耳。舉古圓今。列洞下五位君臣。尚它薄禮。布臨濟三玄戈甲。敗落清時。雲門函蓋乾坤。無繩自縛。法眼唯心唯識。豈達機權。溈仰父子相投。傍觀者醜。如斯之見。盡是敗祖宗風。滅胡種族。承虗接響。欺罔聖賢。後學無辜。遭他指注。若論此事。諸佛不曾出世。亦無一法與人。達磨不西來。二祖不得髓。直得皇風蕩蕩。野老謳歌。心無所恃。行無所依。聞禪與道。似見冤家。說色說心。如逢猛虎。法昌然後與你。挑野菜。樁黍米。作和羅飯。煑骨董羹。飢即飡。困即臥。不由諸位自崇高。莫學三乘立功課。
　　雲巖臯長老至。師上堂云。鳳凰山色翠凌空。寶殿崢嶸畫不同。止止金毛在何處。只應千古絕狐蹤。諸仁者。知音相見。豈在多言。如擊石火掣電機。點著不來。白雲萬里。何也。菩提之道。不可圖度。動便失宗。覺即迷旨。然竿木隨身。逢場作戲。或時手擎日月。遊戲神通。有時背負須彌。全軍敵勝。或則隨波逐浪。或則把斷要津。無非古佛家風。盡是道人活計。豈不見。昔日雲嵓到藥山。山云。聞子解弄師子是不。嵓云。是。山云。弄得幾出。嵓云。六出。山云。我也解弄。嵓云。弄得幾出。山云一出。嵓云。六即一。一即六。雲嵓後到溈山。山云。聞子在藥山時。曾弄師子是不。嵓云是。山云。為復常弄有時置。嵓云。要弄即弄。要置即置。山云。置時師子在什麼處。嵓云。置也置也。師云。好一箇師子。只是弄得有頭無尾。當時若見溈山云置時在什麼處。便與放出踞地金毛。直教溈山藏身無路。既不能如是。遂成一箇不了底公案。法昌今日因風吹火。也未勦絕。却請雲嵓禪師略陞此座。圓却這箇公案。免見他日累及兒孫。
　　上堂云。一塵纔起。大地全収。乃拈起拄杖云。諸仁者。十方世界撮來。如粟米大。安在法昌拄杖頭上。其中眾生。不覺不知。且道法昌尋常在塵裏。在塵外。良久云。海枯終見底。人死不知心。
　　上堂。夜半烏鷄誰捉去。石女無端遭指注。空王令下急搜尋。唯心便作軍中主。雲門長驅。溈仰隊件。列五位鏘旗。布三玄戈弩。藥山持刀。清原荷斧。石鞏彎弓。禾山打鼓。陣布雪嶺長蛇。兵屯黃檗飛虎。木馬帶毛烹。泥牛和角煑。賞三軍犒師旅。打葛藤分路布。截海橫山。颺塵簸土。擊玄關。除徼路。多少平人受辛苦。無邊剎海競紛紛。三界聖凡無覓處。無覔處。還知否。昨夜雲収天宇寬。依前帶月啼高樹。
　　上堂云。生死交謝。寒暑迭遷。有物流動。人之常情。念念不停。新新不住。如火成灰。漸漸消滅。又如藏舟於壑。藏山於澤。人謂得其固。不知有力者負之而趨。昧者不覺。然雖如是。殊不知。觀身實相。觀佛亦然。前際不來。後際不去。今則無住。三際求心心不有。心不有故妄元無。妄元無故即菩提。生死涅槃本平等。故維摩經云。不動等覺。建立諸法。不出魔界。而入佛界。於此會得。則終日變化不為動。畢竟寂滅不為休。八難三塗無非淨妙國土。塵勞煩惱盡是解脫道場。然雖如是。要且未出教意。譬如蒸沙欲成嘉饌。縱經塵劫。終不能得。既不然者。且道親切底事作麼生。[葸-十+夕]嶺不傳唐土信。胡人休唱太平歌。
　　師到雲嵓。陞座云。法無定相。轉變由人。用去則天回地轉。觸處周流。収來則慮息緣忘。聖凡罔測。或則神通遊戲。垂手塵勞。利益有情。光揚佛事。或則棲神物表。遁跡嵓阿。枕石眠雲。敦脩慧業。無非道達群機。利他利己。所謂動若行雲。止猶谷神。豈有心於彼此。情係於動靜者耶。法昌與麼舉唱。且道隨順機宜。為復別有長處。還會麼。木馬追風蹄撥剌。金毛踞地尾查髿。
　　上堂云。閑來只麼坐。拍手誰賡和。回頭忽見簸箕星。水墨觀音會推磨。乃拍一拍云。還會麼。八十翁翁雖皓首。看看不帶老人容。
　　上堂云。九月重陽節。菊花香未烈。策杖倚欄看。眼中重著屑。諸仁者。鷰去鴈來。寒暑相催。籬邊黃菊。正闘霜開。陌上垂楊。已隨露落。或生或殺。互顯機鋒。或盛或衰。咸張主伴。無非解脫法門。盡是金剛正眼。還有人薦得麼。看來只是吹灰法。却向灘頭脫却衣。
　　上堂云。法昌今日開爐。行脚僧無一箇。為報十八高人。緘口圍爐打坐。不是規矩嚴難。免見諸人話墮。直饒口似秤槌。未免灯籠勘破。不知道絕功勳。妄自脩因證果。若逢臨濟德山。應是難能放過。但知一念回心。定免三乘羈鎻。
　　上堂云。青山鳥道。登者即迷。碧落無波。動犯風影。不是目前法。莫生種種心。明暗不相關。虗空無背面。到這裏。直似秋潭月影。靜夜鍾聲。猶是生死岸頭事。莫當等閑。不見古者道。直須向那邊擔荷了。却來這邊行李。揩磨心識。盡却今時過患。直似枯木逢春不潤。始有少分相應。古人與麼說話。意作麼生。那邊檐荷箇什麼。這邊又作麼生行李。除非久參碩德。乃可知之。莫只與麼業識忙忙。無明人我。私心作解。妄生穿鑿。如磨塼作鏡相似。多少謷訛。快須著力。莫待前頭路盡。方始著忙。一朝心眼頓開。方知法昌老。以佛法為事。
　　上堂云。昨日送殘年。今朝賀新歲。新歲與殘年。相逐如流水。人無百年人。盡作千年累。一箇無常身。百端生狡計。殺命資口腹。結業求富貴。片善不曾修。日為煩惱醉。且莫醉。起來共你說些。周秦并漢魏。霸業及圖王。文經兼武緯。凌煙閣上數如麻。盡向青山脚下排頭睡。爭似無為實相門。一超直入如來地。
　　上堂云。年年四月十六。諸方盡皆禁足。法昌山裏如何。但見山青水淥。
　　上堂云。諸仁者。心是根。法是塵。兩種猶如鏡上痕。痕垢盡時光始現。心法雙忘性即真。古人已是四楞著地了也。汝等諸人。作麼生會。內視不己見。返聽不我聞。覺體超然。不屬量數。正是痕垢在你。且道鏡在什麼處。直饒分明拈出。我更問你。什麼處得來。你若不知來處。山僧為你指出。鍊得銅山沒一星。入紅爐裏又埃塵。須知本自圓成物。本自圓成無故新。

　　勘辯

　　師在雙嶺受請。與英勝二首座相別云。三年聚首。無事不知。檢點將來。不無滲漏。以拄杖劃一劃云。這箇且止。宗門事作麼生。英云。須彌安鼻孔。師云。與麼則臨崖看虎眼。特地一場愁。英云。深沙努眼睛。師云。爭奈聖凡無異路。方便有多門。英云。鐵蛇鑽不入。師云。這般漢有甚共語處。英云。自緣根力淺。莫怨太陽春。却劃一劃云。宗門事且止。這箇事作麼生。師便掌。英云。這漳州子莫無去就。師云。你這般見解。不打更待何時。又打。英云。也是老僧招得。
　　英勝二人。到山相訪。英云。和尚尋常愛檢點諸方。今日為甚。却來古庿裏作活計。師云。打草只要蛇驚。英云。且莫塗糊人好。師云。你又刺頭入膠盆作什麼。英云。古人道。我見兩箇泥牛闘入海。所以住山。未審和尚。見箇什麼。師云。你他時異日。有把茅蓋頭。人來問你。你作麼生祗對。英云。山頭不如嶺尾。師云。你且道當得住山事麼。英云。使钁不及拖犁。師云。還曾夢見古人麼。英云。和尚又作麼生。師展兩手。英云。鰕跳不出斗。師云。莫將三寸燭。擬並太陽輝。英云。爭奈公案見在。師云。亂統禪和。如麻似粟。
　　師起法堂。乃問二人。我欲來這裏起法堂。且道作得箇什麼向當。英云。賊是小人。師云。邵武子。動著便作屎臭氣。英云。曾輕霜雪苦。師云。明珠自有千金價。誰肯林邊打雀兒。英云。大似持鉢不得。詐道不飢。師却指勝云。你且道合作得箇什麼向當好[妳-女+口]。勝云。本來無位次。不用強安排。師云。你這驢漢安向甚處著。勝云。一任敲甎打瓦。師云。也只是箇杜撰巡官。英云。若是千金寶。何須打雀兒。師云。東家人死。西家助哀。英云。路見不平。
　　一日英舉大梅斷夾山定山生死中有佛無佛因緣。問師云。此箇公案作麼生。師云。大梅當時何不與他本分草料。英云。作麼生。師便打。英云。一場儱侗。師云。你試下一轉語看。英云。一狀領過。師云。矮子看戲。
　　舉盤山光境話。英云。只如保福與麼說話。未免掛人唇齒。師云。你作麼生。英作掌勢。師云。自屎不知臭。英云。和尚作麼生。師云。若據我見處。掘箇地坑。和你一時埋却。且要天下太平。
　　黃龍秀維那與數僧至。師云。重疊關山路。闍梨從什麼處來。秀云。三門裏來。師云。有三門。則從三門裏來。無三門從什麼處來。秀云。恁麼則不從門入也。師云。因什麼得到這裏。秀云。法昌門下水泄不通。師云。不解登山。剛嫌路曲。秀擬議。師云。第二參頭道。僧云。何不問取維那。師云。酌然龍象蹴踏。非驢所堪。且坐喫茶。人事了。秀乃云。適來公案。可謂光前絕後。師云。射虎不真。徒勞沒羽。秀云。何得壓良為賤。師云。佛法不是這箇道理。
　　師乃問秀。近離什麼處。秀云。黃龍。師云。我聞黃龍有三關語是否。秀云。是。師云。將為老僧不知。秀云。有問有答。師云。未到法昌。不妨疑著。秀云。過在什麼處。師打一掌云。且莫鈍致黃龍。乃送歸安下處。秀云。古人道。一言相契則住。一言不契則去。且道。住則是。去則是。師云。你看。這漢一場敗闕。秀云。與麼則兵隨印轉。客任主裁。師云。便請入堂掛搭。秀起庵成。師云。庵成了。只是未有主人在。秀云。大似對面不相識。師云。驢前馬後漢。秀云。氣急殺人。師云。橫抱小兒。擬彰黃簡。秀云。却請和尚別作箇主人來。師云。九五須還天子貴。群雄徒自起干戈。秀云。到頭霜夜月。任運落前溪。師云。千里神駒追電去。蹇驢猶自沒泥沙。
　　秀一日問師。承聞和尚久止浮山。屢參興化。為什麼却法嗣北禪。師云。瘥病不假驢駝藥。秀云。傷龜恕鱉。不免傍觀。師云。將謂無人檢點。乃拈起拄杖云。且道者箇從什麼處得來。秀云。這老漢敗闕也不知。師云。不是任公子。徒勞話釣竿。黃龍南禪師至。人事喫茶了。師乃云。近日黃龍製得一般茶。實為諸方未有。南云。那裏得這消息來。師云。勸君不用鐫頑石。南云。老老大大。道聽途說。師云。爭奈公案見在。南云。這裏尋常如何造作。師云。老老大大。說話也不照顧些子。南云。賴得左右無人。師乃喚侍者。更點一椀茶。下茶至。南云。若無造作。這箇從什麼處得來。師便作撥茶勢。南云。這箇猶是和尚受用邊事。利人事又作麼生。師云。遇臨濟則敲出骨髓。逢德山則揳破腦門。
　　因與南禪師。舉程大鄉看生緣話。師云。何不直下與伊勦絕却。南云。也曾為蛇畫足。是伊自不瞥地。師云。和尚如何為他。南云。咬盡生薑呷□醋。師云。流俗阿師。又與麼去。南云。和尚意作麼生。師拈起拂子便打。南云。這老漢也是無人情。
　　師因舉在湖南時。曾問興化。知有底人。向什麼處去。化云。善財拄杖子。師云。我不問善財拄杖子。且道知有底人。向什麼處去。化云。或則登山。或則渡水。師云。和尚只解步步登高。不解從空放下。化云。老僧雖則年邁。要且不負來機。南云。和尚當時作麼生。師云。我錯恠興化。南云。而今知也。且道從什麼處去。師云。你問阿誰。南云。佯聾詐啞作什麼。師云。雖然如是。要且不負來機。
　　師一日在門前栽松。南和尚至。乃云。小院小舍。栽許多。作什麼。師云。臨濟道底。南云。栽得多少。師云。但見猿棲鶴宿。寧知聳漢侵雲。南乃指面前石山云。這裏為什麼不栽却。師云。功不浪施。南云。也只是無下手處。師却指石上松云。這箇從什麼處得。因作石松詩云。盤根迸石苔鋪縫。偃蹇龍形積翠深。擎鶴插空多雨勢。帶雲籠月足潮音。應無要壓群峯意。終有常懷竚雪心。猿凍下崖來上哭。禪餘獨對苦中吟。
　　兜率寬和尚至。師云。和尚久居兜率。為什麼。却到人間。寬云。暫時行履。師云。來時彌勒菩薩在什麼處。寬云。不知。師云。和尚從兜率來麼。寬云。是。師云。為什麼。却不知。寬云。向道不知。說什麼來不來。師云。無孔鐵槌。有甚用處。寬云。看這老漢一場懡[怡-台+羅]。師與寬和尚看雪次。師云。好雪。寬云。好白。師云。雪與白。相去多少。寬云。如掌作拳。師乃於欄上。拏雪便打云。你且道是拳是掌。寬云。麤行沙門。師云。此是文殊大人境界。因有詩云。倚欄看臈雪。光射曉堂寒。萬德文殊海。千重世界寬。泥牛光影亂。石女素衣完。會得青春意。桃花悟更難。
　　冬夜與感首座喫菓子。師遂拈起一片橘子云。這箇滋味。何似黃龍。感云。須待甞過始得。師云。驗人端的處。下口便知音。感云。末代禪師。多虗少實。師又拈起托子云。者箇作麼生甞。感云。須是和尚始得。師云。一箇托子。早是不奈何。感云。饒人不是弱漢。
　　師問訥首座。古人道。天地與我同根。萬物與我一體。你且道。山河大地。與你自己是同是別。訥云不別。師又竪起拂子云。這箇[妳-女+口]。訥云。這箇亦然。師云。你有幾箇自己。訥云。法有多種。理本不二。師遂扣床一下云。你還知痛痒否。訥云。不知。師云。話墮阿師。不能打得你。
　　師一日與訥首座修花壇。乃問訥云。南泉道。人人見此一株花。如夢相似。且道你見似箇什麼。訥云。只是一株花。師云。與麼則你也只在南泉窠窟裏。訥云。未審古人意作麼生。師云。拈甎過來。訥過甎了又問。師云。古人去世久矣。
　　問豁長老。聞說你曾講唯識論是否。豁云。粗曾習聽。師云。三界唯心。萬法唯識。明有此理。豁云。是。師乃竪起拂子云。還見麼。豁云。見。師云。見箇什麼。豁云。見拂子。師云。老老大大。為什麼五戒不持。豁云。和尚何得不信佛語。師云。癡人棒打不死。你還夢見唯識麼。
　　師問肇維那。甚處來。肇云。討菜來。師云。甚處去。肇云。寮中去。師云。尋常問你生死事。為什麼。不與麼祗對。肇云。和尚不曾問某甲。師云。且道你死向什麼處去。肇云。一任卜度。師云。不信道。肇云。某甲與麼祗對。有甚不得。師云。將為卜你不著。肇云。且道向什麼處去。師云。鬼窟裏去。肇云。且莫以己妨人。師云。爭奈贓物在老僧手裏。
　　問肇。日出心光耀。天陰性地昏。不知天地者。剛道有乾坤。而今日出也。那箇是你心光。肇云。不可更有。師云。不知天地者剛道有乾坤。且道知天地者。乾坤向什麼處去。肇云。三界唯心。不可更有。師云。廚下燒火。你覺肚皮熱麼。肇云。問這箇作什麼。師云。伎死禪和。如麻似粟。
　　師問肇。溈山水牯牛話。你作麼生會。肇云。無這箇閑功夫。師云。只如世尊拈花。迦葉微笑。又作麼生。肇云。不妨令人疑著。師云。龍頭蛇尾漢。
　　問僧。一切聲是佛聲是否。僧云。是。師云。為什麼。鵶作鴉聲。鵲作鵲噪。僧云。和尚自生分別。師便打。又問僧。一切聲是佛聲是否。僧云。不是。師云。為什麼不是。僧云。鴉作鵶聲。鵲作鵲噪。師亦打。後有僧問師。前頭是且從打。不是為什麼亦打。師又打云。且聽明眼人斷看。
　　歲夜喫湯次。感首座云。昔日北禪分歲。曾烹露地白牛。和尚今夜分歲。有何施設。師云。臈雪連天白。春風逼戶寒。感云。大眾喫箇什麼。師云。莫嫌冷淡無滋味。一餉能消萬劫飢。感云。未審是什麼人置辦。師云。無慚愧漢。來處也不知。
　　登首座至。師云。你作叢林表帥。為什麼。被人喚作登無明。登便抽坐具作打勢。師云。且莫亂做。別處即得。法昌門下不容你。登擬議。師便打一掌。登云。將謂侯白。師云。你作這般說話。也道我作禪客。登云。法昌門下。可謂風吹不入。師云。教你入得。堪作什麼。師問登。無明實性即佛性。無明在這裏。佛性在什麼處。登云。不可別有。師云。喚你作釋迦老子得麼。登云。至道無難。唯嫌揀擇。師云。你夢見三祖。登云。和尚尊意如何。師便打。登云。打即不無。且道佛性在什麼處。師拈棒。登便走云。今日被這老漢折挫一掌。師云。似這般不知痛痒漢。打殺也無罪過。
　　石門臯和尚。去住雲嵓。師云。只見雲歸碧嶂。和尚為什麼。入郭辤山。皐云。偶徇時機。師云。主人公在什麼處。臯云。避喧求靜。豈是高人。師云。似則似。是即未是。皐云。和尚作麼生。師竪起拂子云。是喧是靜。皐無語。師云。不信道。師問臯。近離什麼處。臯云。石門。師云。我聞石門路嶮。水泄不通。因甚到這裏。臯云。十里雙牌。五里單堠。師云。途中事作麼生。臯云。到處行松色。時時聽水聲。師云。來時水牯牛。在甚麼處。臯云。自有人看。師云。鼻索為什麼在法昌手裏。臯云。這老漢瞞却多少人。隨手打一坐具。師云。三十年。撈龍打鳳。今日被鼠咬。
　　恭首座住禪林訪師。師云。見說你要為黃龍燒香是否。恭云。不敢。師云。我聞龍生龍子。須是解興雲致雨始得。恭云。但隨家豐儉。師云。你未拈香。早鈍致黃龍了也。恭云。和尚且莫多口。師云。你且道黃龍實頭事作麼生。恭提起坐具。師乃喚行者。為我過坐具來。行者提在手中。師便打云。他時後日也道見老僧來。
　　寶峯乾化主至。喫茶了。師云。我無可捨施。只有一箇瓢子送你。乾纔接。師云。你且道寶峯還有麼。乾云。有。師云。若有何須更要。乾云。唯多不才。師云。你也只作得箇化主。乾云。有頭無尾得人憎。師云。自是你無這手脚。乾遂掣去。師云。停囚長智。師送乾出三門云。回到寶峯。為我傳語英邵武。乾云。[真*真]言倒語作什麼。師云。不因你祗對。洎合忘却。雖然如是。它時悟去。始知我老婆心。
　　喆首座來。師云。山深路遠。何煩訪及。喆云。仁義道中。不為分外。師云。將得什麼來。喆叉手近前。師云。只這箇。為當別有。喆展坐具。師云。前頭較些子。後頭打不著。喆云。且容某甲人事。師云。近離什麼處。喆云。雲居。師云。峯頂事作麼生。喆云。多少人疑著。師卓拄杖云。弘覺鼻孔何似這箇。喆云。草賊大敗。師云。這僧話頭也不識。喆云。和尚問什麼。師云。我只問你弘覺鼻孔。喆云。又道不識話頭。師云。不謬作翠嵓弟子。
　　一日喆問師。和尚室中。尋常開示機緣。願聞一兩則。師云。暗裏抽橫骨。明中坐舌頭。你作麼生。喆云。和尚本是雲門宗胄。為什麼舉洞上因緣。師乃踢出一隻鞋。喆便休。
　　臯長老聞師見虎。乃云。見說和尚那日山上作一場佛事不小。師云。多口阿師。臯云。好好相問。師作掌勢。臯云。好箇虎。只是不解咬人。師便打云。莫道不咬人。臯云。也是如虫蝕木。師云。今日咬著死漢。
　　心禪師至。閑坐次。師云。近日法席。可殺興盛。心云。家家觀世音。師云。還有咬人師子麼。心云。爐鞴之所。鈍鐵尤多。師云。聞和尚室中有拳頭話是否。心云。家醜莫外揚。師乃拈起钁云。何似我這箇。心云。真不掩偽。師云。生死界中使那箇即是。心云。不勞懸石鏡。天曉自鷄鳴。師云。與麼討人驢年去。因說話次。心云。近日人傳和尚風幡頌甚好。師云。且道祖師前頭為人好。後頭為人好。心云。祖師終不妄語。師云。是則是。祖師意作麼生。心云。豈不見道。不是風動。不是幡動。師云。狐狸渡氷。有甚快活。心云。和尚意作麼生。師以拂搖之。心云。也是為蛇畫足。師云。且莫亂統。心云。須是和尚始得。師云。世事但將公道斷。
　　徐龍圖看楞嚴經。至妙性圓明離諸名相。徐云。佛意誠謂幽深。師云。你如何會。徐欲祗對。師以拂子便打。徐云。和尚也無些子人情。師云。我若不打你。又堪作什麼。却問黃龍。釋迦老子到這裏。還有出身處麼。龍却打一拂。師云。且聽諸方斷看。
　　百丈政和尚至。師云。見說你在慈明會裏。曾有野狐頌是否。政云。是。師云。古人意作麼生。政云。眼花山影轉。師云。是你見處如此。政云。你不肯我那。師云。與麼說話。還曾夢見野狐。師乃云。我且問你。大修行人。還落因果也無。政云。檐折知柴重。師云。我不問你柴重不重。且道落因果不落。政云。你還識因果也未。師云。瞎漢話頭也不識。政云。爭奈慈明肯我。師云。你今日一場郎當不少。政云。和尚意作麼生。師遂踢倒香臺。政擬議。師云。且待你更疑三十年。政云。你見北禪。我也見北禪。你參興化。我也參興化。為什麼常常不肯我。師云。你見興化北禪。我也總知。只是你少商搉在。政去。師送三門云。旬日道話。寧無短長。今日相別。無以為意。有一條拄杖送師。政擬接。師云。且道你將去。如何受用。政云。扶過斷橋水。伴歸無月村。師云。忽遇德山臨濟時如何。政云。棒在和尚手裏。師遂擲拄杖云。可惜許。分付不著人。
　　師行脚時。在圓通。遇大覺入京。陞座云。此事分明。宜薦取。莫教累劫受輪回。師出問。如何是此事。覺云。薦取。師云。頭上是天。脚下是地。薦箇什麼。覺云。不是知音者。徒勞話歲寒。師云。豈無方便。覺云。胡人飲乳。返恠良醫。師云。暴虎憑河。徒誇好手。拍一拍歸眾。
　　大覺小參。師出眾問。承古有言。堪羨一堂無事客。臥雲深處不朝天。和尚為什麼却入京城。覺云。青山藏不得。明月却相客。師云。與麼則君王若不垂三請。爭得先生出舊廬。覺云。今日遭人點檢。師云。和尚幸是當人。覺云。想你不是好心。師云。象駕已趨於帝里。利人一句請宣揚。覺云。衣珠不用從他覔。明月分明處處圓。師云。這箇猶是古人糟粕。利人事作麼生。覺云。重言不當吃。師云。與麼則龍樓鳴法鼓。鶴鑰振金鍾去也。覺云。謝子證明。師便禮拜。
　　師到興化。化云。近離什麼處。師云。北禪。化云。北禪老漢。有鼻孔也無。師云。湖南長老。箇箇一般。化云。莫將鶴唳悞作鶯啼。師云。和尚且低聲。化云。你著忙作什麼。師云。和尚也不少。化云。徹底撞著聱頭。師云。看這老漢。一場懡[怡-台+羅]。
　　師一日問興化。寶劒知師藏已久。今日當場略借看。化云。不借。師云。為什麼不借。化云。不是張華眼。徒窺射斗光。師云。用者如何。化云。橫身當宇宙。誰是出頭人。師便作引頸勢。化云。嗄。師云。喏。便歸眾。
　　師一日問興化。祖意西來即不問。水出高源事若何。化云。穿過髑髏猶未覺。師云。便恁麼會時如何。化云。錯。師拊一掌。化便打。師云。看這老漢。手忙脚亂。拍一拍便歸眾。
　　師到北禪。禪問。近離什麼處。師云。福嚴。禪云。思大鼻孔長多少。師云。與和尚當時見底一般。禪云。你且道我見時長多少。師云。和尚大似不曾到福嚴。禪云。學語之流。來時馬大師安樂否。師云。安樂。禪云。向你道箇什麼。師云。教和尚莫亂統。禪云。念你是新到。不能打得你。師云。某甲亦放過和尚。喫茶次。禪問。鄉里什麼處。師云。漳州。禪云。三平在彼作什麼。師云。說禪說道。禪云。年多少。師云。與露柱齊年。禪云。有露柱且從。無露柱年多少。師云。無露柱一年不少。禪云。半夜放烏鷄。
　　北禪與興化閑坐次。禪云。和尚當時見唐明事。殊不聞舉著。化云。好事不如無。禪云。也要大家知。化不對。禪云。有問有答。何得緘口無言。化亦不對。禪云。聞說汾陽有西河師子話是否。化云。是。禪云。可殺威獰。化云。不見道來者咬殺。禪云。與麼則汾陽門下。道絕人荒去也。化乃竪起拂子云。這箇因甚到今日。
　　師在北禪時。作侍者。立次。禪遂舉此話。問師云。子到這裏作麼生。師云。養子不及父。家門一世衰。禪云。你具什麼眼目。師云。若是咬人師子。終不與麼。
　　次日興化到北禪。師乃問訊。化指堦前松樹云。者箇是什麼人裁。師云。龍牙。化云。何似趙州栢樹。師云。尊宿眼。在什麼處。化云。閙市裏虎。化到真堂前云。這箇是甚人真。師云。龍牙。化云。既是龍牙。為什麼却在北禪堂裏。師云。一彩兩賽。化云。真在這裏。龍牙在什麼處。師擬議。化便打一掌云。莫道不解咬人。師云。乞兒見小利。化又打。師乃走。
　　北禪歲夜小參云。年窮歲盡。無可與諸人分歲。今夜烹箇露地白牛。煑野菜羹。燒榾柮火。喫了大家圍爐。唱村田樂。何也。免使倚他門戶傍他墻。致使傍人喚作郎。至夜深。維那問訊云。縣中有人勾和尚。禪云。作什麼。那云。和尚夜來殺牛。不曾納皮角。禪遂捋下帽子云。這箇不是。那拾得便出。禪喚侍者云。賊賊。那云。天寒且還和尚帽子。禪顧視。師云。這箇公案作麼生。師云。潭州紙貴。一狀領過。
　　師訪芭蕉泉庵主。問云。庵主在麼。泉云。誰。師云。行脚僧。泉云。來作什麼。師云。禮拜庵主。泉云。恰遇庵主不在。師云。你[妳-女+口]。泉云。向道不在。說什麼你我。拽棒直赶下山。明朝再去。依前被赶。師後又去問。庵主在麼。泉云。誰。師云。行脚僧。揭簾便入。泉攔曾把住云。這裏蟲虎縱橫。尿床鬼子。三回兩度來。討箇什麼。師云。久嚮道風。泉乃解開衣抖擻云。你將謂泉大道有多少奇特。師便問。如何是庵中主。泉云。入門須辨取。師云。莫只者便是。泉云。賺殺幾多人。師云。前言何在。泉云。聽事不真。喚鐘作瓮。師云。與麼則萬法泯時全體現。君臣合處正中邪去也。泉云。驢漢不會便休。亂統作什麼。師云。未審客來將何祗待。泉云。雲門胡餅趙州茶。師云。與麼則謝師供養。泉云。我火種也未有。早道謝供養。
　　法昌語錄終。

　　偈頌
　　洞山麻三斤

　　火麻皮子若何分。臈雪煎茶解醉君。更有路行人未到。野花含笑舊枝春。

　　風幡話

　　不是風兮不是幡。黑花猫子面門班。夜行人只貪明月。不覺和衣渡水寒。

　　雲居安樂樹

　　安樂獨閑行。三更打五更。如何通一線。流水和啼鸚。

　　凝雲亭

　　凝雲封萬疊。崔嵬路坦平。如何通一線。中夜日頭明。

　　漱玉亭

　　漱玉本無瑕。尋求轉更賒。如何通一線。雲月自周遮。

　　碧溪橋

　　碧溪煙浪息。萬像顯其中。亦謂同相委。寒松起暮風。

　　龍潭

　　寒潭無底岸。深隱有泥龍。汝向長空露。遊人何處逢。

　　都頌

　　五四三二一。波斯黑似漆。走過新羅源。老婆暗啾唧。

　　法身頌

　　螺師吞大象。石虎咬番馬。驚起斷家龍。踏落雲屋瓦。

　　廬陵米價

　　烏龜三眼赤。祥麟一角尖。騰雲生暮雨。溪月夜明簾。

　　送廉書記遊嶽

　　祝融峯頂浪滔滔。黑地須彌遶幾遭。無角鐵牛安虎距。丫叉玉女渡天河。阿呵呵。竹錫敲空雲陣高。

　　贈杉山庵主

　　林泉放曠養清閑。一片平川白日間。深稱捿心誰得侶。煙蘿縮手有寒山。

　　漁人罷釣

　　日照青山積雪銷。漁人歸去自歌謠。從他逐浪隨波者。時把長竿望海潮。

　　因看圓覺經

　　菩提妙有無心證。本覺含靈喻火蓮。真金不假經爐冶。空裏無花紅焰天。雲起斷崖泉滴瀝。風吹寒葉落飄然。時人若問真圓覺。睡思來時合眼眠。

　　因看經

　　半滿藏兮一落索。子細看來特地錯。東村黃老打張三。兩箇善神齊發惡。休發惡。寒猿昨夜繞窗啼。白鳥今朝上虗閣。

　　送僧

　　倒拈筇杖扣長空。雲起龍奔鳥道同。端手掣開千聖眼。江淮兩浙好西東。

　　山居五首

　　松遠柴門靜。高眠日午開。此景誰頻到。雨過白雲來。鳥熟分亭語。猿純對坐禪。松聲寒索索。嵓溜冷涓涓。閑步穿松影。逢人背負薪。問渠何處去。濟水白如銀。境有松擎鶴。家無飢鼠粮。客來何見待。山塢藥苗長。山壑路崔嵬。知音絕往來。如何彰一信。石笋和雲裁。

　　看山

　　風疾浮雲急。春山雨過青。遊人休更問。澗水響冷冷。

　　無繩自縛

　　雲鶴高空外。林泉性本閑。何須更特地。好肉自生剜。

　　紙帳頌

　　揭起露全身。放下絕纖塵。誰人知此意。拾得自忻忻。

　　因事

　　金剛開佛口。菩薩[門@卞]天堂。提取靴衫去。無人住處藏。

　　詠寒山

　　[黑*來][黑*來][黑*臺][黑*臺]。癡癡獃獃。若人識得。不在天台。

　　寄新僧判

　　龍岫深藏久。桃花幾度開。看山見不見。不見下山來。

　　三玄頌

　　體中玄。獨角泥牛水上眠。轉身觸破澄潭月。巫山頂上浪滔天。
　　用中玄。征人帶甲眠。春花風掃盡。黃葉落堦前。
　　句中玄。遠道絕人煙。甜瓜甜似蜜。苦瓠苦如蓮。
　　第一句。無邊大火聚。擬議早身灰。誰敢當頭覷。
　　第二句。龍播并虎踞。更問毗耶離。已落他路布。
　　第三句。脫却孃生袴。直下便承當。鐵山橫在路。
　　第一訣。袖裏三斤鐵。忽遇病維摩。拈起驀頭[打-丁+屑]。
　　第二訣。六月漫天雪。無處避炎蒸。渾身冷如鐵。
　　第三訣。八字無兩丿。胡僧笑點頭。眼中重著屑。
　　法昌石鏡。不分凡聖。盡入圓光。更無少剩法昌木虵。伏爪藏牙。忽然磕著。且看脚下。
　　法昌鐵杖。生風起浪。遊戲神通。諸方牓樣。

　　歌會方首座

　　默。歐山重會西蜀客。長喜共坐長松邊。高阿月下安禪石。或忘機秉微迹。或放浪兮傲危碧。蒼蒼雄勢何嵳峩。島疊煙花笑寒栢。蒭狗吠露地白。堂堂走入黃金宅。纖腰玉女少年騎。野老逢兮背上拍。是什麼荊山璧。傾盡畫瓶三兩隻。從他徒蟻竟頭奔。拶破面門橫片石。或時順或時逆。波斯不繫欄腰帛。踏飜東障與西籬。劃斷虗空通漢陌。明處明黑地擇。笑倒前村張二伯。憶得先年泛鐵舡。旱地沉兮何處覔。或喧喧或寂寂。今古悠悠忘曉夕。吾師吾師。桃花落盡舊芳枝。望路行人休借借。噫骼。

　　因事頌

　　瓊林高翠影澄潭。東斗西觀一二三。臥水鐵牛奔北嶺。雙敷丹枕鴈歸南。
　　竹肥因地壤。松低雲勢高。殘陽照空影。飢鼠念彌陀。片水涵虗月。池方水不圓。崑崙不瞪眼。金剛休努拳。

　　送信化主

　　徹。大丈夫方猛列。如虫帶角入廛來。起倒不須藏利舌。或逢時快便打。打破盧公慳恡穴。金烏明兮在口中。玉兔出兮圓復缺。或登山握九節。或臨水兮莫漏泄。青山崷崒白雲深。頂上新羅人□□。□□。

　　寄人

　　金烏照破鐵崑崙。玉兔明庭古樹分。蒭狗吠天星斗轉。泥牛哮吼聵人聞。水聲林鳥聲相和。大海澄清徹底昏。奚事揮毫聊寄委。野花新發舊年春。

　　登山

　　九仞嵳峩插太清。萬般唯有一真明。遊人須到孤峯頂。莫住中腰見不平。

　　歌

　　風不鳴條。雨不破塊。罪性虗兮。勤當懺悔。須彌崙悟為最。文殊普賢成一對。雲開高嶺古松青。把手問君誰不會誰不會。不破塊不破塊。兮百雜碎。

　　送平知客

　　握手窺天睡。雲林幾處山。何時提一髮。攪動碧潭寒。

　　誡安徒

　　堪歎紅爐一點雪。萬物皆如世不堅。莫愛好花多艶曳。應無百日對君鮮。

　　送僧

　　風便鐵帆掛海舟。客歸南浦萬緣休。丫角共眠雲□寺。古□同步澗邊幽。展臂掣開空裏盖。轉身踢破月中漚。來年香茘多應熟。莫守吳州更上樓。

　　自詠

　　白玉休將並白石。黃金休用博黃鍮。丈夫若是丈夫兒。好醜高低在眼頭。從他傾岳千江浪。任是長竿四海鈎。睡來獨笑緣何事。茶煑松篁泛一甌。

　　寄僧

　　德備河沙體自成。為迷踏雪五千程。雖然外有玄兼妙。及至春來草自青。

　　寄昭師兄

　　溪月同觀影異圓。嶺雲重鎻故山關。烏鷄帶月啼天曉。蒭狗銜花吠斗寒。徑直斫開籬却易。迃回[(厂@云)*頁]鑒入應難。龍川露滴層峯外。紅日圓暉北上看。

　　雪

　　亂峯銀色普賢機。古道雖通步者稀。莫話烏鷄添指注。嶺梅先發向南枝。

　　不勘自破

　　打破長空不用鎚。門頭何假更安錐。從他勝有張良計。不勘還須失利歸。

　　日用事

　　撥散日中影。摘取月中鮮。手眼不到處。知音須進前。

　　寄徐龍圖

　　孺子從來心性惡。不是德山誰敢撲。法昌一句沒人知。信手抝折珊瑚枝。也大奇。五十年來尋不得。[(厂@云)*頁]鑒咦。翻身踢破畫須彌。拽下虗空。為井盖作地衣。一等師子兒。他時若見毗耶老。腦後錐。頭角分明辯大溈。

　　答徐龍圖

　　法昌有條老鱉鼻。生得來來沒向背。藏身露影恰如無。觸著令人身粉碎。那箇驢更奇異。兩耳累垂。四脚著地。正與麼來。為虵出氣。虵不惜命。近前噴嚏和那。老驢總不靈利。

　　又答徐龍圖

　　千里同風君道好。正是將身入荒草。直饒顯在眾人前。想應未見黃龍老。貼肉汗衫新復新。三山帽子何曾倒。無銙腰帶兩頭垂。沒底麻鞋踏未破。來來。與你瓢苗石上栽。來年収得大冬瓜。快斧利刀斫不破。寒山拍手笑呵呵。指出南岳讓和尚。

　　寄黃龍南禪師

　　春色青青鸎轉歌。桃紅李白見人多。不知誰愛靈雲道。指下山來謁我呵。

　　送僧

　　黃菊香時綠草衰。杖藜林際話南歸。也知舊岳無金石。獨掩柴門對落暉。

　　師臨遷化前一日。送頌與徐龍圖

　　今年七十七。出行須擇日。昨夜問龜哥。報道明朝言。

　　師住持二十三年徐龍圖作師真贊

　　誰不會禪。要作國師。二十三年。無人謾疑。草長雪消春爛漫。分付諸方老古錐。

　　山谷老人頌

　　法法遍參。如鏡中現。水上胡蘆。按著便轉。

　　法昌禪院遇和尚語錄(終)

　　達法性地。稱性修行。而常以法為娛樂者。予見。
　　老法昌其人也。今余照刻行其語。乞題跋。故為之書。靈源叟　　　　惟清云。