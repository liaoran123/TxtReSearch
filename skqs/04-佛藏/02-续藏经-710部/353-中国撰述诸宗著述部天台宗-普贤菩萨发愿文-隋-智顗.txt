續藏經   普賢菩薩發願文
　隋 智顗撰

　　 

　　普賢菩薩發願文

　　　　天台　智者大師　撰
　　稽首十方三世一切諸佛。願當證知某甲。諸佛所有一切波羅蜜行。我今然當如彼修學。唯願諸佛如來慈悲哀念。我願於菩提心得大固力。於不可思議諸佛法中得深信力。於多聞中得不忘力。於往來生死中得無疲倦力。於諸眾生中得堅大悲力。於布施中得堅捨力。於持戒中得不壞力。於忍辱中得堅受力。魔不能壞得智慧力。於深法中得信樂力。一者。願我於一切生處。一切法中。常得供養十方一切諸佛。盡未來際無有休息。二者。願我受持如來甚深法海。即自明解不由佗悟。盡未來際無有休息。三者。諸佛坐道場處。願我於中作攝法上首。請轉法輪度脫眾生。盡未來際無有休息。四者。願我修行一切諸菩薩無邊廣大願。盡未來際無有休息。五者。願我教化一切眾生。卵生．胎生．濕生．化生。悉皆令入無餘涅槃。盡未來際無有休息。六者。願我生諸佛剎如對目前。盡未來際無有休息。七者。願我嚴淨諸佛如來甚深剎海。盡未來際無有休息。八者。願我與一切諸菩薩同行。集諸善根。盡未來際無有休息。九者。願我所有身口意業。眾生見聞皆獲利益。如藥樹王無空過者。盡未來際無有休息。十者。願我於一切微塵道中成等正覺。轉大法輪。度脫眾生。盡未來際無有休息。佛子若能發此十大願者。百萬阿僧祗願門皆悉見發。願以此廣大誓願。種種善根。迴向一切眾生。願皆永離三惡道苦。具足普賢菩薩行願。我又以此善根迴向無上菩提。不求世間二乘果報。我又以此善根迴向真如法界海。真如無滅。無漏無為。不可破壞。願我善根亦復如是。如三世諸佛迴向。我亦如是迴向。迴向已歸命禮三寶。