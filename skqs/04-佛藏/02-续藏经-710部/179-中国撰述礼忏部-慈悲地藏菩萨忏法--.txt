續藏經   慈悲地藏菩薩懺法
　清


　　 

　　慈悲地藏懺法卷上
　　嚴淨壇場

　　楊枝淨水。徧灑三千。性空八德利人天。餓鬼免針咽。滅罪除愆。火燄化紅蓮。
　　南無清涼地菩薩摩訶薩(三稱)
　　南無觀自在菩薩(三稱)　(眾持大悲等呪心經畢舉)　摩訶般若波羅密多(云云)。
　　唵。捺摩巴葛瓦帝。阿巴囉密沓。阿優哩阿納。蘇必儞。實執沓。牒左囉宰也。怛塔哿達也。阿囉訶帝。三藥三不達也。怛儞也塔。唵。薩哩巴。桑斯葛哩。叭哩述沓。達囉馬帝。哿哿捺。桑馬兀哿帝。莎巴瓦。比述帝。馬喝捺也。叭哩瓦哩莎喝。
　　願將以此勝功德。祝讚皇帝萬萬歲。聖明君。諸國來朝位。南無無量壽。祝讚皇帝萬萬歲(再云)。
　　以此經呪功德　　迴向護法龍天　　三界嶽瀆靈聰　　守護道場真宰　　祈福保安平善　　莊嚴無上菩提　　普願法界眾生　　共入毗盧性海

　　香讚

　　爐香乍爇。法界蒙熏。諸佛海會悉遙聞。隨處結祥雲。誠意方殷。諸佛現全身。
　　香雲葢菩薩摩訶薩(三稱)
　　普賢王菩薩　　象駕光臨　　有一菩薩　　結跏趺坐　　名曰普賢　　身白玉色　　五十種光　　光五十種色　　以為項光　　身諸毛孔　　流出金光　　其金光端　　無量化佛　　諸化菩薩　　以為眷屬　　安庠徐步　　雨大寶華　　至行者前　　其象開口　　於象牙上　　諸池玉女　　皷樂絃歌　　其聲微妙　　讚歎大乘　　一實之道　　行者見已　　歡喜敬禮　　復更讀誦　　甚深經典　　徧禮十方　　無量諸佛　　禮多寶佛塔　　及釋迦牟尼　　并禮普賢　　諸大菩薩　　發是誓願　　若我宿福　　應見普賢　　願尊者徧吉　　示我色身
　　普賢王菩薩摩訶薩(三聲)
　　一切恭敬
　　一心頂禮十方法界常住佛　　一心頂禮十方法界常住法　　一心頂禮十方法界常住僧
　　是諸眾等各各胡跪嚴持香華如法供養。
　　願此香華徧十方　　以為微妙光明臺　　諸天音樂天寶香　　諸天肴饍天寶衣　　不可思議妙法塵　　一一塵出一切塵　　一一塵出一切法　　旋轉無礙互莊嚴　　徧至十方三寶前　　十方法界三寶前　　皆有我身脩供養　　一一皆悉徧法界　　彼彼無雜無障礙　　盡未來際作佛事　　普熏法界諸眾生　　蒙熏皆發菩提心　　同入無生證佛智
　　願此香華雲　　徧滿十方界　　供養一切佛　　尊法諸菩薩　　緣覺聲聞眾　　及一切天僊　　以起光明臺　　過於無邊界　　無邊佛土中　　受用作佛事　　普熏諸眾生　　皆發菩提心
　　南無寶曇華菩薩摩訶薩(三稱)
　　釋迦如來　證明禮懺
　　(宣疏通誠悉如常)
　　(主者引眾梵聲稱讚)
　　以此稱讚三寶功德。脩行無上大乘善根。奉福上界天龍八部。梵王帝釋。護世四王。三十三天。閻羅五道。六齋八王。行利鬼神。天醫使者。護法星乾。各及眷屬。僧伽藍內。護正法者。祝延當今皇帝。統御萬年太子千秋。金枝玉葉。郡邑宰輔。土境士民。師僧父母。善惡知識。造寺檀那。十方信施。廣及法界。一切眾生。藉此善根。平等熏脩。功德智慧。種種莊嚴。此世他生。同登樂地。
　　(舉讚佛偈)
　　佛智真如清淨月　　無緣寂照朗虗空　　斯心盡處是菩提　　是故志心歸命禮
　　啟運慈悲地藏懺法　　今當歸命三世諸佛　　南無過去毗婆尸佛　　南無尸棄佛　　南無毗舍浮佛　　南無拘留孫佛　　南無拘那含牟尼佛　　南無迦葉佛　　南無本師釋迦牟尼佛　　南無當來彌勒尊佛　　南無地藏王菩薩
　　無上甚深微妙法　　百千萬劫難遭遇　　我今見聞得受持　　願解如來真實義
　　建此地藏菩薩慈悲懺法者。為令一切眾生發歡喜心。成善法益。而興懺法。為令一切眾生破除煩惱。成對治益。而見懺法。亦令一切眾生從戒定慧。自聞思脩。成五根力。得生善益。而脩懺法。復令一切眾生脩世出世業。證第一義。八理益故。而行懺法。良以法界一切眾生。皆由不如實知。真如法一。不守真常。動轉業現。妄起無明。境界為緣。覺心凝寂。旋乖法性。相續徧計。取執自他。展轉相因。善惡果報。無記三性。苦樂迭奏。如谷隨聲。臨鏡隨影。遂有凡倫。生起諸相。昇沉輪替。羈鎖難離。法性元明。於是汩沒。故曰三界惟心。萬法惟識。悟惟心之妙理。罪福同是空華。迷法性之圓明。善惡無非實果。所以輪迴三有。遠涅槃山。漩澓四生。入生死海。波波造業。岌岌為愆。垢如山積。易塞真空。惑似冰堅。難分俗諦。機感我佛。應入娑婆。地藏慈尊。雲臻大集。垂形月印。降跡星羅。運同體之慈仁。濟有情於苦海。垂無緣之悲仰。度六道於愛河。蕩滌塵緣。湔除惑垢。以是因緣。懺摩爰啟。奈何(某)等。妄境迷心。幻緣翳識。自從曠劫。報入娑婆因無明而順業。愚分真俗親疎。稟有識以違仁。孰辯賢惡可否。縱酒昏迷。恒無智慧。縱欲敗度。每有愚癡。恃己聰明。陵人傲物。依他起見。自實愆疣。所有之過惡無窮。招報之年期不既。若不懺滌於身心。必致罪彌於宇宙。計招業報。定入三塗。盡未來時。何由解脫。故(某)等今日。率諸淨信。廣具香華。普設供養。結水月之壇儀。行懺摩之法事。求哀悔過。發露披陳。已作之罪。悉冀消滅。未作之愆。不敢復造。是故。
　　歸依十方盡虗空界一切諸佛(一拜)　　歸依十方盡虗空界一切尊法(一拜)　　歸依十方盡虗空界一切聖僧(一拜)
　　次復志誠歸敬。啟請梵王帝釋。護世四王。天龍八部。業道冥王。應現我前。證知懺悔。是故(某)等。宜各志誠。五體投地。如泰山崩。歸命頂禮。一切諸佛。
　　南無本師釋迦牟尼佛　　南無阿彌陀佛　　南無彌勒尊佛　　南無師子奮迅具足萬行佛　　南無覺華定自在王佛　　南無一切智成就佛　　南無清淨蓮華目佛　　南無袈裟幢佛　　南無師子吼自在力王佛　　南無功德雲佛　　南無文殊師利菩薩　　南無普賢願王菩薩　　南無財首菩薩　　南無阿逸多菩薩　　南無定自在王菩薩　　南無觀世音菩薩　　南無本尊地藏王菩薩
　　禮諸佛已。次復懺悔。(某)等從無始以來。至於今日。皆由不信三世諸佛。是歸依主。不信五時妙法。是甘露食。不信六和聖賢。是導迷師。所以輪迴三界。隨順妄習。往復四生。逆生死流。迷淪苦海。無解脫期。而我等雖復麤知三寶。曾未發心修行。尤與一切眾生。內計我我。外逐妄緣。稱三毒根。隨六塵境。徧造五逆十惡。廣興殺盜淫欺。乃至廣開八萬四千諸塵牢門。障閉八萬四千諸般若道。三善路截。四惡道通。無始至今。尚在凡夫。故大覺世尊。地藏菩薩。雲集忉利。深起哀憐。報本埀慈。教行懺悔。夫。論懺悔者。必先懺悔三毒五逆。元首消除。業無生起。則六根十惡。欲造無由。塵勞門閉。妙行斯前。勝境冥通。菩提可逮。故(某)等今日。生增上心。立堅固行以為滅罪方便。則三毒六根。及緣生諸法。自然應念消忘。修行自在。是故今日。求哀懺悔。然行懺者。當知惑業。各有元由。使我流轉。三毒是咎。於是先懺三毒惑因。次悔惡業苦果。何以故爾。苦因業有。業為惑成。生起連環。三世不息。生起元由。仍歸意地。意妄起故。身口業隨。而此意業。復有三名。一曰慳貪。二號瞋恚。三是疑癡。由疑癡故。頓起結使。故知百千煩惱。咸根三毒。能令眾生。常住三途。然有三途者。皆由三毒滋潤。故招生死輪迴。若諸眾生。縱脫泥犁。得還人道。復受貧窮孤露之身。以酬慳貪不信佛故。若有眾生。餓鬼罪畢。得還人倫。復受凶佷頑鈍之軀。以酬不信大乘之報。若有眾生。脫旁生道。生人倫中。愚癡無智。如醉如癡。以酬不隨眾中修學之故。以是因緣。郵傳三道。雖其受報千差。察其本源。各從意地。意業既有如斯苦報。豈得安然而不懺悔。然此三種。俱名為毒者。葢能滅一切眾生法身慧命故。亦名此煩惱。以為無明昏亂。能以昏煩之法。惱亂眾生故。亦名此煩惱以為染污無知。能葢蘊真如清淨理故。亦名此煩惱以為怨賊。能滅眾生五分法身與功德法財故。亦名此煩惱以為愛河。汩沒眾生於生死海。不能到涅槃岸故。亦名此煩惱以為牢獄。能桎梏眾生不得解脫自在故。如是煩惱牽連六道。綑縛四生。造業無邊。輪迴不絕。皆由此煩惱以為賊媒。嫁禍千差。娶苦萬別。是故(某)等今日。志誠求哀懺悔。如是三毒。應念屏除。又念(某)等。無始來今。身既人間受報。雖復修行善法。而於一止。二觀。三因。四緣。五蘊。六蔽。七趣。八倒。九有。十境。十一徧使。十二重城。十六知見。十八界。二十隨。二十五我。六十二見。八十八見惑。九十一思惟。百八枝末塵勞。八萬四千煩惱。各隨本數。俱係無明。晝夜熾然。前逼識浪。局迫心源。開諸漏海。湧沒真如。惱亂聖賢。六道四生。迷惑三空。障蔽六度。如是煩惱。彌覆覺明。果報嬰心。身難逃逭。是故今日。哀懇慈尊。受我殷勤志心懺悔。煩惱結習。一念冰清。聞思修業。行解圓成。仰願十方三寶。十輪地藏能仁。以本慈力。以本悲力。誓願神通之力。攝受我等。求哀發露。一切煩惱。皆悉伏斷。行願精明。菩提果熟。一切生因。永不復受。相與志信。等一痛切。五體投地。如大山崩。虔恭運想十方。頂禮一切諸佛。
　　南無釋迦牟尼佛　　南無阿彌陀佛　　南無彌勒尊佛　　南無無邊身佛　　南無寶勝佛　　南無波頭摩勝佛　　南無寶相佛　　南無師子吼佛　　南無淨月佛　　南無大通山王佛　　南無文殊師利菩薩　　南無普賢菩薩　　南無觀世音菩薩　　南無定自在王菩薩　　南無無盡意菩薩　　南無大勢至菩薩　　南無地藏王菩薩
　　禮諸佛已。次復懺悔。夫懺悔者。蓋論改往脩來。自新悔故。然現業易制。修行可達。宿習難除。必假懺法。今夫行人。好正而固邪。欲潔而偏染。不教而自能。不願而自為。稱然若有驅策而不能已者。宿習之所使也。德隆而行鄙。行善而身凶。多障多歉。數病數惱。綿然若有機緘而不能釋者。結業之所召也。茲非一生一劫之緣。乃是無始以來。念念受熏。種子異熟。現行牽成。故非懺悔。莫能釋之。然欲懺已往之愆尤。必藉當來之行業。以致入聖超凡。咸從斯舉。當從佛語。如法修行。而先須知止。正心誠意。明德。知止定靜。則諸惡不作。正心安慮。則眾善必行。誠意格物。則已往之愆。尤可釋。明德自新。則將來之福慧可期。莫疑小善以為無福。小善不作。何以成聖。莫疑小惡以為便行。小惡若積。足以滅身。各宜努力。同懺愆尤。經云。罪性本空。由心妄造。而福體無基。皆從心得。罪既從空以妄造。福亦自心以覓址。而(某甲)等。既未離於凡地。觸向都迷。事非資於聖典。懺悔何崇。是故今日。起勇猛心。發精勤心。懺悔夙愆。然懺悔功德。力不思議。何以故。天上五衰相現。懺之仍復天倫。人間弒逆報熟。悔之復還人道。能令行人得安隱樂。若能努力投誠。志心發露。三障愆由。自然消滅。是故(某)等。求哀懺悔。又復自從無始生死以來。因無明故。果報奚窮。由煩惱性。造十惡業。耽染愛著。貪欲奮馳。結色流愛。精慾煩惱。瞋恚交爭。忿恨自他。懷害無過。殺業煩惱。性識愚癡。不分善惡。惟色惟心。惛憒煩惱。我及我所。陵人傲物。盜竊名器。上慢煩惱。疑惑聖教。邪正不知。進止難決。猶豫煩惱。撥無因果。著斷著常。永墮見坑。戒禁煩惱。不識緣假。身受心法。執計四倒。迷於三世。悞人悞己。常在三途。邊見煩惱。親近惡友。疎遠善人。不理正知。身見煩惱。是二十隨。纏縛三界。徧受四生。展轉輪迴。無有罷期。今(某甲)等。發露求哀。皆悉懺悔。又復於中。隨煩惱性。無慚無愧。不畏鬼神。不知因果。造罪無邊。曾未懺悔。又復慳貪己物。悋不與人。見他財寶。枉取貪求。奢誕五情。不懷六念。放逸身心。不攝煩惱。心行弊惡。道違清規。偏行[慘-(彰-章)+(恭-共)]刻。不忍煩惱。是法怠墮。非理精明。悠悠緩縱。不勤煩惱。靜慮躁動。進止沉凝。縱心自恣。不勗煩惱。觸境生意。不辯是非。掉舉失念。無知煩惱。瞋譏苦樂。毀譽利衰。逐情奔逸。矯亂煩惱。阿侫時態。謟曲紏紛。覆藏隱善。不直心煩惱。易忿難悅。嫉妬良善。謟誑愛憍。害毒煩惱。面是背非。乖經違典。非理蠆人。循情屈己。謂合時宜。乃至苦集滅道。世出世間。十二因緣。順觀生起。反觀還滅。輪轉煩惱。致於塵沙。障乎化道。無知止於中途。搆起六麤。動轉三細。皆由煩惱性惡。蓋覆心地秘藏。如是惑因。幻造業果。如我今日。求哀懺悔。乘今精進之功。及諸佛神通之力。十使永息。三毒頓忘。三惑煩惱。令盡無餘。三途解脫於身心。一念無忘於智地。開七覺華。證十地果於佛菩薩。同獲無生廣及自他。入心地藏。懺悔發願已。歸命禮常住三寶。

　　讚

　　心地秘藏。煩惱紏纏。因之身口意相連。造罪廣無邊。稽首金仙。眾惡一時蠲。
　　南無地藏王菩薩(三稱　出懺如常儀式)

　　慈悲地藏懺法卷上
　　慈悲地藏懺法卷中

　　悲愍為莖智慧葉　　三昧為鬚解脫敷　　菩薩蜂王食甘露　　我今敬禮佛蓮華
　　一切諸佛。愍念眾生。為說慈悲地藏懺法。今當歸命。一切諸佛。
　　南無釋迦牟尼佛　　南無阿彌陀佛　　南無當來彌勒佛　　南無山王佛　　南無智勝佛　　南無淨名王佛　　南無智成就佛　　南無無上佛　　南無妙聲佛　　南無滿月佛　　南無月面佛　　南無三世諸佛　　南無文殊師利菩薩　　南無普賢菩薩　　南無觀世音菩薩　　南無普廣菩薩　　南無虗空藏菩薩　　南無金剛藏菩薩　　南無地藏王菩薩
　　禮諸佛已。次復懺悔。上來略懺煩惱障竟。惑障清淨。業因不繼。業無偶匹。造罪何由。次當懺悔業障。業相雖多有漏無漏。黑白撿之。收無不盡。然佛言五戒。儒說五常。常戒雖殊。體本元一。克己復仁。慈心不殺。見利思義。不與不取。非禮不視。寧許奸邪。言可翻覆。信則斷金。嗜酒滅身。妄言敗德。堅持常戒。人道無虧。此五善業。同名有漏。以不能超越同居界故。復有勝倫。不惟慳己。以物慧他。不特不殺。性嗜好生。雖未離淫。進止有節。讚美十善。歎護一乘。攝散精勤。脩未到定。果感地居。主小千界。報似勝人。皆歸有漏。更復有人。厭欲苦麤。欣色淨妙。修四種定。感十八種天。雖伏煩惱。尚未斷滅。色漏未除。復有深機。厭色牢籠。盡識歸空。觀空想滅。以無所處。滅盡頂天。壽經沙劫。復墜輪迴。未獲無生。亦名有漏。如向若人若天。雖修善業。不出輪迴。俱名黑業。若修禪觀。依止觀空。始五停心。總別相境。身受心法。次第觀成。行三十七品之助道。觀一十六行之正修。破八十八之見使。得證見道。除九十一之思惟。身證無生。心境寂滅。以正徧空。離五蘊山。出生死海。居涅槃頂。於法無為。不得度生。未名菩薩。若於中乘因緣體法。從無明緣行。乃至憂悲苦惱。自無明滅。憂悲苦惱亦滅。如是逆順體法。惑寂智滅。疾證無為。病在無機。並收小果。若夫菩薩名大乘者。自身未度。先度眾生。發僧那於始心。終大悲而赴難。廣行六度。功越三祇。修漏無漏之慧業。獲生無生之慈悲。開佛見知。證極自性。合本有之靈明。悟心地之秘藏。心佛眾生。同歸三德而已。奈(某)等所以不能解脫者。皆由性識無定。逐境生心。染習結業。淨習結果。為善為惡。曾未暫停。輪迴五道。徧歷四生。動經塵劫。迷惑障難。如魚遊網。將逝長流。脫或暫出。又復遇網。但因妄見。妄習發生。郵傳三界。旅邸四生。出沒不停。自招劇咎。皆由十種妄習。不得解脫。云何為十。一者淫習交接。二者貪習交吸。三者慢習交陵。四者瞋習交衝。五者詐習交誘。六者誑習交誣。七者怨習交嫌。八者見習交明。九者枉習交加。十者訟習交諠。由斯十習。造十惡果。皆由六根。種種搆造。致地獄報。六根交受。以是因緣。故當懺悔。

　　第一先懺淫習者

　　男女根境。交接相磨。研磨不止。搖動根塵。汝憐我色。我愛汝心。日月歲深。轉復尫瘵。眠夢不安身。肢疼痛[慘-(彰-章)+(恭-共)]悽不樂。臨欲令終。父母妻努。洞傷死別。亡者神識。晝夜長行。去無遮止。即身應受。業報鐵床。經劫受苦。無量無邊。是故諸佛色目行淫。同名慾火。菩薩見淫。如避火坑。我與眾生。無始來今。而元不知。遠離色欲。避淫火坑。於內外境。男女身分。迷色迷心。廣造醜業。自破淨戒。毀他性遮。耻他門戶。壞賢節名。不男不女。五種非人。或比丘尼。亦嗜欲習。造地獄因。受苦無量。故於今日。恭對聖賢。剖露披陳。求哀懺悔。願十方佛。地藏能仁。傾甘露水。湔除罪垢。使我無始欲習。化為尸羅淨緣。究竟菩提。成就戒德。登歡喜地。永截輪迴。

　　第二懺悔貪習者

　　貪習業現。發於相吸。吸引不止。滋蔓貪根。猶如磁石。鐵鍼同倫。知足之人。雖貧亦樂。不知足者。富更愈求。殊不知富招極禍。喪家失命眷屬分離。更有三緣。不求自至。或遭水火。無妄橫羅。或生逆子。弛法凋殘。消瘦家園。苦等剜肉。縱能善禦。耗散無期。是故諸佛色目多求。同名貪水。菩薩見貪。如避瘴海。我與眾等。無始來今。而全不知。多求多苦。不離瘴海。輕重寶物。利祿公私。枉騁馳求。相吸惡取。劫奪剽掠。橫毒良民。於三寶財。混亂雜用。托公私益。偷越關津。盜竊銖錙。欺瞞圭合。以麤易好。以短換長。巧計百端。希望毫釐。益我貪心。貪得無厭。至受輪迴。故我今日。懇佛哀憐。受我懺悔。所有貪業。皆悉消除。乘斯禮懺功德。增伊檀度焚熏。以此勝因。滿波羅蜜。究獲淨心。登離垢地。

　　第三懺悔慢習者

　　慢習交陵。發於相恃。馳流不息。騰逸奔波。無明海濶。積水貪深。如人口舌。自相綿味。因而水生。彼此相皷。累劫成仇。相攻辯駁。訟及經生。死有血湖。灰河。熱沙。洋銅灌口等報。是故諸佛色目我慢。同名癡海。菩薩見慢。如避巨溺。(某)及眾等。無始至今。而渾不知癡慢水溺。隨世八風。波浪千疊。漂生死海。沉慢見河。張憍慢帆。入無明流。泳洋沉淪。無有出日。又復或恃種性。憍慢餘人。或以聰明。輕欺後學。乃至未得謂得。未證謂證。妄竊道器。訛述後生。如是等慢。不可具說。恭對三寶。悉皆懺悔。願(某)靜慮。圓成忍波羅蜜。越慢溺海。登涅槃山。發智光明。入一乘地。

　　第四懺悔瞋習者

　　瞋習交衝。發於相忤。忤結不息。心熱發火。鑄氣為金。鬥生惡業。生有刀輪劍戟。斧鉞鋸鎗。是生衝冤。殺氣飛動。瞋習相擊。則有宮劓斬刖。剉刺搥擊等報。是故諸佛色目瞋恚。同名刀劒。菩薩見瞋。如避誅戮。我與眾等。無始來今。而曾不知瞋恚惡習。攬斯交衝。師瞋弟子。弟子瞋師。父母六親。姻戚故舊。鄰里鄉黨。更互相衝。紊然較計。誓不和諧。不念自無慧力。彼有福緣。妄爭高下。競結冤讐。自有愆尤。多方文飾。他尠過失。廣為簸颺。如是瞋恚無量無邊。故我今者。恭對聖賢。所有瞋習。悉皆懺悔。精進止觀。成波羅蜜。燄慧增明。證無上道。廣與眾生。同登四地。

　　第五懺悔詐習者

　　詐習交誘。發於相掉。相嘲不住。引起煩惱。如水浸田。稗莠生長。荒蕪良稼。善穀不生。詐習相延。是非空搆。矯設異議。罔冐豪雄。彈壓彼此。欺詐自他。曲媚時宜。相加枉直。則有杻械枷鎖。杖笞棒撾等報。是故諸佛色目奸偽。同名讒賊。菩薩見詐。如畏豺狼。我與眾等。無始至今。而宛不知。詐偽豺狼。讒人如是。反趂夙習。徧起謟伎。衙仗豪門。顛覆良第。不任忠信。偏詐無辜。遞相誘引。非作非為。捨於八正。邪命邪求。亡身喪命。俱係詐緣。如是等因。造無量罪。終招苦果。無由出離。故我今日。恭對聖賢。求哀懺悔惟願三寶。地藏慈尊。哀憐攝受。證我披陳。上來五習。等一消除。三昧總持。入那伽定。禪波羅蜜。舉念具足。究竟菩提。發無礙辯。樂說無盡。廣接有情。出輪迴海。同登彼岸。過難勝地。證佛無為。現前眾等。相與志心。等一痛切。歸命敬禮一切諸佛。
　　南無釋迦牟尼佛　　南無金剛不壞佛　　南無金寶光佛　　南無金龍尊佛　　南無精進軍佛　　南無精進喜佛　　南無寶火光佛　　南無寶月光佛　　南無現無愚佛　　南無寶月佛　　南無文殊師利菩薩　　南無普賢菩薩　　南無師子旛菩薩　　南無師子作菩薩　　南無虗空藏菩薩　　南無觀世音菩薩　　南無地藏王菩薩摩訶薩
　　禮諸佛已。次復懺悔。

　　第六誑習交誣

　　誣妄不止。心欺造奸。則有塵穢屎尿污言。如塵隨風。各無所見。沉溺騰躍。飛墜漂淪苦報等事。是故諸佛色目欺誑。如同劫賊。菩薩見誑。猶踐蛇虺。我與眾等。從無始來。至於今日。而尤不知欺誑蛇虺。曾未遠離。或隨誑習。心計異端。口發誣言。見言不見。聞言不聞。知言不知。作言不作。面是背非。哄騙無知。背恩負義。而親不親。誑妄說法。瞞昧愚倫。言已則高登聖位。毀他則墮在凡夫。而不知自入見坑。牽人入獄。將招苦報。無量無邊。若不懺悔。焉可滅除。是故今日。恭對諸佛。一一披陳。求哀懺悔。從今已往。真實脩行。智慧現前。滿波羅蜜。真語實語。不誑不欺。精進菩提。悟心地藏。

　　第七怨習交嫌

　　發於銜恨。由忿為先。懷惡不怠。結怨為性。不能含忍。熱惱奮馳。則有投辭控訴。訟及公庭。故即飛石投礰。匣貯車檻。甕盛囊幞。如陰毒人。懷抱畜惡。報有投擲擒捉。擊剚拋撮無間等事。是故諸佛色目怨恨。同違害鬼。菩薩見冤。如飲鴆酒。我及眾生。無始至今。而實不知冤恨鴆酒。醉無明家。怨習交嫌。相啣相恨。結怨結讐。或父母邊。忤逆不孝。兄弟姉妹。姑姨伯叔。眷屬良朋。師僧共住。違教弗訓。如是嫌恨。未得懺除。故我今日。仰對三寶。地藏慈尊。鑒我生來所有冤仇。悉皆消滅。未結冤業。不敢復作。智慧遠行。應念成就方便波羅蜜。真實證其中。具足神力。應化十方。度諸有漏。到涅槃山。

　　第八見習交明

　　發於相違。相違不止便懷戒禁。邪悟諸見。相反出生。如是即有主吏官曹。辨正文詞。考諊邪偽。如行路人。往來相見。是習相交。報有勘問權衡。推案察訪。對鏡照明。承認允伏。善惡判官。及諸童子。手執文劵。辯析謠訛。諊訊等事。是故諸佛色目邪見。同名見坑。菩薩見諸虗妄。徧計徧執。如臨毒壑。我與眾等。無始來今。而竟不知邪見交明。真似毒壑。於諸諦理。妄計博度。執我我所。起諸邪見。著斷著常。著空著有。戒取見取。隨事生心。撥無因果。妄舉邪緣。謂是正道。更有迷明。投崖拔髮。嘗穢臥薪。捨身誤為。無益苦行。乃至命終。直墮無間。如是見業。曾或有之。故我今日。恭對十方調御。歸命地藏慈尊。懺悔邪見邪思。頃成正知正見。(某)與眾等正心不動。八地高登。願波羅蜜。一生成就。等與含生。咸階聖果。俱悟無為。同歸秘藏。

　　第九枉習者

　　枉習交加。發於欺誑。由欺謗故。內無實心。譽人以善。惟恐不至於天。毀人以惡。尤慮不及於淵。譏毀良善。貶斥沙門。志不忠貞。心存虗偽。如是故有合山磕石。碾磑耕磨。如讒賊人。逼枉賢良。枉習相排。以有捺搥按蹙衝度諸事。是故諸佛色目怨謗。同名讒虎。菩薩見枉。如遭霹靂。我與眾等。無始來今。而更不知。枉習欺謗。的如讒虎。或以枉法。誣陷親朋。讒害師僧。及餘人輩。心無慈忍。[慘-(彰-章)+(恭-共)]刻無辜。鰥寡孤獨。橫羅奇殃。致死含冤。難可由訢。如是怨謗。業相無邊。故我今者。正意誠心。恭對聖筵。發露懺悔。所有枉習。悉使冰消。行願成就力波羅蜜。不興惡念。更造三途。永攝人天。當脩善慧。引導有情。同歸正覺。

　　第十懺悔訟習者

　　訟習交喧。發於藏覆。不能隱惡揚善。而反嫉善妬能。發宣隱惡。使彼難容。唯恐我不勝人。人便勝我。意氣剛愎。旁若無鄰。自作之罪。不使伊聞他違常儀。恚類宣布。如是故有鑒證分明。不自藏影。如人日中。毛髮自露。故有業鏡火珠。披露宿業對驗等事。是故諸佛同名陰賊。色目覆藏。菩薩見覆。如戴高山。履於巨海。我與眾等。自從無始。迄於今生。而終不知。訟習妄緣。藏護瑕玼。包含過失。言已。則無德不歸。說他。則何惡不有。氣質憍慠。目空無人。喧及公私。言詞巧搆。經年累世。無有羆期。又復發喧私忿。彰露惡形。不顧身命。何憐家室。心心相續。意在前人。念念無窮。唯圖快己。如是因緣。皆由掉舉。致成重喧。展轉相應。會無暫輟。故我今日。恭對世尊。地藏菩薩。始從淫習。終至訟喧。是十習因。造百千業。及至地獄。六受交報。及與三途。無不由之。一一披陳。重重懺悔。願佛菩薩。傾大甘露沃滅習因。慧燄光明。爍破癡暗。行願成就。禪觀精深。智波羅蜜。皆悉圓滿。法雲徧界。普蔭羣機。法雨滋沾。同明道種。脩菩薩之願力。證無上之菩提。究竟圓成十地妙行。相與志心。等一痛切。五體投地。如泰山崩。歸命頂禮。一切諸佛。
　　南無釋迦牟尼佛　　南無無量壽佛　　南無無垢佛　　南無離垢佛　　南無勇施佛　　南無清淨佛　　南無清淨施佛　　南無娑留那佛　　南無水天佛　　南無堅德佛　　南無旃檀功德佛　　南無無量掬光佛　　南無文殊師利菩薩　　南無普賢菩薩　　南無觀世音菩薩　　南無金剛藏菩薩　　南無無盡意菩薩　　南無定自在王菩薩　　南無地藏王菩薩
　　禮諸佛已。次復懺悔。向來已懺煩惱障竟。次悔業障。今當懺悔報障。經云。假使百千劫。善惡業不亡。因緣會遇時。果報還自受。故知習因業果。招感不差所以世尊而示金鎗馬麥。木槊頭疼。以斯令人灼然可式。何以知然。天上五衰相現。懺之即脫猪身。人間五逆報熟。悔之頓除獄報。如斯等類。彌徧經文。故知懺悔。實能滅禍。而我凡夫。以無道眼。安辯因果唯逐六塵。勾引六識。趂外六境。起內六妄。徧造十惡。迷失一真。罪既憑六根而互造苦還依六識以交嬰。云何名六。

　　一者眼根見業

　　招引惡果。斯見交報。是人將終。先見猛火。彌燄燒空。亡者神識。乘煙飛墜。入無間中。發明二相。一是明見。徧見惡物。刀山岌岌。劍樹峨峨。亡者神識。生無量畏。二者暗見。寂然不見。亡者神識。心生恐怖。如是見火。燒見。則為明暗。恐怖之色。燒聽。則為鑊湯融銅。振響之聲。燒嗅。則為黑煙紫霧之氣。燒舌。則為焦丸鐵糜之味。燒身。則為石灰爐炭之觸。燒心。則為星火迸灑。鼓扇不息之思。如是六種。一時交受皆由昔者眼貪幻色。今報如是。伊不懺謝。何有出離。而我眾等。無始來今。或貪幻色。心著妄塵。玄黃朱紫。紅緣鮫綃。珍奇寶玩。男女容顏。馳境好逑。起非法想。造惡無窮。招報如上。故於今日。恭對三寶。地藏慈尊。懺悔往業。從今日去。攝心內照。不逐外塵。實境現前。見淨妙色。發真觀智。不染習因。得如所願。滿菩提果。

　　二者懺悔聞報

　　由妄聞習。招引惡愆。此聞業交。臨命終時。先見波濤。沒溺天地。亡者神識。降注乘流。入無間中。發明二相。一是聞聽。聽種種閙。精神愗亂。二者閉聽。寂然無聞。幽魄沉沒。如是聞波。注聞。則能為責為詰。注見。則能為雷為吼。注息。則能為雨為霧。灑諸毒蟲。周徧滿身。注味。則能為膿為血。種種雜穢。注觸。則能為畜為鬼。為屎為尿。注意。則能為雹為霰。摧碎心魄。如是皆由耳根造業。招報而然。我與眾等。無始來今。或為音惑。宮商絃管。吳歌鄭聲。檀板演劇。男女優伶。妖嬈曲調。種種淫詞。著境迷心。起非法想。造罪無邊。當報如上。故於今日。發露披陳。求哀懺悔。乘此聞熏。俾我耳聞法身之妙理。仗今懺法。即成般若解說之圓音普化有情。同歸寂忍。

　　三者嗅報交時

　　齅習業熟。其人命終先見毒氣。充滿遠近。亡者神識。從地湧出。入無間中。發明二相。一是通齅。被諸惡氣。熏極心擾。二者塞嗅。氣掩不通悶絕於地。如是嗅氣。衝息。則能為質為履。衝見。則能為火為炬。衝聞。則能為沒為溺為洋為沸。衝味。則能為餒為爽衝觸。則能為綻為爛。為大肉山有百千蟲。咸來咂食。衝思。則能為灰為瘴。為飛砂礫。擊碎身體。如是嗅業妄報如向。我與眾等。從無始來。至於今日。或為鼻惑。造眾過愆。或貪諸香。沉檀降速。牛首蘇合。麝臍龍腦。雞舌馬蹄。男女身分。姿態嬌柔。徧逐幻塵。造諸觸業。果報熟時。將何可免。是故今日恭對三寶。求哀懺悔。從今已去。盡未來時。安那般那。常聞五分法身之香。捨生受生。永離生死臰穢之氣。頓絕塵氛。長增法味。止觀定慧。十境圓明。一息無妄。潛通十地。

　　四者嗜味

　　招引惡果。斯味報滿。其人命終。先見鐵網。熾火交煎。周幔世界。亡者神識。下透鐵網。倒[打-丁+((ㄇ@人)/圭)]其頭。入無間中。發明二相。一者吸氣。結成寒冰。凍冽身肉二者吐氣。飛為猛火。焦爛骨髓。如是味報。歷嘗。則能為承為忍。歷見。則能為然金石歷聽。則能為刀兵刃歷息。則能為大鐵籠。彌覆國土。歷觸。則能為弓為矢。為弩為剚。歷思。則能為飛熱鐵。從空雨下。頭入足出。如是味報。皆伊過去。不信佛法。妄說聖言。貪食酒肉。感報而然。我與眾等。無始來今。或貪眾生血肉。鮮美甘肥。妄資四大。更增苦本。[口*烹]黿染指。而興父子之讐。咶酒驚心。頓起君臣之絕。因味造業。如是愆尤。而我釋子沙門。豈得貪味類爾。是故今日。恭對聖賢。盡情懺悔。願從今去。蔬食自節。羶穢遠離。禪悅恒餐。法喜飽[(歹*又)/食]。四辯宣揚。八音敷奏。應機說法。慧命延鴻。等與含生。同超味著。

　　五者觸報

　　招引惡果。觸業熟時。是人將終。先見大山四面來合。無復出路。亡者神識。見大鐵城。火蛇火狗。獅象虎狼。牛頭馬面。手執鐵矟。驅入城門。向無間中。發明二相。一是合觸。合山逼體。骨肉血潰。二者離觸。刀劍鋸身。心肝屠裂。如是合觸。則能為道為觀。為廳為案。歷見。則能為燒為然。歷聽。則能為擊為撞。為刺為射。歷息。則能為括為袋為拷為縛。歷嘗。則能為耕為鉗。為斬為絕。歷思。則能為墜為飛。為煎為炙。觸業招報。交受如是。我與眾等。自無始來。或貪華綺綿繡繪縠。獸毛蠶口毳氎皮靴吳綾蜀錦。椒繭孤裘。七珍麗服。細滑紬裳。觸境迷心。起非法想。如是罪惡。無量無邊。故於今辰。恭對三寶。一一披陳。求哀懺悔。從今已去。披忍辱鎧。踞法空座。入慈悲室。普化有情。同登覺岸。

　　六者意業招報

　　此意業交。其人命終。先見惡風。吹壞國土。亡者神識。被吹上空。乘風旋落。入無間中。發明二相。一是不覺。迷極則慌。奔走不停。二是不迷。覺知則苦。無量煎燒。痛深難忍。如是邪思。結想。則能為方為所。結見。則能為鐵鏡臺。為鑒為證。結聽。則能為大合石為冰為霜。為土為霧。結息。則為大火車輪。火船火檻。結嘗。為大呌喚。為悔為泣。結觸。則能為大為小。為一日中。萬死萬生。為偃為仰。如是六種。名曰交報。皆是眾生迷妄所起。三毒為因。十習為緣。因緣交遘。果報共成。則知虗妄造業。虗妄受報。皆是空華。亂翳實性。然於理境。曾未乖張。妄想發生。於菩提心。恒非本有。是故(某)等。既是凡夫。寧知聖道。或因三毒而起惑。或因十習以積愆。或從六根而造罪。必墮四趣以輪迴。是故我今。求哀懺悔。仰願十方三寶。十輪地藏慈尊。放淨光明。照燭我等。所有愆尤。自他冰釋。願乘今之懺力。增道損生。究竟安樂。以金剛智。照破無明。心地秘藏。應念圓成。同佛十力。四無所畏十八不共。無量功德具足六通。三達洞明。廣宣四辯。度盡眾生。然後入滅志心懺悔發願已。歸命禮常住三寶。

　　讚

　　十因妄習。造罪如山。六根交報墮無間。受苦有誰憐。頂禮慈顏。因果自酬還。
　　南無地藏王菩薩(三稱)

　　慈悲地藏懺法卷中
　　慈悲地藏懺法卷下

　　一念普觀無量劫　　無去無來亦無住　　如是了知三世事　　超諸方便成十力
　　一切諸佛。愍念眾生。為說慈悲地藏懺法。今當歸命一切諸佛。
　　南無釋迦牟尼佛　　南無無量壽尊佛　　南無光明功德佛　　南無無憂德佛　　南無那羅延佛　　南無功德華佛　　南無蓮華光遊戲神通佛　　南無德念佛　　南無善名稱功德佛　　南無紅燄帝幢王佛　　南無善游步功德佛　　南無寶華遊步佛　　南無寶蓮華善住娑羅樹王佛　　南無鬥戰勝佛　　南無善遊步佛　　南無周匝莊嚴功德佛　　南無文殊師利菩薩　　南無大行普賢菩薩　　南無觀世音菩薩　　南無棄陰葢菩薩　　南無無盡意菩薩　　南無虗空藏菩薩　　南無地藏王菩薩
　　禮諸佛已。次復懺悔。上來已懺惑業報竟。三障清淨。三道停酸。今當懺悔鬼畜人道。三種餘愆。是諸眾生。皆於過去無量劫時。非毀律儀。破菩薩戒。污涅槃性。壞菩提根。乘十習因。造無量罪。不孝父母。違逆師長。恣殺盜妄。美己惡人。奸淫邪污。造種種業。報入無間。受苦萬端。歷劫燒然。受諸苦劇。獄報雖盡。還墮鬼倫。仍有十種。鬼趣出生。若本淫習。貪色為因。男女相逐。放佚成風。罪在獄中。以經塵劫。出生人間。遇風成魃。殺稿田禾。燒空雨氣。枯涸江河。欲習致焚於神廟。淫心累溺於子亡。如斯一類。名旱魃鬼　貪財為因。盜竊成習。侵公益私。不捨悋心。損人利己。如是等業。報畢出獄。得升人間。依然鬼道。附托金銀玉帛。或依草木成形。金精戲於竇義。樹神擊於曹瞞。如斯一類。名為怪鬼　若其慢習。貪傲為因。發於相恃。高舉陵人。自強傲物。身謝命終。洎報地獄。已經沙劫。情畢想升。依然幽隱。遇氣成形。慠罔不息。常抱饑虗。縱遇水時。還能害己。五百年不聞漿水之名。千萬劫常受饑餒之苦。如斯一類。名曰餓鬼　貪習憶業。由貪交衝。發于相忤。懷憶不忘。造心忿恨。展轉為嗔。瞋火燒空。然成地獄。情報罪畢。想升人間。遇衰為患。猶依忿氣。毒厲傷寒。傅屍骨蒸。乃至生無能以滅賊。死有感而威神。如斯一類。名厲志鬼　若本詐習。性自依奸。憑虗架妄。由調相牽。引起惡業。招地獄愆。沉潛億劫。受苦無窮。情畢想升。暫生人間。遇畜成形。詐言禍福。狐狸猪狗。鸚鵝鵠禽。公冶長於縲絏。裴生脫於羈縻。如斯一類。名為魅鬼　若本誑習。貪妄成愆。多謀陰覆。利養自求。罔冐權英。令人情昧。凡其幹略。自落彀中。發於相妄。互為是非。因遭地獄。業報情枯。想升人世。遇幽成形。還依臥寐。[穴/(爿*臬)]畏其人。黃梁炊於頃刻。槐柯吏於終朝。如斯一類。名魘寐鬼　若其夙習。貪恨為由懷惡造業。結怨成讐。獄報累己。以經多劫。情畢想升。暫處人間。遇蠱成形。龜蛇怪異。災咎逆知幽隱纏綿。餘習之報智感夢於明王。身難脫於鼎鑊。如斯一類。名蠱毒鬼　若本明習。覆心成業。內外正典。異見邪生。雖事經緯。出生常反。撥無因果。違拒戒常。墮在獄中。情畢想升。方為鬼道。遇明成形。日月薄蝕。山澤妖神。黃石符於秘術。青曩妙於玄箴。如斯一類。名魍魎鬼　由因本習。貪成為緣。誑偽之業。枉狎巫[示*(后-口+巾)]。舉枉措直。率己欺人。擾害無辜。證述其罪。而茲造惡。以報無間。情畢想升。出生人間。伶伻役卒。運石搬沙。塞澗填河。鞭山入海。錢王射於水鬼。秦始策於山靈。如斯一類。名役使鬼　由因宿習。貪黨成羣。攻發人之隱惡。樹黨己之兇倫。斯其造罪。獄治情枯想升人世。傳送成形。如世扶箕。巫祝。童戲。卜算吉凶。休咎禍福。指顧陰陽。九流雖示於趨避。然皆墮落於偏邪。如斯一類。名傳送鬼。如是十類鬼人。皆由迷真逐妄。幻作幻成。枉搆是非。俱從情想。洎受獄愆。還依鬼趣。業火煎燒。報滋逮盡。餘波未竭。墮十類中。故我今日。恭對三寶。地藏慈尊。一一披陳。重重懺悔。過去十習。一屏消除。未來鬼身。永不復受。脫幽沉之苦趣。隨所願以遨遊。念念修行。心心善道。同得法忽。乃至菩提。永絕情源。長泛覺海。我與眾等。重復志誠。五體投地。歸命敬禮。一切諸佛。
　　南無釋迦牟尼佛　　南無阿彌陀佛　　南無一切智成就佛　　南無大光明佛　　南無蓮華清淨目佛　　南無定光明佛　　南無智慧光明佛　　南無功德光明佛　　南無福德光明佛　　南無袈裟幢佛　　南無師子吼自在王佛　　南無覺華自在王佛　　南無師子奮迅具足萬行佛　　南無文殊師利菩薩　　南無普賢菩薩　　南無觀世音菩薩　　南無大勢至菩薩　　南無無盡意菩薩　　南無財首菩薩　　南無本尊地藏王菩薩
　　禮諸佛已。次復懺悔。向來以懺鬼道罪竟。今當懺悔畜道愆尤。所以然者。獄治情枯。鬼懲想竭。則情與想。二妄俱空。方出人間。便為畜道。與元負人。怨對相逢。酬儻夙債。亦有十種旁生異類。而怪物之鬼。物銷形滅。來生人間。多為梟類。未亡餘習。貪塊為兒。啣蟲作子。一槩異怪。是等畜生。我今為其發露懺悔。往習消除。乘地藏之慈力。脫苦類於梟禽。究竟本元。得心自在　若風魃之鬼。風消鬼滅。來生人間。多為咎徵。羣雀知儉。眾鼠鳴荒。商羊致水。石燕應風。鶴舞多旱。虹架物消。其類匪一。總曰咎徵。乖今發露。願出迷倫。得法自在。隨願超登　若其媚鬼。畜死物亡。來生人間。詐習成形。鬼仍謟媚。所依既滅。畜受狐身。貓貍太屬。乞濟依人。謟媚千求。統名狐畜。乘今懺悔感佛恩。消宿世習因。後不受果　若其蠱類。毒銷形亡。來生人間。還名畜類。蚖蛇蝮蝎。潛龍虎豹。螫蠆於人。如是怨習。展轉難忘。乘(某)等之懺力。脫異類之匪身。漸漸契真。不沈惑妄　又復懺悔。衰癘之鬼。脫生人間。名為蛔類。瞋習所使。鬼為衰癘。八人身中。還受畜生。復托身中。為蛔蟯屬。瞋習剛愎。畜報柔蟲。因果迭逢。翻覆間爾。如是等習。願懺消除。乘佛慈恩。即得心樂　受氣之鬼。氣消物故。來生人間。都為貪類。貪慢是因。饑虗其果。身供庖厨。故名食類。[月*幾]膚充饋。骨肉給餐。鱗甲毛禽。鷄鵝魚鼈。牛羊猪屬。枉罹刀砧。慢習餘波。沉淪畜報。如是等眾。為其懺悔。所有枉業。罪悉冰清　若綿幽之鬼。魂滅幽消。來生人間。多為服類。鬼受幽纏。仍為魘魅。幽默既消。顯為服類。駝驢牛馬。蠶繭貂裘。幽隱不明。故墮異屬。誑習是因。故儔服果。承今懺力。滌昔因緣。仗地藏之洪恩。獲天倫之極樂。靜心綿密。照性無為。到菩提鄉。出生死海　次復懺悔。和精之鬼。見習夙因。今為畜類。節序猶知。春來紫燕。夏至黃鶯。秋返霜鴻而庠序。冬藏雪雀以徘徊。蛤鵲交形。蜻蜓異質。逐時變化。隨類易生　若夫明靈之鬼。明滅魂消。生于人世。多為休徵。因乘枉習。果托明生。以為驅使。鬼道業盡。畜報休徵。祥瑞將至。預有徵明。鳳出周興。麟生聖產。林鵲報乎人喜。蜘蛛埀乎禧祺。如是一類。盡曰休徵。我今頂禮懺法。為其洗滌宿因。頓復明心。旋歸性地。永依聖教。不墮輪迴。妙契無為。入心地藏　依人之鬼。人亡鬼滅。生在世間。多為馴類。訟習之因。鬼招傳送。今已為畜。報質黠慧。頻伽美韻。鸚鵡巧言。鵠能誦佛。獼猴學人。雖號靈禽。為人所畜。然上十類。皆因妄情冰結。習業劇招。枉逐三塗。無窮火業。情水燒枯。酬償夙債。尚作畜生。因人而畜。故號畜生形旁。行旁故曰旁生。皆由妄業之所招感。於心地秘藏。總是空華。於空華體上。寧存實果。是故今來。(某)與眾等。先懺鬼道。次悔畜生。企伊同悟。十習妄因。即生同證。一乘實果。又復應知。如上鬼畜。各償先債。報滿之時。復還人道。就人道中。亦有十種差別。若過去世。曾負其財。或役其力。酬足自停。於先世時。或殺彼命。或食其肉。如是乃至經微塵劫。相食相誅。猶如井輪。互為高下。盡未來時。莫能止遏。除斯懺悔。解脫何期。是故(某)等。志心禮拜。為其發露。求哀懺謝。宿業既淨。便升人道。夫人道生者。葢因常戒。為正因緣。今三途盡。亦得為人。而有愚者言。惡業苦盡。自得為人。何須修善植福。方作人天善路。如其想念。罪真不輕。然人道在世。總報雖同。智愚逈異。故有貴賤十種分別。今者三途報盡。故曰得昇。乃是餘業旁受。誠非正因緣生。是故經云。標名參合。眾等當知。彼梟倫者。酬足復形。生人道中。參合頑類然因貪物。鬼托怪形。畜生土梟。今復人身。其性顓蒙。參合頑嚚。心亡德義。志豈存仁。不孝不忠。無廉無恥。任意喧囂。貪習之故　彼咎徵者。酬足復形。生人道中。參合蒙癡。宿習貪淫。鬼受魃精。上為畜生。災咎之應。業盡復人。猶為愚癡。著淫欲故。不脩餘善。故招愚鈍。知善不從。教誨違戾。背條反律。如醉如癡。故曰愚魯　彼狐倫者。酬足復形。生人道中。參合凶狠。獄治詐習。鬼托媚倫。類八旁生。狐狸所攝今為人趣。凶狠交參。剛愎自用。不受人諫。自專自用。真賤庸人　彼毒蠱者。報畢復形。生於人道。參合傭類。怨習是因。蠱毒為果。旁生畜道。蝮蛇是形。今復人身。襍充伻賤。為人驅使。自歷饑寒。是昔餘殃。今招卑賤　彼蛔倫者。生人道中。參合微類。貪[目*重]為習。鬼報衰癘。蟯蛔成畜。柔弱為人。人不齒錄。不自寒暑。憑他飽餒。剛愎翻柔。因果迭奏　彼食倫者。酬償自足。亦為復形。生人道中。參合柔倫。貪慢習因。餓鬼感果。空腹高心。無實體性。畜報食彞。為人柔弱。葢因貢高而招一懦。強弱歷然。誰肯信者。　君彼服倫。酬足復形。出生人道。參合勞屬。虗妄誑因。鬼為幽魘。畜承服忍。人受勤劬。役力艱辛。百工技藝。諸務雜儔。寒暑策驅。故曰勞類　復應倫者。酬足為人。參合文明。因從見習。鬼落和精。魍魎報終。畜召應物。參合人道。綽有文聲。非正因緣。故名參合　若其休徵。亦復為人。參合明倫。枉習因由。明靈果報。驅馳役使。無暫停休。畜招黠慧。人受聰明。考古尋今。毫無差舛　彼循倫者。酬足復人。參於達類。由因訟習。鬼報依人。符祝傳詞。呪彰禍福。畜報夙因。人達窮通。榮辱不驚。猶知進退。如辟穀於深山。或乘桴於滄海。如是一類。故曰達倫。然上十種。皆過去劫。未聞佛法。不假僧脩。任十習之妄因。造十種之劇業幻受泥犁。情竭想升。還為鬼道。鬼道報盡。復還畜生。畜道報終。旋復人身。雖復人身。十種逈異。皆由妄執顛倒。十使為緣。致造十惡。汝負我命。我負汝財。相生相殺。妄作妄為。不遇佛乘。未聞善法。遠離僧脩。偏任習因。於塵勞中。法爾流轉。寧免佛言。深可憐愍。故我今者。遵三寶之垂教。依地藏之圓經。發等慈之願力。懺同分之習因。始從三惑六根。以至十惡五逆。與夫三道輪迴。三界險趣。升沉往復。未獲出離。仰冀三寶聖賢。俯賜證明懺悔。使(某)等夙障消除。頓空三惑。三觀圓明。三諦頓顯。十身悉備於今生。十界同[至*奉]於常樂。隨諸菩薩。斷惑證真。懺悔已。歸命禮諸佛。及地藏菩薩摩訶薩。
　　南無本師釋迦牟尼佛　　南無阿彌陀佛　　南無彌勒尊佛　　南無過去七佛　　南無十方十佛　　南無三十五佛　　南無五十三佛　　南無百七十佛　　南無莊嚴劫千佛　　南無賢劫千佛　　南無星宿劫千佛　　南無三世諸佛　　南無地藏經中一切諸佛　　南無十方諸大菩薩　　南無文殊師利菩薩　　南無普賢菩薩　　南無觀世音菩薩　　南無大勢至菩薩　　南無無盡意菩薩　　南無虗空藏菩薩　　南無無能勝菩薩　　南無無邊身菩薩　　南無地藏王菩薩
　　禮諸佛已。次復懺悔。上來已懺三障。及與十惡。六根交報。鬼畜人道。種種餘報。乘斯懺力。淨盡消除。惑業報果。永不復為。願令六道四生。各各具足。功德智慧。神通願方。同與菩薩。隨心自在。地藏本願經云。若未來世。比丘。比丘尼。善男子。善女人。童男。童女。諸不自在者。聞我名號。見我形像。燒香散華。供養世尊。禮拜懺悔者。不唯滅除先世罪因苦果。即其現生之中。獲得二十種勝妙善利。一者天龍擁護。疾病不生。二者善果日增。福衍餘慶。三者深植信根。華敷果實。四者衣食豐足。不招貧乏。五者災難消除。身心舒暢。六者離水火災。居處常寧。七者盜賊不侵。烽煙殄滅。八者人見欽敬。遵道行仁。九者酬償夙負。安樂身心。十者先亡得度。奕葉芳馨。十一女轉男身。不生邊鄙。十二報滿生天。志行十善。十三宿命智通。敏脩正教十四所求皆得。遂意圓成。十五眷屬康寧。憂虞屏息。十六諸枉消忘。履止貞吉。十七寤寐神安。身心猛利十八自他壽命。躓蹶永離。十九菩提不退。道果漸成二十等行慈善。畢竟成佛。故我今日。率諸淨信。歸依三寶。地藏慈尊。證知我心。遂其成就。如上種種。悉皆應現。又復無始以來。至於今日。由愛見故。內計我人外逐惡友。懈怠懶惰。不能精進脩行。隨喜善法。事理沉疑。故今發心。隨喜至善。慶己慶人。慶己。則於理無違。慶人。則造事脩心。循理。能契始本二覺。造事。能融境智十如。故我今日。發心隨喜。十方一切諸眾生。二乘有學及無學。一切如來與菩薩。所有功德皆隨喜(隨喜已。歸命禮三寶。及地藏慈尊。起禮一拜)。
　　又復歸依十方三寶。誓生願生一切菩薩。哀憐攝受。隨喜心已。次當勸請十方三寶。十地聖人。常住在世。是諸聖賢。教化我等。利益羣品故我今日。至心勸請。十方所有世間燈。最初成就菩提者。惟願久住剎塵劫。利樂一切諸眾生(勸請已同上)。
　　又復歸依如是三寶。上來懺悔隨喜。勸請已竟。今當發回向心。何以故爾。一切眾生。不能優遊解脫者。皆由著於果報。所以不能捨離。凡有一毫之善。能回向菩提。則所脩善業。不復繫著。輪迴事絕。經云。脩行迴向。成大福果。我今所修微善。亦當迴向。兼勸一切。莫復貪著。所有懺悔。及與隨喜。勸請因緣。皆悉迴向。性相佛法及僧伽。二諦融通三昧印。如是智慧功德海。迴向眾生及佛道(迴向已如前)。
　　又復歸依三寶聖賢。既發迴向心竟。今當發無上菩提願心。經云。有願無行。其願必虗。有行無願。其行亦妄。虗妄行願。何能尅果。故我今日。宜發大願。以願輔行。行助願成。行願圓脩。契真妙果。以此願行功德因緣。各各具足智慧神通。諸佛行願。從心滿足。又願生生世。世在在處處。以佛慈悲。拔諸眾生。三塗之苦。與諸眾生。二善之樂。究竟菩提。成無上道。又願生生世世。在在處處。令一切眾生。所有無明煩惱。令斷無餘。致顯三諦。又願生生世世。在在處處。咸令一切眾生。從聞思脩。一切法門。無不深詣。又願生生世世。在在處處。令諸眾生。信解行證。無上聖道。開示悟入。佛之知見。究竟常樂我淨。顯明心地秘藏。證入其中。又願生生世世。在在處處。應生國土。每值有道國王儲君。宰職興顯佛法。尊敬大乘。獎導沙門。廣行教化。又願生生世世。在在處處。令(某甲)等。內外三術。一念備足。三觀圓明。三諦頓顯。究極心地。竟登秘藏。又願生生世世。在在處處。乘菩薩力。誓生娑婆。及與他方。上弘佛道。下化眾生。究竟圓常。等歸寂滅。上來懺悔已至發願。廣大如法性。究竟等虗空。窮未來際。滿菩提願。同佛菩薩。入秘密藏。

　　讚

　　地藏懺法。三卷周圓。恩資九有與人天。福利廣無邊。功德攸玄。惟願永流傳。
　　南無地藏王菩薩(三稱)

　　南無地藏懺法卷下