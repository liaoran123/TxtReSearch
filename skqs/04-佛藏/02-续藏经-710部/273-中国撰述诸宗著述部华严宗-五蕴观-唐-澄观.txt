續藏經   五蘊觀
　唐 澄觀述

　　 

　　五蘊觀

　　　　沙門　澄觀　述
　　問凡夫之人欲求解脫當云何修答曰當修二觀二觀者何一人空觀二法空觀夫生死之本莫過人法二執迷身心總相故執人我為實有迷五蘊自相故計法我為實有計人我者用初觀照之知五蘊和合假名為人一一諦觀但見五蘊求人我相終不可得云何名為五蘊色受想行識是云何觀之身則色蘊所謂地水火風是其相如何堅則地潤則水煖則火動則風觀心則四蘊所謂受想行識是其相如何領納為受取相為相造作為行了別為識若能依此身心相諦觀分明於一切處但見五蘊求人我相終不可得名人空觀乘此觀行出分段生死永處涅槃名二乘解脫計法我者用後觀照之知一一蘊皆從緣生都無自性求蘊相不可得則五蘊皆空名法空觀若二觀雙照了人我法我畢竟空無所有離諸怖畏度一切苦厄出變易生死名究竟解脫問夫求解脫祗是了妄證真但能契真如理寂然無念則便離縛何假興心觀蘊方求解脫豈不乖理哉答離蘊真妄約何而立且五蘊者身心之異名行人若不識身心真妄何能懸契不達真妄之本諸行徒施故經云若於虗空終不能成斯之謂也且計人我者凡夫之執也計法我者二乘之滯也故令修二觀方能了妄證真豈可離也。

　　五蘊觀(終)