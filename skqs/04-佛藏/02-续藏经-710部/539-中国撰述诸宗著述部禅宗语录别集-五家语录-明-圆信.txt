續藏經 五家語錄（序）
　　
五家語錄序

　　威音王已前。有無量恒河沙祖佛出世。以十方世界為口。出無量言辭。談無量妙義。而時人猶認三十二相迦陵仙音。為佛真法身。故萬不已。俱入化火道場。各遺舍利八斛四斗。而輪王收取。建造九級窣堵波。至第九級結頂去不得處。用千丈旃檀香木。大數百圍。從空錐下。自塔之結角交加處。透頂透底。聳立格外。上有重重寶盤。上之更上。復有銳然金頂。離頂入空。湧出五色寶光。每一一光。各各現出。非青非黃。非赤白黑。歷辨而明。髏分不得之象。令人數盡層級。看透頂尖。辨析五光。心識路絕。不知不覺。目眩耳鳴。轟然若雷之破頂。自己全身。化為舍利之光。終日在太虗空中。為祥為瑞。或隱或顯。普使見聞眾生。同入五光三昧。夫此一代時教。五家宗旨之的派也。何則。崇高九級者。五時之教義也。令人心思可到。受用可著者也。結頂處者。如來禪四句結縛。三世諸佛。口掛壁上。大聰明人。心如木石處也。千丈旃檀從空破頂者。祖師禪向格外轉身。打翻窠臼。直截痛快。是也。重重寶盤上有金頂者。轉出轉高。愈結愈銳。是也。此從迦葉破顏。以至六祖兩枝。各各見此面目也。離頂入空放五色光者。五派分宗。各建旨趣之謂也。五色而非青黃赤白黑歷歷而明類分不得者。五家各出宗旨之面目也。令人看到教之級盡。宗之頂尖。心絕聞雷。化為全身舍利之光。在太虗空中為祥為瑞。或隱或顯。使見聞眾生同入五光三昧者。入不思議境。得大自在。入魔入佛處也。此五宗之所以為教宗之最上一大事因緣也。今之為佛弟子者。入教則不能出於九級。而透結頂。入宗則限於錐木。而無重盤。故聞五光者。皆怒而罵。笑而唾曰。彼烏用此光而不色有。以復無為恠為妖。碎我身心者哉。於是善出語者。貴迅捷。善作用者。重孤硬。致數五宗為旁出。正旨為義學。剖其梨。削其語。使臨濟雲門溈仰法眼曹洞之真兒孫。頭破腦裂。務令法無防制。道可胡傳。則兒孫遍天下。五宗掃跡。方為一大快事。夫何更有靈山。發願再來。護持末法正宗者。海昌之黎肩居士也。參尋既久。入法益深。救法如救頭然。護世如護眼目。搜五家之語錄。梓以廣布於閻浮提。世間使有目者。皆見塔頂放光佛身常在。入其目者。皆得五光任運自如三昧。此居士無功之功。曷可以浮圖功德。為較量者哉。屬余序。愧不能發五宗正趣。聊於塔頂上。加聚沙一掬。勿使人更向五光中。分無分有。說是說非。失取雙目。
　　吳門鄧蔚山天壽聖恩禪寺於密法藏和南撰

　　五宗源流圖

　　東土初祖達摩
　　二祖慧可
　　三祖僧璨
　　四祖道信
　　五祖弘忍
　　六祖慧能
　　(大鑒下一世)南嶽讓
　　(二世)馬祖一
　　(三世)百丈海
　　(四世)黃檗運
　　(五世)臨濟玄
　　溈山佑
　　仰山寂
　　(三世)天王悟
　　(四世)龍潭信
　　(五世)德山鑒
　　(六世)雪峰存
　　(七世)雲門偃玄沙備
　　(八世)羅漢琛
　　(九世)清涼益
　　(大鑒下一世)青原思
　　(二世)石頭遷
　　(三世)藥山儼
　　(四世)雲巖晟
　　(五世)洞山价
　　(六世)曹山寂

　　自達磨西來。以傳二祖。二祖傳三祖。三祖傳四祖。四祖傳五祖。五祖傳六祖。六祖遂出南嶽青原二宗。南嶽出馬祖一。一出百丈海。海出黃檗運。運得臨濟玄。建立正宗。故成臨濟宗。丈次出溈山祐。祐得仰山寂。共相唱和。成溈仰宗。次青原出石頭遷。遷出藥山儼。儼出雲巖晟。晟出洞山价。价得曹山寂。成曹洞宗。馬祖次出天王悟。悟出龍潭信。信出德山鑒。鑒出雪峰存。存得雲門偃。成雲門宗。存次出玄沙備。備出羅漢琛。琛得清凉益。成法眼宗。然雲門法眼二宗。景德傳燈。謬收青原下。據雪竇顯禪師塔銘。敘為馬祖大寂九世孫。逆遡以上。雪竇嗣智門祚。祚嗣香林遠。遠嗣雪峰存。雲門既嗣雪峰。玄沙亦嗣雪峰。則二宗俱屬馬大師。無疑矣。宋時于越雲壑瑞禪師。集心燈錄。亦以二宗屬南嶽枝派。世罕知者。其書不甚流傳。葢時無開闢手眼。踵謬襲訛。莫相訂正。茲閱五燈會元。天王悟傳後。詳載其說。綜覈源流。辨析明確。質諸金粟悟徑山信真寂印諸尊宿。俱同是見。爰著五宗源流圖。改定傳後。具擇法眼者。當自證之。

五家語錄序

　　五家語者。自達磨西來至六傳。再四世。法遍中華。禪備眾體。機語不一。無心而分。自成五家。所謂偽仰臨濟曹洞雲門法眼。然機用雖有五家。無非直指之旨。今黎眉居士刻茲語錄。復以前人辯證之言。定為圖式。可謂承上啟下。先後包含。閱是語者。可盡五家差別之元。以明自己差別之智。總歸當人本地風光。全機大用。出於文字之表。則雖見有五家兒孫。空王佛田厙奴。以至狐狼野干到來。總與三十棒。為甚如此。者裏放過即不可。
　　崇禎壬申孟春於明天童方丈密雲圓悟題并書

五家語錄序

　　世尊在雪山。覩明星大悟。歎曰。奇哉眾生。皆具如來智慧德相。但因妄想執著。而不證得。十二部葛藤。從這裏起。若論直指人心。尚未會在。惟菩提達磨。猶較些子。飄然一鉢。過我震旦。教外別傳。接上上根。劈頭遇著不唧[口*留]漢。拂袖空山九年冷坐。後得慧可。以續慧命。遞相授受。至六祖大鑒。衣鉢不傳。單傳其法。一花開五葉之讖。其若是乎。六祖下出二枝。南嶽讓。青原思。南嶽下出溈仰臨濟雲門法眼。青原下出曹洞。溈仰父子。金針玉線。有九十七種圓相。臨濟有四賓主四料揀四喝三玄三要。一句中具三玄。一玄中具三要。有玄有要。是吾宗旨。即將建立法幢。高竪宗風。擾亂兜率陀天。星飛斗散。臨濟光明赫赤。誰敢正視。將示滅。說傳法偈曰。沿流不止問如何。真照無邊說似他。離相離名人不稟。吹毛用了急須磨。沿流不止一句。以讖源流久長。其餘溈仰雲門法眼三宗。絕去久之。雖有其宗。無其人也。曹洞一宗。似乎影響之間。半似半不是。若氷月霜花。西風掃地。必矣。宋時大慧杲禪師。作略諸方。柄殺活刀。復起臨濟之風。五逆聞雷。不假言而自證。近時時道邊淺。乾剝剝以為禪。曾不相聞有血盆口摩天俊鷂之奇。不用棒喝。超越古人之見。生殺之機。毫無一語。不是伊不濟。只是伊不到闊綽無涯岸處。既立邊淺涯岸之鄉。命根原不曾斷。那得如古人。星光四野。月色一天。孤朗[?夕]地。無水不印。左之右之。無所不備。嗟[?夕]今人有虗名之悟。而無實證之功。作用不如。霄壤相隔。宗門下衰。啾啾亂啼。命殞昏暗。不出俗人之手。習氣現前。難迯生死之關。要如古宿上堂告寂。自在還家。敢保驢年未夢見在。海昌黎眉居士。留心此道有年。不辭辛苦。參訪知識。領得歸來。受用自如。具擇法眼。備縱奪機。遇其中人。露一言半句。如玉在石。等閑人。安能容易得知乎。搜尋五家尊宿語錄。彙刻成編。以垂不朽。俾見者聞者。發宿命智。知有向上一著離相離名無位真人在。不行生死之紆徑。高踏祖佛之頂[寧*頁]。正法眼藏。正欲開示。空王佛出頭來。作麼生商量。田厙奴聻。
　　崇禎庚午冬日徑山沙門語風圓信撰并書