續藏經   天聖廣燈錄
　宋 李遵勗勅編
　　福州開元禪寺住持傳法賜紫慧通大師　子一謹募眾緣。恭為今上　皇帝。祝延　聖壽。文武官僚。資崇　祿位。圓成雕造　毗盧大藏經板一副。旹紹興戊辰閏八月　日　　謹題。

　　天聖廣燈錄都帙目錄　　　〔宋實〕

　　天聖廣燈錄卷第一　　敘天竺釋迦佛下錄　釋迦牟尼佛天聖廣燈錄卷第二　　天竺祖師八人　第一祖摩訶迦葉尊者　第二祖阿難尊者　第三祖商那和修尊者　第四祖優波毱多尊者　第五祖提多迦尊者　第六祖彌遮迦尊者　第七祖婆須蜜尊者　第八祖佛陀難提尊者天聖廣燈錄卷第三　　天竺祖師七人　第九祖伏馱蜜多尊者　第十祖脅尊者　第十一祖富那夜奢尊者　第十二祖馬鳴尊者　第十三祖迦毗摩羅尊者　第十四祖龍樹尊者　第十五祖迦那提婆尊者天聖廣燈錄卷第四　　天竺祖師七人　第十六祖羅睺羅多尊者　第十七祖僧伽難提尊者　第十八祖伽耶舍多尊者　第十九祖鳩摩羅多尊　第二十祖闍夜多尊者　第二十一祖婆修盤頭尊者　第二十二祖摩拏羅尊者天聖廣燈錄卷第五　　天竺祖師五人　第二十三祖鶴勒那尊者　第二十四祖師子尊者　第二十五祖婆舍斯多尊者　第二十六祖不如蜜多尊者　第二十七祖般若多羅尊者天聖廣燈錄卷第六　　中國祖師一人　第二十八祖菩提達磨尊者天聖廣燈錄卷第七　　唐朝祖師五人　第二十九祖慧可大師　第三十祖僧璨大師　第三十一祖道信大師　第三十二祖弘忍大師　第三十三祖慧能大師天聖廣燈錄卷第八　　中華第三十三祖慧能大師下法嗣　潭州南嶽山觀音院懷讓禪師　　潭州南嶽山觀音院懷讓禪師下法嗣　江州馬祖道一大寂禪師　　江州馬祖道一大寂禪沙下法嗣　洪州百丈山大智禪師　　洪州百丈山大智禪師下法嗣　筠州黃檗鷲峯山斷際禪師天聖廣燈錄卷第九　洪州大雄山百丈智海禪師天聖廣燈錄卷第十南嶽山懷讓禪師第四世　　筠州黃檗山希運禪師法嗣(一人見錄)　鎮州臨濟院義玄慧照禪師天聖廣燈錄卷第十一　鎮州臨濟院義玄惠照禪師天聖廣燈錄卷第十二南岳觀音院懷讓禪師第五世　　鎮州臨濟院義玄惠照禪師法嗣(十人見錄)　魏府大覺禪師　鎮州寶壽沼禪師　鎮州三聖惠然禪師　齊聳禪師　定州崔禪禪師　鎮州萬壽禪師　涿州秀禪師　魏府興化存獎禪師　幽州譚空禪師　浙西善權徹禪師天聖廣燈錄卷第十三南岳山懷讓禪師第五世　　臨濟惠照義玄禪師法嗣(十四人見錄)　雲山禪師　襄州歷村禪師　金沙禪師　鄂州灌谿志閑禪師　滄洲米倉禪師　新羅國智異山禪師　允誠禪師　涿州尅符道者　桐峰庵主　杉羊菴主　虎谿菴主　覆盃庵主　定上座　奯上座天聖廣燈錄卷第十四南嶽山懷讓禪師第六世　　魏府大覺禪師法嗣(四人見錄)　廬州大覺禪師　廬州澄心閩德禪師　荊南府竹園山禪師　宋州法華院禪師　　鎮州寶壽沼禪師法嗣(二人見錄)　汝州西院思明禪師　鎮州第二代寶壽禪師　　鎮州三聖院然禪師法嗣(一人見錄)　鎮州大悲禪師　　涿州剋符道者法嗣(二人見錄)　鎮州談空禪師　際上座　　魏府興化院存獎禪師法嗣(五人見錄)　汝州寶應禪院顒禪師　淄州水陸禪師　太行山禪房院克賓禪師　魏府天鉢禪師　守廓上座　　鄂州灌谿閑禪師法嗣(一人見錄)　池州魯祖山教禪師天聖廣燈錄卷第十五南岳山懷讓禪師第七世　　汝州寶應禪院顒禪師法嗣(二人見錄)　汝州風穴山延沼禪師　汝州頴橋安禪師天聖廣燈錄卷第十六南岳山懷讓禪師第七世　　汝州西院思明禪師法嗣(一人見錄)　郢州興陽山靜禪師南嶽山懷讓禪師第八世　　汝州風穴山延沼禪師法嗣(四人見錄)　汝州廣惠禪院真禪師　汝州寶應禪院省念禪師　鳳翔府長興禪院滿禪師　潭州靈泉院禪師南嶽山懷讓禪師第九世　　汝州寶應禪院省念禪師法嗣(四人見錄)　汝州首山乾明院懷志禪師　汝州葉縣廣教院賜紫歸省禪師　析州鐵佛院智嵩禪師　汾州大中寺太子院賜紫善昭禪師天聖廣燈錄卷第十七南岳山懷讓禪師第九世　　汝州寶應禪院省念禪師法嗣(八人見錄)　襄州谷隱山蘊聰禪師　并州三交承天院賜紫智嵩禪師　汝州廣慧院真惠元璉禪師　劍門黃檗謐禪師　池州仁王處評禪師　隋州智門迴罕禪師　潭州南臺契曠禪師　襄州鹿門賜紫惠昭山主　　汝州葉縣廣教禪院歸省禪師法嗣(二人見錄)　汝州寶應禪院法昭禪師　唐州大乘山惠果禪師　　汾州太子院善昭禪師法嗣(二人見錄)　汾州太子院道一禪師　筠州東禪院守芝禪師天聖廣燈錄卷第十八南岳山懷讓禪師第九世　　汾州太子院善昭禪師法嗣(四人見錄)　袁州南園山楚圓禪師　滁州瑯琊山惠覺禪師　唐州龍潭智圓禪師　蘄州龍華曉愚禪師(語句不錄)　　襄州谷隱山蘊聰慈照禪師法嗣(十人見錄)　果州永慶院光普禪師　襄州鳳凰山了同禪師　桂州壽寧禪院惠靈禪師　江陵府竹園山法顯禪師　彭州永福院延照禪師　唐州大乘山德遵禪師　鎮國軍節度使撿校太保駙馬都尉李遵勗　蘇州洞庭山翠岩禪院惠月禪師(所有言句列從緇錄)　湖州景清禪院居素禪師　覺圓上座　　汝州廣慧院真慧元璉禪師法嗣(一人見錄)　翰林學士工部侍郎楊億　　袁州南圓山楚圓禪師法嗣(二人見錄)　潭州道吾山真禪師(語句不收)　普照禪師修戒天聖廣燈錄卷第十九吉州清源山行思禪師法嗣第七世　　韶州雲門山文偃禪師法嗣(一十四人見錄)　韶州雲門山法球禪師　韶州廣悟禪師　韶州長樂山政禪師　韶州佛陀山遠禪師　韶州鷲峰山韶禪師　韶州淨源山真禪師　韶州披雲山禪師　韶州月華山禪師　韶州雙峯山真禪師　隋州雙泉山郁禪師　連州慈雲山深禪師　廬山化城鑒禪師　廬山護國禪師　廬山慶雲禪師天聖廣燈錄卷第二十吉州清源山行思禪師法嗣第七世　　韶州雲門匡真文偃禪師法嗣(二十三人見錄)　岳州永福朗禪師　郢州芭蕉山弘義禪師　郢州趙橫山禪師　郢州纂子山庵主　信州西禪欽禪師　廬州東天王廣慈禪師　廬州南天王海禪師　廬州北天王微禪師　筠州黃檗山禪師　桂州覺華普照禪師　益州鐵幢覺禪師　新州延長山禪師(後住龍景山院)　眉州福化充禪師　眉州黃龍山禪師　眉州西禪光禪師　蘄州北禪悟同禪師　衡州大聖寺守賢禪師　舒州天柱山禪師　韶州龍光山禪師　觀州水精院宮禪師　頴州羅漢匡果禪師　隋州智門山法覲上座　韶州雲門山朗上座天聖廣燈錄卷第二十一吉州清源山行思禪師第八世　　鼎州德山圓明密禪師法嗣(一十四人見錄)　南岳山南臺寺懃禪師　鼎州文殊山應真禪師　鼎州德山柔禪師　鼎州德山紹晏禪師　鼎州文殊山寬禪師　鼎州普安山道禪師　巴陵乾明普禪師　郴州乾明自興禪師　渝州進雲山禪師　岳州乾明普禪師　興元府中梁山崇禪師　鄂州黃龍志愿禪師　峨嵋山黑水寺承璟禪師　益州東禪秀禪師　　隋州龍居山明教寬禪師法嗣(一十三人見錄)　蘄州五祖山師戒禪師　蘄州四祖山志諲禪師　蘄州廣教懷志禪師　襄州興化奉能禪師　唐州天睦山惠滿禪師　鄂州建福智同禪師　江陵府福昌重善禪師　舒州龍門山仁永禪師　襄州延慶本禪師　唐州福安山惠珣禪師　鼎州大龍山炳賢禪師　隋州雙泉山瓊禪師　自巖上座天聖廣燈錄卷第二十二吉州清源山行思禪師第九世　　韶州白雲山實性祥禪師法嗣(一人見錄)　韶州白雲山福禪師　　韶州舜峰山韶禪師法嗣(四人見錄)　磁州桃園山曦朗禪師　安州法雲院智善禪師　韶州鄧林山善志禪師　韶州大歷山志聰禪師　　觀州青城山香林澄遠禪師法嗣(二人見錄)　復州崇勝光祚禪師　觀州青城香林信禪師　　隋州雙泉山郁禪師法嗣(二人見錄)　鼎州德山遠禪師　襄州含珠彬禪師　　襄州洞山守初禪師法嗣(六人見錄)　南岳山福嚴雅禪師　岳州乾明睦禪師　鄧州廣濟同禪師　韶州東平山洪教禪師　安州延福處瓊禪師　潞州承天寶周禪師(機緣語句不收)　　岳州巴陵鑒禪師法嗣(二人見錄)　襄州與化順禪師　靈澄上座　　金陵清涼山明禪師法嗣(二人見錄)　廬山崇勝御禪師　吉州西峰豁禪師(二人機緣語句不錄)　　南康軍雲居山深禪師法嗣(一人見錄)　廬山蓮華峯詳山主(機緣語句不收)天聖廣燈錄卷第二十三吉州清源山行思禪師第九世　　鼎州文殊山應真禪師法嗣(一人見錄)　筠州洞山曉聰禪師　　南嶽山南臺懃禪師法嗣(二人見錄)　汝州高陽山法廣禪師　潭州石霜山節誠禪師　　蘄州五祖山師戒禪師法嗣(九人見錄)　蘄州三角山懷澄禪師　筠州洞山自寶禪師　蘄州十王懷楚禪師　蘄州義臺子祥禪師　舒州海會顯同禪師　廬江西禪文岫禪師(已上四人機緣語句不收)　　蘄州廣教懷志禪師法嗣一人　蘄州興化友清禪師(機緣語句不收)　　復州崇勝光祚禪師法嗣(三人見錄)　襄州延慶山子榮禪師　蘇州洞庭翠峰沖顯禪師　黃州護國崇壽禪師(機緣語句不收)　　峨嵋山黑水寺承璟禪師法嗣(一人見錄)　峨嵋山黑水寺義欽禪師　　鼎州德山紹晏禪師法嗣(一人見錄)　鼎州德山志先禪師天聖廣燈錄卷第二十四吉州清源山行思禪師第七世　　洛京靈泉院歸仁禪師法嗣(二人見錄)　郢州大陽山堅禪師　襄州石門山遵禪師吉州清源山行思禪師第八世　　襄州廣德山第二世延禪師法嗣(一人見錄)　荊門軍上泉院吉禪師　　鼎州梁山緣觀禪師法嗣(六人見錄)　鼎州梁山第二世巖禪師　潭州雲巖山清眺禪師　澧州藥山利昱禪師　鼎州羅紋得珍山主　夾山大哥和尚　襄州石門山惠徹禪師　　襄州石門山惠徹禪師法嗣(一十二人見錄)　襄州廣德山智端禪師　潭州北禪寺顯禪師　滋州桃園山雲嶼禪師　潭州北禪寺懷感禪師　舒州四面山寶津禪師　襄州廣德山重智禪師　鳳翔府青峯山義誠禪師　永康軍景德院真禪師　興元府廣教院紹榮禪師　嘉州承天院義懃禪師　同州饒益寺法華禪師　襄州石門山師筠首座　　郢州大陽山堅禪師法嗣(一人見錄)　潭州北禪寺契念禪師吉州清源山行思禪師第七世　　鼎州梁山巖禪師法嗣(一人見錄)　鼎州梁山第三世善冀禪師　　襄州谷隱山契儼禪師法嗣(五人見錄)　襄州谷隱山契崇禪師　襄州谷隱山法誨禪師　襄州開解山重慜禪師　襄州鷲嶺院懷堅禪師　蘄州懷令禪師(機緣語句不收)　　襄州谷隱山紹遠禪師法嗣(一人見錄)　鄧州廣濟院守方禪師　隋州護國院崇寶禪師　懷安軍雲頂鑒禪師　潭州道吾山契詮禪師　襄州廣德山慧遠禪師　澧州層山善來禪師天聖廣燈錄卷第二十五吉州清源山行思禪師第九世　　郢州大陽山警延明安禪師法嗣(九人見錄)　蘄州四祖山惠海禪師　郢州興陽山清剖禪師　復州乾明禪院機聰禪師　襄州白馬山歸喜禪師　衡州崇勝院智聰禪師　南岳福嚴院審承禪師　南嶽大廣禪院隆禪師　廣州羅浮山顯如禪師　蘄州靈泉院處仁禪師吉州清源山行思禪師第十世　　南康軍歸宗詮禪師法嗣(一人見錄)　相州天平山第四代契愚禪師南嶽山懷讓禪師第七世　　郢州芭蕉山惠清禪師法嗣(一十二人見錄)　郢州芭蕉山遇禪師　郢州芭蕉山圓禪師　郢州興陽山法深禪師　郢州子陵行齊禪師　彭州承天院辭確禪師　桂州壽寧院善義禪師　郢州林谿山徹禪師　興元府牛頭山精禪師　益州覺城院信禪師　郢州芭蕉山閑禪師　郢州芭蕉山迴遵禪師　郢州子陵山超禪師(機緣語不收)天聖廣燈錄卷第二十六南嶽山懷讓禪師第八世　　彭州承天院辭確禪師法嗣(二人見錄)　益州□慶禪院海淵禪師　潤州羅漢院繼宗禪師吉州清源山行思禪師第七世　　鼎州大龍山洪濟禪師法嗣(一人見錄)　澧州欽山如靜禪師吉州清源山行思禪師第八世　　安州白兆山通慧禪院懷楚禪師法嗣(一人見錄)　江陵府承天禪院寶昭正覺禪師吉州清源山行思禪師第九世　　江陵府承天禪院寶昭正覺禪師法嗣(十一人見錄)　果州青居山靈泉皓昇禪師　郢州林溪山興教居祐禪師　江陵府開福寶賢禪師　袁州崇勝志圭禪師　鄂州黃龍山思卿禪師　澧州夾山省宗禪師　江陵府彰法悟顯禪師　澧州藥山用和禪師　澧州夾山仁秀禪師　澧州靈泉用淳禪師　鄂州嘉魚法珍禪師吉州清源山行思禪師第十世　　彰州羅漢禪院仁禪師法嗣(一人見錄)　唐州龍潭從曉禪師　　廬山歸宗寺柔禪師法嗣(六人見錄)　南康軍羅漢院行林禪師　明州天童山新禪師　杭州功臣山覺軻禪師　溫州西山護國禪院法端禪師　湖州八聖寺清簡禪師　明州雪竇山資聖清禪師天聖廣燈錄卷第二十七吉州清源山行思禪師第十世　　台州天台山德韶國師法嗣(五人見錄)　杭州九由院慶祥禪師　杭州興教寺洪壽禪師　蘇州承天永安院道原禪師　杭州龍山開化寺行明禪師　杭州西山奉諲山主　　洪州百丈山道常禪師法嗣(三人見錄)　廬州棲賢澄諟禪師　蘇州萬壽禪院德興禪師　越州雲門雍熈院永禪師天聖廣燈錄卷第二十八吉州清源山行思禪師第十世　　福州支提山雍熈寺了悟禪師法嗣(三人見錄)　杭州靈隱山玄本禪師　杭州靈隱山玄順庵主　福州支提山雍熈寺文翰禪師　　漳州西明山錫禪師法嗣(四人見錄)　臺州天台山般若寺從進禪師　越州清化山寶壽院志超禪師　漳州法濟禪院海蟾禪師　漳州淨眾傳先禪師　　撫州崇壽禪院稠禪師法嗣(四人見錄)　泉州靈臺山令岑禪師　杭州南山資國圓進山主　杭州臨安淨土院惟素禪師　明州天童山子凝禪師(已上二人語句不收)吉州清源山行思禪師第十一世　　廬山承天羅漢禪院祖師行林禪師法嗣(九人見錄)　湖州何山宣化院曉禪師　袁州仰山太平興國院擇和禪師　洪州龍沙章江院昭達禪師　臨江軍建山惠力院紹珍禪師　福州古田靈峰道誠禪師　洪州大寧院慶璁禪師　興國軍延壽院惠禪師　漳州報恩院傳進禪師　袁州崇勝院楚齊禪師　　漳州淨眾禪院智然禪師法嗣(一人見錄)　漳州隆福禪院紹珍禪師天聖廣燈錄卷第二十九吉州清源山行思禪師第十一世　　南康軍雲居山真如禪院道齊禪師法嗣(二十　　人見錄)　南康軍雲居山契瑰禪師　杭州靈隱山南院慈濟文勝禪師　臺州瑞岩院義海禪師　杭州龍華山悟乘禪師　明州廣惠禪院志全禪師　明州大梅山居煦禪師　處州南明山仁壽院惟宿禪師　杭州龍華山寶乘寺有忠寶月禪師　湖州報本禪院義鳥禪師　南康軍雲居山惠震禪師　潤州甘露禪院真禪師　廬州惠日院達禪師　明州大梅山保福居素禪師　越州清化山寶壽子昌禪師　衢州顯聖寺居曜禪師　潭州興化寺善能禪師　荊門軍清溪山清禪師　潭州北禪崇勝寺覺寧禪師　筠州東禪院清顯禪師(機緣語句不收)　杭州南山省堂主天聖廣燈錄卷第三十吉州清源山行思禪師第十一世　　廬山栖賢寶覺禪師澄諟禪師法嗣(三人見錄)　杭州南山興教寺惟一禪師　真州定山惟素山主　明州雪竇山惟則禪師(機緣語句不錄)　　杭州功臣山覺軻禪師法嗣(三人見錄)　蘇州西山堯峯院顥暹禪師　蘇州吳江聖壽院志昇禪師　杭州臨江縣功臣山開化禪院如禪師吉州清源山行思禪師第十二世　　杭州靈隱山文勝禪師法嗣(五人見錄)　杭州景德靈隱寺惠明禪師延珊　常州薦福院歸則禪師　湖州何山宣化院惠忠禪師　溫州西山護國院崇禪師　湖州景清院智榮禪師(已上二人語句不收)　　杭州龍華山悟乘禪師法嗣(二人見錄)　杭州靈鳳山太平禪院惠端禪師　岳州乾明院閑禪師(機緣語句不錄)　　臺州瑞岩義海禪師法嗣(二人見錄)　湖州海會禪院岳禪師　明州瑞岩山開善院普禪師　東京景德寺僧志言(附錄)
　　天聖廣燈錄都帙目錄

 御製天聖廣燈錄序　　　〔宋實〕

　　惟大雄之闡教也。以清淨為宗。慈悲救世。解煩惱之苦縛。啟方便之化門。安住雪山。始階於西域。飛行漢殿。遂通於東旦。彼土得道。何可勝言。此方承流。於是乎在。雖陰魔時有於侮伐。或示神通。而帝釋常加於護持。無虧實相。自法眼受記。毱多印心。佛衣不傳。逮六祖而頓悟。牛頭析派。續千燈而罔窮。繇茲惠炬益繁。法雲滋蔭。旁行梵學。轉譯華音。叩寂禪關。指迷覺路。了達者至乎離妄。超登者于以忘筌。為無所不通之明。處不可思議之首。
　　歷代聖帝明王。且有為之信嚮者矣。我大祖之乘籙也。正法延乎住世。我太宗之握紀也。妙供滿乎諸天。真宗皇帝。密契菩提之心。深研善逝之旨。能仁之化。一雨溥霑。外護之恩。一纓喜捨。朕嗣膺景祚。子育群黎。將以歐富壽之民。居常奉調御之本。丕冐基構。雖祗席於蘿圖。導引津梁。每欽惟於竺氎。此乃遵前王之道也。其可忽諸。
　　天聖廣燈錄者。鎮國軍節度使駙馬都尉李遵勗之所編次也。遵勗承榮外館。受律齋壇。靡恃貴而驕矜。頗澡心於恬曠。竭積順之素志。趨求福之本因。灑六根之情塵。別三乘之歸趣。蹟其祖錄。廣彼宗風。釆開士之迅機。集叢林之雅對。粗裨於理。咸屬之篇。甞貢紺編。來聞扆坐。且有勤請。求錫於文。朕既喜乃誠。重違其意。載念縛伽之旨。諒有庇於生靈。近戚之家。又不嬰於我慢。良亦可尚。因賜之題。豈徒然哉。亦王者溥濟萬物之源也。其錄三十卷。時景祐三年四月日賜序。

　　 

　　天聖廣燈錄卷第一

　　　　鎮國軍節度使駙馬都尉臣　李遵勗　編
　　金僊以大法眼藏。謂之教外別行。故有授記然燈。付囑迦葉。而賢劫次第。前有六佛。景德傳燈錄中。先已具載。今之編次。從因地以至傳法來歷。繼自釋迦佛以降。

　　天竺釋迦牟尼佛

　　佛在舍衛城竹林精舍。阿難白言。如來往昔供養幾佛求於菩提。復於何佛最初種諸善根。
　　佛告阿難。我念過去無量劫中。閻浮提有一剎利王。名降魔冤。住蓮華大城。十善化世。時有佛出世。號然燈。其王聞佛功德。躬迎供養。
　　時雪山南有一大姓婆羅門之子雲童。為五百婆羅門子上首。年十六。諸珍寶仙人受學毗陀等論。卒業辭還。仙曰。我法教中。弟子學道得成。應須厚報。雲童曰。未審何物堪酬訓道。仙曰。當須金寶缾鉢。杖蓋革屣。悉用金裝。雲童答曰。我今唯此一身。仙若聽我丐求。即來奉上。
　　乃辭行。至輸羅波奢大城之中。有一婆羅門名祭祀德。家世富饒。正設般遮于瑟。(無遮齋也)最後一日。雲童至會。眾久已欽名。歡喜逢迎。推為上座。受第一供養。雲童收噠嚫已。持奉仙師。行至蓮華大城。見嚴麗有若諸天集會。即問城人。欲何所作。答曰。汝不聞然燈如來出世。今降冤王請佛入城。故斯嚴潔。
　　雲童即自念。我今應往起居。酬仙未晚。又念。佛法唯重以法供養最為殊勝。我未具法。可贖華以奉供。
　　時王裒市香華奉佛。不許私賣。雲童求買。了不能得。忽於里巷見一青衣。名為賢者。密持七莖優鉢羅華藏於缾內。雲童見已歡喜。乃出金錢買之。賢者曰。王禁私鬻華者。雲童曰。願潛輟五枚。誓不相忘。賢者曰。欲將何用。雲童曰。我適聞然燈如來出世。志買妙華以為供養。賢者曰。若仁者能與我作未來因。長為夫婦。及出家得道。願同修梵行。為汝弟子者。即與汝華。雲童曰。善。我若行菩薩道。捨國城．妻子．頭目．髓腦等。時卿能不作障礙者。即隨汝願。賢者曰。隨喜所作。我無悋惜。即收金錢。付華五枚。并寄餘華同奉予佛。
　　雲童持華。隨王献佛。生希有心而發願言。若我身得同佛身不謬者。是華住於空中。變大華蓋。纔發願已。其華成蓋。住虗空中。覆佛頂上。是時。天人各脫上妙寶衣。敷地供養。雲童唯有所著鹿皮。亦以布地。眾人罵辱。擲之遠處。時雲童悵然涕淚。自念孤窮。佛知其心。即變前途忽為泥濘。眾皆避之。雲童遽往泥中。敷鹿皮衣。仆面布髮。願言。佛及人天皆當踐過。若如來不與我受菩提記。我終不起。
　　時然燈佛與諸大眾。徐步而來。先踐其髮。次履其身。顧大眾曰。汝等不得輙踐摩那婆身髮。唯除如來。無可蹈者。復告雲童曰。汝能發此廣大誓願。荷負如來。不惜身命。此是第二阿僧祗劫最初發菩提心之因地。自今已後。淨修三業。行諸波羅蜜門。心不放逸。如救頭然。三十七品具足八萬聖行。憐愍眾生。護持正法。三昧正受。觀法無我。入甚深義。澤趣正覺。中無退屈。汝若能辦是事。即自唱言。我能。
　　時雲童聞佛教誨。悲喜兼盈。三唱是言。我能。然灯如來始告曰。摩那婆。(此云善男子也)却後無數劫當得作佛。號釋迦牟尼。具足十號。如我無異。既獲授記。身意輕安。忽升虗空。高七多羅樹。向佛作禮。佛告雲童曰。汝觀東方。即見河沙諸佛為雲童授澤定記。如是四維上下皆然。雲童即禮佛足。願求出家。然燈即為授具。十億諸天。共持一髮。歸天供養。
　　佛告阿難。爾時雲童者。即我身是也。我從然燈佛所。第二發菩提心已來。常供養河沙諸佛。行菩薩道。以至成等正覺。
　　餘如本行經說。釋迦自迦葉佛所。正念往生兜率陀天。位當補處。名護明菩薩。化知足天。即現五種衰相。二十八天俱來悲感。護明為說法要。斷除攀緣。乃告金團天子。令選生處。有剎利灌頂甘蔗釋種淨飯王。劫初已來。輪王不斷。堪為一生菩薩作其父王。其家具六十種功德。母亦具三十二勝相。(即天臂城釋種。名善覺。女摩耶夫人也。摩耶此云淨行也)護明菩薩下生。兜率諸天勸請。護明止曰。我常為汝等說一切有處皆是無常。如芭蕉堅。如借物用。會必別離。無有究竟。汝等沉醉。聞已旋忘。今更為汝說一百八法門。與汝憶念。(法門如經)護明乃一心正念。捨天壽命。
　　時摩耶夫人於夜初分。遂白王曰。我從今夜。請受八關齋戒。玄除五欲娛樂。王即許之。摩耶夫人是夜夢菩薩乘六牙白象從空而來。入於右脅而住。(當〔北士〕姬周第五主昭王二十三年癸丑之歲七月十五日夜矣)。
　　後及誕月。夫人游於園中。攀波羅叉樹。菩薩從右脅而降生。(即昭王二十四年甲寅歲四月八日)周行七步。目顧四方。分手指天地言。天上天下。唯我獨尊。
　　相者曰。太子具三十二相。有二種報。在家為轉輪聖王。治四天下。出家成阿耨菩提。化三千界。以瑞異故。立名悉達多。(此云一切利成)復有阿私陀仙人。知佛出世。自天而來。至于王所。王命太子見之。仙人拱立而謂王曰。我及一切人天。應當作禮。菩薩若返禮者。頭破七分。
　　王曰。國之相師說有二種果報。未知決定是非耶。
　　私陀曰。彼人妄說。今我誠言。此子出家。成正覺道。為人天師。轉妙法輪。願王善保聖子。福祐無疆。
　　太子既生七日。摩耶遂薨。王選姨母摩訶波闍波提。令其傅育。年十九。王每慮太子捨家。為造三時殿。多方以娛之。時淨居天知時已至。於虗空中告曰。昔菩薩在兜率天時。發大誓願。願度眾生。今久處王宮。時已至矣。勿貪世樂。即說偈曰。
　　世間事無常　　猶如雲出電　　尊者今時至　　應捨家出家
　　太子深厭紛華。始有四門游觀。次第見生．老．病．死。屢咨父母。堅求出家。慈愛所鍾。莫從其欲。太子是夜感五夢。始席此大地。枕以須彌。撮四大海水。置於手足。次則有草一枝。名為建立。自臍輪而至阿迦膩吒天。復見雜色四鳥。各從方來。至於足下。皆變白色。又有一獸。黧首白身。舐太子足。最後見一糞壤。高峻如山。在上游行。不為潰染。
　　淨居天子復來告曰。諸天八部。徧滿虗空。贊助法王。不宜久住。是夜三更。踰城而去。遂至迦藍氏大仙所。
　　仙人問曰。仁者發心。欲求何事。
　　太子曰。我見世間生．老．病．死。三界愛纏。不能出離。我要成佛。度於未度。
　　仙曰。善哉。貪愛者是世間大惡蛟龍。居眾生心水。失一切善利。仁者頓能感寤。是大智人。即說偈曰。
　　一切法勝唯有行　　清淨寂定不過心　　染著恩愛最冤家　　諸有恐怖是老死
　　太子問曰。諸根不定。云何調伏。
　　仙曰。凡眾生者。有其二義。一者本性。二者變化。本性者。謂地．水．火．風．空．我及無相。變化者。謂諸根境界。手足語言。動轉去來。及以心識。若能分別此之二義。不生愛染。名為解脫。又復眾生不了四種煩惱。貪著世間。一者無信。二者著我。三者有疑。四者無定。復說偈曰。
　　山羊被殺因作聲　　飛蛾投燈由火色　　水魚懸鈎為吞餌　　世人趣死以境牽
　　復曰。若能離諸有相。即獲無相。既若不生。即名非想。
　　悉達聞已。默而識之。蓋非究竟之法。安令我得至涅槃。說偈辭去。
　　本無生老病死過　　并及地火水風空　　湛然三世無師教　　常淨自然證解脫
　　次至優陀羅二仙所。白言。大仙所行之法如何。
　　大仙言。凡所於相及於非相。此是大患大痴。若正意思惟。獨有微妙體性。寂定殊勝。至非想非非想處。命壽遐永。仙聖所居。
　　悉達就彼二仙五年修學。知非究竟。即詣雪山。六年苦行。成等正覺。
　　(今槩舉也)受大梵天王請。至鹿野苑中。始以四諦法度五仙人。憍陳如等。為劣解者。令出三界火難。說四諦法。而證聲聞。如兔渡河。乘號羊車。為中根者。令觀生死根本。因起無明。如是十二攀緣。輪迴不息。使順逆推究。滅無明根。證緣覺果。如馬渡河。乘名鹿車。為大根者。頓開實相。直示菩提。即色即空。一則一切。修波羅蜜行。不住三輪。入薩婆若城。無虧四攝。次登十地。漸斷三愚。等妙圓明。成大菩薩。如香象渡河。乘白牛車。
　　如來經行至多子墖前。命摩訶迦葉分座令座。遂告云。吾以微妙正法眼藏密付於汝。汝當保護。傳付將來。無令斷絕。此大法眼藏。自爾為初。人囑一人。不擇凡聖。
　　爾時。如來復為迦葉說是偈曰。
　　法本法無法　　無法法亦法　　今付無法時　　法法何曾法
　　又曰。吾今以僧伽梨衣用付於汝。汝當護持。為吾傳授慈氏如來。乃往拘尸那城娑羅雙林示入涅槃。(娑羅樹。行列四雙。佛將圓寂。俄合為二。因名雙樹。色白如練。故名鶴樹)復告純陀曰。諸佛境界。皆悉無常。諸行性相。亦復如是。
　　如來既以種種法要示教菩薩．緣覺．聲聞。化諸天仙．外道。最後度須跋陀羅。遺教後代。即廣現神變已。右脅累足。北首而臥。入大寂滅定。應盡還源。
　　是時大迦葉在外。最後而至。佛從金棺中出現雙足。迦葉作禮已。人天眾奉梅檀薪。終不能然。迦葉乃請如來三昧火自闍維之。即時金棺從七寶牀外舉。遶俱尸那城七帀。却還本處。化火光三昧而自焚之。阿泥盧豆等收舍利八斛四斗。貯以金壜。阿闍世王與八國諸王。各嚴兵護。散分起塔。人天供養。

　　天聖廣燈錄卷第一
　　天聖廣燈錄卷第二　　　〔宋實〕
　　第一祖摩訶迦葉尊者

　　摩竭陀國人也。姓婆羅門。父名飲澤。母香志。昔毗婆尸佛世。為鍛金師。莊嚴彼佛像。時有貧女得一金錢。覩如來相。發希有意。持詣金師。請飾佛像。既而共發願。永劫為清淨夫婦。由是因緣。九十一劫身皆金色。後生梵天。次生摩竭陀國。始名迦葉波。此云飲光勝。身有殊妙光明。亦名金勝。盖以金色為號也。復名婆耆子。聞如來出世。志求出家。冀度諸有。佛言。善來比丘。鬚髮自落。袈裟著體。持頭陀行。佛常稱讚。
　　如來在靈山說法。諸天献華。世尊持華示眾。迦葉微笑。世尊告眾曰。吾有正法眼藏。涅槃妙心。付囑摩訶迦葉。流布將來。勿令斷絕。仍以金縷僧伽梨衣付迦葉。以俟慈氏。
　　世尊涅槃時。迦葉不在眾會。時迦葉方自外還。如來於金棺出現雙足以示之。迦葉作禮訖。世尊化三昧火闍維之。
　　迦葉乃造眾曰。如來雙林示滅。我等宜興後事。可共結集。宣傳法教。于是集諸大眾。所傳聲曰。
　　如來弟子　　且莫涅槃　　得神通者　　當赴結集
　　是時。偈聲周徧沙界。證阿羅漢者。悉集賓鉢羅窟。(此云七業巖也)時阿難諸漏未盡。大迦葉不令會集。阿難自念。我事如來。曾無缺犯。何期有漏。不預聖倫。坐盤陀石。經三晝夜。證無漏果。即還眾會。擊其石門。
　　迦葉曰。汝未解脫。何須再來。
　　阿難曰。我已證無漏。
　　迦葉曰。可現神通。以遣眾疑。
　　阿難即入自戶鑰中。會眾生疑。迦葉白槌。請第一座阿難尊者說法。阿難即升法座云。如是我聞。
　　大迦葉結集三藏已。作是思惟。持如來傳受僧伽梨衣。當隱雞足山中。以俟龍華三會。遂告阿難曰。汝今當知。婆伽婆未圓寂時。多子塔前以正法眼藏付囑於我。我今將隱雞峰。以此正法傳付於汝。汝善護持。流通將來。無令斷絕。汝受吾教。聽吾偈曰。
　　法法本來法　　無法無非法　　何於一法中　　有法有不法
　　阿難受教已。迦葉遂茲隱焉。

　　第二祖阿難尊者

　　王舍城人也。姓剎帝利。父斛飯王。世尊以為總持第一。常所讚歎。加以宿世有大功德。受持法藏。如水傳器。佛乃命為侍者。則與世尊為堂兄弟。
　　既而結集之後。阿難復念。如來以大法眼付大迦葉。迦葉既隱而付於我。我今將滅。遂處常河中曰。先所度脫者。應當來集。
　　須臾。五百羅漢從空而至。眾中名商那和修者。阿難夙知法器。遂告曰。如來以大法眼藏囑累迦葉。既當入寂。密付於我。我今將滅。用傳於汝。汝善護持。流通後世。無令斷絕。汝受吾教。聽吾偈曰。
　　本來付有法　　付了言無法　　各各須自悟　　悟了無無法
　　偈已。告商那和修曰。汝善行化。繼我弘揚。汝後有嗣。大化五天。度人如天人師。唯無相好。石室盈籌。阿難作一十八變。入奮迅三昧。化火焚身。人天共分舍利。各建塔廟。當厲王朝也。

　　第三祖商那和修尊者

　　摩突羅國人也。姓毗舍離。父名林勝。母名憍奢耶。和修處胎六年始生。梵云商諾迦。(此云自然服也)即西域九枝秀草名也。若羅漢聖人降生。此草出焉。和修生時。瑞草斯應。
　　如來行化至摩突國。見一青林茂盛。語阿難曰。此林地名優留荼。吾滅後一百年。有比丘名商那和修。於此地轉妙法輪。後百歲果誕和修。出家證道。受慶喜尊者法眼。及止此林。有大火龍歸順法教。因施其地。以建仁祠。
　　尊者於吒利國得優波毱多以為給侍。因問曰。汝年幾耶。
　　答曰。我年十七。
　　師曰。汝身十七。性十七耶。
　　曰。師髮已白。為髮白耶。心白耶。
　　師曰。我但髮白。非心白耳。
　　毱多曰。我身十七。非性十七也。
　　和修知是法器。遂為落髮受具。乃告曰。昔如來以正法眼藏付囑迦葉。展轉相授而至於我。我今付汝。汝善護持。流布將來。勿令斷絕。汝受吾教。聽吾偈曰。
　　非法亦非心　　無心亦無法　　說是心法時　　是法非心法
　　付囑已。即隱於罽賓國南象白山中。後見毱多有五百徒眾。常多懈慢。尊者乃往彼以調伏之。而說偈曰。
　　通達非彼此　　至聖無長短　　汝除輕慢意　　疾得阿羅漢
　　五百比丘聞偈已。依教奉行。皆獲無漏。尊者乃作十八變。化火光三昧。用焚其身。毱多收舍利。葬於梵伽羅山。乃宣王朝也。

　　第四祖優波毱多尊者

　　吒利國人。(亦名優波崛多。亦名鄔波毱多)姓首陀。父名善意。十七出家。二十證果。至摩突羅國。四眾雲集。由是震動魔宮。波旬愁怖。遂竭其魔力。密持華鬘。縻之于頸。終無其便。而返觀人．狗．蛇三屍。為鬘在己之頸。蟲蛆穢壞。不能除去。波旬乃升六欲天。告諸天主。求其解免。
　　各言。十力弟子所作神變。孰能去之。
　　波旬曰。然則奈何。
　　諸天主曰。汝可歸心尊者。即能除斷。乃為說偈曰。
　　若因地倒　　還因地起　　離地求起　　終無其理
　　波旬受教。即下天宮。作禮尊者。襄露懺悔。毱多曰。汝自今去。於如來正法更不作嬈難否。
　　波旬曰。我誓迴向佛道。永斷不善。
　　毱多曰。若然者。汝自唱言。歸依三寶。
　　魔王奉教。華鬘悉除。踊躍禮謝尊者。而說偈曰。
　　稽首三昧尊　　十力聖弟子　　我今願迴向　　勿令有劣弱
　　尊者在世。化導最多。每化一人。以一籌置於石室。充滿其間。最後。有一長者子名香眾。來禮尊者。志求出家。尊者曰。汝身出家。心出家。
　　答曰。我來出家。非為身心。
　　尊者曰。不為身心。復誰出家。
　　答曰。夫出家者。無我我故。心不生滅。即是常道。既是常道。諸佛無常。心無形相。其體亦然。
　　師曰。汝當明悟。心自通達。紹隆聖種。即與出家受具。乃告之曰。如來以正法眼藏付囑迦葉。次第傳授以至於吾。吾今付汝。善自護持。流布將來。無令斷絕。汝受吾教。聽吾偈曰。
　　心自本來心　　本心非有法　　有法有本心　　非心非本法
　　復告香眾曰。汝父□夢金日而生於汝。可名提多迦。(此云通真量也)尊者乃騰身虗空。呈十八變。然復本座。跏趺而逝。提多迦以室內籌。用焚其軀。收舍利。起墖供養。當平王朝也。

　　第五祖提多迦尊者

　　摩竭陀國人也。初生之時。父夢金日自屋而出。照曜天地。前有大山。諸寶嚴飾。山頂泉涌。滂沲四流。後遇毱多尊者。為解之曰。寶山者。吾身也。泉涌者。法無盡也。日從屋出者。汝今入道之相也。照曜天地者。汝智慧超遠也。尊者本名香眾。因易今名焉。乃說偈贊曰。
　　巍巍七寶山　　常出智慧泉　　迴為真法味　　能度諸有緣
　　毱多尊者說偈答曰。
　　我法傳於汝　　當現大智慧　　金日從屋出　　照曜於天地
　　提多迦聞師妙偈。設禮奉持。後至中印土。彼國有八千大仙。彌遮迦為首。聞尊者至。率眾瞻禮。而謂尊者曰。昔與師同生梵天。我遇阿私陀仙人授我仙法。師逢十力弟子修習禪那。自此報分殊途。已經六劫。
　　尊者曰。汝可捨邪。入於佛慧。
　　彌遮迦曰。昔阿私陀仙授我記云。却後六劫。當遇同學。獲無漏果。今也相遇。非宿緣耶。願師大慈。令我解脫。
　　尊者即為出家受具。餘仙眾始生我慢。尊者示大神通。於是俱發菩提心。一時出家。乃告彌遮迦曰。如來以正法眼藏付于迦葉。展轉囑果而至於吾。吾今付汝。汝善護持。演化當來。無令斷絕。汝受吾教。聽吾偈曰。
　　通達本法心　　無法無非法　　悟了同未悟　　無心亦無法
　　偈已。踊身虗空。現十八變。化火光三昧。自焚其軀。彌遮迦與八千比丘同收舍利。於班茶山中起塔供養。即莊王朝也。

　　第六祖彌遮迦尊者

　　中印土人也。既傳法已。遊化至北天竺國。見雉堞之上。有金色祥雲。嘆曰。茲大乘氣也。必誕奇人。為吾法嗣。乃入城。於闤闠。聞有一人手持酒器。逆而問曰。師阿方而來。欲往何處。
　　師曰。從心而來。欲往無處。
　　曰。識我手中物否。
　　師曰。此是觸器而負淨者。
　　曰。師識我否。
　　師曰。我即不識。識即非我。又謂曰。汝試自稱名氏。吾當後示本因。
　　彼人說偈曰。
　　我從無量劫　　至于生此國　　本姓頗羅墮　　名字婆須密
　　師云。我師提多迦說。世尊昔遊北印土。語阿難曰。此國中。吾滅後三百年。有一聖人。姓頗羅墮。名婆須蜜。而於祖師。次當第七。世尊記汝。汝應出家。
　　彼乃置器禮師而言曰。我思往劫。常作檀那。献一如來寶座。佛記我云。於賢劫釋迦法中。宣傳正法。今符師說。願加度脫。
　　師即披剃受具。遂告之曰。如來以正法眼藏密付迦葉。如是展轉以至於我。我今付汝。汝善護持。傳化將來。勿令斷絕。汝受吾教。聽吾偈曰。
　　無心無可得　　說得不名法　　若了心非心　　始解心心法
　　偈已。入師子奮迅三昧。踊身虗空。化火光三昧。周焚其身。婆須蜜收舍利起塔。即襄王朝也。

　　第七祖婆須蜜尊者

　　北天竺國人也。姓頗羅墮。常執酒器。遊行里閭。遇彌遮迦尊者。宣如來往誌。自省前緣。投器出家。授法行化。至迦摩國。於法座前。忽有一智者自稱。我名佛陀難提。與師論義。
　　師曰。仁者。論即不義。義即不論。若擬論義。終非義論。
　　難提知師義勝。心即欽伏。曰。冀師大慈。賜垂攝受。
　　尊者遂與剃度受具。復告之曰。如來以正法眼藏囑累迦葉。次第傳授而至於我。我今付汝。汝善護持。流布將來。無令斷絕。汝受吾教。聽吾偈曰。
　　心同虗空界　　示等虗空法　　證得虗空時　　無是無非法
　　偈已。入慈心三昧。經于七日。人天俱來作禮。而說偈曰。
　　賢劫眾聖祖　　而當第七位　　尊者哀念我　　請為宣佛地
　　尊者從三昧起。而說偈曰。
　　我所得法　　而非有故　　若識佛地　　離有無故
　　說此偈已。還入三昧示寂。佛陀難提即就本座起寶塔。以閟全身。即定王朝也。

　　第八祖佛陀難提尊者

　　迦摩羅國人也。姓瞿曇氏。頂有肉髻。辯博無礙。遇婆須蜜尊者。出家授教。既而行化至提伽國毗舍羅家。見舍上有白光。師曰。此家當有聖人。
　　言訖。長者出致禮。問。何所須。
　　尊者曰。汝之一子。名伏馱蜜多者。年已五十。口未曾言。足未曾屐。當紹法寶。可令出家。
　　父母感尊者慈攝。既而祇諾。伏馱聞之。遽起設禮。而說偈曰。
　　父母非我親　　誰是最親者　　諸佛非我道　　誰是最道者
　　尊者以偈答曰。
　　汝言與心親　　父母非可比　　汝行與道合　　諸佛心即是　　外求有相佛　　與汝不相似　　欲識汝本心　　非合亦非離
　　伏馱蜜多聞師妙偈。即請出家。尊者即為度脫受具。乃告之曰。如來以正法眼藏傳付迦葉。展轉以至於吾。吾今囑累於汝。汝善護持。流布將來。勿令斷絕。汝受吾教。聽吾偈曰。
　　虗空無內外　　心法亦如是　　若了虗空界　　是達真如理
　　伏馱蜜多承師付囑。說偈贊曰。
　　我師諸祖中　　當繼第八位　　法化眾無量　　悉獲阿羅漢
　　爾時。尊者即現神通。而趣圓寂。就本座起塔。以奉全身。即景王朝也。

　　天聖廣燈錄卷第二
　　天聖廣燈錄卷第三　　　〔宋實〕
　　第九祖伏馱蜜多尊者

　　提伽國人也。姓毗舍羅。處胎六年。因號難生。遇佛陀難提尊者行化至其家。謂此子非凡。當為法器。仍為說于宿緣。五十年中。口未甞言。復不履步。蓋有所表。足不進止。法無去住。口不言說。理顯空寂。
　　父聞妙誨。遂許出家。尊者即與披剃受具。自此服勤左右。表則威儀。既而告之曰。如來以大法眼藏付授迦葉。展轉相付而至於吾。吾今付汝。汝善護持。流布將來。勿令斷絕。汝受吾教。聽吾偈曰。
　　真理本無名　　圖名顯真理　　受得真實法　　非真亦非偽
　　付法已。即入滅盡三昧。眾以香薪闍維之。收舍利。建塔於那蘭陀寺。即敬王朝也。

　　第十祖脅尊者

　　中印土人也。本名難生。初尊者將誕。父夢一白象。背有寶座。座上安一明珠。從門而入。光照四眾。既覺。遂生。後值伏馱尊者。執侍巾缾。未甞眠睡。謂其脅不至席。遂號脇尊者焉。
　　至華氏國。有長者名寶身。而生七子。一名富那般多。二名富那金子。三名富那月光。四名富那勝童。五名富那波豆。六名富那吉丹。七名富那夜奢。其第一子性慕仙道。第二子勤行善業。第三子兇險狂率。第四子信重三寶。第五子好殺嗜酒。第六子五欲自恣。第七子每云。我心是佛。願值達人。當評是事。
　　時脅尊者憩一樹下。以手指地。而告眾曰。此地變金色。當有聖人入會。言訖。即變金色。
　　時富那夜奢前詣而立。尊者問。汝從何來。
　　夜奢曰。我心非往。
　　尊者曰。汝當何止。
　　曰。我心非止。
　　尊者曰。汝不定耶。
　　曰。諸佛亦然。
　　尊者曰。汝非諸佛。
　　曰。諸佛亦非。
　　尊者即說偈曰。
　　此地變金色　　預知於聖至　　當座菩提樹　　覺華而成已
　　夜奢復說偈曰。
　　師座金色地　　常說真實義　　迴光而照我　　令入三摩諦
　　尊者即與出家受具。乃告之曰。如來以大法眼藏密傳迦葉。如是展轉已至於我。我今付汝。汝當奉持。流布將來。無令斷絕。汝受吾教。聽吾偈曰。
　　真體自然真　　因真說有理　　領得真真法　　無行亦無止
　　付法已。即現十八變。化火自焚。眾以舍利隨處起塔而供養之。即(御名)王朝也。

　　第十一祖富那夜奢尊者

　　華氏國人也。姓瞿曇氏。有六兄。各有所尚。夜奢自幼頴異。
　　詣波羅奈國。有馬鳴大士迎而作禮。謂眾曰。識此人否。吾甞夢大海。當坐一隅。譯水注海。謗流四方。又佛記云。却後六百年。當有賢者馬鳴。在波羅奈國摧伏異道。發正信心。造起信論。即其人也。
　　馬鳴致問云。我欲識佛。何者即是。
　　尊者曰。汝欲識佛。不識者是。
　　曰。佛既不識。爭知是佛。
　　尊者曰。既不識佛。爭知不是。
　　曰。此是鋸義。
　　尊者曰。彼是木義。復問曰。鋸義者何。
　　曰。共師平出。又問。木義者何。
　　尊者曰。汝被解之。馬鳴知尊者義勝。遂請出家。尊者即為披剃受具。
　　尊者曰。汝憶往事否。者為毗舍離國王。彼國人民有三等。最上者。身有光明。衣食隨念。申等人。身無光明。自謀衣食。下一類人。如馬裸露。汝為毗舍離王。多興慈愍。宿有神力。分身為蟲。食其桑柘。自成繭殼。國中馬人取繭為衣。汝後身沒。生中印土。馬人感戀悲號。因號馬鳴。汝當時為馬人說偈曰。
　　我昔生梵天　　梵天壽命盡　　下生毗離國　　與汝同憂苦　　我見汝無衣　　心生憐愍故　　分身為窠圍　　令汝無憂苦
　　尊者乃告之曰。如來以大法眼藏親授迦葉。次第囑累而至於吾。吾今付汝。汝善護持。流布將來。無令斷絕。汝受吾教。聽吾偈曰。
　　迷悟如隱顯　　明暗不相離　　令付隱顯法　　非一亦非二
　　付法已。即現神力而趣寂滅。眾興寶塔。用閟全身。即安王朝矣。

　　第十二祖馬鳴尊者

　　波羅奈國人也。亦名功勝。以有作無作諸功德最為殊勝。故名焉。既受法於夜奢尊者。後於華氏國。忽有老人。座前法地。尊者曰。此非庸流。當有異相。言訖不見。俄從地踊出一金色人。復化為女。右手指師而說偈曰。
　　稽首長老尊　　當受如來記　　今於此地上　　宣通第一義
　　說是偈已。遂而不見。馬鳴尊者曰。當有魔來。與吾校論。有頃。風雨暴至。天地晦冥。
　　尊者曰。魔之來信矣。我當除之。即指空中。現大金龍。奮發神威。震動山岳。魔事隨滅。
　　又經七日。有一小蟲。如蟭螟類。潛形座下。尊者寘之手中。示眾曰。斯乃魔之所變。盜聽吾法爾。乃於之令去。魔不能動。尊者告之曰。歸依三寶。即得神通。遂復本形。作禮懺罪。
　　尊者問曰。汝名誰耶。眷屬多少。
　　曰。我名迦毗摩羅。有三千眷屬。
　　尊者曰。汝盡神力。變化若何。
　　曰。我化大海。不足為難。
　　尊者曰。汝化性海得否。
　　曰。何謂性海。我未甞知。
　　尊者即為說性海。云。山河大地。皆依建立。三昧六通。由茲發現。
　　迦毗摩羅遂發信心。學徒俱求度脫。尊者即與披剃受具。遂告毗摩羅曰。如來以大法眼藏親授迦葉。次第囑累而至於吾。吾今付汝。汝善護持。轉化當來。無令斷絕。汝受吾教。聽吾偈曰。
　　隱顯即本法　　明暗元不二　　今付悟了法　　非取亦非離
　　付法已。即入龍奮迅三昧。挺身空中。如日輪相。然後示滅。四眾以真儀藏之龍龕。即顯王朝也。

　　第十三祖迦毗摩羅尊者

　　華氏國人也。初為外道。有徒三千。通諸異論。領眾至西印土。彼有太子。名雲自在。知尊者名。延於宮中。以伸崇禮。尊者曰。如來有教。沙門不得親近國王．大臣．形勢之家。
　　太子曰。我國城有大山焉。山中有一石窟。師可止此否。
　　尊者即詣之。行數里。有一大蟒來逆尊者。盤遶其身。尊者因與受三歸依。蟒聽訖而去。尊者將至石窟。復有一老人。素服而出。合掌問訊。尊者曰。汝何所止。
　　答曰。我昔甞為比丘。居止山林。多樂寂靜。初學比丘數來請益。而我煩於應答。而生嗔恨。命終墮為蟒身。住是窟中。今已千歲。適遇尊者。護聞戒法。
　　尊者問曰。此山更有何人居止。
　　曰。北去十里。有一大樹。蔭覆五百大龍。其樹王名龍樹。常為龍眾說法。我聽受爾。
　　尊者詣彼。龍樹出迎尊者曰。深山孤寂。龍蟒所居。大德至尊。何枉神足。
　　尊者曰。吾非至尊。來訪賢者。
　　龍樹將欲歸依。心生疑慮曰。此師得澤定性明道眼否。是大聖繼真乘否。
　　尊者曰。汝雖心語。我已意知。但辦出家。何慮不聖。龍樹聞已。悔謝。尊者即與披剃受具。
　　遂告之曰。如來以正法眼藏付于迦葉。如是展轉乃至於我。我今付汝。汝可護持。流布將來。無令斷絕。汝受吾教。聽吾偈曰。
　　非隱非顯法　　說是真實際　　悟此隱顯法　　非愚亦非智
　　付法已。即現神變。化火焚身。龍樹收舍利起塔。即赧王朝也。

　　第十四祖龍樹尊者

　　西天竺國人也。亦名龍勝。始於毗羅尊者得法。後至南印土。彼國之人。多信福業。無智慧性。龍樹為說教法。信受甚稀。聞尊者至。互相謂曰。人有福業。世間第一。徒言佛性。誰人覩之。
　　尊者曰。汝欲見佛性。先須除我慢。
　　彼曰。佛性大小。
　　尊者曰。非廣非狹。無量無則。無福無報。不死不生。彼聞理勝。悉乃迴心。尊者復於座上。身現圓月相。唯聞說法音。眾中有長者名迦那提婆。謂曰。識此相否。
　　眾曰。目所未覩。焉能辨識。
　　提婆曰。此是尊者現佛性相。以示我等。言訖。輪相即隱。還居本座。而說偈曰。
　　身現圓月相　　以表諸佛體　　說法無其戒　　用辨非色聲
　　眾聞偈已。咸願出家。龍樹即為披剃受具。
　　其國先有外道五千人。作大幻術。眾所宗仰。王返以佛乘呼為外道。龍樹至王殿前。王遂問曰。汝是何人。
　　龍樹曰。我是智人。要化愚者。
　　王曰。自稱其智。量是智人。
　　龍樹曰。未知之事。但請問之。
　　王曰。今日諸天當何所務。
　　龍樹曰。帝釋與阿修羅王今正交戰。
　　王曰。何以為驗。
　　龍樹曰。且待須臾。
　　言訖。投戈斷肢。自空而下。王見是事。遂發信心。悉為化之。歸向三寶。龍樹知王及眾正信。復造大智度論．中論．十二門論。垂之於世。
　　後告迦那提婆曰。如來以大法眼藏囑累迦葉。展轉相付而至於吾。吾今付汝。汝善護持。流布將來。無令斷絕。汝受吾教。聽吾偈曰。
　　為明隱顯法　　方說解脫理　　於法心不證　　無瞋亦無喜
　　付法已。入月輪三昧。廣現神變。復就本座疑寂。迦那提婆與諸四眾共起寶塔以葬焉。即始皇帝朝也。

　　第十五祖迦那提婆尊者

　　南天竺國人也。姓毗舍羅。初求福業。兼好辨論。聞龍樹名。謁之。將及其門。龍樹知是智人。先遣侍者以滿鉢水呈之。尊者覩之。即以一針投之而進。忻然契會。
　　後至迦毗羅國。彼有長者。曰梵摩淨德。財極富饒。而有二子。一名羅睺羅琰。二名羅睺羅多。長者園樹生大耳如菌。味甚香美。唯長者與羅睺羅多取而食之。取已復生。自餘親屬。皆不能見。時羅睺羅多乃說偈曰。
　　此樹生奇耳　　食以不枯槁　　智者解此因　　當師其至道
　　時迦那提婆曰。如來記。却後第二五百年。有大菩薩因耳解脫。
　　即至淨德舍。忽見尊者。心生珍敬。求聞樹耳之緣。尊者曰。汝向來甞飯一比丘否。
　　長者曰。有一沙門。久曾勤供。近已滅度。墳塔仍存。
　　尊者謂羅睺羅多曰。豈非能供侍彼比丘者乎。
　　曰。誠如所論。
　　尊者曰。汝與此子。心同勤敬。汝家親屬。甞蘊慢心。不能得食。彼比丘雖持戒多聞。真理未達。壽命既盡。來償宿因。彼之比丘生為樹耳。父子得食。故當醻報。
　　尊者問長者曰。汝年多少。
　　曰。我今七十九。
　　提婆即以偈曰。
　　入道不通理　　覆身還信施　　汝年八十一　　此樹不生耳
　　長者聞偈。彌加歎伏。曰。我今衰老。不克事師。願捨次子。依師出家。
　　尊者曰。惟符佛記。今是其人。即與披剃受具。隨侍。
　　遊化。至巴連弗城。聞諸外道欲障佛法。尊者入彼眾中。外道問曰。汝何不前。
　　尊者曰。汝何不後彼曰。汝似賤人。
　　尊者曰。汝似良人。
　　彼曰。汝解何法。
　　尊者曰。我百不解。
　　彼曰。我欲得佛。
　　尊者曰。何者是佛。
　　彼曰。我合得佛。
　　尊者曰。既道我得。汝實不得。
　　彼曰。我既不得。汝云何得。
　　尊者曰。汝有我故。所以不得。我無我故。所以言得。
　　彼詞既屈。乃問尊者曰。汝名何等。
　　尊者曰。我名迦那提婆。
　　既而夙聞尊者之名。悔遏致謝。尊者乃告羅睺羅多曰。如來以大法眼藏密付迦葉。展轉囑累而至於吾。吾今付汝。汝善護持。流演將來。無令斷絕。汝受吾教。聽吾偈曰。
　　本對傳法人　　為說解脫理　　於法實無證　　無終亦無始
　　偈已。入奮迅三昧。身放大光。而歸寂滅。眾起寶塔而供類之。即前漢文帝朝也。

　　天聖廣燈錄卷第三
　　天聖廣燈錄卷第四　　　〔宋實〕
　　第十六祖羅睺羅多尊者

　　迦毗羅國人也。行化至室羅筏城。有河名曰金水。見五佛影。乃曰。此河之源。凡五百里。僧伽難提居於彼處。如來誌一千秊後。當紹聖位。語已。泝流而上。至一大山石窟中。僧伽難提安然在定。尊者伺之。曰。汝身定邪。心定邪。
　　難提曰。身心俱定。
　　尊者曰。身心俱定。何有出入。
　　曰。雖有出入。不失定相。如金在井。如金出井。世相去來。金體常寂。
　　尊者曰。水金在井。若金出井。金無動靜。何物出入。
　　曰。言金動靜。何物出入。言金出入。金非動靜。
　　尊者曰。若金在井。出者何金。若金出井。在者何物。
　　曰。金若出井。在者非金。金若在井。出者非物。
　　尊者曰。此義不然。
　　曰。彼理非著。
　　尊者曰。此義當墮。
　　曰。彼義不成。
　　尊者曰。彼義不成。我義成矣。
　　曰。我義雖成。法非我故。
　　尊者曰。我義已成。我無我故。
　　曰。我無我故。復成何義。
　　尊者曰。我無我故。成於汝義。
　　曰。仁者師於何聖。得是無我。
　　尊者曰。我師迦那提婆。證是無我。
　　難提偈曰。
　　稽首提婆尊　　而出於仁者　　仁者無我故　　我欲師仁者
　　羅睺羅多以偈答曰。
　　我已無我故　　汝須見我我　　汝若師我故　　知我非我我
　　難提心意豁然。願師度脫。胡跪而說偈曰。
　　三界一明燈　　迴光而照我　　十方悉開朗　　如日虗空住　　我得遇大聖　　願依師解脫　　志誠頭面禮　　唯垂賜納受
　　尊者曰。汝心解脫。自性清淨。語已。即以右手持金鉢。舉至梵宮。取彼香飯。將齋大眾。而大眾慮金飯少。心各生厭。不得就食。
　　尊者曰。非我之咎。即命僧伽難提分坐同食。眾復訝之。
　　尊者曰。汝不得食。由心不了故。當知與吾分座同餐者。即過去婆羅樹王如來也。愍物降蹟。汝輩亦莊嚴劫中已至三果。未證無漏者也。
　　眾曰。我師神力斯可信矣。彼云過去佛者。即切疑焉。
　　僧伽難提知眾生慢。乃曰。自雙林示滅八百餘年。人無至信。正念輕微。不敬真如。唯愛神力。言訖。以右手漸展入地。至金剛輪際。取甘露水。以瑠璃器持至會所。大眾即時欽慕。作禮悔過。
　　於是尊者告僧伽難提曰。如來以正法眼藏付囑迦葉。次第傳授而至於吾。吾今付汝。汝可護持。流布將來。無令斷絕。偈曰。
　　於法實無證　　不取亦不離　　法非有無相　　內外云何起
　　僧伽難提聞已。即於座前以偈讚曰。
　　善哉大聖者　　心明如日月　　一光照世界　　暗魔無不滅
　　付法已。安座示滅。眾奉全身起塔。即前漢武帝朝也。

　　第十七祖僧伽難提尊者

　　室羅筏城寶莊嚴王子也。生而能言。常讚佛事。七歲即厭世樂。以偈告於父母曰。
　　稽首大慈父　　和南骨血母　　我今欲出家　　幸願哀愍故
　　父母聞偈。固止之。遂誓曰。我今不食。自取命終。乃聽宮內出家。命沙門禪利多就宮傳導。經十九年。尊者每自念曰。身居王宮。胡為出家。一夕。天光下燭。見一大路坦平。徐行數里。至一大山。下有石窟焉。乃宴寂于中。父既失子。即擯禪利多訪尋之。不知所在。
　　尊者後遊摩提國。忽有微風襲眾。清涼休適。眾不知其然。尊者曰。此道德之風也。當有聖者出世。嗣續祖燈乎。
　　言訖。以神力攝諸大眾。登一高峰。名寶落迦。尊者曰。此山頂有紫雲如蓋。聖人居此矣。
　　尊者見一童子持圓鑑直造尊者前。尊者問。汝幾歲耶。
　　曰。我當百歲。
　　尊者曰。汝年尚幼。何言百歲。
　　曰。我不會理。正當百歲。
　　尊者曰。汝善機耶。
　　曰。佛言。
　　若人生百歲　　不解諸佛機　　未若生一日　　而得決了之
　　師曰。汝持鏡者。意何所明。
　　答曰。
　　諸佛大圓鏡　　內外無瑕翳　　兩人同得見　　心眼皆相似
　　父母奇之。捨令出家。尊者即與披剃受具。名伽耶舍多。
　　時風吹銅鳴聲。尊者問曰。鈴鳴耶。風鳴耶。
　　伽耶曰。非風鈴鳴。我心鈴耳。
　　尊者曰。非風鈴鳴。我心誰爾。
　　伽耶曰。俱寂靜故。非三昧也。
　　尊者曰。善哉。繼吾嗣者。非子而誰。即告曰。如來以大法眼藏付囑迦葉。如是展轉以至於吾。吾今付汝。汝善護持。流布將來。勿令斷絕。汝受吾教。聽吾偈曰。
　　心地本無生　　因地從緣起　　緣種不相妨　　花果亦復爾
　　付法已。攀樹而化。眾議曰。尊者樹下歸寂。其垂蔭後裔乎。將奉全身葬子高原。而眾力不能舉。即就樹起塔。當前漢昭帝朝矣。

　　第十八祖伽耶舍多尊者

　　摩提國人也。姓鬱頭藍。父天蓋。母方聖。夢大神持鑑。因而有娠。凡七日而誕。體瑩如瑠璃。未甞洗沐。自然香潔。幼好閑靜。語非常童。持鑑出遊。遇難提尊者。
　　至大月氏國。見一婆羅門舍有異氣。尊者將入彼舍。舍主鳩摩羅多問曰。是何從眾。
　　曰。佛弟子。彼聞佛號。心神竦然。即時閉戶。
　　尊者有頃自扣其扉。羅多曰。此舍無人。
　　尊者曰。答無者誰。羅多聞語。知是異人。遽開關延接。
　　尊者曰。者如來記。吾滅後千年。有大士出現於月氏國。紹隆玄化。今汝值吾。應斯嘉運。於是鳩摩羅多發宿命智。投滅出家。披剃受具訖。乃告之曰。如來以正法眼藏付囑迦葉。次第傳授而至於吾。吾今付汝。汝善護持。流布將來。無令斷絕。汝受吾教。聽吾偈曰。
　　有種有心地　　因緣能發萌　　於緣不相礙　　當生生不生
　　尊者付法已。踊身虗空。現十八變。自焚其軀。以舍利起塔。即成帝朝也。

　　第十九祖鳩摩羅多尊者

　　大月氏國婆羅門之子也。昔為自在天人。見菩薩瓔珞。忽起愛心。墮生忉利。聞帝釋說法。復生梵天。以根利故。善談法要。諸天尊為導師。遂降月氏。
　　後至中天竺國。有大士名闍夜多。問曰。我家父母素重三寶。而甞嬰疾瘵。凡所營作。皆不如意。而我隣家久為旃陀羅行。而身常勇健。所作和合。彼何幸。而我何辜。
　　尊者曰。何足疑乎。且善惡之報。有三世焉。凡人但見仁夭暴壽。逆吉義凶。便為亡因果。虗罪福。殊不知影響相隨。毫釐靡忒。縱經百千萬劫。亦不磨滅。時闍耶多聞是語已。頓釋所疑。
　　尊者曰。汝雖已信三業。而未明業從惑生。惑從識有。識依不覺。不覺依心。心本清淨。無生滅．無造作．無報應．無勝負．寂寂然．靈靈然。汝若入此法門。可與諸佛同矣。一切善惡．有為無為。皆如夢幻。闍夜多承言領旨。即發宿慧。懇求出家。
　　既受具。尊者告曰。吾今寂滅時至。如來以正法眼藏囑授迦葉。展轉相付而至於吾。吾今付汝。汝善護持。流布將來。無令斷絕。汝受吾教。聽吾偈曰。
　　性上本無生　　為對求人說　　於法既無得　　何懷決不決
　　師曰。此是妙音如來見性清淨之句。汝宜傳布。言訖。即於座上放大光明。照曜四眾。而入寂滅。闍夜多起塔崇奉。即王莽時也。

　　第二十祖闍夜多尊者

　　北天竺國人也。智慧淵沖。化導無量。後至羅閱城。數揚頓教。彼有學眾。唯尚辯論。為之首者。名婆修槃頭。常一食不臥。六時禮佛。清淨無欲。為眾所歸。
　　尊者將欲度之。先問彼眾曰。此徧行頭陀能修梵行。可得佛道乎。
　　眾曰。道由行證。必獲聖果。
　　尊者曰。今此頭陀與道遠矣。不久當墮。
　　眾曰。尊者有何德行而譏我師。
　　尊者曰。我不求道。亦不顛倒。我不禮拜。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。名之曰道。
　　時徧行聞已。發無漏智。歡喜讚歎尊者。而說偈曰。
　　稽首三昧尊　　不求於佛道　　不禮亦不慢　　心不生顛倒　　不坐不懈怠　　但食無所好　　雖慢而不遲　　雖急而不躁　　今我遇尊者　　和南依師教
　　尊者謂眾曰。會吾語否。吾所以然者。為其求道心切。夫絃急即斷。故吾不贊。令其住安樂地。入于佛慧。復告徧行頭陀曰。吾適對眾抑挫仁者。得無惱於衷乎。
　　曰。我憶念過去劫前。生安樂國。師於智者月淨。記我當證斯陀含。時有大光明菩薩出世。我以老故。策杖禮謁。師叱我曰。重子輕父。一何鄙哉。時我自謂無過。請師示之。師曰。汝禮大光明菩薩。以杖倚壁畫佛面。以此過慢。退失二果。我悔咎以來。聞諸惡言。如風如響。惟願尊者大慈。以妙法垂誨。
　　尊者曰。汝久殖德本。當繼吾宗。如來以大法眼藏密傳迦葉。次第囑授而至於吾。吾今付汝。汝善護持。流布將來。勿令斷絕。汝受吾教。聽吾偈曰。
　　言下合無生　　同於法界性　　若能如是解　　通達事理竟
　　尊者付法已。不起于座。奄然歸寂。闍維。收舍利起塔。即漢明帝朝也。

　　第二十一祖婆修槃頭尊者

　　羅閱城人也。姓毗舍佉。父光蓋。母字嚴一。家富而無子。父母禱于佛塔而求嗣焉。一夕。母夢吞明昧二珠。覺而有孕。經七日。有一羅漢名為賢眾。至其家。問曰。
　　我行四國土　　尋光到於此　　汝是誰居舍　　而感生聖子
　　光蓋設禮。賢眾端坐受之。嚴一出拜。賢眾避席。光蓋罔測其由。遂取一寶珠跪献。賢眾既受之。殊無遜謝。光蓋不能忍。問曰。我是丈夫。致禮不顧。我妻何德。尊者避之。
　　賢眾曰。我受禮納珠。貴福汝爾。汝婦懷聖子。生當為世明燈。故吾避之。非重女人也。
　　賢眾又曰。汝婦當生二子。一名婆修槃頭。則吾所尊者也。二名芻尼。(此云野鵲子)昔如來在雪山修道。芻尼巢於頂上。佛既成道。芻尼受報為那提國王。佛記曰。汝至第二五百年。生羅閱城。毗舍佉家。與聖同胞。今無爽矣。
　　既生二子。尊者婆修槃頭年至十五。禮光度羅漢出家。感毗婆訶菩薩與之受具。至那提國。彼王名常自在。有二子。一名摩訶羅。次名摩拏羅。王問尊者曰。羅閱城土風與此何異。
　　尊者曰。彼土曾三佛出世。今王國有二師化導。
　　曰。二師者誰。
　　尊者曰。佛記第二五百年。有一神力大士出家繼聖。即王之次子也。吾雖德薄。當預其誌。
　　王曰。誠如尊者所言。當捨此子作沙門。
　　尊者曰。善哉大王。能遵佛旨。
　　後告之曰。如來以大法眼藏密傳迦葉。如是次第展轉以至吾。吾今付汝。汝善護持。流化將來。無令斷絕。汝受吾教。聽吾偈曰。
　　泡幻同無礙　　如何不了悟　　達法在其中　　非今亦非古
　　尊者付法已。凝然示寂。眾奉香大師焚其身。収舍利建塔。即煬帝朝也。

　　第二十二祖摩拏羅尊者

　　那提國常自在王之子也。年三十。遇婆修尊者。至西印土。彼國王名得度。即瞿曇族姓。歸依佛乘。勤行精進。一日。於行道處現一小塔。欲取供養。眾莫能舉。王即大會梵行．禪觀．呪術等三眾。皆莫能辦。尊者即為王廣說塔之所因。今之所現。王福力之所致也。(阿育王塔。此不繁錄)王聞是說。乃曰。至聖難逢。世樂非久。即傳位太子。投祖出家。遂證四果。
　　尊者深加慰誨曰。汝居此國。善自度人。今異域有大法器。吾當化之。
　　曰。師應迹十方。舉念當至。寧勞往耶。
　　尊者曰。然。
　　時鶴勒那為彼國王寶印說修多羅偈。忽曰。祖師摩拏羅將至。時王與鶴勒那俱遙作禮。尊者即辭得度比丘。往月氏國。受王與鶴勒那供養。
　　後鶴勒那問尊者曰。我止林間。已經九白。(印土以一年為一白)有弟子龍子者。幼而聰慧。我於三世推窮。莫知其本。
　　尊者曰。此子於往劫中。生妙善國婆羅門家。曾以梅檀施於佛宇。作槌橦鐘。受執聰敏。為眾欽仰。
　　尊者曰。我有無上法寶。汝當聽受。乃曰。如來以正法眼藏傳授迦葉。展轉次第以至於吾。吾當授汝。汝善護持。流布將來。無令斷絕。汝受吾教。聽吾偈曰。
　　心隨萬境轉　　轉處實能幽　　隨流認得性　　無喜復無憂
　　摩拏羅付法已。即從座踊身虗空。呈十八種變。還本座跏趺而逝。鶴勒那與寶印王等。共奉香木茶毗。収舍利起塔。即桓帝朝也。

　　天聖廣燈錄卷第四
　　天聖廣燈錄卷第五　　　〔宋實〕
　　第二十三祖鶴勒那尊者

　　月氏國人也。姓婆羅門。父千勝。母金光。其家富而無子。乃禱于七佛金幢。既而金光夢神童手持金環而謂曰。吾來矣。覺而有孕。
　　一日。有沙門至其舍。曰。汝所懷子。德業非世所知。能仁遺記。當隆佛事。可淨心保護。
　　洎降誕日。天雨異花。地現金寶。其王聞之。嚴駕往視。因持子還宮而育之。嬪御千人皆願傅養。付與未決。尊者化千子各置嬪懷。相貌無殊。王深歎異。乃說偈曰。
　　我今無太子　　欲收於汝故　　汝現神通者　　令我心不定　　汝有神通者　　當現本來身　　汝無神通者　　常作宮千子
　　偈已。所化千子變白光而沒。其婆羅門之子已在其家矣。
　　七歲。遊行聚落。覩民間淫祀。乃入廟叱之曰。汝妄興禍福。幻惑於人。歲廢牲牢。傷害斯甚。言訖。廟貌忽然而壞。由是鄉黨謂之聖子。
　　年二十二。出家受具。三十遇摩拏羅尊者。行化至中印土。彼國王名無畏海。崇信三寶。尊者為說正法次。王忽見二人緋素服拜尊者。王問曰。此何人也。
　　師曰。此是日月天子。吾昔曾為說法。故來禮耳。有頃不見。唯聞異香。
　　王曰。日月國土總有多少。
　　尊者曰。千釋迦佛所化世界。各有百億彌盧日月。我若廣說。即不能盡。王聞忻然。
　　時尊者以上足龍子早夭。有兄師子事婆羅門。厥兄既逝。弟復云亡。乃歸依於尊者。而問曰。我欲求道。當何用心。
　　尊者曰。汝欲求道。無所用心。
　　曰。既無用心。爭作佛事。
　　尊者曰。汝若有用。即非功德。汝若無作。即是佛事。以佛有言。我所作功德。而無我所故。師子聞是言已。即入佛慧。
　　時尊者忽指東北問云。是何氣象。
　　師子曰。我見氣如白虹。貫乎天地。復有黑氣五道。橫亘其中。
　　尊者曰。其兆如何。
　　曰。莫知矣。
　　尊者曰。吾滅後五十年。北天竺國當有難起。嬰在汝身。吾將滅矣。今以如來正法眼藏。自迦葉相傳而至於我。我今付汝。汝善護持。流布將來。無令斷絕。汝受吾教。聽吾偈曰。
　　認得心性時　　可說不思議　　了了無可得　　得時不說知
　　尊者現十八變而歸寂。闍維畢。分舍利。各欲興塔。尊者復現空中。而說偈曰。
　　一法一切法　　一切一法攝　　吾身非有無　　何分一切塔
　　眾聞偈。就馱都之場而建塔焉。

　　第二十四祖師子比丘尊者

　　中印土人也。姓婆羅門。幼而聰悟。遊罽賓國。有波利迦者。本習禪觀。故有禪定．知見．執相．捨相．不語之五眾。尊者詰而化之。四眾皆心服。唯禪定師達磨達者。聞四眾被責。憤悱而來。尊者曰。仁者習定。何當來此。既至于此。胡云習定。
　　曰。我雖來此。心亦不亂。定隨人習。豈在處所。
　　尊者曰。仁者既來。其習亦至。既無處所。豈在人習。
　　曰。定習人故。非人習定。我雖來此。其定常習。
　　尊者曰。人非習定。定習人故。當自來時。其定誰習。
　　彼曰。如淨明珠。內外無翳。定若通達。必當如此。
　　尊者曰。定若通達。一似明珠。今見仁者。非珠之徒。
　　彼曰。其珠明徹。內外悉定。我心不亂。猶若此淨。
　　尊者曰。其珠無內外。仁者何能定。穢物非動搖。此定不是淨。達磨達蒙尊者開示。心地渙然。
　　尊者既攝五眾。名聞遐邇。方求法嗣。遇一長者引其子問尊者曰。此子名斯多。當生便拳左手。今既長矣。而終未能舒。願尊者示其宿因。
　　尊者覩之。即以手接曰。可還我珠。童子遽開手奉珠。眾皆驚異。
　　尊者曰。吾前報為僧。有童子名婆舍。吾甞赴西海齋。受嚫珠。付之。今還吾珠。理固然矣。
　　長者遂捨其子出家。尊者即與受具。以前因緣故。名婆舍斯多。
　　尊者即謂之曰。吾師鶴勒密有懸記。罹難非久。以如來正法眼藏。自摩訶迦葉展轉相授而至於我。我付於汝。汝應保護。流布將來。并僧伽梨衣亦同授汝。令正法眼永永不斷。汝受吾教。聽吾偈曰。
　　正說知見時　　知見俱定心　　當心即知見　　知見即于今
　　尊者偈已。俾之佗國。斯多受教。直抵南天。尊者以難不可以苟免。獨留罽賓。
　　時本國有外道二人。一名摩目多。二名都落遮。學諸幻法。欲共謀亂。乃盜為釋子形象。潛入王宮。且曰。不成即罪歸佛子。
　　妖既自作。禍亦旋踵。事既敗。王果怒曰。吾素歸心三寶。何乃搆害一至于斯。
　　即命破毀伽藍。祛除釋眾。又自秉劒。至尊者所。問曰。師得蘊空否。
　　尊者曰。已得蘊空。
　　曰。既得蘊空。可施我頭。
　　尊者曰。身非我有。何恡於頭。王即揮刃斷尊者首。涌白乳高數尺。王之右臂。旋亦墮地。七日而終。
　　太子光首嘆曰。我父何故。自取其禍。時有象白山仙人者。深明因果。即為光首廣宣宿因。云。汝之父遠劫中設般遮于瑟。(此云無遮齋)師子尊者當作居士。好談名理。盛率其徒。躋于會場。因與之論。而居士誠有愧色。潛毒其食而餉之。父遂遇害。今王是矣。而居士即師子尊者也。因緣會遇。毫髮無差。遂以師子尊者報體而建塔焉。師子尊者付婆舍斯多心法．信衣為正嗣外。傍出達磨達四世二十二人。

　　第二十五祖婆舍斯多尊者

　　罽賓國人也。姓婆羅門。父寂行。母常安。初。母夢得神劒。因而有孕。既誕。拳左手。遇師子尊者。顯發宿因。密授心印。
　　後適南天。至中印土。彼國王名迦勝。設禮供養。時有外道。號無我尊。先為王禮重。嫉祖之至。欲與論義。幸而勝之。以固其事。乃於王前謂祖曰。我解論義。不假言說。
　　祖曰。若不言說。爭為論義。
　　外道曰。但取其義。
　　祖曰。以何為義。
　　曰。無心為義。
　　祖曰。汝既無心。焉得義乎。
　　曰。我說無心。當名我義。
　　祖曰。汝說無心。當名非義。我說非心。當名非義。
　　曰。當義非名。誰能辨義。
　　祖曰。汝名非義。此名何名。
　　曰。為辨非義。是名無名。
　　祖曰。名既非名。義亦非義。辨者是誰。當辨何物。如是往返。外道杜口信伏。
　　于時。祖忽面北。合掌而立曰。我師師子尊者今日遇難。即辭王南邁。達于南天。潛隱山谷。
　　彼國王名天德。迎請供養。王有二子。一兇暴而色力充盛。一和柔而常嬰疾苦。祖乃為陳因果。即頓釋所疑。又有呪術師。忌祖之道。乃潛置藥于飯食中。祖食之。彼返受禍。遂投祖出家。即與受具。
　　後太子得勝即位。復信外道。致難於祖。太子名不如蜜多。進諫被囚。玉遽問祖曰。我國素絕妖訛。師所傳者。當是何宗。
　　祖曰。王國昔來。實無邪法。我所得者。即是佛宗。
　　王曰。佛滅既久。師從誰得。
　　祖曰。飲光大士親受佛印。展轉至二十四世師子尊者。我從彼得。
　　王曰。我聞師子比丘不能免於刑戮。何能傳法後人。
　　祖曰。我師難未起時。密授我信衣．法偈。以顯師承。
　　王曰。其衣何在。祖即於囊中出衣示王。王命焚之。五色相鮮。薪盡如故。王即追悔。致禮師子。真嗣既明。乃赦太子。太子遂求出家。
　　祖問太子曰。汝欲出家。當為何事。
　　曰。我所出家。不為別事。
　　祖曰。不為別事。當為何事。
　　曰。當為佛事。
　　祖歎曰。太子智慧天至。必諸聖降迹。即許出家。
　　受具時大地震動。居多靈異。祖乃命之曰。吾已衰朽。安可久留。今以如來正法眼藏傳付於汝。汝善護持。流布將來。無令斷絕。汝受吾教。聽吾偈曰。
　　聖人說知見　　當境無非是　　我今悟真性　　無道亦無理
　　蜜多聞偈。再啟祖曰。信衣宜可傳授。
　　祖曰。此衣為難故。假以證明。汝後無難。何假其衣。化被十方。人自信向。祖遂現十八變。放大光明。化三昧火自焚。王及臣民收舍利。起塔供養。

　　第二十六祖不如蜜多尊者

　　南印土德勝王之太子也。既受度得法。至東印土。彼王名堅固。奉外道師長爪梵志。暨尊者將至。王與梵志。同覩白氣。貫于上下。王曰。斯何瑞也。
　　梵志預知尊者入境。恐王遷善。乃曰。此是魔之眾兆爾。何瑞之有。即鳩諸徒眾議曰。不如蜜多將入都城。誰能挫之。
　　弟子曰。我等各有呪術。可以動天地。入水火。何患哉。
　　尊者至。先見宮牆有黑氣。乃曰。小難耳。直詣王所。
　　王曰。師來何為。
　　師曰。當度眾生。
　　王曰。以何法度。
　　師曰。剛彊眾生剛彊化。柔軟眾生柔軟調。
　　時梵志聞言。不勝其怒。即以幻法化大山在尊者頂上。尊者覩之。返在彼眾頂上。梵志等怖懼。投尊者。尊者愍其愚惑。化山遽滅。乃為王演說法要。俾趣真乘。又謂王曰。此國當有聖人而繼於我。
　　時有婆羅門子。年已二十。幼失父母。不知名氏。或自言瓔珞。故人謂之瓔珞童子。遊行閭里。丐求度日。若常不輕之類。人問。汝行何急。
　　答曰。汝行何慢。
　　或問。何姓。
　　答曰。與汝同姓。
　　王與尊者同車出見。瓔珞童子稽首於前。尊者曰。汝憶往事否。
　　曰。我念遠劫中。與師同居。師演摩訶般若。我轉甚深修多羅。今日之事。蓋契昔因。
　　尊者又謂王曰。此童子非他。即大勢至菩薩是也。此聖之後。復出二人。一人化南印土。一人緣在震旦。四五年內。却返此方。遂以昔因。故名般若多羅。遂告曰。如來以正法眼藏付于迦葉。如是展轉以至於吾。吾今付汝。汝善護持。流布將來。無令斷絕。汝受吾教。聽吾偈曰。
　　真性心地藏　　無頭亦無尾　　應緣而化物　　方便呼為智
　　尊者付法已。即辭王曰。吾化緣已畢。當歸寂滅。願王於最上乘。無忘外護。即還本座。跏趺而逝。化三昧火自焚。收舍利。塔而[療-(日/小)+土]之。即東晉武帝朝也。

　　第二十七祖般若多羅尊者

　　東印土人也。既得法已。行化至南印土。彼王名香至。崇奉佛眾。施一無價寶珠。王有三子。其季開士也。尊者欲試其所得。乃以所施珠問三王子曰。此珠圓明。有能及否。
　　第一子月淨多羅．第二子功德多羅皆曰。此珠七寶中尊。固無踰也。非尊者道力。孰能受之。
　　第三子菩提多羅曰。此是世寶。未足為上。於諸寶中。法寶為上。此是世光。未足為上。於法光中。智光為上。此是世明。未足為上。於諸明中。心明為上。此珠光明。不能自照。要假智光。光辨於此。既辨此已。即知是珠。既却是珠。即明其寶。若明其寶。寶不自寶。若辨其珠。珠不自珠。要假智珠而辨世珠。寶不自寶。要假智寶以明法寶。然則。師有其道。法寶即現。眾生若悟。心珠自明。
　　尊者歎其辨慧。乃復問曰。於諸物中。何物無相。
　　曰。於諸物中。不起無相。
　　又問。於諸物中。何物最高。
　　曰。於諸物中。人我最高。
　　又問。於諸物中。何物最大。
　　曰。於諸物中。法性最大。
　　尊者知是聖人。以時未至。默而待之。及香至王厭世。眾皆號絕。唯第三子菩提多羅乃求出家。遂投尊者。尊者即與披剃受具。既觀時適至。尊者告之曰。如來以正法眼藏囑累迦葉。如是展轉而至於我。我今付汝。汝善護持。流布將來。無令斷絕。汝受吾教。聽吾偈曰。
　　心地生諸種　　因事復生理　　果滿菩提圓　　華開世界起
　　尊者付法已。即於座上放大光明。踊身虗空。化火自焚。眾收舍利起塔。即宋武帝朝也。

　　天聖廣燈錄卷第五
　　天聖廣燈錄卷第六　　　〔宋實〕
　　第二十八祖菩提達磨者

　　南天竺國香至王第三子也。姓剎利帝。本名菩提多羅。遇二十七祖般若多羅至本國受王供養。因試令與兄辨所施寶珠。發明心地。既而尊者謂曰。汝於諸法已得通量。夫達磨者。通大之義也。宜名達磨。因改號菩提達磨。乃告尊者曰。我當行何國。願垂開示。
　　尊者曰。未可遠遊。且止南天。六十七載。當往震旦。慎勿速行。哀於日下。
　　達磨曰。彼有大士。堪為法器否。千歲之內。有留難否。
　　尊者曰。吾滅後六十餘年。彼國有難。水中文布。自善降之。汝往南方勿住。為彼唯好有為功業。不明佛理。汝縱至彼。亦不可久留。聽吾讖曰。
　　路行跨水復逢羊　　獨自栖栖暗渡江　　日下可怜雙象馬　　二株嫰桂久昌昌
　　又問曰。此後更有何事。
　　尊者曰。從是已去一百五十年而有小難。聽吾讖曰。
　　心中雖吉外頭凶　　川下僧房名不中　　為遇毒龍生武子　　忽逢小鼠寂無窮
　　又問曰。此後更有何事。
　　尊者曰。從是已去一百六十年末有一小難。子父相繼。亦當不久。作一二三五歲。當此過已。有見其意。聽吾讖曰。
　　路上忽逢深處水　　等閑見虎又逢猪　　小小牛兒雖有角　　清溪龍出總須輸
　　又問。此後如何。
　　曰。却後二百二十年。林下見一人。當得道果。聽吾讖曰。
　　震旦雖闊無別路　　要假姪孫脚上行　　金鷄解銜一顆米　　供養十方羅漢僧
　　又問。於此後更有何事。
　　曰。却後三百八十年。有一比丘暗學明用。吾以三讖。而當誌之。
　　八月商尊飛有聲　　巨福來祥鳥不驚　　懷抱一鷄重起會　　手把龍蛇在兩楹　　寄公席帽權時脫　　蚊子之蟲足去形　　東海象歸披石脹　　二處蒙恩總不輕　　日月並行若不動　　即無冠子上山行　　更惠一峰添翠岫　　玉教人識知始名
　　尊者曰。大器當現。逢雲即登。吾道無淪。汝心有寄。
　　達磨又問。此後如何。
　　曰。却後四百六十年。遇一無衣人。欲作魔難。聽吾讖曰。
　　高嶺無人又脫衣　　小蛇雖毒不能為　　可中井底着天近　　小小沙彌善大機
　　尊者曰。此之小難。黑衣童子而釋之。
　　又問。此後如何。
　　曰。却後六百年。不生之樹。為作障難。雖作其難。二人出現。當自寧靜。聽吾讖曰。
　　大浪雖高不足知　　百年凡木長乾枝　　一鳥南飛却歸北　　二人東往復還西
　　尊者曰。白衣和尚說法無量。若解此記。皈而不向。
　　又問。此後如何。
　　曰。却後八百年。當有四龍共作一難。聽吾讖曰。
　　可憐明月獨當天　　四箇龍兒各自遷　　東西南北奔波去　　日頭平上照無邊
　　尊者曰。
　　吾此記詞　　腰長脚短　　合掌向天　　迴頭失伴　　身著紅衣　　又如素絹　　立在目前　　還如不見　　好好思量　　水清月現
　　又問。此後如何。
　　曰。却後三千歲間。總有一十三難。其中大難有九。餘四小難。聽吾讖曰。
　　鳥來上高堂欲驚　　白雲入地色還青　　天上金龍日月明　　東陽海水清不清　　手捧珠輪重復輕　　雖無心眼轉醒醒　　不具耳目善觀聽　　身體元無空有形　　不說姓字但籤名　　意尋書卷錯看經　　口說恩幸心無情　　或去或來身不停
　　尊者曰。却後多難悉在此一十句中。我雖廣印。汝亦不見。師恭稟教諭。服勤左右。垂四十年。
　　迨尊者須世。有跋陀三藏。達磨亦甞致訊。
　　跋陀有弟子郍連邪舍者。與優婆塞萬天懿多談教典。懿因問邪舍曰。西域聖眾弘揚次第。可得聞乎。
　　耶舍曰。諸祖師自迦葉宜傳。其二十七祖般若多羅弟子達磨。當魏明帝朝至雒陽。止少林寺。
　　懿曰。北師滅後。何人繼嗣。
　　耶舍答曰。
　　尊勝今藏古　　無肱又有肱　　龍來方授寶　　奉物伏嫌名
　　懿曰。於此師後。踵襲者誰。
　　耶舍曰。
　　起自求不礙　　師言我沒繩　　路上逢僧禮　　足下六枝分
　　懿復問之。耶舍曰。
　　三四全無我　　隔水受心燈　　尊號過諸量　　從瞋不起增
　　懿復問之。耶舍曰。
　　奉物可曾物　　言勤又不勤　　唯書四句偈　　為對瑞田人
　　懿復問之。耶舍曰。
　　心裏能藏事　　說向漢江濱　　湖波探水月　　將照二三人
　　懿復問之。耶舍曰。
　　領得彌勒語　　離鄉日日敷　　來梁移近路　　餘筭脚天途
　　懿復問之。耶舍曰。
　　艮地生玄旨　　通尊媚亦尊　　比肩三吼族　　足下一毛生
　　又曰。
　　靈集媿天恩　　生芽二六人　　法中無氣味　　石上有功勳
　　又曰。
　　本是大蟲男　　翻成師子談　　官家封馬嶺　　同相三十三
　　又曰。
　　九女出人倫　　八箇絕婚姻　　朽將添六足　　心祖眾中尊
　　又曰。
　　走戊與潮隣　　鵝烏子出身　　二天雖有感　　三化寂無塵
　　又曰。
　　說少何曾少　　言流又不流　　草若除其首　　三四繼門修
　　耶舍曰。吾此讖以誌將來。却後二百八十年中。有大國王善崇三寶。君唱臣和。海晏河清。前記諸懷耳。
　　是時。首因一師興隆多聖。萬天懿仰承聖記。佩服無斁。編之簡冊矣。後耶舍三藏廬山順寂。梁簡文遣使傳此讖文。編于續法傳。
　　時菩提達磨演化本國。有佛大勝多者。小乘學也。分途而為六宗。各封己解。別展化源。第一有相宗。第二無相宗。第三定慧宗。第四戒行宗。第五無得宗。第六寂靜宗。達磨曰。今此六宗永纏邪見。
　　言已。至第一有相宗所而問曰。一切諸法。何名實相。
　　眾中有一尊長名薩婆羅答曰。於諸相中。不互諸相。是名實相。
　　師曰。一切諸相。而不互者。若明實相。當何定耶。
　　彼曰。於諸相中。實無有定。若定諸相。何名為實。
　　師曰。諸相不定。便名實相。汝今不定。當何得之。
　　彼曰。我言不定。不說諸相。當說諸相。其義亦然。
　　師曰。汝言不定。當為實相。定不定故。即非實相。
　　彼曰。定既不定。即非實相。知我非故。不定不變。
　　師曰。汝今不變。何名實相。已變已往。其義亦然。
　　彼曰。不變當在。在不在故。故變實相。以定其義。
　　師曰。實相不變。變即非實。於有無中。何名實相。
　　薩婆羅心知師聖。懸解潛達。即以手指虗空曰。此是世間有相。亦能空故。當我此身得似否。
　　師曰。若解實相。即見非相。若了非相。其色亦然。當於色中。不生色體。於非相中。不礙有故。若能是解。此名實相。彼眾聞已。心意朗然。欽禮信受。
　　至第二無相宗所而問曰。汝言無相。當何證之。
　　彼眾中有智者名波羅提答曰。我明無相。心不現故。
　　師曰。汝心不現。當何明之。
　　彼曰。我明無相。心不敢捨。當於明時。亦無當者。
　　師曰。於諸有無。心不取捨。又無當者。誰明無故。
　　彼曰。入佛三昧。尚無所得。何況無相。而欲知之。
　　師曰。相既不知。誰云有無。尚無所得。何名三昧。
　　彼曰。我說不證。證無所證。非三昧故。我說三昧。
　　師曰。非三昧者。何當名之。汝既不證。非證何證。
　　波羅提聞師辨析。即悟本心。禮謝於師。懺悔往謬。師記曰。汝當得果。不久證之。此國有魔。非久降之。
　　言已。至第三定慧宗所而問曰。汝學定慧。為一為二。
　　彼眾有一婆蘭陀者答曰。我此定慧。非一非二。
　　師曰。既非一二。何名定慧。
　　彼曰。在定非定。處慧非慧。一即非一。二即不二。
　　師曰。當一不一。當二不二。既非定慧。約何定慧。
　　彼曰。不一不二。定慧能知。非定非慧。亦復然矣。
　　師曰。慧非定故。然何知哉。不一不二。誰定誰慧。婆蘭陀聞之。疑心氷釋至第四戒行宗所而問曰。何者名戒。云何名行。當此戒行。為一為二。
　　彼眾中有一賢者答曰。一二二一。皆彼所生。依教無染。此名戒行。
　　師曰。汝言依教。即染有染。一二俱破。何言依教。此二違背。不及於行。內外非明。何名為戒。
　　彼曰。我有內外。彼已知竟。既得通達。便是戒行。若說違背。俱是俱非。言及清淨。即戒即行。
　　師曰。俱是俱非。何言清淨。既得通故。何談內外。賢者聞之。即自慚伏。
　　至第五無得宗所。問曰。汝云無得。無得何得。既無所得。亦無得得。
　　彼眾中有寶淨者答曰。我說無得。非得無得。當說得得。無得是得。
　　師曰。得既不得。得亦非得。既云得得。得得何得。
　　彼曰。見得非得。非得是得。若見不得。名為得得。
　　師曰。得既非得。非得無得。既無所得。當何得得。寶淨聞之。頓除疑誤。
　　至第六寂靜宗所。問曰。何名寂靜。於此法中。誰靜誰寂。
　　彼有長者答曰。此心不動。是名為寂。於法無染。名之為靜。
　　師曰。本心不寂。要假寂靜。本來寂故。何用寂靜。
　　彼曰。諸法本空。以空空故。於彼空空。故名寂靜。
　　師曰。空空已空。諸法亦爾。寂靜無相。何靜何寂。
　　彼聞旨海。豁如氷釋。既而六眾咸誓歸依。
　　異見王立。輕毀三寶。每云。我之祖宗皆信佛道。復云。我身是佛。何更外求。善惡報應。皆由多智之者妄搆其說。國內耆舊。前王之所尊禮者。並從廢棄。
　　達磨知已。即念無相宗中二首領。其一波羅提者。與王有緣。其二宗勝者。非不聰辨。而無宿因。時六宗徒眾亦各念言。佛法有難。言已。各至達磨所作禮問訊。
　　宗勝曰。自惟淺薄。敢憚請行。
　　達磨曰。汝雖辨慧。道力未全。
　　宗勝疑云。此師恐我見王。作大佛事。名譽顯達。映奪尊威。縱彼福慧為王。我是沙門。受佛教旨。豈難制焉。
　　既而讚至王所。廣說法要。世界苦樂。人天善惡。王與之往返詢詰。王曰。汝今所解。其法何在。
　　宗勝曰。如王治化。當合其道。王所有道。其道何在。
　　王曰。我所有道。將除邪法。汝所有法。當伏何人。
　　達磨知宗勝欲墮處。告波羅提曰。宗勝不稟吾教。潛化於王。須臾理屈。汝可速行。波羅提承稟旨命。乃至殿前。默然而住。
　　時王方詰問宗勝。忽見波羅提前至。王問曰。是邪是正。
　　答曰。我非邪正。而來正邪。王心若正。我無邪正。宗勝即從擯逐。
　　波羅提曰。王若有道。何擯沙門。我雖無解。願王致問。
　　王怒問曰。何者是佛。
　　答曰。見性是佛。
　　王曰。師見性否。
　　答曰。我見佛性。
　　王曰。性在何處。
　　答曰。性在作用。
　　王曰。是何作用。今不見之。
　　答曰。今見作用。王自不見。
　　王曰。於我有否。
　　答曰。王若作用。眾諸皆是。王若不用。體亦難見。
　　王曰。若當用時。遣處出現。
　　答曰。若出現時。當有其八。
　　王曰。願為我說。
　　波羅提遂說偈曰。
　　在胎為身　　處世名人　　在眼曰見　　有耳曰聞　　在鼻辨香　　在口談論　　在手執捉　　在足運奔　　徧現俱該沙界　　收接在一微塵　　識者知是佛性　　不識喚作精魂
　　王聞偈已。悔謝前非。
　　宗勝既被斥逐。念曰。我今百歲。八十為非。不能禦歎。生亦奚顏。言訖。自投崖谷。俄有一神人捧承之。寘於巖石。神人說偈告宗勝曰。
　　師壽於百歲　　八十而造次　　為近至尊故　　熏修而入道　　雖具少智慧　　而多有彼我　　所見諸賢等　　未甞生珍敬　　四五修功德　　其心未恬靜　　聰明輕慢故　　而獲致於此　　得王不敬者　　當感果知是　　自今不踈怠　　不久成其智　　諸聖悉在心　　如來亦復爾
　　宗勝聞偈忻然。即於巖間安坐。時異見王復問波羅提曰。仁者智辨。當師何人。
　　答曰。我所出家師者。即是王叔菩提達磨。
　　王聞師名。驚駭久之。遂勑近臣。特加迎請。達磨隨使至宮。為王懺悔。尋詔宗勝還歸本國。大臣奏曰。宗勝被謫。身殞高崖。
　　師曰。宗勝甚健。宴息巖間。但遣使召。
　　王即稟教。遣使入山。果見宗勝端居禪寂。曰。深媿王意。誓處巖泉。達磨王叔。六眾之師。願王敬仰。以福皇基。
　　師謂王曰。汝如宗勝來否。
　　王曰。未知。
　　師曰。再命可已。
　　有頃。使還。果如師語。師遂辭王曰。汝善修德。不乃疾興。經七日。遂乃得疾。國醫診治。有如無瘳。亟發使告師曰。王之疾甚。殆至彌留。願叔慈悲。遠來軫救。
　　師至王所。慰問其疾。時宗勝再承王召。即別巖間。波羅提久受國恩。亦來問疾。波羅提曰。此王今至大漸。當生何道。
　　達磨曰。若人臨終。頭冷足暖者。當墮地獄。頭足俱冷．心胸偏暖者。生於人道。眼暖餘冷者。當生天上。唯腹間暖．餘處冷者。生鬼趣中。此名候五蘊法。汝宜誌之。今此王身。頂冷暖足。決入泥犂。
　　波羅提曰。當何施為。令免苦報。
　　師即令太子為王宥罪施恩。崇奉三寶。復為懺悔云。願罪消滅。如是三說。王即有間。
　　師念震旦緣熟。至王所慰而勉之曰。當勤修白業。護持三寶。吾去非晚。一九即迴。
　　王聞師言。涕淚交集。曰。此國何罪。彼土何祥。叔既赴緣。非我所止。惟願不忘父母之國。象駕早還。王即具大舟。躬率臣僚。送至海壖。
　　既達南海。廣州刺史蕭昂表奏。武帝即遣使詔赴京師。十月一日。至金陵。車駕為之出郊。遂延居別殿。
　　寺誌公修高座寺。謂寺主靈觀曰。名靈觀否。
　　答曰。凡情不測。
　　誌公曰。從西有大乘菩薩今入國中。非久而出。聽吾讖曰。
　　仰覩兩扇　　低腰捻鈎　　九鳥射盡　　唯有一頭　　至即不至　　要假須刀　　逢龍不住　　遇水即逃
　　靈觀聞已。默而誌之。
　　達摩在王宮。帝問。自即位以來。造寺．寫經．度僧。不可勝紀。有何功德。
　　師曰。並無功德。
　　帝曰。何無功德。
　　師曰。此但人天小果。有漏之因。雖有非實。
　　帝曰。如何是真功德。
　　答曰。淨智妙圓。體自空寂。如是功德。不以世求。
　　帝又曰。如何是聖諦第一義。
　　答曰。廓然無聖。
　　帝曰。對朕者誰。
　　答曰。不識。帝不領悟。
　　師知機不契。潛過江北。屆于洛陽。寓止于嵩山少林寺。面壁而坐。未甞輙語。人莫之測。
　　時有僧神光者。曠達之士也。久居伊洛。博覽群書。善談玄理。每歎曰。孔．老之教。禮術風規。莊．易之書。未盡妙理。近聞達磨大士住止少林。至人不遙。當造玄境。乃晨夕參承。
　　師甞端座面壁。莫聞誨勵。光自惟曰。昔人求道。敲骨取髓。布髮淹泥。古尚若此。我何人哉。
　　其年十二月九日夜。光至階前。時天大雨雪。堅立不動。積雪齊腰。師憫而問。汝久立雪中。當求何事。
　　光涕曰。願示慈悲。
　　師曰。無上妙道。曠劫精勤。難行能行。非忍而忍。豈以小智。輕心慢心。欲冀真乘。徒勞勤苦。
　　光聞師誨勵。潛取利刀。自斷左臂。置于師前。師知是法器。乃曰。諸佛最初求道。為法亡形。汝今斷臂吾前。求亦可在。師遂因與易名曰惠可。
　　光曰。諸佛法印。可得聞乎。
　　師曰。諸佛法印。匪從人得。
　　光曰。我心未寧。乞師與安。
　　師曰。將心來。與汝安。
　　光曰。覓心了不可得。
　　師曰。與汝安心竟。
　　後孝明帝聞師異蹟。遣使賷詔伸請。前後三至。師不下少林。帝彌加欽尚。就賜摩納袈裟二條．金鉢一口．銀淨缾．繒帛等。自爾。經九年。欲返天竺。乃命門人曰。時將至矣。汝等盍各言乎。
　　尼總持出禮拜。據某甲所見。四大本空。五陰非有。正當恁麼時。無一法可當情。
　　師曰。汝得吾皮。
　　道育出禮拜。據某甲所見。如慶喜觀阿閦佛國。一見更不再見。
　　師曰。汝得吾肉。
　　二祖出禮三拜。依位而立。師云。汝得吾髓。乃告之曰。如來以正法眼藏付于大迦葉。展轉屬累而至於我。我今付汝。汝善護持。流布將來。勿令斷絕。并授袈裟。以為法信。
　　師曰。由傳法印。以契證心。外付袈裟。以定宗旨。後代澆薄。疑慮競生。云吾西天之人。汝生此土。憑何得法。以何證之。汝今授此衣法。却後難生。俱出此衣并吾法偈。用以表明其化無礙。吾至滅後二百年。衣止不傳。法周沙界。明道者多。行道者少。說理者多。通理者少。潛符密證。千萬有餘。汝當闡揚。勿輕未悟。一念迴機。便同本得。聽吾偈曰。
　　吾本來茲土　　傳法救迷情　　一華開五葉　　結果自然成
　　師又曰。吾自到此。凡五中毒。我常自出而試之。置石石裂。緣吾本離南印。來此東土。見有大乘氣象。遂踰海越漠。付法求人。際會未諧。如愚若訥。今得汝傳授。吾意已終。言已。即與徒眾至禹門千聖寺。
　　止三日。有期城太守楊衒之。早慕佛乘。問師曰。西天五印。師承為祖。其道如何。
　　師曰。明佛心宗。等無差悞。行解相應。名之曰祖。
　　又問。此外如何。
　　師曰。須明自心。知其今古。不厭有無。於法無取。不賢不愚。無迷無悟。若能是解。故稱為祖。
　　又曰。弟子歸依三寶。亦有年矣。而智慧昏蒙。尚迷真理。適聽師言。罔知收措。願師慈愍。開示宗旨。
　　師知懇禱。即說偈曰。
　　亦不覩惡而生嫌　　亦不觀善而勤措　　亦不捨智而近愚　　亦不拋迷而就悟　　達大道兮過量　　通佛心兮出度　　不與凡聖同躔　　超然名之曰祖
　　衒之聞偈。悲喜交并。曰願師久住世間。化導群有。
　　師曰。吾即逝矣。不可久留。振此萬差。多逢患難。
　　衒之曰。未審何人。願垂姓字。弟子為師除得。
　　師曰。吾以傳佛祕密。利益迷徒。害彼自安。必無此理。
　　衒之曰。師若不言。何表通變觀照之力。
　　乃為讖曰。
　　江槎分玉浪　　管炬開金鎖　　二三相共行　　九十無彼我
　　衒之聞已。莫究其端。默記于懷。禮辭而去。
　　魏朝順世。丙辰歲葬熊耳山。後三歲。魏宋雲奉使西域。迴遇師於葱嶺。見手擕隻履。翩然獨逝。雲曰。何往。
　　達磨曰。西天去。又謂雲曰。汝主已厭世。
　　雲聞之茫然。別師東邁。暨復命。明帝已登遐矣。迨孝莊即位。雲具奏其事。帝令啟壙。唯空棺。一隻革履存焉。舉國為之驚歎。奉詔取遺履。出於少林寺供養。至唐開元中。為信道者盜於五臺山華嚴寺。今不知所在。
　　初。梁武遇師。因緣末契。誌公甞有言曰。帝遇而不遇也。此是傳佛心印。即觀音身也。帝復聞宋雲事。乃御撰師碑焉。代宗諡圓覺大師。塔曰空觀。

　　天聖廣燈錄卷第六
　　天聖廣燈錄卷第七　　　〔宋實〕
　　第二十九祖惠可大師者

　　武牢人也。姓姬氏。父寂。未有子時。甞自念。我家崇善。豈無令子。禱之既久。一夕。感異光照室。其母因而懷姙。及長。遂以照室之瑞。名之曰光。
　　自幼志氣不群。愽涉詩書。尤精佛學。不事家產。好遊山水。即抵雒陽龍門香山寺。依寶靜禪師出家受具。復遊講肆。徧探大小乘義。
　　年三十二。却返香山。忽有一神人謂曰。將欲受果。何滯此耶。大道非遙。汝其南矣。光知神助。因改名神光。
　　翌日。覺頭痛如刺。其師欲治之。空中有聲曰。此乃換骨。非常痛也。光遂以事具白于師。
　　今視其頂骨。即如五峯秀出矣。乃曰。汝相吉祥。當有所證。神令汝南者。斯則少林達磨大士即汝之師也。
　　光受教。造于少室。其得法．轉衣變跡。達磨章具之矣。
　　自少林託化西歸。大師既闡真風。是求法嗣。至北齊天平年中。有一居士。不言名氏。聿來設禮。而問師曰。弟子身纏風恙。請為懺罪　師曰。將罪來。與汝懺　居士云。覓罪了不可得　師曰。與汝懺罪竟　居士即投師出家受具。宜名僧璨。自茲疾已。
　　經三年。師乃告之曰。菩提達磨遠自竺乾以正法眼藏密付於吾。吾今授汝。并達磨信衣。汝當守護。無令斷絕。聽吾偈曰。
　　本來緣有地　　因地種華生　　本來無有種　　華亦不能生
　　大師付衣法已。又曰。汝受吾教。宜處深山。未可行化。當逢國難　璨曰。師既預知。願垂示誨　師曰。茲乃傳般若多羅懸記云。心中雖吉外頭凶是也。吾校年代。正在於汝。當諦思前言。勿罹世難。然吾亦有宿累。今要酬之。善去善行。俟時傳付。言已。即往鄴都。韜光混跡。變易儀相　人或問之。何故如是　師曰。我自調心。何關汝事。
　　又於管城寺談法。聽者林會。時有辨和法師者。於寺門講涅槃經。學徒聞師闡法。稍稍引出。辨和不勝其憤。興謗于邑宰翟仲侃。仲侃惑其邪說。加師以非法。師怡然委順。識真者。謂之償債。時年一百七歲。即隋文帝開皇年中也。
　　後葬于磁州滏陽懸東北七十里　唐德宗諡大祖禪師。釋法琳撰碑云。翟仲侃生前為牛。御者恚其喘而斃之。牛。今邑宰也。昔御者。師焉。宿報當酬爾。

　　第三十祖僧璨大師者

　　不知何許人也。初以白衣謁二祖。既受度傳法。隱于舒州皖公山。屬後周武帝破滅佛法。至隨開皇中。有沙彌道信。始年十四。來禮師曰。願和尚慈悲。賜與解脫法門　師曰。誰縛汝　曰。無人縛　師曰。既無人縛。即是解脫。何須更求解脫　信於言下大悟。服勤九載。披剃受具。
　　師知其緣熟。乃付衣法。遂告之曰。如來以正法眼藏囑累迦葉。次第傳授而至於我。我今付汝。并達磨袈裟。用為法信。流通將來。無令斷絕。聽吾偈曰。
　　華種雖因地　　從地種華生　　若無人下種　　華地盡無生
　　師又曰。可大師付吾法。後往鄴都。三十餘年方終。今吾得汝。何滯此乎。即適羅浮山。經于三載。却旋舊址。
　　一日。士民奔趨。大設檀供訖。於大樹下立化。即煬帝大業中十月十五日也。眾奉全身起塔焉　唐玄宗諡鑒智禪師。塔曰覺寂。吏部尚書門下三品房琯撰碑。
　　初唐河南尹李常。素仰祖風。深探玄理。天寶中。遇荷澤神會。問曰。三祖大師葬於何處。或聞入羅浮不迴。或說終於山谷。未知孰是。
　　會曰。璨大師自羅浮歸山谷。得月餘方示滅。今舒州見存三祖墓。常未之信也。
　　會謫為舒州別駕。因詢山谷寺眾僧曰。聞寺後有三祖墓。是否。
　　時上座惠觀對曰。有之。常忻然與官寮同往瞻禮。又啟壙取真儀闍維之。得舍利無數。以一分建塔焉。一分寄荷澤神會以質前言。餘即隨身。後於洛中私第設齋以慶之。
　　時有西域三藏犍那等在會中。常問三藏。天竺祖師多少。
　　犍那答曰。自迦葉以至般若多羅有二十七祖。若序師子尊者。總有四十九祖。若從七佛至此。不括橫枝。凡三十七世。
　　常又問會中耆德曰。甞見祖圖。或引五十餘祖。至於枝派差殊。宗族不定。或但有空名者。以何為驗。
　　時有智本禪師者。六祖門人也。答曰。斯乃後魏初。佛法淪替。有沙門曇曜。於紛紜中以素絹單錄諸祖名字。或忘失次第。藏衣領中。隱于巖穴。經三十五載。至文成帝即位。法門中興。曇曜名行俱崇。遂為僧統。乃集諸沙門。再議結集。目為付法藏傳。其間小有差互。良由當時怖懼所致。又經一十三年。勅國子愽士黃元真與北天三藏佛陀扇多．吉弗煙等。甄別宗旨。次敘師承。得無紕繆也。

　　第三十一祖道信大師者

　　姓司馬氏。世居河內。後從於蘄州之廣濟縣。師生而超異。幼慕空宗。隋大業十三年。遊吉州。值群盜圍城。七旬不解。萬眾憂迫。師憫之。教令念摩訶衍。時賊眾望雉堞間若有神兵。乃相謂曰。城內必有大異人。不可攻也。稍稍引去。
　　唐武德中。師却返蘄春。住破頭山。一日。往黃梅縣。路逢一小兒。骨相奇秀。異乎常童　師問曰。子何姓　答曰。姓即有。是常姓　師曰。是何姓　答曰。是佛性　師曰。汝無姓耶　答曰。性空故　師默識其法器。即令一僧至其家。於父母所。諭令出家。父母殊無難色。曰。願垂接受。
　　師遂與落髮受具。既而乃告之曰。如來以正法眼藏付傳迦葉。次第囑授而至於我。我今付汝。并達磨袈裟。以為法信。汝善護持。流布將來。無令斷絕。聽吾偈曰。
　　華種有生性　　因地華生生　　大緣與性合　　當生生不生
　　付衣法已。告眾曰。吾武德中。遊廬山登絕頂。望破頭山。紫氣如蓋。下有白氣。橫分六道。汝等會否。眾皆默然　忍曰。得非和尚他後橫出一枝佛法否　師曰。善。
　　後。貞觀中。太宗嚮師道味。欲瞻風釆。詔赴京師。上表遜謝。前後三返。竟以疾辭。又命使曰。如果不起。即取首來。使至山諭旨。師乃引頸就刃。神色儼然。使異之。迴以狀聞。帝彌如欽慕。就賜珍繒。以遂其志。
　　迄高宗永徽中。忽垂誡曰。一切諸法悉皆解脫。汝等各自護念。流化未來。言訖。端坐而逝。壽七十有二。塔于本山双峯。明年四月八日。塔戶無故自開。儀相如生。爾後不敢復閉　代宗諡大醫禪師慈雲之塔。

　　第三十二祖弘忍大師者

　　蘄州黃梅人也。姓周氏。生而岐嶷。童遊時。逢一智者嘆曰。此子闕七種相。不逮如來。後寫於破頭山。
　　咸亨中。有一居士。姓廬名惠能。自新州來參謁　師問曰。汝自何來　曰。嶺南　師曰。欲須何事　能曰。惟求作佛　曰。嶺南人無佛性。若為得佛　能曰。人即有南北。佛性豈然　師知是其器。乃呵曰。著槽[木*敞]去　能作禮而退。便入碓坊。服勞於杵臼之間。晝夜不息。師知付授將至。遂告眾曰。正法難解。不可徒記吾言。持為己任。汝等可各隨意述一偈章。若語意冥符。即衣法偕付。
　　是時會下七百餘僧。上座神秀者。乃於廊壁書偈。曰。
　　身是菩提樹　　心如明鏡臺　　時時勤拂拭　　莫遣惹塵埃
　　師經行次。見斯偈。知是神秀所述。嘆曰。依此修行。亦得人天之果。
　　能在碓坊。忽聆諷偈。乃問同學。是何章句。
　　曰。爾不知和尚求法嗣。令各述心偈。此則秀上座所述。
　　能即自述四句偈。至夜。密令人寫於秀偈之側。云。
　　菩提本無樹　　明鏡亦非臺　　本來無一物　　何處有塵埃
　　本師見此偈云。此是誰作。亦未見性。遂脫屣摩去其字。由是眾不之顧。逮夜。師密詣自碓坊曰。米白也否。
　　能曰。白也。未有篩。
　　師於碓。以杖三擊之。能即以三鼓入室。師告曰。佛之出世。為一大事。付于迦葉。展轉相授。至菩提達磨屆于此土。得可大師承襲。以至於吾。今以法寶及所傳袈裟用付於汝。汝當善自保護。流布將來。無令斷絕。汝受吾教。聽吾偈曰。
　　有情來下種　　因地果還生　　無情既無種　　無性亦無生
　　能居士受衣法。啟曰。法則既受。衣付何人。
　　師曰。昔達磨初至。人未之信。故傳衣以明得法。今信心已熟。衣乃爭端。止於汝身。不復傳。爾且當遠引。俟時行化。所謂受衣之人。命如懸絲。復云。一花開五葉。結果自然成。又云。果滿菩提圓。華開世界起。
　　能曰。當居何所。
　　師曰。逢懷即止。遇會且藏。能禮辭已。捧衣潛出。是夜南邁。大眾莫知。
　　翌日。眾心疑訝。師曰。吾道行矣。何更詢之。
　　復問。衣法誰得耶。
　　師曰。能者得。
　　於是眾議。盧行者名能。尋訪既失。潛知彼得。時僧惠明奔逐至大庾嶺頭。能見明來。隱於莽中。但以衣置地。明舉之莫動。明即呼云。我來求法。不求其衣。
　　能遂出曰。不得思惡。不得思善。正當恁麼時。還我明上座本來面目。明於是大悟。
　　能曰。汝須速迴。遇蒙即止。逢袁當住。
　　明即禮謝而返。逮至嶺下。遇眾追之。明紿之曰。自嶺而來。杳無所見。眾艮踆焉。明後易名道明。蓋避師名之上一字也。止袁州蒙山。
　　師忽告眾曰。吾今事畢。時可行矣。即入室。安座而逝。壽七十有四。唐高宗上元二年壬申歲二月十五。建塔于黃梅之東山。代宗諡大滿禪師法雨之塔。

　　第三十三祖惠能大師者

　　俗姓盧氏。其先范陽人。父行瑫。武德中。左宦于南海之新州。遂占籍焉。三歲喪父。其母守志鞠養。及長。家尤貧窶。師樵釆以給。一日。負薪至市。聞客讀金剛經。至應無所住而生其心。有所感寤而問曰。此何法也。得於何人。
　　客曰。此名金剛經。得於黃梅。師遽告其母以為法尋師之意。
　　直抵韶州。遇高行士劉志略。結為交友。尼無盡藏者。即志略之姑也。常讀涅槃經。師暫聽之。即為解說其義。尼遂執卷問字。師曰。字即不識。義即請問。
　　尼曰。字尚不識。焉能會義。
　　師曰。諸佛妙理。非關文字。
　　尼驚異之。告鄉人云。能是有道之人。宜請瞻禮。近有寶林古寺舊地。可完緝。延師居之。四眾霧集。俄成寶坊。
　　師一日自念曰。我求大法。豈可中道而止。
　　遂至昌樂縣西山石室間。遇智遠禪師。今遂請益。遠曰。觀子神機爽拔。殆非常人。吾聞西域菩提達磨傳心印于黃梅。汝當往彼參決。
　　師辭去。造黃梅之東山。即唐咸亨年中也。忍大師一見。默而識之。後傳衣法。令隱于懷集．四會之間。
　　至儀鳳元年丙子正月八日。屆南海。遇印宗法師於法性寺講涅槃經。師見二法師爭風幡。一人言風動。一人言幡動。能召曰。不是風動。不是幡動。仁者心動。
　　二人言下大悟。曰。莫是盧行者否。是即速說。
　　師曰。我即惠能也。
　　二法師曰。我等乃西天令來於此土。與汝披剃受具。
　　仍法性寺有智光律師戒壇。即宋朝求那跋陀三藏之所置也。記云。後有肉身菩薩在此壇受戒。又梁末真諦三藏於壇之側。手植二菩提樹。記曰。却後一百二十年。有大士受具於此樹下。宛如宿契。
　　二法師曰。我為汝落髮之師。汝為我得法之師矣。蓋以感悟風幡之言也。
　　明年二月八日。受具已。曰。吾不願居此。後師至寶林寺。韶州刺史韋據請居大梵寺。
　　中宗神龍元年。降詔云。朕請安．秀二師宮中供養。萬機之暇。每究一乘。二師並推讓云。南方有能禪師。密受忍大師衣法。可就彼問。今遣內侍薛簡馳詔迎請。願師慈念。速赴上京。師上表辭疾。願終林麓。
　　薛簡曰。京城禪德皆云。欲得會道。必須坐禪習定。若不因禪定而得解脫者。未之有也。未審師所說法如何。
　　師曰。道由心悟。豈在坐也。經云。若言如來若坐若臥。是行邪道。何故。無所從來。亦無所去。究竟無證。豈況坐耶。
　　簡曰。弟子之迴。主上必問。願師慈悲。指示心要。
　　師曰。道無明暗。明暗是代謝之義。明暗無盡。亦是有盡。相待立名。故經云。法無有比。無相待故。
　　簡曰。明喻智慧。暗況煩惱。修道之人儻不以智慧照破煩惱。無始生死憑何出離。
　　師曰。煩惱即是菩提。無二無別。若以智慧照煩惱者。此是二乘小見．羊鹿等機。大智上根悉不如是。
　　簡曰。如何是大乘人見。
　　師曰。明與無明。凡夫見。智者了達。其性無二。無二之性。即是實性。實性者。處凡遇而不減。在賢聖而不增。住煩惱而不亂。居禪定而不寂。不斷不常。不來不去。不在中間。及其內外。不生不滅。性相如今。常住不遷。名時道。
　　簡曰。師說不生不滅。何異外道所談。
　　師曰。外道所談不生不滅者。將滅止生。以生顯滅。今猶不滅。生亦無生。我說不生不滅者。本自無生。今亦無滅。所以不同外道。外道者。但以文字句義所說。欲知心要。善惡都莫思量。自然得入。妙用河沙。
　　簡于是言下大悟。曰。弟子始知本性不遙。涅槃寂靜。無餘有法。一切現前。言已。禮辭歸闕。表奏師語。有詔謝師。并賜摩衲袈裟．寶鉢．繒帛。十二月十九日。勅改古寶林為中興寺。三年十一月十八日。又勅韶州重加修飾大師寫經坊。賜額為法泉寺。師新州舊居為國恩寺。
　　一日。師謂眾曰。諸善知識。汝等靜心。聽吾說法。汝等諸人。自心是佛。更莫狐疑。外無一物而能建立。所以心生種種法生。心滅種今法滅。若欲成就種智。須達一相三昧．一行三昧。若於一切處而不住相。於彼相中不生憎愛。亦無取捨。不念利益成壞等事。安閑恬靜。虗融澹泊。此名一相三昧。若於一切處行住座臥。純一真心。不動道場。真成淨土。此名一行三昧。若人具此三昧。如地有種。含藏長養。成熟其實。一相一行。亦復如是。我今說法。猶如時雨。普潤大地。汝等佛性。譬諸種子。遇茲霑洽。悉得發生。承吾旨者。澤獲菩提。依吾行者。定證妙果。
　　先天元年。告眾曰。吾受忍大師衣法。今為汝等說法。不付其衣。蓋汝等信根純熟。澤定不疑。堪任大事。聽吾偈曰。
　　心地含諸種　　普雨悉皆生　　頓悟華情已　　菩提果自成
　　復曰。其法無二。其心亦然。其道清淨。亦無諸相。汝等慎勿觀淨。及空其心。此心本淨。無可取捨。各自努力。隨緣好去。
　　師說法化世。經四十載。其年七月六日。命弟子往新州國恩寺建報恩塔。
　　先天二年七月一日。謂眾曰。吾欲歸新州。速理舟楫。
　　眾曰。師從此去。早晚却迴。
　　師曰。葉落歸根。來時無口。
　　又問。師之法藏。何人傳受。
　　師曰。有道者得。無心者通。
　　又問。後莫有難否。
　　曰。吾滅後五六年。當有一人來取吾首。聽吾記云。
　　頭上養親　　口裏須餐　　遇滿之難　　楊柳為官
　　又云。吾去七十年。有二菩薩從東方來。一在家一出家。同時興化。建立吾宗。締緝伽藍。昌隆法嗣。言訖。往新州國恩寺。跏趺示寂。即其年八月三日也。
　　時韶．新兩郡各修塔廟。僧俗莫決所之。兩刺史共焚香祝云。香煙引處。即師之欲歸焉。時鑪香騰涌。直貫曹谿。以十一月十三日入塔。壽七十六。
　　前韶州刺史韋據撰碑。會人憶取首之記。遂走以紩葉漆布固護師頸。
　　開元十年八月三日夜。忽聞塔中鏗然有聲。僧眾驚起。見一人裹白巾從塔中出。踰垣而遁。尋周視什器。一無所失。俄見師頸有傷。具以賊事聞州。縣令楊侃。刺史柳無忝。切加檎捕。五日。於石角村獲賊人。送韶州鞫問。云。姓張。名行滿。汝州梁縣人。於洪州開元寺受新羅僧金。令取六祖大師首。歸東海供養。
　　柳守聞狀。未即加刑。乃躬至曹溪。問師上足令[啗-口+王]曰。如何處斷。
　　[啗-口+王]曰。若以國法論理。固當宜然。但以佛教慈悲。冤親平等。況彼欲求供養。罪可恕之。
　　柳守嘆嘉。始知佛門廣大。遂赦之。
　　上元元年。肅宗遣使就請師衣鉢。歸內供養。至永泰元年五月五日。代宗夢六祖大師請衣鉢。七日。勅刺史楊瑊云。朕夢感能禪師請傳法袈裟。却歸曹谿。今遣鎮國大將軍劉崇景頂戴而送。朕為之國寶。卿可於本寺如法安奉。專令僧眾嚴加守護。勿令遺墜。或為人偷竊。皆不遠而獲。憲宗諡大鑑禪師。塔曰元和靈照。
　　南越記云。晉初。海內崩裂。各據兵權。署曹叔良為鎮南將軍。知平南總管事。晉剋復之後。以王爵封叔良。本山双峯間。叔良有別墅。捨其地為双峰曹溪。曹溪由是名著。
　　寶林寺者。梁天監中。有僧經始之刻石。曰。却後一百七十年。有大權菩薩說法度人。傳化四方。學徒霧集。宜以寶林題之。州將具奏。仍御書其額。
　　至儀鳳二年。大師駐錫。皆符先記。後改額。神龍中曰中興．曰法泉。後三年曰廣果。開元九年曰建興。肅宗曰國寧寺。宣宗曰南華。迄今無燕雀棲止。有達磨祖師所傳袈裟一條。西域屈眴布。緝本綿花心織成。有云絲布者。非也。其衣青黑色。後人以碧絹為裏。中宗賜摩衲．寶鉢．方辨塑真．道具等。生塔者尸之。
　　開元中。廣州觀察使宋璟作禮於塔。見上足令瑫問曰。云何名無生法忍。
　　瑫曰。知生既如。一切皆爾。是名無生。於生自在。是名法忍。知滅不滅。是名無生。善法不忘。是名法忍。發菩提心。是名無生。諸結不起。是名法忍。對境不瞋。是名無生。不惱他人。是名法忍。內無妄念。是名無生。外無染汙。是名法忍。般若無住。是名無生。智慧觀照。是名法忍。璟聞。頂受之。遂佛弟子禮。
　　皇朝開寶初。王師平南海劉氏。殘兵作梗。師之塔廟鞠為煨燼。而真身一無所損。尋有制興修。功未竟。會太宗即位。留心禪門。頗增壯麗焉。
　　今上踐祚。
　　明肅太後助政。奉慈聽斷。天下治平。上獨留心於禪法。蓋天啟其衷也。甞遣使迎請衣鉢入宮中。久留申供。彌加寶飾。冀永殊跡。
　　大師自唐先天二年癸丑入滅。至今景祐三年丙子歲。凡三百二十五年矣。

　　天聖廣燈錄卷第七
　　天聖廣燈錄卷第八　　　〔宋實〕

　　洪州百丈山大智禪師下法嗣。
　　筠州黃檗鷲峰山斷際禪師。

　　南岳大惠禪師

　　諱懷讓。金州人也。俗姓杜。唐儀鳳二年四月八日降誕。感白氣應於玄象。在安康之分。太史瞻見。奏聞　高宗皇帝。帝問。是何祥瑞。
　　太史對曰。國之法器。不染世榮。帝勅金州太守韓偕親往存慰。
　　家有三子。師居其小。年始三歲。炳然殊異。性多恩讓。父乃安名懷讓。至年十歲。惟樂佛書。時有三藏玄靜過金。見而奇之。告其父母曰。此子若出家。必獲上乘。廣度眾生。
　　垂拱三年。方十五歲。辭親往荊州玉泉寺。依弘景律師出家。通天二年受戒。後習毗尼藏。一日。自歎曰。夫出家者。為無為法。天上人間。無有勝者。時有同學坦然。知師志氣高邁。勸師同謁嵩山安禪師。安啟發之。不契。乃直詣曹溪禮六祖。
　　祖問。什麼處來。
　　師云。嵩山安禪師處來。
　　祖云。什麼物與麼來。師無語。
　　經于八載。忽然有省。乃白祖云。某甲有箇會處。
　　祖云。作麼生。
　　師云。說似一物即不中。
　　祖云。還假修證也無。
　　師云。修證即不無。不敢污染。
　　祖云。秖此不污染。是諸佛之諸念。吾亦如是。汝亦如是。西天二十七祖般若多羅讖汝曰。
　　震旦雖闊無別路　　要假兒孫脚上行　　金雞解銜一粒米　　供養什邡羅漢僧
　　(又讖傳道一法)。
　　心裏能藏事　　說向漢江濱　　湖波探水月　　將照二三人
　　六祖又云。吾先師有言。從吾向後。勿傳此衣。但以法傳。若傳此衣。命如懸絲。即道化示。莫損於汝。聽吾偈曰。
　　心地含諸種　　普雨悉皆萠　　頓悟花情已　　菩提果自成
　　汝向後出一馬駒。踏殺天下人。師侍奉一十五載。
　　先天二年。始往南嶽。居般若寺。示徒云。一切萬法皆從心生。心本無生。法亦無住。若達心地。所作無礙。非遇上根。宜慎言哉。
　　僧問。如鏡鑄像。像成後。光歸何處　師云。如大德未出家時相狀向什麼處去。
　　云。成後為什麼不鑑照　師云。雖然不鑑照。謾他一點也不得。
　　馬祖於南岳傳法院後。獨處一庵。唯習坐禪。凡有來訪者都不顧。師往彼亦不顧。師觀其神宇有異。憶六祖讖記。乃多方誘導。
　　一日。將甎於庵前磨。祖亦不顧　時既久。乃問曰。作什麼　師云。磨甎作鏡　祖云。磨甎豈得成鏡　師云。磨甎既不成鏡。坐禪豈得成佛　祖乃離座云。如何即是　師云。譬牛駕車。車若不行。打牛即是。打車即是。又云。汝學坐禪。為學坐佛。若學坐禪。師非坐臥。若學坐佛。佛非定相。於無住法。不應取捨。汝若坐佛。即是殺佛。若執坐相。非達其理　祖聞斯示誨。豁然開悟。禮拜問云。如何用心。即合無相三昧　師云。汝學心地法門。如下種子。我說法要。譬彼天澤。汝緣合故。當見其道　祖云。道非色相。云何能見　師云。心地法眼能見道。無相三昧亦復然矣　祖云。有成壞否　師云。若以成壞聚散而見道者。非也。聽吾偈曰。
　　心地含諸種　　遇澤悉皆萠　　三昧花無相　　何壞復何成
　　祖既蒙開悟。侍奉十秋。日益玄奧。師入寶弟子六人。各印可曰。汝等六人同證吾身。各契其一。一人得吾眉。善威儀(常浩)。一人得吾眼。善顧盼(智達)。一人得吾耳。善聽理(坦然)。一人得吾鼻。善知氣(神照)。一人得吾舌。善談說(嚴峻)。一人得吾心。善吾今(道一)。
　　馬祖闡化江西開元寺。師問眾曰。道一為眾說法否　眾曰。已為眾說法　師云。未見通箇消息來。遂遣一僧去。待伊上堂時。但問作麼生。記取答話來　僧如教。迴舉似師　祖云。自從胡亂後。三十年來不曾少鹽醬。　師然之　師天寶三年八月十一日示寂於南嶽。勅諡大惠禪師最勝輪之塔。吏部侍郎歸登撰塔記。

　　江西馬祖大寂禪師

　　師諱道一。漢州什邡縣人也。俗姓馬。本邑羅漢寺出家。師容貌奇異。虎視牛行。引舌過鼻。足下有二輪文。幼歲依資州唐和尚落髮。受具於渝州圓律師。開元中。習禪定于衡岳傳法院。密受大惠心印。
　　天竺般若多羅讖行化偈曰。
　　領得彌勒語　　離鄉日日敷　　東梁移近路　　餘氣脚天徒
　　師始自建陽佛蹟嶺遷臨川。次南康龔公山。大曆中。隷名於鍾陵開元寺。時連師路嗣恭聆風景慕。親授密旨。由是四方學者雲集座下。厥後法嗣盛布於天下。時號江西馬祖焉。
　　師謂眾曰。汝等諸人。各信自心是佛。此心即是佛心。達磨大師從南天竺國躬至中華。傳上乘一心之法。令汝等開悟。又引楞伽經文。以印眾生心地。恐汝顛倒。不肯自信此一心之法。各各有之。故楞伽經云。佛語心為宗。無門為法門。
　　夫求法者。應無所求。心外無別佛。佛外無別心。不取善。不捨惡。淨穢兩邊俱不依怙。達罪性空。念念不可得。無自性故。故三界唯心。森羅萬像。一法所印。凡所見色。皆是見心。心不自心。因色故有。汝但隨時言說。即事即理。都無所礙。菩提道果。亦復如是。於心所生。即名為色。知色空故。生即不生。若了此意。乃可隨時著衣喫飯。長養聖胎。任運過時。更有何事。汝受吾教。聽吾偈曰。
　　心地隨時說　　菩提亦秖寧　　事理俱無礙　　當生即不生
　　問。如何是修道　師云。道不屬修。即言修得。修成還壞。即同聲聞。若言不修。即同凡夫。
　　云。作何見解。即得達道　師云。自性本來具足。但於善惡事上不滯。喚作修道人。取善捨惡。觀空入定。即屬造作。更若向外馳求。轉踈轉遠。但盡三界心量。一念妄想。即是三界生死根本。但無一念。即除生死根本。即得法王無上珍寶。
　　無量劫來。凡夫妄想。謟曲邪偽。我慢貢高。合為一體。故經云。但以眾法合成此身。起時唯法起。滅時唯法滅。此法起時不言我起。滅時不言我滅。前念．後念．中念。念念不相待。念念寂滅。喚作海印三昧。接一切法。如百千異流同歸大海。都名海水。住於一味。即接眾味。住於大海。即混諸流。如人在大海水中浴。即用一切水。
　　所以聲聞悟迷。凡夫迷悟。聲聞不知聖心本無地位．因果．階級。心量妄想修因證果。住其空定八萬劫．二萬劫。雖即已悟。却迷。諸菩薩觀如地獄苦。沉空滯寂。又見佛性。若是上根眾生。忽遇善知識指示。言下領會。更不歷於階級．地位。頓悟本性。故經云。凡夫有返覆心。而聲聞無也。對迷說悟。本既無迷。悟亦不立。
　　一切眾生。從無量劫來。不出法性三昧。長在法性三昧中。著衣喫飯。言談祗對。六根運用。一切施為。盡是法性。不解返源。隨名逐相。迷情妄起。造種種業。若能一念返照。全體聖心。汝等諸人。各達自心。莫記吾語。縱饒說得河沙道理。其心亦不增。總說不得。其心亦不減。說得亦是汝心。說不得亦是汝心。乃至今身放光。現十八變。不如還我死灰來。淋過死灰無力。喻聲聞妄修因證果。未淋過死灰有力。喻菩薩道業純熟。諸惡不染。若說如來權教三藏。河沙劫說不可盡。猶如鈎鏁。亦不斷絕。若悟聖心。總無餘事。久立。珍重。
　　上堂。龐居士問。不與萬法為侶是什麼人　師云。待汝一口吸盡西江水即向汝道　又問。不昧本來人。請師高著眼　師直下覷　士云。一等勿絃琴。唯師彈得妙。師直上覷　士禮拜　師歸方丈　居士隨後云。適來弄巧成拙　問。如何是佛　師云。即心是佛　問。離四句。絕百非。請師直指西來意　師云。我今日無心情。汝去西堂問取智藏。
　　僧至西堂問。西堂以手指頭云。我今日頭痛。不能為汝說得。汝去問海兄。
　　僧去問海兄。海兄云。我到者裏却不會。
　　僧回。舉似師。師云。藏頭白。海頭黑。
　　師採藤次。見水老便作放勢。水老近前接。師便踏倒。水老起來。呵呵大笑云。無量妙義。百千三昧。盡在一毛頭上。識得根源去。
　　鄧隱峯辭師　師云。什麼處去　峰云。石頭去　師云。石頭路滑　峰云。竿本隨身。逢場作戲。
　　遂到石頭。繞禪床一帀。振錫而立。云。是何宗旨　石頭云。蒼天。蒼天　峰無語。回。舉似師　師云。更去問。待他有答。汝便作噓噓聲。
　　峯又去。依前問　石頭作噓噓聲　峰又無語。回。舉似師　師云。向汝道石頭路滑。
　　師令僧馳書與徑山欽和尚。書中畫一圓相。徑山纔開見。索筆於中著一點。後有僧舉似忠國師。國師云。欽師猶被馬師惑。
　　有僧於師前作四畫。上一畫長。下三畫短。云。不得道一畫長。三畫短。離四句。絕百非。請和尚答某甲。
　　師畫一畫。云。不得道長短。答汝了也。
　　後有僧舉似忠國師。國師云。何不問我。
　　師問僧。什麼處來　云。湖南來　師云。東湖水滿也未　云。未　師云。許多時雨水尚未滿(道吾云。滿也。雲岩云。湛湛地。洞山云。什麼劫中曾欠少)百丈問。如何是佛旨趣　師云。正是汝放身命處　師示眾云。道不用修。但莫污染。何為污染。但有生死心。造作趣向。皆是染污。若欲直會其道。平常心是道。何謂平常心。無造作．無是非．無取捨。無斷常．無凡聖。故經云。非凡夫行．非聖賢行。是菩薩行。秖如今行住坐臥。應機接物盡是道。今即是法界。乃至河沙妙用。不出法界。若不然者。云何言心地法門。云何言無盡灯。一切法皆是心法。一切名皆是心名。萬法皆從心生。心為萬法之根本。故經云。識心達本源。故號為沙門。名等．義等。一切法皆等。純一無雜。
　　若於教門中得隨時自在。建立法界。盡是法界。若立真如。盡是真如。若立理。一切法盡是理。若立事。一切法盡是變。舉一千從。事理無差。盡是妙用。更無別理。皆由心之回轉。譬如月影有若干。真月無若干。諸源水有若干。水性無若干。森羅萬像有若干。虗空無若干。說道理有若干。無礙慧無若干。種種成立。皆由一心也。建立亦得。掃蕩亦得。盡是妙用。妙用盡是自家。非離真而有立處。立處即真。盡是自家體。若不然者。更是何人。一切法皆是佛法。諸法即是解脫。解脫者即是真如。諸法不出於真如。行住坐臥悉是不思議用。不待時節。經云。在在處處則為有佛。
　　佛是能仁。有智慧。善機情。能破一切眾生疑網。出離有無等縛。凡聖情盡。人法俱空。轉無等輪。超於數量。所作無礙。事理雙通。如天起雲。忽有還無。不留蹤跡。猶如畫水成文。不生不滅。是大寂滅。在纏名如來藏。出纏號淨法身。體無增減。能大能小。能方能圓。應物現形。如水中月。滔滔運用。不立根苗。木盡有為。不住無為。有為是無為之用。無為是有為之依。不住於依。故云。如空無所依。
　　心生滅義。心真如義。心真如者。喻如明鏡照像。鏡喻於心。像喻於法。若心取法。即涉外因。即是生滅義。不取於法。即是真如義。聲聞耳聞佛性。菩薩眼見佛性。了達無二。名平等性。性無有異。用則不同。在迷為識。在悟為智。順理為悟。順事為迷。迷則迷自本心。悟則悟自本性。一悟永悟。不復更迷。如日出時。不與暗對。智慧日出。不與煩惱暗俱。
　　了心境界。妄想即除。妄想既除。即是無生法性。本有之性。不假修成。禪不屬坐。坐即有著。若見此理。真正合道。隨緣度日。戒行增熏。積於淨業。但能如是。何慮不通。久立。珍重。
　　師於貞元四年正月登建昌石門山。於林中經行。見洞壑平坦。峰巒秀拔。謂侍者曰。茲吉祥所。乃吾終焉之地矣。
　　既而示疾。院主問。和尚近日尊候如何。
　　師云。日面佛．月面佛。
　　至二月一日。沐浴加趺而化。享年八十。僧臘六十。元和中　德宗皇帝追諡大寂禪師。塔曰大中莊嚴。

　　洪州百丈山大智禪師

　　師諱懷海。福州長樂人也。俗姓王。丱歲離塵。三學該練。屬大寂闡化江西。乃傾心依附。與西堂智藏．南泉普願同號入室三大士焉。一夕。三大士隨侍馬祖翫月次。祖問。正當與麼時如何。
　　西堂云。正好供養。
　　師云。正好修行。南泉拂袖便去。
　　祖云。經入藏。禪歸海。唯有普願獨超物外。
　　師為馬祖侍者。一日。隨侍馬祖路行次。聞野鴨聲。　祖云。什麼聲　師云。野鴨聲　良久。祖云。適來聲向什麼處去　師云。飛過去　祖迴頭。將師鼻使扭。　師作痛聲　祖云。又道飛過去　師於言下有省　明日。祖昇堂纔坐　師出來卷却簟　祖便下座。　師隨至方丈　祖云。適來要舉轉因緣。你為什麼卷却簟　師云。為某甲鼻頭痛　祖云。你什麼處去來　師云。昨日偶有出入。不及參隨　祖喝一喝　師便出去。
　　馬祖一日上堂。眾集。以手點拂柄三下。便下座。師默有省。三日後。舉似祖。祖上堂。告眾曰。吾何憂矣。自有大默在。是汝諸人之師也。
　　馬祖一日問師。什麼處來　師云。山後來　祖云。還逢著一人麼　師云。不逢著　祖云。為什麼不逢著　師云。若逢著。即舉似和尚　祖云。什麼處得者个消息來　師云。某甲罪過　祖云。却是老僧罪過　師再參馬祖。祖竪起拂子　師云。即此用。離此用。　祖掛拂子於舊處　良久。祖云。你已後開兩片皮。將何示人　師遂取拂子竪起　祖云。即此用。離此用　師亦掛拂子於舊處　祖便喝　師直得三日耳聾。方乃大悟。
　　有一僧哭入法堂　師云。作什麼　僧云。父母俱喪。請師揀日　師云。明日一時埋却　問。如何是奇特事　師云。獨坐大雄山　僧禮拜　師便打。
　　西堂問師。儞向後作麼生開示於人。師以手卷舒兩邊。
　　堂云。更作麼生。師以手點頭三下。
　　上堂云。靈光獨耀。逈脫根塵。體露真常。不拘文字。心性無染。本自圓成。但離妄緣。即如如佛。
　　問。依經解義。三世佛冤。離經一字。如同魔說是如何　師云。固守動靜。三世佛冤。此外別求。還同魔說。
　　馬祖令人馳書。并醬三甕。與師。師令挑向法堂前。乃上堂。眾纔集。師以拄杖。指醬甕云。道得。即不打破。道不得。即打破。眾無語　師便打破。歸方丈。
　　上堂。眾纔集。師以拄杖趂下。却召大眾。眾迴頭。師云。是什麼。
　　黃檗到師處。一日。辭云。欲禮拜馬祖去　師云。馬祖已遷化也　檗云。未審有何言句　師遂舉再參馬祖竪拂因緣　檗聞舉。不覺吐舌　師云。子已後莫承嗣馬祖去麼　檗云。不然。今日因師舉。得見馬祖大機之用。然且不識馬祖。若嗣馬祖。已後喪我兒孫　師云。見與師齊。減師半德。見過於師。方堪傳授。子甚有超師之見。
　　後溈山問仰山。百丈再參馬祖竪拂因緣。此二尊宿意旨如何　仰山云。此是顯大機之用　溈山云。馬祖出八十四人善知識。幾人得大機。幾人得大用　仰山云。百丈得大機。黃檗得大用。餘者盡是喝道之師　溈山云。如是。如是。
　　師因普請開田。迴問。運闍梨。開田不易　檗云。眾僧作務　師云。有煩道用　檗云。爭敢辭勞　師云。開得多少田　檗作鋤田勢　師便喝　檗掩耳而出師問黃檗。甚處來。
　　檗云。山下採菌子來　師云。山下有一虎子。汝還見麼　檗便作虎聲　師於腰下取斧作斫勢　檗約住便掌師。
　　師晚參上堂。云。大眾。山下有一虎子。汝等諸人出入好看。老僧今朝親遭一口。
　　後溈山問仰山云。黃檗虎話作麼生　仰山云。和尚如何　溈山云。百丈當時便合一斧斫殺。因什麼到如此　仰山云。不然　溈山云。子又作麼生　仰山云。不唯騎虎頭。亦解把虎尾　溈山云。寂子甚有險崖之句。
　　師每上堂。常有一老人聽法。罷皆隨眾散去。一日。留身不去　師問。立者何人　老人曰。某甲於過去迦葉佛時曾住此山　有學人問。大修行底人還落因果也無　對云。不落因果。墮在野狐身。今請和尚代一轉語　師云。汝但問　老人便問。大修行底人還落因果也無　師云。不昧因果　老人於言下大悟。告辭　師云。某甲已免野狐身。住在山後。乞依亡僧燒送。
　　師令維那白槌告眾。齋後普請送亡僧。眾皆愕然。齋後。眾去山後。岩中果見一死野狐。積薪燒訖　師至晚上堂。舉前因緣次。黃檗便問。古人錯對一轉語。墮在野狐身。今人轉轉不錯。又且如何　師云。近前來。向汝道　檗近前打師一掌　師云。將謂胡鬚赤。更有赤鬚胡　時溈山在會下作典座。司馬頭陀舉野狐語問典座。作麼生　典座以手撼門扇三下　司馬云。大麤生　典座云。佛法不是者箇道理　後溈山舉黃檗問野狐話問仰山　山云。黃檗常用此機　溈山云。汝道天生得。從人得　仰山云。亦是稟受師承。亦是自宗通　溈山云。如是。如是　黃檗問。從上古人以何法示人。師良久　黃檗云。後代兒孫將何傳授　師云。將謂儞者漢是箇人。便歸方丈。
　　溈山一夜方丈中侍立。既久　師令撥爐中看有火麼　山撥云。無火　師自起。撥得一星火。挾示。云汝道無火。者箇是什麼。山因此有省　後一日。作務次。師問溈山云。還有火麼　溈山云。有　師云。在什麼　處。溈山把一堇柴吹度與師　師云。如蟲蝕木　因普請鋤地次。有僧聞鼓聲。舉起鋤頭。呵呵大笑而歸　師云。俊哉。從觀音門而入　後喚其僧。問云。儞適來見什麼道理　僧云。某甲肚飢。聞皷聲。歸喫飯　師呵呵大笑。
　　問。如何是佛　師云。汝是阿誰　云。某甲　師云。汝識某甲否　云。分明箇　師乃竪起拂子問。汝見拂子否　云。見　師不顧。
　　師令僧。去章敬處。見伊上堂說法。儞便展開座具。禮拜起。將一隻鞋。以袖拂却上塵。倒頭覆下。其僧到章敬處。一依師旨。章敬云。老僧罪過。
　　上堂云。併却咽喉唇吻。速道將來　溈山云。某甲道不得。請和尚道　師云。不辭向儞道。他後喪我兒孫　五峰云。和尚亦須併却　師云。無人處斫額望汝　雲岩云。某甲有道處。請和尚舉　師云。併却咽喉唇吻。速道將來　岩云。師今有也　師云。喪兒孫　上堂云。我要一人去傳語西堂和尚。阿誰去得　五峯云。某甲去得　師云。儞作麼生傳語　峰云。待見西堂即道　師云。道什麼　峰云。却來舉似和尚　師童年之時。隨母入寺拜佛。指尊像問母。此是何物　母云。是佛　童云。形容似人。我後亦當作焉。
　　師凡作務執勞。必先於眾。眾不忍其勞。密收作具而請息之。師云。吾無德矣。爭合勞人。既徧求作具不獲。而亦不食。故有一日不作。一日不食之言流播寰宇矣　師於元和九年正月十七日示寂。春秋九十五。長慶元年。勅諡大智禪師。塔曰大勝寶輪。

　　筠州黃檗鷲峰山斷際禪師者

　　閩中人也。幼於本州黃檗山出家。眉間隆起如珠。音詞暢潤。志意沖澹。後遊天台。逢一僧。如舊識。乃同行。屬澗水瀑漲。師倚杖而止。其僧率師同過。師云。請兄先過。其僧却浮笠於水上便過。
　　師云。我却共箇梢子行。悔不一棒打殺　有僧辭歸宗　宗云。往甚處去　云。諸方學五味禪去　宗云。諸方有五味禪。我者裏秖是一味禪　僧云。如何是一味禪　宗便打　僧云。會也。會也　宗云。道。道。僧擬開口　宗又打。
　　其僧後到師處。師問。什麼處來　云。歸宗來　師云。歸宗有何言句。僧遂舉前話。
　　師乃上堂。舉此因緣云。馬大師出八十四人善知識。問著箇箇屙漉漉地。秖有皈宗較些子。
　　師在鹽官會裏。大中帝為沙彌。師於佛殿禮佛　沙彌云。不著佛。求不著法求。不著眾求。長老禮拜。當何所求　師云。不著佛。求不著法求。不著眾求。常禮如是事　沙彌云。用禮何為　師便掌　沙彌云。太麤生。　師云。者裏是什麼所在。說麤說細。隨後又掌。　沙彌便走。
　　師行脚時。到南泉。一日齋時。捧鉢向南泉位上坐。南泉下來。見便問。長老什麼年中行道　師云。威音王已前　南泉云。猶是王老師孫在。師便移下座　師一日出次。南泉云。如許大身材。戴箇些子大笠　師云。三千大千世界總在裏許　南泉云。王老師[口*爾]。師戴笠便行　師一日在茶堂內坐　南泉下來問。定慧等學。明見佛性。此理如何　師云。十二時中不依倚一物　泉云。莫便是長老見處麼　師云。不敢　泉云。漿水錢且置。草鞋錢教什麼人還　師便休　溈山後舉此因緣問仰山。莫是黃檗構他南泉不得麼　仰山云。不然。須知黃檗有陷虎之機　溈山云。子見處得與麼長。
　　一日普請　南泉問。什麼處去　師云。擇菜去　泉云。將什麼擇　師竪起刀子　泉云。秖解作賓。不解作主　師扣刀三下。
　　一日。五人新到。同時相看。四人禮拜。一人不禮拜。以手畫一圓相而立　師云。還知道好隻獵犬麼　云。尋羚羊氣來　師云。羚什無氣。汝向什麼處尋　云。尋羚羊蹤來　師云。羚羊無蹤。汝向什麼處尋　云。與麼則死羚羊也。師便休。
　　來曰昇座。退。問昨日尋羚羊僧出來　其僧便出　師云。老僧昨日後頭未有語在。作麼生　其僧無語　師云。將謂本色衲僧。元來秖是義學沙門。
　　師曾散眾。在洪州開元寺。裴相公一日入寺行次。見壁畫。乃問寺主。者畫者是什麼　寺主云。畫高僧。
　　相　公云。形影在者裏。高僧在什麼處　寺主無對　相公云。此間莫有禪僧麼　寺主云。有一人　相公遂請師相見。乃舉前話問師　師召云。裴休　休應嗒師云。在什麼處　相公於言下有省。乃再請師開堂。
　　上堂云。汝等諸人盡是噇酒糟漢。與麼行脚。笑殺他人。總似與麼容易。何處更有今日。汝還知大唐國裏無禪師麼　時有僧問。秖如諸方匡徒領眾。為什麼却道無禪師　師云。不道無禪。秖道無師　後溈山舉此因緣問仰山云。意作麼生　仰山云。鵝王擇乳。素非鴨類　溈山云。此實難辨。
　　裴相一日托一尊佛於師前。胡跪云。請師安名　師召云。裴休　休應喏　師云。與汝安名竟　相公便禮拜。
　　相公一日上詩一章　師接得便坐却。乃問。會麼　相公云。不會　師云。與麼不會。猶較些子。若形紙墨。何有吾宗。
　　詩曰。
　　自從大士傳心印　　額有圓珠七尺身　　掛錫十年棲蜀水　　浮杯今日渡漳濱　　一千龍象隨高步　　萬里香華結勝因　　願欲事師為弟子　　不知將法付何人
　　師答曰。
　　心如大海無邊際　　口吐紅蓮養病身　　雖有一雙無事手　　不曾祗接等閑人
　　夫學道者。先須併却雜學諸緣。決定不求。決定不著。聞甚深法。恰似清風屆耳。瞥然而過。更不追尋。是為甚深。入如來禪。離生禪想。從上祖師。唯傳一心。更無異法。指心是佛。頓超等妙二覺之表。決定不流至第二念。始似入我宗門。如斯之法。汝取次人到者裏。擬作麼生學。所以道。擬心時。被擬心魔縛。非擬心時。又被非擬心魔縛。非非擬心時。又被非非擬心魔縛。魔非外來。出自儞心。唯有無神通菩薩足跡不可尋。
　　若於一切時中。心有常見。即是常見外道。若觀一切法空作空見。即是斷見外道。所以三界唯心。萬法唯識。此猶是對外道邪見人說。若說法身以為極果。此對三賢十聖人言。故佛地斷二愚。一者微細所知愚。二者極微細所知愚。佛既如是。更說什麼等妙二覺所知。
　　一切人但欲向明。不欲向暗。但欲求悟。不愛煩惱。便道佛是覺。眾生是妄。若作如是見解。百劫千生輪迴六道。更無斷絕。何以故。為謗諸佛本源自性故。他分明向儞道。佛且不明。眾生且不暗。法無明暗故。佛且不強。眾生且不弱。法無強弱故。佛且不智。眾生且不愚。法無愚智故。是你出頭總道解禪。開著口便病發。不說本。秖說末。不說迷。秖說悟。不曾說體。秖說用。總無儞話論處。
　　他一切法且本不有。今亦不無。緣起不有。緣滅不無。本亦不有。本非本故。心亦不心。心非心故。相亦非相。相非相故。所以道。無法無本心。始解心心法。法即非法。非法即法。無法無非法故。是心心法。忽然瞥起一念。了知如幻如化。即流入過去佛。過去佛且不有。未來佛且不無。又且不喚作未來佛。現在念念不住。不喚作現在佛。佛若起時。即不擬他是覺是迷。是善是惡。輙不得執滯他。斷絕他。如一念瞥起。千重關鏁鏁不得。萬丈繩索。繫他不住。
　　既若如是。爭合便擬滅他止他。分明向儞道爾燄識。儞作麼生擬斷他。喻如陽燄。儞道近。十方世界求不可得。始道遠。看時秖在目前。儞擬趂他。他又轉遠去。儞始避他。他又來逐。儞取又不得。捨又不得。既若如此。故知一切法性自爾。即不用愁他慮他。
　　如言前念是凡。後念是聖。如手翻覆一般。此是三乘教之極也。據我宗門中。前念且不是凡。後念且不是聖。前念不是佛。後念不是眾生。所以一切色是佛色。一切聲是佛聲。舉著一理。一切理皆然。見一事。見一切事。見一心。見一切心。見一道。見一切道。一切處無不是道。見一塵。十方世界山河大地皆然。見一滴水。即見十方世界。一切性水。又見一切法。即見一切心。一切法本空。心即不無。不無即妙有。有亦不有。不有即有。即真空妙有。既若如是。十方虗空世界。不出我之一心。一切微塵國土。不出我之一念。若然。說什麼內之與外。如蜜性甜。一切蜜皆然。不可者箇蜜甜。餘底苦也。何處有與麼事。
　　所以道。虗空無內外。法性自爾。虗空無中間。法性自爾。故眾生即佛。佛即眾生。眾生與佛。元同一體。生死涅槃。有為無為。元同一體。世間出世間。乃至六道四生。山河大地。有性無性。亦同一體。言同者。名相亦空。有亦空。無亦空。盡恒沙世界元是一空。既若如此。何處有佛度眾生。何處有眾生受佛度。何故如此。萬法之性自爾故。若作自然見。即落自然外道。若作無我．無我所見。墮在三賢十聖位中。
　　儞如今云何將一尺一寸。便擬度量虗空。他分明向汝道。法法不相到。法自寂故。當處自住。當處自真。以身空故名法空。以心空故名性空。身心總空。故名法性空。乃至千途異說。皆不離儞之本心。如今說菩提涅槃。真如佛性．二乘菩薩者。皆指葉為黃金．拳掌之說。若也展手之時。一切大眾。若天若人。皆見掌中都無一物。所以道。本來無一物。何處有塵埃。本既無物。三際亦無所有。故學道人單刀直入。須見者箇意始得。
　　故達磨大師從西天來至此土。經多少國土。秖覓得可大師一人。密傳心印。印儞本心。以心印法。以法印心。心心不異。心既如此。法亦如此。同真際。等法性。法性空中。誰是授記人。誰是成佛人。誰是得法人。他分明向儞道。菩提者。不可以身得。身無相故。不可以心得。心無相故。不可以性得。性即便是本源自性天真佛故。不可以佛更得佛。不可以無相更得無相。不可以空更得空。不可以道更得道。本無所得。無得亦不可得。所以道。無一法可得。秖教儞了取本心。當下了時。不得了相。無了無不了相亦不可得。
　　如此之法。得者即得。得者。不自覺知。不得者。亦不自覺知。如此之法。從上已來。有幾人得知。所以道。天下忘己者有幾人。如今於一機一境。一經一教。一世一時。一名一字。六根門前領得。與機關木人何別。忽有一人出來。不於一名一相上作解者。我說此人盡十方世界覓者箇人不可得。以無第二人故。繼於祖位。亦云釋種。無雜純一故。
　　言王若成佛時。王子亦隨出家。此意大難知。秖教儞。莫覓。覓便失却。如癡人。山中呌一聲。響從谷出。便走下山。趂及乎覓不得。又呌一聲。山上響。又應。亦走上。山上趂。如是千生萬劫。秖是尋聲逐響人。虗生浪死漢。汝若無聲。亦無其響。涅槃者。無聞．無知．無聲．絕跡．絕蹤。若得如是。稍與祖師隣房也。
　　問。如王庫藏內。都無如是刀。伏願誨示　師云。王庫藏者。即虗空性也。能攝十方虗空世界。皆總不出儞心。亦謂之虗空菩薩。儞若道是有是無．非有非無。總成羖羊角。羖羊角者。即儞求覓者也　問。王庫藏中有真刀否　師云。此亦是羖羊角　云。若王庫藏中本無真刀。何故云。王子持王庫中真刀出至異國。何得言無　師云。持刀出者。此喻如來使者。儞若言王子持王庫中真刀出去者。庫中應空去也。本源虗空性。不可被異人將去。是什麼語。設儞有者。皆名羖羊角　問。迦葉受佛心印。得為傳語入否　師云。是　云。若是傳語人。應不離得羖羊角　師云。迦葉自領得本心。所以不是羖羊角。若以領得如來心。見如來意。見如來色相者。即屬如來使。為傳語人。所以阿難為侍者二十年。但見如來色相。所以被佛呵云。唯觀救世者。不能離得羖羊角。
　　問。執劒於瞿曇前者。如何　師云。五百菩薩得宿命智。見過去生業障。五百者。即儞五陰身是。以見此宿障故。求佛求菩提涅槃。所以文殊將智解劒。害此有見佛心故。故言儞當善害　云。何者是劒　師云。解心是劒　云。解心既是劒。斷此有見佛心。秖如能斷見心。何能除得　師云。還將儞無分別智。斷此有見分別心　云。如作有見。有求佛心。將無分別智劒斷。爭奈有智劒在何　師云。若無分別智。害有見無見。無分別智亦不可得　云。不可以智更斷智。不可以劒更斷劒　師云。劒自害劒。劒劒相害。即劒亦不可得。智自害智。智智相害。即智亦不可得。母子俱喪。亦復如是。
　　問。如何是見性　師云。性即是見。見即是性。不可以性更見性。聞即是性。不可以性更聞性。秖儞作性見。能聞能見性。便有一異法生。他分明道。所可見者。不可更見。儞云何頭上更著頭。他分明道。如盤中散珠。大者大圓。小者小圓。各各不相知。各各不相礙。起時不言我起。滅時不言我滅。所以四生六道。未有不如時。
　　且眾生不見佛。佛不見眾生。四果不見四向。四向不見四果。三賢十聖不見等妙二覺。等妙二覺不見三賢十聖。乃至水不見火。火不見水。地不見風。風不見地。眾生不入法界。佛不出法界。所以法性無去來。無能所見。既如此。因什麼道我見我聞。於善知識處得契悟。善知識與我說法。諸佛出世與眾生說法。迦旃延祗為以生滅心傳實相法。被淨名呵責。分明道。一切法本來無縛。何用解。他本來不染。何用淨。他故云。實相如是。豈可說乎。汝今秖成是非心．染淨心。學得一知一解。繞天下行。見人便擬定當取。誰有心眼。誰強誰弱。若也如此。天地懸殊。更說什麼見性。
　　問。既言性即見。見即性。秖如性。自無障礙。無齊限。云何隔物即不見。又於虗空中。近即見。遠即不見者。如何　師云。此是儞妄生異見。若言隔物不見。無物言見。便謂性有隔礙者。全無交涉。性且非見非不見。法亦非見非不見。若見性人。何處不是我之本性。所以六道四生．山河大地。總是我之性淨明體。故云。見色便見心。色心不異故。秖為取相作見聞覺知。去却前物。始擬得見者。即墮二乘人中依通見解也。虗空中。近則見。遠則不見。此是外道中收。分明道。非內亦非外。非近亦非遠。近而不可見者。萬物之性也。近尚不可見。更道遠而不可見。有什麼意智。
　　問。學人不會。和尚如何指示　師云。我無一物。從來不曾將一物與人。儞無始已來。秖為被人指示。覓契覓會。此可不是弟子與師俱陷王難。儞但知一念不受。即是無受身。一念不想。即是無想身。決定不遷流造作。即是無行身。莫思量卜度分別。即是無識身。
　　儞如今纔瞥起一念。即入十二因緣。無明緣行。亦因亦果。乃至老死。亦因亦果。故善財童子一百一十處求善知識。秖向十二因緣中求。最後見彌勒。彌勒却指見文殊。文殊者。即汝本地無明。若心心別異。向外求善知識者。一念纔生即滅。纔滅又生。所以汝等比丘。亦生亦老。亦病亦死。酬因答果已來。即五聚之生滅。五聚者。五陰也。一念不起。即十八界空。即身便是菩提華果。即心便是靈智。亦云靈臺。若有所住著。即身為死屍。亦云守死屍鬼。
　　問。淨名默然。文殊讚歎云。是真入不二法門。如何　師云。不二法門。即儞本心也。說與不說。即有起滅。無言說時。無所顯示。故文殊讚歎。
　　云。淨名不說時。聲有斷滅否　師云。語即默。默即語。語默不二。故云聲之實性亦無斷滅。文殊本聞亦不斷滅。所以如來常說。未曾有不說時。如來說即是法。法即是說。法說不二故。乃至報化二身。菩薩聲聞。山河大地。水鳥樹林。一時說法。所以語亦說。默亦說。終日說而未甞說。既若如是。但以默為本。
　　問。聲聞人藏形於三界。不能藏於菩提者。如何　師云。形者。質也。聲聞人但能斷三界見修。已離煩惱。不能藏於菩提。故還被魔王。於菩提中捉得。於林中宴坐。還成微細見菩提心也。菩薩人已於三界菩提決定不捨不取。不取故。七大中覓他不得。不捨故。外魔亦覓他不得。儞但擬著一法。印子早成也。
　　印著有。即六道四生文出。印著空。即無相文現。如今但知決定不印一切物。此印為虗空。不一不二。空本不空。印本不有。十方虗空世界。諸佛出世。如見電光一般。觀一切蠢動含靈。如響一般。見十方微塵國土。恰似海中一滴水相似。聞一切甚深法。如幻如化。心心不異。法法不異。乃至千經萬論。秖為儞之一心。若能不取一切相。故言如是一心中。方便勤莊嚴。
　　問。如我昔為歌利王割截身體。如何　師云。仙人者。即是儞心。歌利王者。好求也。不守王位。謂之貪利。如今學人。積功累德。見者便擬學。與歌利王何別。如見色時。壞却仙人眼。聞聲時。壞却仙人耳。乃至覺知時。亦復如是。喚作節節支解　云。秖如仙人忍時。不合更有節節支解。不可一心忍。一心不忍也　師云。儞作無生見．忍辱解．無求解。總是傷損　云。仙人被割時。還知痛否　師云。痛　云。此中無受者。是誰受痛師云。儞既不痛。出頭來覓箇什麼。
　　問。然燈佛授記。為在五百歲中。五百歲外　師云。五百歲中不得授記。所言授記者。儞本心決定不忘不失。有為中不取菩提。但以了世非世。亦不出五百歲外別得授記。亦不於五百歲中得授記　云。了世非世三際相可得已否　師云。無一法可得　云。何故言頻經五百世。前後極時長　師云。五百世長遠。當知猶是仙人。故然燈授記時。實無少法可得。
　　問。教中云。銷我億劫顛倒想。不歷僧秖獲法身者。如何　師云。若以三無數劫修行。有所證得者。盡恒沙劫不得。若於一剎那中獲得法身。直了見性者。猶是三乘教之極談也。何以故。以見法身可獲故。皆屬不了義教中收。
　　問。見法頓了者。見祖師意否　師云。祖師心。出虗空外　云。有限劑否　師云。有無限劑。此皆數量對待之法。祖師心。且非有限量。非無限量。亦非非有無限量。以絕對故。儞如今學者。未能出得三乘教外。爭喚作禪師。分明向儞道。一等學禪。莫取次妄生異見。如人飲水。冷暖自知。一行一住。一剎那間。念念不異。若不如是。不免輪迴。
　　問。佛身無為。不墮諸數。何故佛身舍利八斛四斗　師云。儞作如是見。祗見假舍利。不見真舍利　云。舍利為是本有。為復功勳　師云。非是本有。亦非功勳　云。若非本有。又非功勳。何故如來舍利。唯鍊唯精。金骨常存　師乃呵云。儞作如此見解。爭喚作學禪人。儞見虗空。曾有骨否。諸佛心同太虗。覓什麼骨　云。如今既有舍利。此是何法　師云。此從儞妄想心生。即見舍利　云。和尚還有舍利否。請將出來看　師云。真舍利難見。儞但以十指撮盡妙高峯為微塵。即見真舍利。夫參禪學道。須得一切處不生心。秖論忘機即佛道隆。分別即魔軍盛。畢竟無毛頭許少法可得。
　　問。祖師傳法。付與何人　師云。無法與人　云。何故二祖請師安心　師云。儞若道有。二祖即合覓得心。覓心不可得故。所以道。與儞安心竟。若有所得。全歸生滅。
　　問。佛窮得無明否即　師云。無明即是一切諸佛得道之處。所以緣起是道場。所見一塵一色。便合無邊理性。舉足下足不離道場。道場者。無所得也。我向儞道。秖為無所得。名為坐道場　云。無明者。為明為暗　師云。非明非暗。明暗是代謝之法。無明且不明亦不暗。不明祇是本明。不明不暗。秖是本明。不明不暗。秖者一句子。亂却天下人眼。所以道。假使滿世間。皆如舍利弗。盡思共度量。不能測佛智。其無礙慧出過虗空。無儞語論處。釋迦量等三千大千世界。忽有一菩薩出來一跨。跨却。三千大千世界。不出普賢一毛孔。儞如今把什麼本領擬學他　云。既是學不得。為什麼道歸源性無二。方便有多門。如之何　師云。歸智。其無礙惠。出過虗空。無儞語論處。釋迦量等三千大千世界。忽有一菩薩出來一跨。跨却三千大千世界。不出普賢一毛孔。儞如今把什麼本領擬學他　云。既是學不得。為什麼道歸源性無二。方便有多門。如之何　師云。歸源性無二者。無明實性即諸佛性。方便有多門者。聲聞人見無明生。亦見無明滅。緣覺人但見無明滅。不見無明生。念念證寂滅。諸佛見眾生。終日生而無生。終日滅而無滅。無生無滅。即大乘果。所以道。果滿菩提圓。花開世界起。
　　舉足即佛。下足即眾生。諸佛兩足尊者。即理足．變足．眾生足．生死涅槃一切等足。足故不求。是儞如今念念學佛。即嫌著眾生。若嫌著眾生。即是謗他十方諸佛。所以佛出世來。執除糞器。蠲除戲論之糞。秖教儞除却從來學心．見心。除得盡。即不隨戲論。亦云般糞出。秖教儞不生心。心若不生。自然成大智。
　　大智者。決定不分別佛與眾生。一切盡不分別。始得入我曹溪門下。故自古先聖云。少人行我此法門。所以無行為法門。秖是一心門。一切人到者裏盡不敢入。不道全無。秖是少人得。今者即是佛。珍重　師於大中年中終于本山　唐宣宗勅斷際禪師。塔曰廣業。

　　天聖廣燈錄卷第八
　　天聖廣燈錄卷第九　　　〔宋實〕
　　洪州大雄山百丈懷海禪師

　　夫語須辨緇素。須識總別語。須識了義．不了義教語。了義教辨清。不了義教辨濁。說穢法邊垢揀凡。說清法邊垢揀聖。從九部教說。向前眾生無眼。須人雕琢。若於聾俗人前說。直須教渠出家持戒。修禪學惠。若是過量俗人。亦不得向佗恁麼說。如維摩詰．傅大士等類。若於沙門前說。佗沙門已受白四羯磨訖。具足全是戒定慧力。更向佗恁麼說。名非時語。說不應時。亦名綺語。若是沙門。須說淨法邊垢。須說離有無等法。離一切修證。亦離於離。
　　若於沙門中。剝除習染。沙門除貪瞋病不去。亦名聾俗。亦須教渠修禪學惠。若是二乘僧。佗歇貪瞋病去盡。依在無貪將為是。今無色界。是障佛光明。是出佛身血。亦須教渠修禪學惠。須辨清濁語。
　　濁法者。貪．瞋．愛．取等多名。但於清濁兩流。凡聖等法。色聲香味觸法。世間出世間法。都不得有纖毫愛取。歸不愛取。依住不愛取將為是。今初善。是住調伏心。是聲聞人。是戀筏不捨人。是二乘道。是禪那果。歸不愛取。亦莫依住不愛取。是中善。是半字教。猶是無色界。免墮二乘道。免墮魔民道。猶是禪那病。是菩薩縛。歸不依住不愛取。亦不作不依住知解。是後善。是滿字教。免墮無色界。免墮禪那執。免墮菩薩乘。免墮魔王位。為智障．地障．行障故。見自己佛性。如夜見色。如云佛地斷二愚。一微細所知愚。二極微細所知愚。
　　故云有大智人破塵出經卷。若透三句得遇。不被三段管。教家舉喻。如鹿得三跳出網。喚作纏外佛。無物拘繫得渠。是屬然燈後佛。是最上乘。最上上智。是佛道上立。此人是佛。有佛性。是導師。是使得無所礙風。是無礙惠。於後能使得因果福智自由。是作車運載因果。處於生。不被生之所留。處於死。不被死之所礙。處於五陰。如門開不被五陰礙。去住自由。出入無難。若能漝麼。不論階梯勝劣。乃至蟻子之身。但能漝麼。盡是淨妙國土。不可思議。
　　此猶是解縛語。彼自無瘡。勿傷之也。佛瘡．菩薩等瘡。但說有無等法。盡是傷也。有無管一切法。十地是濁流河。眾作清流。說豎清相。說濁過患。向前十大弟子。舍利弗．富樓那．正信阿難．邪信善星等。箇箇有牓樣。箇箇有則候。一一被導師說破。不是四禪八定阿羅漢等。住定八萬劫。他是依執所行。被淨法酒醉。故云聲聞人聞佛法。不能發無上道心。所以斷善根人無佛性。教云。喚作解脫深坑可畏之處。一念心退轉。墮地獄猶如箭射。亦不得一向說退。亦不得一向說不退。秖如文殊．觀音．勢至等。却來須陀洹地。同類誘引。不得言他退。當漝麼時。秖喚作須陀洹人。
　　秖如今鑑覺。但不被一切有無諸法管。透三句及一切逆順境得過。聞百千萬億佛出世間。如不聞相似。亦不依住不聞。亦不作不依住知解。說他者箇人退。不得量數。管他不著。是佛常住世間而不染世間法。說佛轉法輪退。是謗佛法僧。說佛不轉法輪不退。亦是謗佛法僧。
　　肇云。菩提之道。不可圖度。高而無上。廣不可極。淵而無下。深不可測。語也垛生招箭。言鑒覺猶不是。從濁辨清。許說如今鑒覺是外別有。盡是魔說。若守住如今鑒覺。亦同魔說。亦名自然外道說。如今鑒覺是自己佛。是尺寸語。是圖度語。似野干鳴。猶屬黐膠門。
　　本來不認自知自覺是自己佛。向外馳求覓佛。假善知識說出自知自覺作藥。治箇向外□馳求病。歸不向外馳求。病瘥須除藥。若執住自知自覺。是禪那病。是轍底聲聞。如水成氷。全氷是水。救渴難望。亦云。必死之病。世醫拱手。
　　無始不是佛。莫作佛解。佛是眾生邊藥。無病不要喫藥。藥病俱消。喻如清水。佛似甘草和水。亦似密和水。極是甘美。若同清水邊數即不著。不是無。是本有。亦云此理是諸人本有。諸佛菩薩喚作示珠人。從來不是箇物。不用知渠解渠。不用是渠非渠。但割斷兩頭句。割斷有句不有句。割斷無句不無句。兩頭跡不現。兩頭捉汝不著。量數管汝不得。
　　不是欠少。不是具足。非凡非聖。非明非暗。不是有知。不是無知。不是繫縛。不是解脫。不是一切名目。何以不是實語。若為雕琢虗空。作得佛相貌。若為說道虗空是青．黃．赤．白作得。如云法無有比。無可喻故。法身無為。不墮諸數。故云。聖體無名。不可說如實理。空門難湊。喻如大末蟲處處能泊。唯不能泊於火燄之上。眾生亦爾。處處能緣。唯不能緣於般若之上。
　　參善知識。求覓一知一解。是善知識魔。生語見故。若發四弘誓願。今度一切眾生盡。然後我始成佛。是菩薩法智魔。誓願不相捨故。若持齋戒。修禪學慧。是有漏善根。縱然座道場。示現成等正覺。度恒沙數人盡。證辟支佛果。是善根魔。起貪著故。若於諸法都無貪染。神理獨存。住甚深禪定。更不昇進。是三昧魔。久躭翫故。至上涅槃。離欲寂靜。是魔業。若智慧脫若干魔網不去。縱解百本圍陀經。盡是地獄滓。若覓如佛相似。無有是處。
　　如今聞說不著一切善惡有無等法。即為墮空。不知棄本逐末。却是墮空也。求佛求菩提。及一切有無等法。是棄本逐末。秖如今麤食甃命。補破遮寒。渴即掬水喫。餘外但是一切有無等法都無纖毫繫念。此人漸有輕明分。
　　善知識不執有。不執無。脫得十句魔語出。語不繫縛人。所有言說。不自稱師。說如谷響。言滿天下無口過。堪依止。若道我能說能解。說我是和尚。汝是弟子者。箇同於魔說。無端說道。目擊道存。是佛不是佛。是菩提．涅槃．解脫等。無端說一知一解。見舉一手。豎一指。云是禪是道者。箇語繫縛人。未有住時。秖是重增比丘繩索。
　　縱然不說。亦有口過。寧作心師。不師於心。不了義教。有人天師。有導師。了義教中。不為人天師。不師於法。未能依得玄鑒。且依得了義教。猶有相親分。若是不了義教。秖合聾俗人前說。秖如今但不依住一切有無諸法。亦不住無依。住亦不作不依住知解。是名大善知識。亦云唯佛一人是大善知識。為無兩人。餘者盡名外道。亦名魔說。
　　如今秖是說破兩頭句。一切有無等法。但莫貪染及解縛之事。無別語句教人。若道別有語句教人。別有法與人者。比名外道。亦名魔說。須識了義教．不了義教語。須識遮語．不遮語。須識生死語。須識藥病語。須識逆順喻語。須識總別語。
　　說道修行得佛。有修有證。是心是佛。即心即佛。是佛說。是不了義教語。是不遮語。是總語。是升合擔語。是揀穢法邊語。是順喻語。是死語。是凡夫前語。不許修行得佛。無修無證。非心非佛。亦是佛說。是了義教語。是遮語。是別語。是百石擔語。是三乘教外語。是逆喻語。是揀淨法邊語。是生語。是地位人前語。從須陀洹向上直至十地。但有語句。盡屬法塵垢。但有語句。盡屬煩惱邊收。但有語句。盡屬不了義教。了義教是持。不了義教是犯。佛地無持犯。了義不了義教盡不許也。
　　從苗辨地。從濁辨清。秖如今鑒覺。若從清邊數。鑒覺亦不是清。不鑒覺亦不是清。亦不是不清。亦不是。聖亦不是不聖。亦不是。見水濁。說水濁過患。水若清。都無可說。今却濁他水。若有無問之問。亦有無說之說。佛不為佛說法。平等真如法界無佛。不受眾生。佛不住佛。名真福田。
　　須辨主客語。貪染一切有無境法。被一切有無境惑亂。自心是魔王。照用屬魔民。秖如金鑒覺。但不依住一切有無諸法。世間出世間法。亦不作不依住知解。亦不依住無依住知解。自心是佛。照用屬菩薩。心心是主宰。照用屬客塵。如波說水。照萬像以無功。若能寂照。不自玄旨。自然貫穿古今。如云神無照功。至功常存。能一切處為導師。
　　眾生性識。他為未曾蹋佛階梯。是黐膠性。多時黏著有無諸法。乍喫玄旨藥不得。乍聞格外語。他信不及。所以菩提樹下三七日默然思惟。智惠冥朦難說。無可比喻。說眾生有佛性。亦謗佛法僧。說眾生無佛性。亦謗佛法僧。若言有佛性。名執著謗。若言無佛性。名虗妄謗。如云說佛性有。則增益謗。說佛性無。則損減謗。說佛性亦有亦無。則相違謗。說佛性非有非無。則戲論謗。
　　始欲不說。眾生無解脫之期。始欲說之。眾生又隨語生解。益少損多。故云我寧不說法。疾入於涅槃。向後返尋。過去諸佛皆說三乘法。向後假說假立名字。本不是佛。向渠說是佛。本不是菩提。向渠說是菩提．涅槃．解脫等。知渠檐百石檐不起。且與渠一升一合檐。知渠難信了義教。且與渠說不了義教。且得善法流行。亦勝於惡法。善果限滿。惡果便到。得佛。則有眾生到。得涅槃。則有生死到。得明。則有暗到。但是有漏因果翻覆。無有不相酬者。
　　若欲免見翻覆之事。但割斷兩頭句。量數管不著。不佛不眾生。不親不踈。不高不下。不平不等。不去不來。但不著文字。隔渠兩頭。捉汝不得。免苦樂相形。免明暗相酬。實理真實亦不真實。虗妄亦不虗妄。不是量數物。喻如虗空不可修治。若心有少許作解。即被量數管著。亦如卦兆。被金木水火土管。亦如黐膠。五處俱黏。魔王捉得。自在還家。
　　夫教語皆三句相連。初．中．後善。初。直須教渠發善心。中。破善心。後。始明好善。菩薩即非菩薩。是名菩薩。法非法非今法。總與磨也。若秖說一句。令眾生入地獄。若三句一時說。渠自入地獄。不于教主事。說道如今鑑覺是自己佛。是初善。不守住如今鑒覺。是中善。亦不作不守住知解。是後善。如前屬然燈後佛。秖是不凡亦不聖。莫錯說佛今非凡非聖。
　　此土初祖云。無能無聖為佛聖。若言佛聖者。秖如九品精靈．龍畜之類。及釋梵等。皆能通變。上品精靈。亦知今古百劫時事。豈得是佛。如阿脩羅王身極長大。敵兩倍須彌山。與帝釋戰時。知力不如。領百萬兵眾入藕絲孔裏藏。通變辨才不少。他且不是佛教語。節級奢緩。陞降不同。未悟未解時名貪瞋。悟了喚作佛慧。故云不異舊時人。秖異舊時行履處。
　　問。斬草伐木。掘地墾土。為有罪報相否　師云。不得定言有罪。亦不得定言無罪。有罪無罪。事在當人。若貪染一切有無等法。有取捨心在。透三句不過。此人定言有罪。若透三句外。心如虗空。亦莫作虗空想。此人定言無罪。
　　又云。罪若作了。道不見有罪。無有是處。若不作罪。道有罪。亦無有是處。如律中。本迷教人。及轉相殺。尚不得殺罪。何況禪宗下相承。心如虗空。不停留一物。亦無虗空相。將罪何處安著。亦名禪道不用修。但莫污染。亦云但融冶表裡心盡即得。亦云但約照境。秖如今照一切有無等法。都無貪取。亦莫取著。亦云。合與磨學。今似浣垢衣。今是本有。垢是外來。聞說一切有無聲色。如似垢膩。都莫將心湊泊。菩提樹下。三十二相八十種好屬色。十二分教屬聲。秖如今截斷一切有無聲色流過。心如虗空相似。合與磨學。如救頭然始得。臨命終時。尋舊熟路。行尚不徹。到與磨時。新調始學。如何了得。
　　臨終之際。所有習念。盡為勝境現前。隨心所愛。重處先受。秖如今不作惡事。當此之時。亦無惡境。縱有惡境。亦變成好境。若怕臨終之時。慞狂不得自由。即須如今便自由始得。秖如今於一一境法。都無愛染。亦莫依住知解。便是自由人。如今是因。臨終是果。果業已現。如何怕得。
　　怕是古今。古若有今。今亦有古。古若有佛。今亦有佛。如今若得。直至未來際得。秖如今一念一念不被一切有無等法管。自古自今。佛秖是人。人秖是佛。亦是三昧定。不用將定入定。不用將禪想禪。不用將佛覓佛。如云法不求法。法不得法。法不行法。法不見法。自然得法。不以得更得。所以菩薩應如是正念諸法。罄然獨存。亦無知獨存之法。
　　智性自如如。非因所置。亦名體結。亦名體集。不是智知。不是識識。絕思量處。凝寂體盡。忖度永亡。如海大流盡。波浪不復生。亦云如大海水。無風帀帀之波。忽知帀帀之波。此是細中之麤。亡知於知。還如細中之細。是佛境界。從此初知。名三昧之頂。亦名三昧王。亦名爾焰智。出生一切諸三昧。灌一切諸法王子頂。於一切色聲香味觸法剎土成等正覺。內外通達。悉無有礙。一色一塵。一佛一色。一切佛一切色。一切塵一切佛。一切色聲香味觸法亦復如是。一一徧滿一切剎土。此是細中之麤。是善境界。是一切上流知覺聞見。亦是一切上流出生入死。度一切有無等法。是上流所說。亦是上流涅槃。是無上道。是無等等呪。是第一之說。於諸說中最為甚深。無人能到。諸佛護念。猶如清波。能說一切水清濁．深流．廣大之用。諸佛護念。行住坐臥。若能如是。我時為現清淨光明身。
　　又云。如汝自等．語等。我亦如然。一佛剎聲。一佛剎香。一佛剎味。一佛剎觸。一佛剎事。悉皆如是。從此上至蓮華藏世界。縱廣總皆如是。若守初知為解。名頂結。亦名墮頂結。是一切塵勞之根本。自生知見。無繩自縛。所知故繫世有二十五。又散一切諸煩惱門縛著於他。此初知。二乘見之。名為爾燄識。亦名微細煩惱。便即斷除。既得斷已。名為迴神住空窟。亦名三昧酒所醉。亦名解脫魔所縛。世界成壞。定力所持。漏向別國土都不覺知。亦名解脫深坑可畏之處。菩薩悉皆遠離。
　　夫讀經看教。語言皆須宛轉。歸就自己。但是一切言教。秖明如今鑑覺自性。但不被一切有無諸境轉。是汝導師。能照破一切有無諸境。是金剛惠。即有自由獨立分。若不能與磨會得。縱然誦得十二圍陀典。秖成箇增上慢。却是謗佛。不是修行。但離一切聲色。亦不住於離。亦不住於知解。是修行。
　　讀經看教。若準世間。是好事。若向明理人邊數。此是壅塞人。十地之人脫不去。流入生死河。但是三乘教。皆治貪瞋等病。秖如今念念若有貪瞋等病。先須治之。不用覔義句知解。知解屬貪。今却變成病。秖如今但離一切有無諸法。亦離於離。透過三句外。自然與佛無差。既自是佛。何慮佛不解語。秖恐不是佛。被有無諸法縛。不得自由。
　　是以理未立。先有福智。被福智載。如賤如貴。不如先立理。後有福智。若要福智。臨時作得。撮金成土。撮土為金。變海水為酥酪。碎須彌為微塵。攝四大海水入一毛孔。於一義作無量義。於無量義作一義。亦云失脚作轉輪王。令四天下人一日行十善。此福智猶不能筭。自己鑑覺名王。緣念着有無諸法。名轉輪王。秖如今於藏腑中都不納一切有無等法。離四句外名空今。名不死藥。為喚前王名不死藥。雖云不死藥。與王共服。亦非二物。亦非一物。若作一二解。亦名轉輪王。
　　秖如今有人以福智四事。供養四百萬億阿僧祇世界六趣四生。隨其所欲。滿八十年。已後作是念。然此眾生皆已衰老。我當以佛法而訓導之。令得須陀洹果。乃至阿羅漢道。如是施主。但施眾生一切樂具。功德尚自無量。何況令得須陀洹果。乃至阿羅漢道功德無量無邊。猶不如第五十人聞經隨喜功德。報恩經云。摩耶夫人生五百太子。盡得辟支佛果。而皆滅度。各各起塔供養。一一禮拜。歎言。不如生於一子。得無上菩提。省我心力。秖如今於百千萬眾中。有一人得者。價直三千大千世界。所以常勸眾人。須玄解自理。自理若玄。使得福智。如貴使賤。亦如無住車。若守此作解。名髻中珠。亦名有價寶珠。亦名運糞人。若不守此為解。如王髻中明珠與之。亦名無價大寶。亦名運糞出。佛直是纏外人。却來纏內。與磨作佛。直是生死那邊人。直是玄絕那邊人。却來向者岸。與磨作佛。人及獼猴。俱不能行。人喻十地菩薩。獼猴喻於凡夫。
　　讀經看教。求一切知解。不是一向不許。解得三乘教。善得瓔珞莊嚴具。得三十二相窟宅。覔佛即不得。教云躭著小乘三藏學者。猶不許親近。何況自為。是破戒比丘．名字羅漢。涅槃經中被配入十六惡律儀中。同於畋獵漁捕。為利養故殺害。大乘方等。猶如甘露。亦如毒藥。銷得去。如甘露。銷不去。如毒藥。
　　讀經看教。若不解他生死語。決定透他義句不過。莫讀最第一。亦云須看教。亦須參善知識。第一須自有眼。須辨他生死語始得。若辨白不得。決定透不過。秖是重增比丘繩索。所以教學玄旨人。不遣讀文字。如云說體不說相。說義不說文。如是說者。名真說。若說文字。皆是誹謗。是名邪說。菩薩若說。當如法說。亦名真說。當令眾生持心不持事。持行不持法。說人不說字。說義不說文。說道欲界無禪。亦是帶一隻眼人語。既云欲界無禪。憑何得至色界。先因地上習二種定。然後得至初禪．有想定．無想定。有想定。生色界四禪等天。無想定。生無色界四空等天。欲界灼然無禪。禪是色界。
　　問。如今說此土有禪。如何　師云。不動不禪是如來禪。離生禪想。
　　問。如何是有情無佛性。無情有佛性　師云。從人至佛。是聖情執。從人至地獄。是凡情執。秖如今但於凡聖二境有染愛心。是名有情無佛性。秖如今但於凡聖二境。及一切有無諸法。都無取捨心。亦無今取捨知解。是名無情有佛性。秖是無其情繫。故名無情。不同木石太虗。黃花翠竹之無情。將為有佛性。若言有者。何故經中不見受記而得成佛者。秖如今鑑覺。但不破有情改變。喻如翠竹。無不應機。無不知時。喻如黃花。
　　又云。若踏佛階梯。無情有佛性。若未踏佛階梯。有情無佛性。
　　問。大通智勝佛。十劫座道場。佛法不現前。不得成佛道。如何　師云。劫者。滯也。亦二住也。住一善。滯於十善。西國云佛。此土云覺。自己鑑覺。滯着於善。善根人無佛性。故云佛法不現前。不得成佛道。觸惡住惡。名眾生覺。觸善住善。名聲聞覺。不住善惡二邊。不依住將為是者。名二乘覺。亦名辟支佛覺。歸不依住善惡二邊。亦不作不依住知解。名菩薩覺。既不依住。亦不作無依住知解。始得名為佛覺。如云。佛不住佛。名真福田。若於千萬人中。忽有一人得者。名無價寶。能於一切處為導師。無佛處云是佛。無法處云是法。無僧處云是僧。名轉大法輪。
　　問。從上祖宗。皆有密語遞相傳授。如何　師云。無有密語。如來無有秘密藏。秖如今鑑覺。語言分明。覓形相了不可得。是密語。從須陀洹向上直至十地。但有語句。盡屬法之塵垢。但有語句。盡屬煩惱邊收。但有語句。盡屬不了義教。但有語句。盡不許也。了義教俱非也。更討什麼密語。
　　問。空生大覺中。如海一漚發。如何　師云。空喻於漚。海喻於性。自己靈覺之性。過於虗空。故云空生大覺中。如海一漚發。
　　問。伐林莫伐樹。如何　師云。林者喻於心。樹者喻於身。因說林故生怖。故云伐林莫伐樹。
　　問。語也垛生招箭。言歸垛生。不得無患。今累既同。緇素何辨　師云。但却發箭。途中相拄。如其相差。必有所傷。谷中尋響。累劫無形。響在口邊。得失在於來問。却問所歸。還被於箭。亦如知幻不是幻。三祖云。不識玄旨。徒勞念靜。亦云認物為見。如持瓦礫。用將何為。若言不見。木石何殊。是故見與不見。二俱有失。舉一例諸　問。無煩惱。今有三十二相。如何　師云。是佛邊事。本有煩惱。今有三十二相。秖如今凡情是。
　　問。不見如來頂相。如何　師云。為作有邊見．無邊見。所以不見如來頂相。秖如今都無一切有無等見。亦無無見。是名頂相現。
　　問。如今沙門盡言我依佛教。學一經一論。一禪一律。一知一解。合受檀越四事供養。為銷得否　師云。但約如今照用。一聲一色。一香一味。於一切有無諸法。一一境上都無纖塵取染。亦不依住無取染。亦無不依住知解。者箇人日食萬兩黃金亦能銷得。秖如今照一切有無等法。於六根門頭刮削併當貪愛。有纖毫治不去。乃至乞施主一粒米．一縷線。箇箇披毛戴角。牽犂負重。一一須償他始得。
　　為不依佛。佛是無着人．無求人．無依人。如今波波貪覓佛。盡皆背也。故云。久親近於佛。不識於佛性。唯觀救世者。輪迴六趣中。久乃見佛者。為說佛難值。文殊是七佛祖師。亦云。是娑婆世界第一主首菩薩。無端作見佛想。聞法想。被佛威神力故。猶降二鐵圍山。他不是不解。特與諸學人作標則。令諸後學人莫作與麼見聞。
　　但無一切有無等法。有無等見。一一箇箇透過三句外。是名如意寶。是名寶華承足。若作佛見法見。但是一切有無等見。名眼翳。見所見故。亦名見纏。亦名見蓋。亦名見孽。秖如今念念及一切見聞覺知。及一切塵垢祛得盡。但是一塵一色總是一佛。但起一念。總是二佛。三世五陰。念念誰知其數。是名佛[門@(幅-巾)]塞虗空。是名分身佛。是名寶塔現。
　　是以常歎言。嗟見今日所依之命。依一顆米．一莖菜。餉時不得食飢死。不得水渴死。不得火寒死。欠一日不生。欠一日不死。被四大把定。不如先達者。入火不燒。入水不溺。儻要燒便燒。要溺便溺。要生即生。要死即死。去住自由。者箇人有自由分。心若不亂。不用求佛．求菩提涅槃。若著佛求。屬貪。貪變成病。故云佛病最難治。謗佛謗法乃可取食。食者。是自己靈覺性無漏飯．解脫食。此語治十地菩薩病。是從初至十地也。
　　秖如今但有一切求心。盡名破戒比丘．名字羅漢。盡名野干。灼然銷他供養不得。秖如今聞聲如響等。齅香如風等。離一切有無等法。亦不住於離。亦無不依住知解。此人一切罪垢不能相累。為求無上菩提涅槃。故名出家。猶是邪願。況乎世間諍論覓勝負。說我能我解。貪一門徒。愛一弟子。戀一住處。結一檀越。一衣一食。一名一利。又言我得一切無礙。秖是自誑。
　　秖如今能於自己五陰不為其主。被人割截。節節支解。都無怨恡之心。亦不煩惱。乃至自己弟子被人鞭打。從頭至足。如上一一等事。都無一念生彼我心。猶依住無一念將為是。此名法塵垢。十地之人脫不去。流入生死河。所以常勸眾人。須懼法塵煩惱如懼三塗。乃有獨立分。假使有一法過於涅槃者。亦無少許生珍重想。此人步步是佛。不假脚踏蓮華。分身百僚。
　　秖如今於一切有無等法。有纖毫愛染心。縱然脚踏蓮華。亦同魔作。若執本清淨．本解脫．自是佛．自是禪道解者。即屬自然外道。若執因緣修成證得者。即屬因緣外道。執有。即屬常見外道。執無。即屬斷見外道。執亦有亦無。即屬邊見外道。執非有非無。即屬空見外道。亦云愚癡外道。
　　秖如今但莫作佛見．涅槃等見。都無一切有無等見。亦無無見。名正見。無一切聞。亦無無聞。名正聞。是名摧伏外道。無凡夫魔來。是大神呪。無二乘魔來。是大明呪。無菩薩魔來。是無上呪。乃至亦無佛魔來。是無等等呪。一變眾生諂曲修羅。二變二乘諂曲修羅。三變菩薩諂曲脩羅。是三變淨土。
　　但是一切有無凡聖等法。喻如金鑛。自己如理。喻如於金。金與鑛各相去離。真金露現。忽有人覓錢覓寶。變金為錢與他。亦如麵體真正。無諸沙鹵。有人乞[飢-几+追]。變麵為[飢-几+追]與他。亦如智臣善解王意。王若行時索仙陀婆。即便奉馬。食時索仙陀婆。即便奉鹽。此等喻學玄旨人。善能通達。應機不失。亦云六絕師子。誌公云。隨人造作百變。十地菩薩不飢不飽。入水不溺。入火不燒。儻要燒。且不可得燒。他被量數管定。佛則不與麼。入火不燒。儻要燒便燒。要溺便溺。他使得四大風水自由。一切色是佛色。一切聲是佛聲。自己滓穢諂曲心盡。透過三句外。得說此語。菩薩清淨。弟子明白。所有言說。不執無有。一切照用。不拘清濁。有病不喫藥。是愚人。無病喫藥。是聲聞人。定執一法。名定性聲聞。一向多聞。名增上慢聲聞。知他。名有學聲聞。沉空滯寂及自知。名無學聲聞。
　　貪瞋癡等是毒。十二分教是藥。毒未銷。藥不得除。無病喫藥。藥變成病。病去藥不銷。不生不滅。是無常義。涅槃經云。有三惡欲。一欲得四眾圍繞。二欲得一切人為我門徒。三欲得一切人知我是聖人及阿羅漢。又迦葉經云。一欲求見未來佛。二欲求轉輪王。三欲求剎利大姓。四欲得婆羅門大姓。乃至厭生死。求涅槃。如是惡欲。先須斷之。秖如今但有取染心動念。盡名惡欲。盡屬六欲天。總被波旬管。
　　問。二十年中常令除糞。如何　師云。但息一切有無知見。但息一切貪求。箇箇透過三句外。是名除糞。秖如今求佛求菩提。求一切有無等法。是名運糞入。不名運糞出。秖如今作佛見。作佛解。但有所見．所求．所著。盡名戲論之糞。亦名麤言。亦名死語。如云大海不宿死屍。等閑說話不名戲論。說辨清濁名戲論。教文都總有二十一般空。淘擇眾生塵累。沙門持齋持戒。忍辱柔和。慈悲喜捨。尋常是僧家法則。會與麼。宛然依佛教。秖是不許貪着依執。若希望得佛．得菩提等法者。似手觸火。文殊云。若起佛見．法見。應當害己。所以文殊執劍於瞿曇。鴦掘持刀於釋氏。如云菩薩行五無間。而不入無間地獄。他是玄通無間。不同眾生五逆無間。
　　從波旬直至佛。盡是垢膩。都無纖毫依執。如是名二乘道。況乎諍論覓勝負。說我能我解。秖名諍論僧。不名無為僧。秖如今但不貪染一切有無諸法。是名無生。是名正信。信著一切法。名信不具。亦名信不圓。亦名偏信不具。故名一闡提。如今欲得驀直悟解。但人法俱泯。人法俱絕。人法俱空。透三句外。是名不墮諸數。人者是信。法者是戒施聞慧等。菩薩忍不成佛。忍不作眾生。忍不持戒。忍不破戒。故云不持不犯。
　　智濁照清。慧清識濁。在佛名照慧。在菩薩名智。在二乘及眾生邊名識。亦名煩惱。在佛名果中說因。在眾生名因中說果。在佛名轉法輪。在眾生名法輪轉。在菩薩名瓔珞莊嚴具。在眾生名五陰叢林。在佛名本地無明。是無明明。故云無明為道體。不同眾生暗蔽無明。
　　彼是所。此是能。彼是所聞。此是能聞。不一不異。不斷不常。不來不去。是生語句。是出轍語句。不明不暗。不佛不眾生。總與麼也。來去斷常。佛與眾生是死語。徧不徧．同異．斷常等是外道義。般若波羅蜜是自己佛性。亦云摩訶衍。摩訶是大義。衍是乘義。若守住自己知覺。又成自然外道。不用守。如今鑑覺。不用別求佛。若更別求。又屬因緣外道。
　　此土初祖云。心有所是。必有所非。若貴一物。則被一物惑。若重一物。則被一物惑。信被信惑。不信又成謗。莫貴莫不貴。莫信莫不信。佛亦不是無為。雖不是無為。又不是冥寞。猶如虗空。佛是大心眾生。鑑覺多。鑑覺雖多。他鑑覺清淨。貪瞋鬼捉他不著。佛是纏外人。無纖毫愛取。亦無無愛取知解。是名具足六度萬行。若要莊嚴具。種種皆有。如不要。他不用亦不失。他使得因果福智自由。是修行。非是執勞負重。喚作修行。却不與麼。
　　三身一體。三身。一者法身實相佛。法身佛不明不暗。明暗屬幻化。實相由對虗得名。本無一切名目。如云佛身無為。不墮諸數。成佛獻蓋等。是升合擔語。要從濁辨清得名。故云實相法身佛。是名清淨法身。毗盧遮那佛。亦名虗空法身佛。亦名大圓鏡智。亦名第八識。亦名性宗。亦名空宗。亦名佛居不淨不穢土。亦名在窟師子。亦名金剛後得智。亦名無垢檀。亦名第一義空。亦名玄旨。三祖云。不識玄旨。徒勞念靜。
　　二報身佛。菩提樹下佛。亦名幻化佛。亦名相好佛。亦名應身佛。是名圓滿報身盧舍那佛。亦名平等性智。亦名第七識。亦名酬因答果佛。同五十二禪那數。同阿羅漢．辟支佛。同一切菩薩等。同受生滅等苦。不同眾生繫業等苦。
　　三化身佛。秖如今於一切有無諸法都無貪染。亦無無染。離四句外。所有言說辨才名化身佛。是名千百億化身釋迦牟尼佛。亦名大神變。亦名遊戲神通。亦名妙觀察智。亦名第六識。供養者。淨三業。前際無煩惱可斷。中際無自性可守。後際無佛可成。是三際斷。是三業清淨。是三輪空。是三檀空。
　　云何比丘給侍於佛。所謂不漏六根者。亦名莊嚴。空無諸漏林樹莊嚴。空無諸染花果莊嚴。空無佛眼約修行人法眼辨清濁。亦不作辨清濁知解。是名乃至無眼。寶積經云。法身不可以見聞覺知求。非肉眼所見。以無色故。非天眼所見。以無妄故。非慧眼所見。以離相故。非法眼所見。以離諸行故。非佛眼所見。以離諸識故。若不作如是見。是名佛見。同色非形色。名真色。同空非太虗。名真空。色空亦是藥病相治語。法界觀云。不可言即色不即色。亦不可言即空不即空。
　　眼．耳．鼻．舌．身．意。不納一切有無諸法。名轉入第七地。七地菩薩不退。七地向上三地菩薩。心地明白易染。說火即燒。從色界向上。布施是病。慳貪是藥。從色界向下。慳貪是病。布施是藥。有作戒者。割斷世間法。但不身手作無過。無作戒。亦云無表戒。亦云無漏戒。但有舉心動念。盡名破戒。秖如今但不被一切有無諸境惑亂。亦不依住不惑亂。亦無不依住知解。是名徧學。是名勤護念。是名廣流布。未悟未解時名母。悟了名子。亦無無悟解知解。是名母子俱喪。無善纏。無惡纏。無佛纏。無眾生纏。量數亦然。乃至都無一切量數纏。故云。佛是出纏過量人。
　　貪愛知解義句。如母愛子。唯多與兒酥喫。消與不消。都總不知。此語喻十地受人天尊貴煩惱。生色界．無色界禪定福樂煩惱。不得自在神通。飛騰隱顯。徧至十方諸佛淨土。聽法之煩惱。學慈悲喜捨。因緣煩惱。學空．平等．中道煩惱。學三明六通．四無礙煩惱。學大乘心。發四弘誓願煩惱。初地．二地．三地．四地。明解煩惱。五地．六地．七地。諸知見煩惱。八地．九地．十地菩薩。雙照二諦煩惱。乃至學佛果。百萬阿僧祇諸行煩惱。唯貪義句知解。不知却是繫縛煩。故云見河能漂香象。
　　問。見否　答曰。見　又問。見後如何　答曰。見無二。既云見無二。不以見見於見。若見更見。為前見是。為後見是。如云見見之時。見非是見。見猶離見。見不能及。所以不行見法。不行聞法。不行覺法。諸佛疾與授記。
　　難曰。見既不是授記之言。復何用記　師云。先悟宗人。不被一切有無諸法相拘。如浣垢衣。故云離相名佛。虗實盡不存。中旨獨玄。玄達一路同道。後進契其階。故云授記耳。無明為父。貪愛為母。自己是病。還醫自己是藥。自己是刀。還殺自己無明貪愛父母。故云。殺父害母。一語類破一切法。喫非時食者。亦復如何。秖如今但是一切有無等法。盡是喫非時食也。亦名惡食。是穢食置於寶器。是破戒。是妄語。是雜食。佛是無求人。如今貪求一切有無諸法。但是所有所作皆背也。却是謗佛。但有貪染。盡名授手。秖如今但不貪染。亦不依住不貪染。亦無不依住知解。是名般若火。是燒手指。是不惜軀命。是節節支解。是出世間。是掌世界於他方。
　　秖如今若於十二分教及一切有無諸法。於藏腑中。有纖毫停留。是不出網。但有所求所得。但有生心動念。盡名野干。秖如今於藏腑中都無所求。都無所得。此人是大施主。是師子吼。亦不依住無所得。亦無不依住知解。是名六絕師子。人我不生。諸惡不起。是納須彌於芥子中。不起一切貪瞋八風等。是悉能吸四大海水入口中。不受一切虗妄語言。是不入耳中。不令身起一切惡於人。是納一切火於腹中。
　　秖如今於一一境不惑不亂。不瞋不喜。於自己六根門頭。刮削併當。得淨潔。是無事人。勝一切知解。頭陀精進。是名天眼。亦名了照為眼。是名法界性。是作車載因果。佛出世度眾生。則得前念不生。後念莫續。前念業謝。名度眾生。前念若瞋。即將喜藥治之。即名為有佛度眾生。但是一切言教。秖是治病。為病不同。藥亦不同。所以有時說有佛。有時說無佛。實語治病。病若得瘥。箇箇是實語治。病若不瘥。箇箇是虗妄語。實語是虗妄語。生見故。虗妄是實語。斷眾生顛倒故。為病是虗妄。秖有虗妄藥相治。
　　佛出世度眾生。是九部教語。是不了義教語。瞋及喜。病及藥。總是自己。更無兩人。何處有佛出世。何處有眾生可度。如經云。實無眾生得滅度者。亦云。不愛佛菩提。不貪染有無諸法。名為度他。亦不守住自己。名為自度。為病不同。藥亦不同。處方不同。不得一向。固執依佛依菩提等法。盡是依方。故云至於智者。不得一向。
　　教中所辨。喻如黃葉。亦如空拳誑小兒。若人不知此理。名同無明。云行般若菩薩。不得取我語。及依教勑。瞋如石頭。愛如河水。秖如今但無瞋無愛。是透山河石壁。直為治聾俗病。多聞辯說治眼病。從人至佛是得。從人至地獄是失。是非亦然。三祖云。得失是非。一時放却。
　　不執住一切有無諸法。是名不住有緣。亦不依住不依住。是名不住空忍。執自己是佛。自己是禪道解者。名內見。執因緣修證而成者。名外見。誌公云。內見．外見俱錯。眼耳鼻舌各各不貪染一切有無諸法。是名受持四句偈。亦名四果。六入無迹。亦名六通。秖如今但不被一切有無諸法礙。亦無不依住知解。是名神通。不守此神通。是名無神通。如云無神通菩薩足跡不可尋。是佛向上人最不可思議。人是自己。天是智照。讚即喜。喜者屬境。境是天。讚是人。人天交接。兩得相見。亦云淨智為天。正智為人。
　　本不是佛。向渠說是佛。名體結。秖如今但莫作佛知解。亦無無不依住知解。是名滅結。亦名真如。亦名體如。求佛求菩提。名現身意。秖如今但有一切求心。盡名現身意。如云。求菩提。雖是勝求。重增塵累。求佛是佛眾。求一切有無諸法是眾生眾。秖如今鑑覺。但不依住一切有無諸法。是不入眾數。秖如今於一一聲．香．味．觸．法等不愛。於一一境不貪。但無十句濁心。是了因成佛。學文句覓解者。名緣因成佛。見佛知佛。則得說佛。有知有見。却是謗佛。若云佛知．佛見．佛聞．佛說即得。見火即得。火見即不得。如刀割物即得。物割刀即不得。知佛人．見佛人．聞佛人．說佛人。如恒河沙。是佛知。是佛見。是佛聞。是佛說。萬中無一。秖為自無眼。依他作眼。教中喚作比量智。秖如今貪佛知解。亦是比量智。
　　世間譬喻是順喻。不了義教．了義教。是順喻．是逆喻。捨頭目髓腦是逆喻。如今不愛佛菩提等法是逆喻。難捨喻於頭目髓腦。如照著一切有無境法名頭。被一切有無境法相撓著名手。都未照前境時名髓腦。聖地習凡因。佛入眾生中。同類誘引化導。同渠餓鬼肢節火然。與渠說般若波羅蜜。令渠發心。若一向在聖地。憑何得至彼共渠語。
　　佛入諸類。與眾生作船筏。同渠受苦。無限勞極。佛入苦處亦同眾生受苦。佛秖是去住自由。不同眾生。佛不是虗空。受苦何得不苦。若說不苦。此語違負。等閑莫說。錯說佛神通自在不自在。具慙愧人。不敢說佛是有為是無為。不敢說佛自由不自由。除讚藥方外。不欲得露現兩頭醜陋。
　　教云。若人安佛菩提。置有所是邊。其人得大罪。亦云。如不識佛人前。向渠與麼說無過。如無漏牛乳。能治有漏病。其牛者。不在高原。不居下隰。此牛乳堪作藥。高原喻於佛。下隰喻於眾生。如云。如來實智法身。又無此病。辨才無礙。昇騰自在。不生不滅。是名生老病死。疼痛[病-丙+習][病-丙+習]。是暗喫菌羹。患痢疾而終。是暗為藏明頭迹。明暗都遣。莫取無取。亦無無取。他不明不暗。王宮生。納耶輸陀羅。八相成道。聲聞外道。妄想所計。如云非雜食身。純陀云。我知如來決定不受不食。
　　第一須具兩隻眼。照破兩頭事。莫秖帶一雙眼向一邊行。即有那箇邊到。功德天．黑暗女相隨。有智主人。二俱不受。秖如今心如虗空相似。學始有所成。西國高祖云。雲山喻大涅槃。此土初祖云。心心如木石。三祖云。兀爾忘緣。曹溪云。善惡都莫思量。先師云。如迷人不辨方所。肇公云。閉智塞聰。獨覺冥冥者矣。文殊云。心同虗空故。敬禮無所觀。甚深修多羅。不聞不受持。秖如今但是一切有無諸法都不見不聞。六根杜塞。若能與麼學。與麼持經。始有修行分。
　　者箇語逆耳苦口。可中與麼作得。至第二第三生。能向無佛處坐大道場。示現成等正覺。變惡為善。變善為惡。使惡法教化十地菩薩。使善法教化地獄餓鬼。能向明處解明縛。能向暗處解暗縛。撮金成土。撮土成金。百般作得。變弄自由。於恒沙世界外有求救者。婆伽婆即披三十二相。見其人前。同渠語音。與渠說法。隨機感化。
　　應物殊形。變現諸趣。離我我所。猶屬彼邊事。猶是小用。亦是佛事門中收。大用者。大身隱於無形。大音匿於希聲。如木中之火。如鍾鼓之聲。因緣未具時。不可言其有無。傍報生天。棄之如涕唾。菩薩六度萬行。如乘死屍過岸。如在牢獄。廁孔得出。佛披三十二相。喚作垢膩之衣。亦云。若說佛一向不受五陰。無有是處。佛不是虗空。何得一向不受。佛秖是去住自由。不同眾生。從一天界至一天界。從一佛剎至一佛剎。諸佛常法。
　　又云。若據三乘教。受他信施供養。他在地獄中。菩薩行慈悲。同類化導報恩。不可常在涅槃。
　　又云。如火見火。但莫手觸。火不燒人。秖如今但無十句濁心。貪心．愛心．染心．瞋心．執心．住心．依心．著心．取心．戀心。但是一句各有三句。箇箇透過三句外。但是一切照用。任聽縱橫。但是一切舉動施為。語默啼笑。盡是佛慧。

　　天聖廣燈錄卷第九
　　天聖廣燈錄卷第十　　　〔宋實〕
　　鎮州臨濟院義玄惠照禪師

　　曹州南華人也。俗姓邢。幼而頴異。及落髮受具。志慕禪宗。師在黃檗會中三年。行業純一。首座歎曰。然是後生。與眾有異　首座問。上座在此多少時也　師云。三年也　首座云。曾參問也無　師云。不曾參問。不知問箇什麼　首座云。汝何不去問堂頭。如何是佛法的的大意　師便去問。問聲未絕。黃檗便打　師下來　首座云。問話作麼生　師云。某甲問聲未絕。和尚便打。某甲不會　首座云。但更去問　師又去問　黃檗又打。如是三致問。三打之　師來白首座云。幸蒙慈悲。令某甲問訊和尚。三度發問。三度喫棒。自恨障緣。不領深旨。今且辭去　首座云。汝若去。須是辭和尚了去　師禮拜退　首座先到和尚處云。問話底後生甚是如法。若來辭和尚時。方便接伊。已後穿鑿一株大樹。與天下人作陰涼去在　師便上去辭　黃檗云。不得往別處去。汝向高安灘頭大愚處去。必為汝說。
　　師到大愚。大愚問。從什麼處來　師云。黃檗處來　愚云。黃檗有何言句　師云。某甲三度問佛法的的大意。三度喫棒。不知某甲有過無過　愚云。黃檗恁麼老婆。為汝得徹困。更來者裡。問有過無過　師於言下大悟。云。元來黃檗佛法無多子　大愚掫住云。者尿牀子。適來言道有過無過。如今却道黃檗佛法無多子。你見什麼道理。速道。速道　師於大愚脅下築三築　大愚拓開云。你師黃檗。非干吾事。
　　師辭大愚。却迴黃檗。黃檗見來。便問。者漢來來去去。有什麼了期　師云。秖為老婆心切。便人事了。侍立　檗問。什麼處來　師云。昨日奉和尚慈悲。今參大愚去來　檗云。大愚有何言句　師舉。大愚問某甲。黃檗有何言句。某甲遂舉前話。問他有過無過。大愚道。黃檗恁麼老婆。為汝得徹困。更道有過無過。某甲於言大悟　檗云。作麼生。得者漢來。痛與一頓　師云。說什麼待來。即今便喫。隨後便掌　檗云。者風顛漢來者裡捋虎鬚　師便喝　檗云。侍者。引者風顛漢參堂去。
　　溈山舉前因緣問仰山。臨濟當時得大愚力。黃檗力　仰山云。非但捋虎鬚。亦解騎虎頭　師又因栽松次。檗問。深山裡栽許多松作什麼　師云。一與山門作景致。二與後人作標牓。道了。將钁頭打地一兩下　檗云。雖然如是。子已喫吾三十棒了也　師又以钁頭打地兩下。噓。噓　檗云。吾宗到汝。大興於世。
　　溈山舉前因緣問仰山。黃檗當時祇囑臨濟一人。更有人在　仰云。有。秖是年代深遠。不欲舉似和尚　溈云。雖然如是。吾且要知。汝但舉看。　仰山云。一人指南。吳越令行。遇大風即止(讖風穴)師因普請次。見黃檗來。拄钁而立　檗云。者漢困也那　師云。钁也來舉。困箇什麼　檗便打　師接棒。一送送倒　檗喚維那。維那。扶我起　維那近前云。和尚爭容得者風顛漢無禮　檗起。便打維那　師钁地云。諸方火葬。我者裡一時活埋　溈山問仰山。黃檗打維那。意作麼生　仰山云。正賊走却。羅蹤人喫棒。
　　師一日在僧堂前坐。見黃檗來。閉却目　檗見。乃作怖勢。便歸方丈　師隨後上方丈禮謝。首座在檗處侍立　檗云。此僧雖是後生。却知有此事　首座云。老和尚却證據箇後生　檗自於口上摑　首座云。知即得。知即得。
　　師在堂內睡　檗下來見。以拄杖打板頭一下　師舉頭。見是黃檗。却睡　檗又打牀一下。往上問見首座坐禪　檗云。下間後生却坐禪。汝者裡妄想作什麼　首座云。者風顛漢作什麼　檗打板頭一下。便出去。
　　溈山問仰山云。黃檗意作麼生　仰云。兩彩一賽。
　　師一日與黃檗同赴普請。師在後行。檗回頭見師空手　檗問。钁在什麼處　師云。已有人將去也　檗云。近前來。共汝商量箇事　師便近前　檗竪起钁頭云。祇者箇。天下人拈掇不起　師就手掣得。竪起云。為什麼在某甲手裡　檗云。今日自有人普請。便歸院。
　　後溈山舉此話問仰山。钁在黃檗手裡。為什麼却被臨濟奪却　仰山云。賊是小人。智過君子。
　　黃檗因入厨。見飯頭。問。作什麼　飯頭云。揀眾僧米　檗云。日喫多少。
　　頭云。兩石五　檗云。莫太多　頭云。猶恐少在　檗便打。
　　飯頭却舉似師　師云。我與汝勘者老漢去。
　　纔到檗處。侍立次　檗便舉前因緣　師云。飯頭不會。請和尚代一轉語。師便問。莫太多　檗云。何不道來日更喫一頓　師云。說什麼來日。即今便喫。道了便掌　檗云。者風顛漢又來者裡將虎鬚　師便喝。出去。
　　後溈山舉問仰山。此二尊宿意作麼生　仰云。和尚意作麼生　溈山。養子方知父慈　仰云。不然　溈云。子又作麼生　仰云。大似勾賊破家。
　　師為黃檗馳書去溈山。仰山作知客。接得書便問。者箇是黃檗底。那箇是上坐底　師便掌　仰山約住云。老兄知是一般事便休。
　　同去參溈山。溈便問。黃檗師兄多少眾　師云。七百眾　溈云。什麼人為導首　師云。適來已達書了　師却問溈山。和尚此間多少眾　溈云。一千五百眾　師云。太多生　溈云。黃檗師兄亦不少。
　　解辭溈山。仰山相送云。汝向北去。有箇住處　師云。豈有恁麼事　仰山云。但去。有一人佐輔汝。此人有頭無尾。有始無終。
　　師到鎮州。普化在彼。師住後贊佐於師。師正化旺。普化全身脫去。
　　師辭黃檗。檗問。什麼處去　師云。不是河南。便是河北。
　　檗便打　師約住。與師一掌　檗大咲。喚侍者。將百丈先師禪板．几案來　師云。侍者。將火來　黃檗云。雖然如是。汝但將去。已後坐却天下人舌頭去在　後溈山舉此話問仰山。臨濟莫辜負他黃檗也無。仰山云。不然。溈山云。子又作麼生。仰山云。知恩方解報恩。溈山云。從上古人還用相似底也無。仰山云。有。秖是年代深遠。不欲舉似和尚。溈山云。雖然如是。吾且不知。子但舉看。仰山云。秖如楞嚴會上。阿難讚佛云。將此深心奉塵剎。是則名為報佛恩。豈不是報恩之事。溈山云。如是。如是。見與師齊。減師半德。見過於師。方堪傳授。
　　上堂云。赤肉團上有一無位真人。常從汝等諸人面門出入。未證據者看看。
　　時有僧出問。如何是無位真人　師下禪牀把住云。道。道　僧擬議　師拓開云。無位真人是什麼乾屎橛。便歸方丈。
　　師問僧。什麼處來　僧便喝　師便揖坐　僧擬議　師便打　師見僧來。便竪起拂子　僧禮拜　師便打　又見僧來。亦竪起拂子　僧不顧　師亦打。
　　上堂。有僧出禮拜　師便喝　僧云。老和尚。莫探頭好　師云。你道落在什麼處　僧便喝　又僧問。如何是佛法大意　師便喝　僧禮拜　師云。儞道好喝也無　僧云。草賊大敗　師云。過在什麼處　僧云。再犯不容　師云。大眾要會臨濟賓主句。問取堂中二禪客。便下座。
　　師一日同普化赴施主家齋次。師問普化。毛吞巨海。芥納須彌。為是神通妙用。本體如然　普化踏倒飯牀　師云。太麤生　普化云。者裡是什麼所在。說麤說細。
　　師來日又同普化赴齋　師云。今日供養何似昨日　普化依前踏倒飯牀　師云。得即得。太麤生　普化云。瞎漢。佛法說什麼麤細　師乃吐舌　師一日與河陽．木塔長老同在僧堂地爐內坐。因說。普化每日在街市掣風掣顛。知他是凡是聖。言猶未了。普化入來　師便問。汝是凡是聖　普化云。汝且道我是凡是聖　師便喝　普化以手指云。河陽新婦子。木塔老婆禪。臨濟小廝兒。却具一隻眼　師云。者賊　普化云。賊。賊。便出去。
　　一日。普化在僧堂前喫生菜　師見云。大似一頭驢　普化便作驢鳴　師云。者賊　普化云。賊。賊。
　　因普化常於街市中搖鈴云。明頭來。明頭打。暗頭來。暗頭打。四方八面來。旋風打。虗空來。連架打　師令侍者去。纔見如是道。便把住云。總不與麼來時如何。
　　侍者如教　普化拓開云。來日大悲院裡有齋。
　　侍者迴。舉似師　師云。我從來疑著者漢。
　　普化一日於街市中就人乞直裰。人皆與之。普化俱不要。師令院主買棺一具。普化歸來　師云。我與汝做得箇直裰了也　普化便擔出繞街市。呌云。臨濟與我做直裰了也。我往東門遷化去。
　　市人競隨看之　普化云。我今日未。來日往南門遷化去。
　　如是三日。人已不信。至第四日。無人隨看。獨出城外。自入棺內。倩路行人釘之。即時傳布。市人競往。開棺。乃見全身脫去也。
　　有一老宿參師。未曾人事。便問。禮即是。不禮即是。　師便喝　老宿便禮拜　師云。好箇草賊　老宿云。賊。賊。便出去　師云。莫道無事好。
　　首座侍立次。師云。還有過也無　首座云。有　師云。賓家有過。主家有過　首座云。二俱有過　師云。過在什麼處　首座便出去　師云。莫道無事好。
　　後有僧舉似南泉　南泉云。官馬相踏。
　　晚參示眾云。有時奪人不奪境。有時奪境不奪人。有時人境俱奪。有時人境俱不奪　時有僧問。如何是奪人不奪境　師云。煦日發生鋪地錦。孾孩垂髮白如絲　云。如何是奪境不奪人　師云。王令已行天下徧。將軍塞外絕烟塵　云。如何是人境兩俱奪　師云。并汾絕信。獨處一方　云。如何是人境俱不奪　師云。王登寶殿。野老謳歌。
　　師因入軍營赴齋。門首見員僚。師指露柱問。是凡是聖。員僚無語。
　　師打露柱云。直饒道得。也秖是箇木橛。便入去。
　　師問院主。什麼處來　主云。州中糶黃米去來　師云。糶得盡麼　主云。糶得盡　師以拄杖面前畫一畫云。還糶得者箇麼　主便喝　師便打。
　　典座至　師舉前話　典座云。院主不會和尚意　師云。儞作麼生　典座便禮拜　師亦打。
　　有座主來相看　師問座主。講何經論　主云。某甲荒虗。粗習百法論　師云。有一人於三乘十二分教明得。有一人於三乘十二分教明不得。此二人是同是別　主云。明得即同。明不得即別。
　　樂普為侍者。在師後立。云。座主。者裡是什麼所在。說同說別　師迴首問侍者。汝又作麼生　侍者便喝　師送座主迴來。遂問侍者。適來是汝喝老僧　侍者云。是　師便打。
　　師聞第二代德山垂示云。道得也三十棒。道不得也三十棒。
　　師令樂普去問。道得為什麼也三十棒。待伊打。汝接住棒。送一送。看他作麼生　樂普到彼。如教而問　聽山便打　普接住。送一送　德山便歸方丈　普迴。舉似師　師云。我從來疑著者漢。雖然如是。汝還見德山麼　普擬議　師便打。
　　師因到河陽府。府主王常侍請師昇座。時麻浴出問。大悲千手眼。那箇是正眼　師云。大悲千手眼。那箇是正眼。速道。速道　麻浴拽師下座。麻浴却座　師近前云。不審　麻浴擬議　師亦拽麻浴下座。師却座　麻浴便出去　師便下座。
　　常侍一日訪師。同師於僧堂內。乃問。者一堂僧還看經麼　師云。不看經　侍云。還學禪麼　師云。不學禪　侍云。經又不看。禪又不學。畢竟作箇什麼　師云。總教伊成佛作祖去　侍云。金屑雖貴。落眼成翳。又作麼生　師云。將為儞是箇俗漢。
　　常侍又與諸官請師昇座　師昇座云。山僧今日事不獲已。曲順人情。方登此座。若約祖宗門下稱揚大事。直是開口不得。無儞措足處。山僧此日以常侍堅請。那隱綱宗。還有作家戰將。直下展陣開旗。對眾證據看　持有僧問。如何是佛法大意　師便喝　僧禮拜　師云。者箇師僧。却堪持論。
　　問。師唱誰家曲。宗風嗣阿誰　師云。我在黃檗處。三度發問。三度被打　僧擬議　師便喝　隨後打云。不可向虗空裡釘橛去也。
　　有座主問。三乘十二分教豈不是明佛性　師云。荒草不曾鋤　主云。佛豈賺人　師云。佛在什麼處。　主無語　師云。對常侍前。擬謾老僧。速退。速退。妨他別人請問。復云。此日法筵為一大事故。更有問話者麼。速致問來。儞纔開口。早勿交涉也。何以如此。不見釋尊云。法離文字。不屬因。不在緣故。為儞信不及。所以今日葛藤。恐滯常侍與諸官員。昧他佛性。不如且退。少信根人。終無了日。喝一喝。便下座。
　　師到初祖塔頭　塔主云。長老先禮佛。先禮祖　師云。佛祖俱不禮　塔主云。佛祖與長老是什麼冤家　師便拂袖而出。
　　上堂。僧問。如何是佛法大意　師竪起拂子　僧便喝　師便打。
　　又僧問。如何是佛法大意　師亦竪起拂子　僧便喝　師亦喝　僧擬議　師便打　上堂云。我二十年在黃檗先師處。三度問佛法的的大意。三度蒙他賜杖。如蒿杖拂箸相似。如今更思得一頓。誰人為我行得。
　　時有僧出眾云。某甲行得　師拈棒與僧　其僧擬接　師便打。
　　問。如何是劒刃上事　師云。禍事。禍事　僧擬議。　師便打　問。秖如石室行者踏碓。志却移脚。向什麼處去　師云。沒溺深泉。
　　師到杏山。問。如何是露地白牛　山云。呌呌　師云。啞那　山云。長老作麼生　師云。者畜生。
　　趙州行脚時參師。遇師洗脚次。州便問。如何是祖師西來意　師云。恰值老僧洗脚　州近前作聽勢　師云。更要第二杓惡水潑在　州便下去。
　　龍牙問。如何是西來意　師云。與我過禪版來　牙便過禪版與師　師接得便打　牙云。打即任打。要且無祖師意。
　　龍牙後到翠微。問。如何是西來意　微云。與我過蒲團來　牙便過蒲團與翠微　翠微接得便打　牙云。打即任打。要且無祖師意。
　　牙住院後。有僧入室請益云。和尚行脚時參二尊宿因緣。還肯他無　牙云。肯即深肯。要且無祖師意。
　　徑山有五百眾。少人參請。黃檗令師去徑山　檗謂師曰。汝到彼作麼生　師云。某甲自有方便。
　　師到徑山。裝腰上法堂見徑山。徑山方舉頭　師便喝　徑山擬開口　師拂袖便行。尋有僧問徑山。者僧適來有什麼言句便喝和尚　徑山云。者僧從黃檗會裡來。儞要知。自去問取他。徑山五百眾太半奔趂。
　　上堂云。但有來者。不虧欠伊。總識伊來處。與麼來。恰似失却。不與麼來。無繩自縛。一切時中莫亂斟酌。會與不會都來是錯。分明與麼道。一任天下人貶剝。久立。珍重。
　　上堂云。一人在孤峯頂上。無出身之路。一人在十字街頭。亦無向背。那箇在前。那箇在後。不作維摩詰。不作傅大士。久立。珍重。
　　上堂云。有一人。論却在途中。不離家舍。有一人離家舍。不在途中。那箇合受人天供養。便下座。
　　師見僧來。展開兩手　僧無語　師云。會麼　云。不會　師云。渾崙擘不開。與儞兩文錢。
　　師臨遷化時。上堂云。吾滅後。不得滅却吾正法眼藏　三聖出云。爭敢滅却和尚正法眼藏　師云。已後有人問儞。向佗道什麼　三聖便喝　師云。誰知吾正法眼藏向者瞎驢邊滅却。乃有頌曰。
　　沿流不止問如何　　真照無偏說自他　　離相離名人不稟　　吹毛用了急還磨
　　言訖。於法座上端然示寂。時咸通七年丙戌四月初十日　勅諡慧照禪師。塔號澄靈。

　　天聖廣燈錄卷第十
　　天聖廣燈錄卷第十一　　　〔宋勒〕

　　鎮州臨濟院義玄慧照禪師
　　師示眾云。今時學佛法者。且要求真正見解。若得真正見解。生死不染。去住自由。不要求殊勝。殊勝自至。
　　道流。秖如自古先德。皆有出人底路。如山僧指示人處。秖是要儞不受人惑。要用便用。更莫遲疑。如今學者不得。病在甚處。病在不自信處。儞若自信不及。即便忙忙地徇一切境縛。被他萬境迴換。不得自由。儞若能歇得念念馳求心。便與祖佛不別。儞欲得識祖麼。秖儞面前聽法底。是學人信不及。便向外馳求。設求得者。皆是文字名相。終不得他活祖意。莫錯。禪德。此時不遇。萬劫千生。輪迴三界。徇好境掇去。驢牛肚裏生。
　　道流。約山僧見處與釋迦不別。每日多般用處。欠少什麼。六道神光未曾間歇。若能如是見得。秖是一生無事人。
　　大德。三界無安。猶如火宅。此不是儞久停住處。無常殺鬼一剎那間不揀貴賤老少。儞要與祖佛不別。但莫外求。一念心上清淨光。是儞屋裏法身佛。儞一念心上無分別光。是儞屋裏報身佛。儞一念心上無差別光。是儞屋裏化身佛。此三種身。是儞今目前聽法底人。秖為不向外馳求。有此功用。據經論家。取三種身為極則。約山僧見處不然。此三種身是名言。亦是三種衣。古人云。身依義立。土據體論。法性身．法性土。明知是光影。
　　大德。儞且識取弄光影底人是諸佛之本源。一切處是道流歸舍處。是儞四大色身不解說法聽法。脾胃肝膽不解說法聽法。虗空不解說法聽法。是什麼解說法聽法。是儞目前歷歷底物。一段孤明。是者箇解說法聽法。若如是見得。便與祖佛不別。但一切時中更莫間斷。觸目皆是。秖為情生智隔。想變體殊。所以輪迴三界。受種種苦。約山僧見處。無不甚深。無不解脫。
　　道流。心法無形。通貫十方。在眼曰見。在耳曰聞。在鼻齅香。在口談論。在手執捉。在足雲奔。本是一精明。分為六和合。一心既無。隨處解脫。山僧恁麼說。意在什麼處。秖為道流一切馳求心不能歇。上他古人閑機境。
　　道流。取山僧見處。坐斷報化佛頭。十地滿心。猶如客作兒。等妙二覺。檐枷負鎻漢。羅漢辟支。猶如廁穢。菩提涅槃。如繫驢橛。何以如此。秖為道流不達三祇劫空。所以有此障礙。若是真正道人。終不如是。但能隨緣消舊業。任運著衣裳。要行即行。要坐即坐。無一念心希求佛果。緣何如此。古人云。若欲作業求佛。佛是生死大兆。大德。時光可惜。秖擬傍家波波地學禪學道。認名認句。求佛求祖。求善知識。意度莫錯。
　　道流。儞秖有一箇父母。更求何物。儞自返照看。古人云。演若達多失却頭。求心歇處即無事。大德。且要平常。莫作模樣。有一般不識好惡秀兵。便即見神見鬼。指東畫西。好晴好雨。如是之流。盡須抵債。向閻老前吞熱鐵丸有日。好人家男女被者一般野狐精魅所著。便即揑怪。瞎屢生。索飯錢有日在。
　　師又云。道流。切要求取真正見解。向天下橫行。免被者一般精魅惑亂。無事是貴人。更莫造作。秖是平常。儞擬向外傍家求過。覔脚手。錯了也。秖擬求佛。佛是名句。儞還識馳求底麼。三世十方佛祖出來也。秖為求法。如今參學道流。也秖為求法。得法始了。未得依前輪迴吾道。云何是法。法者。是心法。心法無形。通貫十方。目前現用。人信不及。便乃認名認句。向文字中求。意度佛法。天地懸殊。
　　道流。山僧說法。說什麼法。說心地法。便能入凡入聖。入淨入穢。入真入俗。要且不是儞真俗凡聖。能與一切真俗凡聖安著名字。真俗凡聖與此人安著名字不得。道流。把得便用。更不著名字。號之為玄旨。山僧說法與天下人別。秖如有箇文殊．普賢出來目前。各現一身問法。纔道咨和尚。我早辨了也。老僧穩坐。更有道流來相見時。我盡辨了也。何以如此。秖為我見處別。外不取凡聖。內不住根本。見徹本法。更不疑謬。
　　師又云。佛法無用功處。秖是平常無事。屙屎送尿。著衣喫飯。困來即臥。愚人笑我。智乃知焉。古人云。向外作功夫。總是癡頑漢。儞且隨處作主。立處皆真。境來迴換不得。縱有從來習氣。五無間業。自為解脫大海。今時學者總不識法。猶如觸鼻羊。逢著物安任口裏。奴即不辨。賓主不分。如是之流。邪心入道。閙處即入。不得名為真出家人。正是真俗家人。夫出家者。須辨得平常真正見解。辨佛辨魔。辨真辨偽。辨凡辨聖。若如是辨得。名真出家。若魔佛不辨。正是出一家入一家。喚作造業眾生。未得名為真出家。秖如今有一箇佛魔。同體不分。如水乳合。鵝王喫乳。如明眼道流。魔佛俱打。儞若愛聖憎凡。生死海裏浮沈。
　　問。如何是佛魔。
　　師云。儞一念心疑處是佛魔。儞若達得萬法無生。心如幻化。更無一塵一法。處處清淨是佛。然佛與魔是染淨二境。約山僧見處。無佛無眾生。無古無今。得者便得。不歷時節。無修無證。無得無失。一切時中。更無別法。設有一法過此者。我說如夢如化。山僧所說。皆是道流即今目前孤明歷歷地聽者。此人處處不滯。通貫十方三界。自在入一切境差別。不能迴換。一剎那間透入法界。逢佛說佛。逢祖說祖。逢羅漢說羅漢。逢餓鬼說餓鬼。向一切處。遊履國土。教化眾生。未曾離一念。隨處清淨。光透十方。萬法一如。
　　道流。大丈夫兒。今日方知本來無事。秖為儞信不及。念念馳求。捨頭覔頭。自不能歇。如圓頓菩薩入法界。現身向淨土中。厭凡忻聖。如此之流。取捨未忘。染淨心在。如禪宗見解。又且不然。直是見今更無時節。山僧說處。皆是一期藥病相治。總無實法。若如是見得。是真出家。日銷萬兩黃金。道流。莫取次。被諸方老師印破面門。道我解禪解道。辨似懸河。皆是造地獄業。若是真正學道人。不求世間過。切急要求真正見解。若達真正見解圓明。方始了畢。
　　問。如何是真正見解。
　　師云。儞但一切入凡入聖。入染入淨。入諸佛國土。入彌勒樓閣。入毗盧遮那法界。處處皆現國土成住壞空。佛出于世。轉大法輪。即入涅槃。不見有去來相貌。求其生死了不可得。便入無生法界。處處遊履國土。入華藏世界。盡見諸法空相。皆無實法。唯有聽法無依道人是諸佛之母。所以佛從無依生。若悟無依。佛亦無得。若如是見得者。是真正見解。學人不了。為執名句。被他凡聖名礙。所以障其道眼。不得分明。秖如十二分教皆是表顯之說。學者不會。便向表顯名句上生解。皆是依倚。落在因果。未免三界生死。儞若欲得生死去住脫著自由。即今識取聽法底人。無形無相。無根無本。無住處。活撥撥地。應是萬種施設用處。秖是無處。所覔著轉遠。求之轉乖。號之為祕密。
　　道流。儞莫認著箇夢幻伴子。遲晚中間便歸無常。儞向此世界中覔箇什麼物作解脫。覔取一口飯喫。補毳過時。且要訪尋知識。莫因循逐樂過時。光陰可惜。念念無常。麤則被地水火風。細則被生住異滅四相所逼。道流。今時且要識取四種無相境。免被境擺撲。
　　問。如何是四種無相境。
　　師云。儞一念心疑。被地來礙。儞一念心愛。被水來溺。儞一念心瞋。被火來燒。儞一念心喜。被風來飃。若能如是辨得。不被境轉。處處用境。東涌西沒。南涌北沒。中涌邊沒。邊涌中沒。履水如地。履地如水。緣何如此。為達四大如夢如幻故。
　　道流。儞祇今聽法者。不是儞四大。能用儞四大。若能如是見得。便乃去住自由。約山僧見處。勿嫌底法。儞若愛聖憎凡。被聖凡境縛。有一般學人向五臺山裏求文殊。早錯了也。五臺山無文殊。儞欲識文殊麼。秖儞目前用處。始終不異。處處不疑。此箇是活文殊。儞一念心無差別光。處處總是真普賢。儞一念心。自能解縛。隨處解脫。此是觀音三昧法。互為主伴。出則一時出。一即三。三即一。如是解得。始得看教。
　　師又云。如今學道人且要自信。莫向外覔。總上他閑塵境。都不辨邪正。秖如有祖有佛。皆是教迹中事。有人拈起一句子語。或隱顯中出。便即疑生。照天照地。傍家尋問。也大忙然。大丈夫兒。莫秖麼論王論賊。論是論非。論色論財。閑話過日。山僧此間不論僧俗。但有來者。盡識得伊。任伊向甚處出來。但有聲名文句。皆是夢幻。却見乘境底人是諸佛之玄旨。佛境不能自稱我是佛境。還是者箇無依道人乘境出來。若有人出來問我求佛。我即應清淨境出。有人問我菩薩。我即應慈悲境出。有人問我菩提。我即應淨妙境出。有人問我涅槃。我即應寂靜境出。境即萬般差別。人即不別。所以應物現形。如水中月。
　　道流。儞若欲得如法。直須是大丈夫兒始得。若萎萎隨隨地。則不得也。夫如[斯/瓦](音西)嗄(所嫁切)之器。不堪貯醍醐。如大器者。直要不受人惑。隨處作主。立處皆真。但有來者。皆不得受。儞一念疑。即魔入心。如菩薩疑時。生死魔得便。但能息念。更莫外求。物來即照。儞但信現今用底一箇事也無。儞一念心生三界。隨緣被境分為六塵。儞如今應用處欠少什麼。一剎那間便入淨入穢。入彌勒樓閣。又入三眼國土。處處遊履。唯見空名。
　　問。如何是三眼國土。
　　師云。我共汝入淨妙國土中。著清淨衣。說法身佛。又入無差別國土中。著無差別衣。說報身佛。又入解脫國土中。著光明衣。說化身佛。此三眼國土皆是依變。約經論家。取法身為根本。報化二身為用。山僧見處。法身即不解說法。所以古人云。身依義立。土據體論。法性身．法性土。明知是建立之法。依通國土。空拳黃葉。用誑小兒。蒺藜菱刺枯骨上。覔什麼汁。心外無法。內亦不可得。求什麼物。儞諸方言道有修有證。莫錯。設有修得者。皆是生死業。
　　儞言六度萬行齊修。我見皆是造業。求佛求法。即是造地獄業。求菩薩。亦是造業。看經看教。亦是造業。佛與祖師是無事人。所以有漏有為．無漏無為。為清淨業。有一般瞎禿子。飽喫飯了。便坐禪觀行。把捉念漏。不令放起。厭喧求靜。是外道法。祖師云。儞若住心看靜。舉心外照。攝心內澄。凝心入定。如是之流。皆是造作。是儞如今與麼聽法底人。作麼生擬修他．證他．莊嚴他。渠且不是修底物。不具莊嚴得底物。若教他莊嚴。儞一切物即莊嚴得。儞且莫錯。
　　道流。儞取者一般老師口裏語為是真道。是善知識不思議。我是凡夫心。不敢測度他老宿。瞎屢生。儞一生秖作者箇見解。辜負者一雙眼。冷噤噤地如凍凌上驢馰相似。我不敢毀善知識。怕生口業。
　　道流。夫大善知識。始敢毀佛毀祖。是非天下。排斥三藏教。罵辱諸小兒。向逆順中覔人。所以我於十二年中求一箇業性如芥子許不可得。若似新婦子禪師。便即怕趂出院。不與飯喫。不安不樂。自古先輩。到處人不信。被遞出。始知是貴。若到處人盡肯。堪作什麼。所以師子一吼。野干腦裂。
　　道流。諸方說有道可修。有法可證。儞說證何法。修何道。儞令用處欠少什麼物。修補何處。後生小阿師不會。便即信者般野狐精魅。許他說事。繫縛他人言道。理行相應。護惜三業。始得成佛。如此說者。如春細雨。古人云。路逢達道人。第一莫向道。所以言。若人修道道不行。萬般邪境競頭生。智劒出來無一物。明頭未顯暗頭明。所以古人云。平常心是道。大德。覔什麼物。現今目前聽法無依道人。歷歷地分別。未曾欠少。儞若欲得與祖佛不別。但如是見。不用疑誤。儞心心不異。名之活祖心。若有異。則性相別。心不異故。即性與相不別。
　　問。如何是心心不異處。
　　師云。儞擬問。早異了也。性相各分。道流莫錯。世出世諸法。皆無自性。亦無生性。但有空名。名字亦空。儞秖麼認他閑名為實。大錯了也。設有。皆是依變之境。有箇菩提依．涅槃依．解脫依．三身依．境智依．菩薩依．佛依。儞向依變國土中覔什麼物。乃至三乘十二分教。皆是拭不淨故紙。佛是幻化身。祖是老比丘。儞還是娘生否。儞若求佛。即被佛魔攝。儞若求祖。即被祖縛。儞若有求皆苦。不如無事休歇去。
　　有一般禿比丘。向學人道。佛是究竟。於三大阿僧祇劫修行果滿。方始成道。道流。儞若道佛是究竟。緣什麼八十年後向拘尸羅城雙林樹間側臥死去。佛令何在。明知與我生死不別。儞言三十二相八十種好是佛。轉輪聖王應是如來。明知是幻化。古人云。如來舉身相。為順世間情。恐人生斷見。權且立虗名。假言三十二。八十也空聲。有身非覺體。無相乃真形。儞道佛有六通。是不可思議。一切諸天．神仙．阿修羅．大力鬼。亦有神通。應是佛否。道流莫錯。秖如阿修羅與天帝釋戰。戰敗。領八萬四千眷屬入藕絲孔中藏。莫是聖否。如山僧所舉。皆是業通依通。夫如佛六通者不然。入色界。不被色惑。入聲界。不被聲惑。入香界。不被香惑。入味界。不被味惑。入觸界。不被觸惑。入法界。不被法惑。所以達六種色聲香味觸法皆是空相。不能繫縛。此無依道人。雖是五蘊漏質。便是地行神通。
　　道流。真佛無形。真法無相。儞秖麼幻化上頭。作模作樣。設求得者。皆是野狐精魅。並不是真佛。是外道見解。夫如真學道人。並不取佛。不取菩薩羅漢。不取三界殊勝。逈然獨脫。不與物拘。乾坤倒覆。我更不疑。十方諸佛現前。無一念心喜。三塗地獄頓現。無一念心怖。緣何如此。我見諸法空相。變即有。不變師無。三界唯心。萬法唯識。所以夢幻空花。何勞把捉。唯有道流目前現令聽法底人。入火不燒。入水不溺。入三塗地獄如遊園觀。入餓鬼畜生而不受報。緣何如此。無嫌底法。儞若愛聖憎凡。生死海裏浮沉。煩惱由心故有。無心。煩惱何拘。不勞分別取相。自然得道須臾。儞擬傍家波波地學得。於三祇劫中終歸生死。不如無事向叢林中。牀角頭交脚坐。
　　道流。如諸方有學人來。主客相見了。便有一句子語辨前頭。善知識被學人拈出箇機權語路。向善知識口角頭攛過。看。儞識不識。儞若識得是境。把得便拋向坑子裏。學人便即尋常。然後便索善知識語。依前奪之。學人云。上智哉。是大善知識。即云。儞大不識好惡。如善知識把出箇境塊子。向學人面前弄。前人辨得下作主。不受境惑。善知識便即現半身。學人便喝。善知識又入一切差別語路中擺撲。學人云。不識好惡老禿丘。善知識歎曰。真正道流。
　　如諸方善知識不辨邪正。學人來問菩提涅槃。三身境智。瞎老師便與他解說。被他學人罵著。便把棒打他。言無禮度。自是儞善知識無眼。不得瞋他。有一般不識好惡禿奴。即指東劃西。好晴好雨。好燈籠露柱。儞看眉毛有幾莖。者箇具機緣。學人不會。便即心狂。如是之流。總是野狐精魅魍魎。被他好學人嗌嗌微笑言。瞎老禿丘。惑亂他天下人。
　　道流。出家兒且要學道。秖如山僧往日曾向毗尼中留心數十年。亦曾於經論尋討。後方知是濟世藥方。表顯之說。遂乃一時拋却。即訪道參禪。後遇大善知識。方乃道眼分明。始識天下老和尚。知其邪正。不是娘生下便會。還是體究鍊磨。一朝自省。
　　道流。儞欲得如法見解。但莫受人惑。向裏向外。逢著便殺。逢佛殺佛。逢祖殺祖。逢羅漢殺羅漢。逢父母殺父母。逢親眷殺親眷。始得解脫。不與物拘。透脫自在。如諸方學道流。未有不依物出來底。山僧向此間。從頭打。手上出來手上打。口裏出來口裏打。眼裏出來眼裏打。未見有一箇獨脫出來底。皆是上他古人閑機境。山僧無一法與人。秖是治病解縛。儞諸方道流。試不依物出來。我要共儞商量。十年五載。並無一人。皆是依草附葉竹木精靈。野孤精魅。向一切糞塊上亂咬瞎漢。枉消他十方信施。道我是出家兒。作如是見解。向儞道無佛無法。無修無證。秖與麼傍家擬求什麼物。瞎漢。頭上安頭。是儞欠少箇什麼。
　　道流。是儞目前用底。與祖佛不別。秖麼不信。更向外求。莫錯。向外無法。內亦不可得。儞取山僧口裏語。不如歇業無事去。已起者莫續。未起者不要放起。便勝儞十年行脚。約山僧見處。無如許多般。秖是平常著衣喫飯。無事過時。儞諸方來者。皆是有心求佛．求法．求解脫．求出離三界。癡人。儞要出什麼處去三界。佛祖是賞繫底名句。儞欲識三界麼。不離儞令聽法底心地。儞一念心貪是欲界。儞一念心嗔是色界。儞一念心癡。是無色界。是儞屋裏家具子。三界不自道我是三界。還是道流目前靈靈地照燭萬般酌度世界底人與三界安名。
　　大德。四大色身是無常。乃至脾胃肝膽。髮毛爪齒。唯見諸法空相。儞一念心歇得處。喚儞菩提樹。儞一念心不能歇得處。喚作無明樹。無明無住處。無明無始終。儞若念念心歇不得。便上他無明樹。便入六道四生。披毛戴角。儞若歇得。便是清淨身界。儞一念不生。便是上菩提樹。三界神通變化。意生化身。法喜禪悅。身光自照。思衣羅綺千重。思食百味具足。更無橫病。菩提無住處。是故無得者。道流。大丈夫漢更疑箇什麼。目前用處。更是阿誰。把得便用。莫著名字。號為玄旨。旨與見得勿嫌底法。古人云。心隨萬境轉。轉處實能幽。隨流認得性。無喜亦無憂。
　　道流。如禪宗見解。死活循然。參學之人。大須子細。如主客相見。便有言論往來。或應現形。或全體作用。或把機權喜怒。或現半身。或乘師子。或乘象王。如有真正覺人便喝。先拈出一箇膠盆子。善知識不辨是境。便上他境上作模作樣。學人便喝。前人不肯放。此是膏肓之病。不堪醫。喚作客看主。或是善知識不拈出物。隨學人問處即奪。學人被奪。抵死不放。此是主看客。或有學人應一箇清淨境。出善知識前。善知識辨得是境。把得拋向坑裏。學人言。大好。善知識即云。咄哉。不識好惡。學人便禮拜。此喚作主看主。或有學人披枷帶鏁。出善知識前。善知識更為安一重枷鏁。學人歡喜。彼此不辨。呼為客看客。大德。山僧如是所舉。皆是辨魔揀異。知其邪正。
　　道流。實情大難。佛法幽玄。解得可可地。山僧竟日與他說破。學者總不在意。千徧萬徧。脚底蹋過。黑沒宰地。無一箇形段。歷歷孤明。學人信不及。便向名句上生解。年登半百。秖管傍家負死屍行。擔却擔子天下走。索草鞋錢有日在。
　　大德。山僧說向外無法。學人不會。便即向裏作解。便即倚壁座。舌拄上齶。湛然不動。取此為是祖門佛法也。大錯。是儞若取不動清淨境為是。儞即認他無明為即主。古人云。湛湛黑暗深坑。實可怖畏。此之是也。儞若認他動者。是一切草木皆解動。應可是道。所以動者是風大。不動者是地大。動與不動。俱無自性。儞若向動處捉他。他向不動處立。儞若向不動處捉他。他向動處立。譬如潛泉魚。鼓波而自躍。
　　大德。動與不動是二種境。還是無依道人用動用不動。如諸方學人來。山僧此間作三種根器斷。如中下根器來。我便奪其境。而不除其法。或中上根器來。我便境法但奪。如上上根器來。我便境法人俱奪。如有出格見解人來。山僧此間便全體作用。不歷根器。大德。到者裏。學人著力處不通風。石火電光即過了也。學人若眼定動。即沒交涉。擬心即差。動念即乖。有人解者。不離目前。
　　大德。儞擔鉢囊屎擔子傍家走。求佛求法。即今與麼馳求底。儞還識渠麼。活撥撥地。秖是勿根株。擁不聚。撥不散。求著即轉遠。不求還在目前。靈音囑耳。若人不信。徒勞百年。道流。一剎那間便入華藏世界。入毗盧遮那國土。入解脫國土。入神通國土。入清淨國土。入法界。入穢入淨。入凡入聖。入餓鬼畜生。處處討覔尋。皆不見有生有死。唯有空名。幻化空花。不勞把捉。得失是非。一時放却。
　　道流。山僧佛法。的的相承。從麻浴和尚．丹霞和尚．東土道一和尚．廬山踏石頭。一路行徧天下。無人信得。盡皆起謗。如道一和尚用處。純一無雜。學人三百五百。盡皆不見和尚意。如廬山和尚一旦真正順逆用處。學人不測涯際。悉皆忙然。如丹霞和尚。翫珠隱顯。學人來者。皆悉被罵。如麻浴用處。苦如黃檗。近皆不得。如石鞏用處。向箭頭上覔人。來者皆懼。如山僧今日用處。真正成壞。玩弄神變。入一切境。隨處無事。境不能換。但有來求者。我即便出看渠。渠不識我。我便著數般衣。學人生解。一向入我言句。苦哉。瞎禿子無眼人把我著底衣。認青黃赤白。我脫却。入清淨境中。學人一見便生忻欲。我又脫却。學人失心。忙然狂走。言我無衣。我即向渠道。儞識我著衣底人否。忽爾迴頭。認我了也。
　　大德。儞莫認衣。衣不能動。人能著衣。有箇清淨衣。有箇無生衣．菩提衣．涅槃衣．有祖衣．有佛衣。大德。但有聲名文句。皆悉是衣變。從臍輪氣海中鼓激。牙齒敲磕。成其句義。明知是幻化。大德。外發聲語業。內表心所法。以思有念。皆悉是衣。儞秖麼認他著底衣為實解。縱經塵劫。秖是衣通。三界循還。輪迴生死。不如無事。相逢不相識。共語不知名。令時學人不得。蓋為認名字為解。大策子上抄死老漢語。三重五重複子裏。不教人見。道是玄旨。以為保重。大錯。瞎屢生。儞向枯骨上覔什麼汁。有一般不識好惡。向教中取意度商量。成於句義。如把屎塊子向口裏含了。吐過與別人。猶如俗人打傳口令相似。一生虗過也。道我出家。被他問著佛法。便即杜口無詞。眼似漆突。口如楄檐。如此之類。逢彌勒出世。移寄他方世界。寄地獄受苦。
　　大德。儞波波地往諸方覔什麼物。踏儞脚版闊。無佛可求。無道可成。無法可得。外求有相佛。與汝不相似。欲識汝本心。非合亦非離。道流。真佛無形。真道無體。真法無相。三法混融。和合一處。辨既不得。喚作忙忙業識眾生。
　　問。如何是真佛．真法．真道。乞師開示。
　　師云。佛者。心清淨是。法者。心光明是。道者。處處無礙淨光是。三即一。皆是空名而無實有。如志公作道人。念念心不間斷。自達磨大師從西土來。秖是覔箇不受人惑底人。後遇二祖。一言便了。始知從前虗用功夫。山僧今日見處與祖佛不別。若第一句中得。與祖佛為師。若第二句中得。與人天為師。若第三句中得。自救不了。
　　問。如何是西來意。
　　師云。若有意。自救不了。
　　云既無意。云何二祖得法。
　　師云。得者是不得。
　　云既若不得。云何是不得底意。
　　師云。為儞向一切處馳求。心不能歇。所以祖師言。咄哉丈夫。將頭覔頭。儞言下便自迴光返照。更不別求。知身心與祖佛不別。當下無事。方名得法。大德。山僧今時事不獲已。話度說出許多不才淨。儞且莫錯。據我見處。實無許多般道理。要用便用。不用便休。
　　秖如諸方說六度萬行以為佛法。我道是莊嚴門．佛事門。非是佛法。乃至持齋持戒。擎油不灩。道眼不明。盡須抵債。索飯錢有日在。何故如此。入道不通理。復身還信施。長者八十一。其樹不生耳。乃至孤峯獨宿。一食卯齋。長坐不臥。六時行道。皆是造業底人。乃至頭目髓腦。國城妻子。象馬七珍。盡皆捨施。如是等見。皆是苦身心故。還招惡果。不如無事。純一無雜。乃至十地滿心菩薩皆求此。道流。蹤跡了不可得。所以諸天歡喜。地神捧足。十方諸佛無不稱歎。緣何如此。為今聽法道人用處無蹤跡。
　　問。大通智勝佛。十劫坐道場。佛法不現前。不得成佛道。未審此意如何。乞師指示。
　　師云。大通者。是自己。於處處達其萬法無性無相。名為大通。智勝者。於一切處不疑。不得一法。名為智勝。佛者。心清淨光明。透徹法界。得名為佛。十劫坐道場者。十波羅蜜是。佛法不現前者。佛本不生。法本不滅。云何更有現前。不得成佛道者。佛不應更作佛。古人云。佛常在世間。而不染世間法。道流。儞欲得作佛。莫隨境緣分別。所以心生種種法生。心滅種種法滅。一心不生。萬法無咎。世與出世。無佛無法。亦不現前。亦不曾失。設有者。皆是名言章句。接引小兒。施設藥病。表顯名句。且名句不自名句。還是儞目前昭昭靈靈鑒覺聞知照燭底安一切名句。大德。造五無間業。方得解脫。
　　問。如何是五無間業。
　　師云。殺父．害母．出佛身血．破和合僧．焚燒經像等。此是五無間業。
　　云如何是父。
　　師云。無明是父。儞一念心求起滅處不得。如響應空。隨處無事。名為殺父。
　　云如何是母。
　　師云。貪愛為母。儞一念心入欲界中。求其貪愛。唯見諸法空相。處處無著。名為害母。
　　云如何是出佛身血。
　　師云。儞向清淨法界中。無一念心生解。便處處不分別。是出佛身血。
　　云。如何是破和合僧。
　　師云。儞一念心正達煩惱結使。如空無所依。是破和合僧。
　　云。如何是焚燒經像。
　　師云。見因緣空．心空．法空。一念決定。逈然無事。便是焚燒經像。大德。若如是達得。免被他凡聖名礙。為儞秖向空拳指上生實解。根境法中虗捏怪。自輕而退屈。言我是凡夫。他是聖人。禿屢生。有甚死急。披他師子皮。却作野干鳴。大丈夫漢不作丈夫氣息。自家屋裏物不肯信。秖麼向外覔。上他古人閑名句。倚陰愽陽。不能持達。逢境便緣。逢塵便執。觸處惑起。自無準定。
　　道流。莫取山僧說處。何故。說無憑據。一期間塗盡虗空。如彩畫像等喻。道流。莫將佛為究竟。我見猶如廁孔。菩薩羅漢盡是枷鏁縛人底物。所以文殊仗劒殺於瞿曇。鴦掘持刀害於釋氏。道流。無佛可得。乃至三乘五性。圓頓教迹。皆是一期藥病相治。並無實法。設有。皆是相似表顯路布文字。差排且如是說。
　　道流。有一般禿子便向裏許著功。擬求出世之法。錯了也。若人求佛。是人失佛。若人求道。是人失道。若人求祖。是人失祖。大德。莫錯。我且不取儞解經論。我亦不取儞國王大臣。我亦不取儞辨似懸河。我亦不取儞聰明智慧。唯要儞真正見解。
　　道流。設解得百本經論。不如一箇無事底阿師。儞解得。即輕篾他人。勝負修羅。人我無明。長地獄業。如善星比丘解十二分教。生身陷地獄。大地不容。不如無事休歇去。飢來喫飯。睡來合眼。愚人笑我。智乃知焉。道流。莫向文字中求。心動疲勞。吸冷氣無益。不如一念緣起無生。超出三乘。權學菩薩。
　　大德。莫因循過日。山僧往日未有見處時。黑漫漫地。光陰不可空過。腹熱心忙。奔波訪道。後還得力始到。今日共道流如是話度。勸諸道流。莫為衣食。看世界易過。善知識難過。如優曇華時一現耳。儞諸方聞道。有箇臨濟老漢出來。便擬問難。教諸不得。被山僧全體作用。學人空開得眼。口總動不得。懵然不知以何答我。我向伊道。龍象蹴踏。非驢所堪。儞諸處秖指胸點助。道我解禪解道。三箇兩箇。到者裏不柰何。咄哉。儞將者箇身心。到處簸兩片皮。誑謼閭閻。喫鐵棒有日在。非出家兒。盡向阿脩羅界攝。
　　夫如至理之道。非諍論而求。激揚鏗鏘以摧外道。至於佛祖相承。更無別意。設有言教。落在化儀。三乘五性。人天因果。如圓頓之教。又且不然。童子善財皆不求過。大德。莫錯用心。如大海不停死屍。秖麼擔却。擬天下走。自起見障。以礙於心。日上無雲。麗天普照。眼中無翳。空裏無花。道流。儞欲得如法。但莫生疑。展則彌綸法界。収則絲髮不立。歷歷孤明。未曾欠少。眼不見。耳不聞。喚作什麼物。古人云。說似一物則不中。儞但自家看。更有什麼。說亦無盡。各自著力。珍重。
　　師行脚時到龍光。光上堂　師出問。不展鋒鋩。如何得勝　光據座　師云。大善知識豈無方便　光瞪目云。嗄　師以手指云。者老漢今日敗闕也。
　　到三峯　平和尚問。什麼處來　師云。黃檗來　平云。黃檗有何言句　師云。金牛昨夜遭塗炭。直至如今不見蹤　平云。金風吹玉管。那箇是知音　師云。直透萬重關。不住青霄內　平云。子者一問太高生　師云。龍生金鳳子。衝破碧波流　平云。且坐喫茶　又問。近離甚處　師云。龍光　平云。龍光近日如何　師便出去。
　　到大慈。慈在方丈內坐　師問。端居丈室時如何　慈云。寒松一色千年別。野老枯花萬萬春　師云。今古永超國智體。三山鏁斷萬重關　慈便喝　師亦喝　慈云。作什麼　師拂袖便出。
　　到襄州華嚴。嚴倚拄杖作睡勢　師云。老和尚瞌睡作麼　嚴云。作家禪客。宛爾不同　師云。侍者。點茶來與和尚喫　嚴乃喚維那。第三位安排者上座　師問一尼。善來。惡來　尼便喝　師枯棒云。更道。更道　尼又喝　師便打。
　　到翠峯。峯問。甚處來　師云。黃檗來　峯云。黃檗有何言句指示於人　師云。黃檗無言句　峯云。為什麼無　師云。設有。無舉處　峯云。但舉看　師云。一箭過西天。
　　到象田。師問。不凡不聖。請師速道　田云。老僧秖與麼　師便喝云。許多禿子在者裏。覔什麼椀。
　　到明化。化問。來來去去作什麼　師云。秖徒踏破草鞋　化云。畢竟作麼生　師云。老漢話頭也不識　到鳳林。路逢一婆。婆問。甚處去　師云。鳳林去　婆云。恰值鳳林不在　師云。甚處去　婆便行　師乃喚婆　婆迴頭　師便行。
　　到鳳林。林問。有事相借問。得麼　師云。何得剜肉作瘡　林云。海月澄無影。遊魚獨自迷　師云。海月既無影。遊魚何得迷　林云。觀風看浪起。翫水野帆飄　師云。孤輪獨照江山靜。自笑一聲天地驚　林云。任將三寸輝天地。一句臨機試道看　師云。路逢劒客須呈劒。不是詩人莫獻詩　林便休。
　　師乃有頌。
　　大道絕同　　任向西東　　石火莫及　　電光枉通
　　溈山問仰山。石火莫及。電光枉通。從上諸聖。將什麼為人　仰山云。和尚意作麼生　溈山云。但有言說。都無實義　仰山云。不然　溈山云。子又作麼生　仰山云。官不容針。私通車馬。
　　到金牛。牛見師來。橫按拄杖。當門踞坐　師以手敲拄杖三下。却歸堂中第一位座　牛下來見。乃問。夫賓主相見。各具威儀。上座從何而來。太無禮生　師云。老和尚道什麼　牛擬開口　師便打　牛作倒勢　師又打　牛云。今日不著便。
　　溈山問仰山。此二尊宿還有勝負也無　仰山云。勝即總勝。負即總負。

　　天聖廣燈錄卷第十一
　　天聖廣燈錄卷第十二　　　〔宋勒〕
　　魏府大覺禪師

　　參見臨濟和尚　濟纔見。豎起拂子　師乃展座具　濟擲下拂子　師收座具。參眾去。
　　其時。僧眾云。此僧莫是和尚親故。又不喫棒。又不禮拜　濟聞說。乃令侍者喚適來新到上來　師隨侍者到臨濟處　濟云。師僧道。儞來參長老。又不禮拜。又不喫棒。莫是老僧親故　師乃珍重下去。
　　僧問。如何是本來身　師云。頭枕衡山。脚踏北嶽　問。如何是佛法大意　師云。良馬不窺鞭。側耳知人意。
　　問。如何是鎮國寶　師云。穿耳賣不售。
　　問。如何是毗盧師．法身主　師云。不因天雨下。爭得面師顏。
　　問。香草未生時如何。
　　師云。齅著腦裂　進云。生後如何　師云。腦裂。
　　問。如何是祖師西來意　師云。十字街頭望空啟告。
　　問。如何是大覺　師云。惡覺　進云。乖極　師便打。
　　問。學人仗鏌鎁劒擬取師頭時如何　師便引頸　學云。斬　師便打。
　　問。久在沉淪。如何出得　師云。金鷄冠不露。
　　僧問。軍期急速時如何　師云。日料半斤餐。
　　問。一飽忘百饑時如何　師云。縱遇臨岐食。隨分喫些些。

　　鎮州寶壽沼禪師

　　胡釘鉸來參　師云。莫是胡釘鉸麼　鉸云。不敢　師云。還釘得虗空麼　鉸云。請和尚打破將來　師便打　鉸不肯。到罵於師　師云。已後有多口阿師與汝說去。
　　鉸後參趙州　趙州云。莫是胡釘鉸麼　鉸云。不敢　趙州云。還釘得虗空麼　鉸云。請和尚打破將來　趙州云。且釘者一縫　鉸於言下省悟。遂舉寶壽行棒因緣　趙州云。我恁麼道。與寶壽千里萬里。
　　師問新到。近離什麼處　僧云。崔禪　師云。還將得崔禪喝來麼　僧云。不將得來　師云。恁麼即不從崔禪來　僧便喝。　師拈棒　僧擬議　師便打。
　　師又問新到。近離什麼處　僧云。西山　師云。還見獼猴麼　僧云。見　師云。作箇什麼伎倆　僧云。見某甲。一箇伎倆作不得　師便打。
　　問。一物不將來時如何　師云。放下著。
　　問。如何是祖師西來意　師云。面黑眼精白。
　　問。三教之中。那教最精　師云。無過喫粥後。閴寂無人處。
　　一日。萬壽和尚來訪師　師坐不起　萬壽展座具　師下繩牀　萬壽却坐　師便歸方丈。閉却門。　萬壽坐不起　知事見坐不起。云。請和尚庫下喫茶　萬壽便歸院去。
　　師至來日却去復禮　萬壽坐不起　師展座具　萬壽下繩牀　師却坐　萬壽歸方丈。閉却門　師於侍者寮內取灰。圍却方丈門。便歸院去　萬壽遂開門。見云。我不恁麼。佗却恁麼。
　　僧問。萬境來侵時如何　師云。莫管他　僧便禮拜　師云。莫動著。動著即打折汝腰。
　　問。萬里無雲時如何　師云。青天也須喫棒　學云。未審青天有什麼過　師便打。

　　鎮州三聖院然禪師

　　師參德山。纔展座具　德山云。闍梨。不用展炊巾。者裏無殘羹餿飯　師云。賴遇無。設有。向什麼處著　德山擬議　師下參眾。
　　堂中踢天太為　首座。問云。夫行脚人。須具本道公驗。作麼生是本道公驗　師云。嗄　首座再問　師以座具便打云。者漆桶。前後觸忤多少覽良　首座自後更不勘僧。
　　師到仰山。仰山問。汝名什麼　師云。慧寂　仰云。者箇是我名　師云。我名慧然　仰山笑之。
　　師在仰山會裏。舉有僧問茱萸和尚。如何是沙門行　萸云。行即不無。人覺即乖　僧便休。
　　後到洞山。洞山問。近離什麼處　僧云。茱萸　洞云。茱萸近日有何言句　僧舉前話　洞山聞之。云。少進語在　僧云。如何進語　洞云。何不問未審是什麼行　僧却往彼進語　萸云。佛行。佛行。
　　僧歸。舉似洞山　洞山云。我從來疑者漢。汝問我。我與儞道　僧便問。如何是沙門行　洞云。頭長三尺。項長二寸。
　　洞山令侍者持此語問師　師於侍者手上掐一掐　侍者迴。舉似洞山。洞山肯之。
　　一日。有官人來看仰山　仰山問。官居何位　官云。惟官　仰云。試推老僧看　官人無語。
　　仰山却令大眾下語　眾皆不契　師不安。在涅槃堂將息。　仰山令侍者去問　師云。和尚今日有事　侍者迴。舉似仰山　仰山再令侍者去問。未審有什麼事　師云。再犯不容。
　　仰山晚間上堂。舉此話。有主也。莫道堂中無人。
　　師辭仰山。仰山將拂子與師　師云。某甲有師在　仰山云。是誰　師云。河北臨濟和尚　仰山云。老僧罪過。少留一兩日。備茶筵相送。
　　師離仰山。到洞山。上一頌。
　　何代隱荒丘　　茆堂獨寢幽　　隨緣三事衲　　頓覺萬緣休　　貌古因持戒　　身貧為少求　　吾師登鳥量　　物外絕追遊
　　洞山却答一頌。
　　詩詠人問事　　空門何不刪　　探珠宜靜浪　　動水取應難　　名利心須剪　　非朋不用攀　　捨邪歸正道　　何慮不閑閑
　　師乃將笠子揮三轉便出。
　　師到道吾　道吾以緋袜額。持袖杖　師見。乃云。逐便祇候　道吾應喏　師參堂了。再上堂頭人事。　道吾却具威儀方丈內坐　師纔近前　道吾云。有事相借問。得麼　師云。也是適來野狐精。便出去　師又到香嚴　香嚴問云。甚處來　師云。臨濟來　嚴云。還將得臨濟喝來麼　師以座具驀口打。
　　師上堂云。我逢人即出。出即不為人。便下座。
　　僧問。如何是祖師西來意　師云。臭肉來蠅。
　　問僧。近離什麼處　僧便喝　師亦喝　僧又喝　師便打。
　　臨濟和尚問僧。什麼處來　僧云。定州來　臨濟拈棒　僧擬議　濟便打　僧不肯　濟云。已後遇明眼人去在。
　　其僧後參師。乃舉前參臨濟因緣　師聞舉。遂拈棒　僧擬議　師便打。

　　齊聳禪師

　　上堂。有僧問。師喝誰家曲。宗風嗣阿誰　師云。橫山截壠人皆訝。水出离宮盡點頭。
　　問。如何是佛　師云。老僧並不知　進云。和尚是大善知識。為什麼却不知　師云。老僧不曾接下機。
　　問。如何是道　師云。往來無障礙　進云。恁麼則學人自在去也　師云。忽遇大海。作麼生過　僧擬議　師便打。
　　問。還丹一顆。點鐵成金。至理一言。轉凡成聖。學人上來請師點　師云。點　進云。點後如何　師云。皓然無隱的。三際不彰名　進云。為什麼不彰名　師云。恐煩紙墨。
　　問。心法雙亡時如何　師云。鳳凰不當座。野鷂且權時。
　　師出世多有語句。今不盡錄。

　　定州崔禪禪師

　　王令公請師於衙內說法　師纔升座。拈起拄杖云。出來打。出來打　僧云。崔禪[妳-女+口]　師擲下拄杖云。久立令公。伏惟珍重。
　　問。如何是祖師西來意　師云。定州礠器似鍾鳴　學人不會意旨如何　師云。口口分明勿喎鈄。

　　鎮州萬壽禪師

　　師升座。僧問。如何是丈六金身　師云。袖上打領。腋下剜襟。
　　問。如何是祖師西來意　師云。拈河覔魚蹤。斬新過來處。
　　問。如何是迦葉上行衣　師云。鶴飛千點雪。雲嶺萬重山。
　　問。僧家究竟事如何　師云。貸來祇是吹灰法。却向壇頭脫却衣。
　　問。欲求真性去。猶被真妄纏。去此之途。如何即是　師云。抹眉裹帽耳齊肩。

　　涿州秀禪師

　　開堂日。郡牧并諸官僚集。有僧出問。人王與法王相見時如何　師云。僧俗各異　進云。恁麼即不相見也　師云。總在者裏　學云。大好各異　師云。許闍梨一隻眼。
　　問。如何是祖師西來意　師云。過海泛舶船　學人不會意旨如何　師云。隻履歸西土。
　　問。欲行千里。一步為初。如何是最初一步　師云。登高人遠望。何須緊繫鞋　進云。便恁麼會去時如何　師云。千里途程在即今。
　　師臨示寂時。沐浴了。喚侍者點茶來。師喫茶了。侍者接盞。師縮却手云。汝還知吾去處麼。
　　侍者云。某甲不知。
　　師便度盞云。去。汝不知吾去處。侍者送盞迴來。見師端然而化。

　　魏府興化存獎禪師

　　行脚往南方。迴在三聖會裏為首座。常垂語云。我南方行脚一帀。拄杖不曾撥著一箇會佛法底人　三聖聞得。問云。汝具箇什麼眼。便恁麼道　師便喝　三聖云。須是儞始得　師便休。　三聖亦休。
　　後大覺聞舉。遂云。作麼生得風吹到大覺門裏來　師後到大覺為院主。依前恁麼道。一日。大覺喚。院主。我聞儞道。向南方行脚一帀。拄杖不曾撥著一箇會佛法底人。儞具箇什麼眼。便漝麼道　師便喝　大覺拈棒　師擬議　大覺便打　師又喝　覺又打　兩家便休。
　　師來日從法堂下過　大覺遂喚。院主　師乃上來　覺云。我直下不疑儞昨日兩喝。儞為我說來　師云。某甲於三聖師兄處。學得箇賓主句。總被師兄折倒了也。與某甲箇安樂法門　覺云。者瞎漢。來者裏納敗闕。脫下衲衣。痛打一頓　師於棒下薦得臨濟先師於黃檗處。喫棒道理。
　　師後開堂。拈香云。此一炷香。本分為三聖師兄。三聖於我太孤。本分為大覺師兄。大覺於我大賖。不如供養臨濟先師。
　　時有僧問。多子塔前。共談何事　師云。一人傳虗。萬人傳實。
　　師一日喚僧　僧應喏　師云。到時不點　又召一僧　僧云。作什麼　師云。點時不到。
　　問。四方八面來時如何　師云。打　僧禮拜　師云。大眾。興化昨日赴。箇村齋。迴到半路。遇卒風暴雨。去神廟裏避得。
　　師舉。三聖僧問。如何是祖師西來意　三聖云。臭肉來蠅　師云。興化即不然。破脊驢上足蒼蠅。
　　師上堂云。我聞三聖道。我逢人即出。出即不為人。興化即不然。我逢人即不出。出即為人。便下座。
　　師上堂云。今日不用如何若何。直須單刀直入。興化與儞證據。
　　時有閩德長老出禮拜。起便喝　師亦喝　閩德又喝　師又喝　閩德禮拜便歸眾　師云。適來若是別人。三十棒一棒也較不得。為他閩德會一喝不作一一用。便下座。
　　師入僧堂。見首座坐禪。師云。我見儞了也　首座便喝　師打露柱一下便出去　首座隨後上去。云。莫怪適來觸悞和尚。師又打地一下。
　　師巡堂次。垂語云。我有一隻聖箭。遇作家即分付。
　　至下間。有一道者云。便請　師云。儞喚什麼作聖箭。　道者把衲衣便拂　師接住云。祇者箇。別更有在。　道者擬議　師便打。
　　師上堂。示眾云。我聞前廊也喝。後廊也喝。儞莫胡喝亂喝。直饒儞喝得興化。向虗空裏撲下來。一點氣也無。待我蘇息起來。向儞道未在。何以如此。未曾向紫羅帳裏撒真珠與汝諸人。
　　師到雲居。問。權借一問以為影草時如何　雲居道不得　師三度舉話頭　雲居無語　師云。情知和尚道不得。且禮三拜。
　　雲居一日上堂。云。我二十年前興化問。當我時機思遲鈍。道不得。為他致得問頭奇持。不敢辜他。如今秖消一箇何必。
　　後有僧舉似師　師云。二十年秖道得箇何必。興化即不然。不消一箇不必。
　　後三聖拈云。二十年道得底是雲居。如今商量。猶較興化半月程。
　　有同參來禮拜師　師纔見上法堂來便喝　同參亦喝。却行三兩步　師又喝　同參亦喝。相次近前　師拈棒　同參又喝　師云。儞看者瞎漢猶作主在　同參擬議　師便打。
　　師見僧來云。儞未恁麼來。山僧早行了也　僧便喝　師云。據全而行　僧又喝　師云。作家　僧又喝　師便打。
　　師謂克賓維那曰。儞不久為喝道之師也　克賓云。我不入儞保社　師云。儞會了不入。不會了不入　克賓云。總不恁麼　師便拈棒　賓擬議　師便打。
　　師白眾云。克賓維那適來法戰不勝。罰錢五貫文。設供一堂。
　　至來日齋時。師白槌云。克賓維那昨日法戰不勝。罰錢五貫文。設供一堂。不得喫飯。便令出院。
　　問。王程有限時如何　師云。日馳五百。
　　同光帝駕幸河北。迴至魏府行宮。帝坐朝。僧錄名員來朝後　帝遂問左右。此間莫有德人否　近臣奏曰。適來僧錄名員皆是德人　帝曰。此是名利之德。莫有道德之人否　近臣奏曰。此間有興化長老。甚是德人　帝乃召之　師來朝見　帝賜座。茶湯畢　帝遂問。朕收下中原。獲得一寶。未曾有人酬價　師云。如何是陛下中原之寶　帝以手舒幞頭脚　師云。君王之寶。誰敢酬價　聖顏大悅。賜紫衣．師號　師皆不受。
　　宣馬一疋與師乘。騎馬忽驚。師遂墜傷足　帝聞。宣藥救療。
　　師喚院主　院主至。侍立次　師云。與我作箇本柺子　院主做了將來　師接得。遶院行。問僧云。汝等還識老僧麼　僧云。和尚爭得不識　師云。癘脚法師說得行不得。
　　又至法堂上。令維那聲鍾上堂。師如前乘示。眾皆無對。師擲下柺子。端然而逝。

　　浙西善權山徹禪師

　　入州赴齋。有僧問。此日一會。是僧是俗總具法身也無　師云。具　進云。如何是法身　師云。百鳥迷巢徑。魚行入混流　進云。為什麼却如此　師云。坐對斜陽日又晡。
　　問。祖意教意。是同是別　師云。冬寒夏熱　進云。冬寒夏熱。此理如何　師云。炎天宜散袒。冬後更深藏。
　　問。貧兒思舊債時如何　師云。熟處難忘　僧云。恁麼即得遇家珍也　師云。棒不打衲僧。
　　問。如何是衲僧關　師云。執手點頭思不出　進云。思得出後如何　師云。撒手那邊別商量　僧禮拜　師云。衲僧關破也。
　　問。擬心即差。動念即乖。不動不念。猶落二途。去此外。請師直指　師云。竿長丈二。鈎長八尺　進云。未審意旨如何　師云。兩手拽不住　進云。為什麼拽不住　師云。橫出海門東。
　　師住後。常居一室。長坐不臥。受一施主供給。年深。師將示化。詣施主家。廳上坐。施主不在。如是三日坐不起。後施主歸　師云。持來報汝　主云。和尚。未審將什麼報弟子　師云。四人舁不起。汝還識麼　主云。弟子不識　師云。汝問眷屬。必有識底　主問眷屬。皆言不識　師云。汝既不識。直須收拾。善自保愛。師言訖。端坐示寂。

　　幽州談空禪師

　　鎮州牧有姑為尼。行脚迴。欲開堂為人。牧云。乞師勘過　師問云。見說汝欲開堂為人。是否　尼云。是　師云。尼是五障之身。汝作麼生為人　尼云。龍女八歲。南方無垢世界成等正覺。又作麼生　師云。儞現一變看。
　　尼云。設便變得。也秖是一箇野狐精　師便打　州主聞舉。云。和尚棒折也。
　　僧問。德山棒。臨濟喝。未審那箇最親　師云。已前在眾裏。老僧也曾商量來　僧便喝　師云。却是汝會　僧云。錯　師便打。
　　師一日上堂。眾集。有僧問。擬問不問時如何　師云。嗄　僧便喝　師云。[囗@力]　僧又喝　師拈拄杖　僧云。瞎　師拋下柱杖云。今日失利　僧云。草賊大敗。便歸眾　師以手向空點一點云。大眾。還有人辨得麼。若有辨得者。出來對眾道看。
　　師良久云。頂門上眼也鑒不破。便下座。

　　天聖廣燈錄卷第十二
　　天聖廣燈錄卷第十三　　　〔宋勒〕
　　雲山禪師

　　開堂。升座。有僧問。師唱誰家曲。宗風嗣阿誰　師云。乾山來不絕。坎水出坤流　進云。恁麼即赤脚披衣去也　師云。三峯鎻夜月。獨照一輪燈。
　　師見僧來。便作起勢　僧便出去　師云。得恁麼伶利　僧便喝云。作者箇眼目。承嗣臨濟也大屈哉　師云。且望闍梨善傳　僧迴首　師喝云。作者箇眼目。錯判諸方名言。隨後便打　問。不在內。不在外。不在中間。未審在什麼處　師云。北邙山下　進云。未審如何辨白　師云。千丘萬丘　學云。恁麼即辨得也　師云。辨得底事作麼生　僧便喝　師云。瞎。

　　襄州歷村禪師

　　因一日煎茶次。有僧問。如何是祖師西來意　師舉起茶匙　僧云。莫秖者箇便是否。　師擲向火中。
　　問。如何是觀其音聲而得解脫　師將火筯敲柴。云。汝還聞麼　僧云。聞　師云。誰不解脫。
　　問。如何是襄陽境　師云。漢高廟在主山頭　進云。如何是境中人　師云。口飲漢江水。脚踏鳳林關　問。句絕百非時如何　師云。開口合不得　進云。者箇還當得也無　師云。合口開不得。

　　金沙禪師

　　開堂日。州主并在城。官僚集。時有僧問。昔日梵王親請佛。迦葉白槌事若何　師云。從古至今　進云。恁麼即徧天徧地也　師云。收。
　　問。斬釘截鐵時如何　師云。猶是鈍漢　學人禮拜　師便打。
　　問。如何是祖師西來意　師云聽　進云。恁麼即大眾側聆　師云。十萬八千。
　　問。如何是無縫塔　師云。來者皆瞻敬　進云。瞻敬後如何　師云。峯山不露頂。
　　問。久思示誨。明暗難分。得妙稱揚。乞師一接　師云。得妙稱揚事作麼生　僧便喝　師云。却有些氣息　僧云。再犯不容。
　　問。蓮華未出水時如何　師云。探頭覷不見　進云。出水後如何　師云。長三尺餘。
　　問。久負不逢時如何　師云。舁到北林東　進云。逢後如何　師云。胡僧笑點頭。
　　師俗壽八十二。夏臘七十五。於七月十六日解夏。至脕上堂。眾集。拈起柱杖云。大眾看看。眾皆競視。師擲下拄杖。於法座上端然而化矣。

　　鄂州灌谿志閑禪師

　　魏府舘陶人。俗姓史氏。弱冠依臨濟出家。受具畢。一日。臨濟見來。遂掫住　師云。領也　濟便拓開云。且放汝一頓。
　　師離臨濟至末山　末山見來。便問。近離什麼處　師云。近離路口　山云。何不蓋却了來　師無語。
　　師却問云。如何是末山　山云。不露頂　師云。如何是山中人　山云。非男女等相　師云。何不變去　山云。不是野狐精。變箇什麼　師禮拜。
　　師住後。上堂。示眾云。我在臨濟爺爺處得半杓。末山孃孃處得半杓。共成一杓喫了。直至如今飽餉餉。
　　僧問。請師不借借　師云。滿口道不得。
　　問。如何是祖師西來旨　師云。鉢裡盛飯。鐼裡盛羹　進云。學人不會　師云。飢即喫。飽即休。
　　師上堂。示眾云。十方無壁落。四畔亦無門。露裸裸。赤躧躧。無可把。便下座。
　　師會下有僧去參石霜。石霜問。從什麼處來　僧云。灌谿來　霜云。我南山不如佗北山　僧無語。
　　僧迴。舉似師。師云。何不道。灌谿修涅槃堂了也。
　　僧問。久響灌谿。到來秖見一箇漚麻池　師云。汝秖見漚麻池。且不見灌谿　進云。如何是灌谿　師云。激箭急。
　　師上堂云。不生想念。本來無體。大用現前。不說時節。無事。珍重。
　　師於唐乾寧二年乙卯歲五月二十九日問侍者云。坐去是誰。
　　侍者云。僧伽　師云。立去是誰。
　　侍者云。僧會。師乃行七步。垂手而逝。

　　滄州米倉禪師

　　因州牧請師與寶壽二人長老入衙供養。牧主令人傳語。請長老談論佛法　寶壽乃云。請長老師兄答話　師便喝　壽云。某甲話也未曾問。喝作麼　師云。猶嫌少在　壽却喝。
　　問。如何是米倉境　師云。千秋倉在北門西　進云。如何是境中人　師云。州主近來令稍難　進云。恁麼即權握在手　師云。七棒對十三。
　　問。如何是道　師云。夏天多雨水。秋後滿田黃　學云。不問者箇道　師云。汝問什麼道　學云。問大道　師云。大道縱橫笑點頭。
　　僧問。承古有言。閉門造車。出門合轍。如何是末後一楔　師云。寸釘纔入木。萬代秖傳名。
　　問。如何是祖師西來意　師云。兩手扶牀脚　進云。未審此理云何　師云。寒天懶舉頭。

　　新羅國智異山禪師

　　僧問。師唱誰家曲。宗風嗣阿誰　師云。小年曾歷他門戶。員至如今飽不飢　進云。恁麼即鎮陽格調。今日全施也　師云。盲龜值木且藏身。
　　問。欲掏真性去。未免業纏牽。未審如何免得　師云。放下著　進云。放後如何　師云。臨崖看虎眼。特地一場愁。
　　問。如何是和尚家風　師云。瑠璃盌內水。符刀喝起行　進云。忽遇客來。將何祇待　師云。三巡茶後室中煙。
　　問。如何是鎮國寶　師云。華表柱頭。思天念地　進云。既是鎮國寶。為什麼却如此　師云。非公境界。
　　問。如何是菩提路　師云。三門前　進云。便恁麼去時如何　師云。看。
　　師上堂云。冬不寒。臘後看。便下座。

　　允誠禪師

　　僧問。承教有言。大通智勝佛。十劫坐道場。佛法不現前。不得成佛道。既是十劫坐道場。為什麼不得成佛道　師云。門前鍾擊響。側耳誦經聲　進云。未審向上還更有事也無　師云。有　進云。如何是向上事　師云。地踊峯巒轉更多　學人禮拜　師云。噓。噓。
　　問。達磨未來時如何　師云。風停浪息　進云。來後如何　師云。撞頭搕額。
　　問。如何是佛　師云。人人盡瞻禮　進云。瞻禮後如何　師云。天下獨稱尊。
　　問。一無所有時如何　師云。三冬瑞雪滿乾坤　進云。正當恁麼時。還可迴避也無　師云。錯　進云。不迴避時又如何　師云。錯。
　　師問新到。近離什麼處　僧云。允誠　師云。允誠事作麼生。　僧便喝　師云。好好借問。亂喝作什麼　僧又喝。　師拈棒　僧近前約住云。作什麼　師云。明眼人難瞞。便托開　僧云。者賊。

　　涿州剋符道者

　　僧問。如何是賓中賓　師云。倚門傍戶猶如醉。出言吐氣不慚惶　學云。如何是賓中主　師云。口念彌陀雙柱杖。目瞽瞳人不出頭　學云。如何是主中賓　師云。高提祖印當機用。利物須知語帶悲　學云。如何是主中主　師云。橫按鏌鎁全正令。太平寰宇斬癡頑　學云。既是太平寰宇。為什麼却斬癡頑　師云。不許夜行剛把火。却須當道與人看。
　　臨濟上堂。垂示四種料揀語。云。有時奪人不奪境。有時奪境不奪人。有時人境俱奪。有時人境俱不奪。
　　師便出　問。如何是奪人不奪境　濟云。煦日發生鋪地錦。嬰兒垂髮白如絲　進云。如何是奪境不奪人　濟云。王令已行天下徧。將軍塞外絕煙塵　進云。如何是人境俱奪　濟云。并汾絕信。獨處一方　進云。如何是人境俱不奪　濟云。王登寶殿。野老謳謌　師乃有頌。
　　奪人不奪境　　緣自帶譊訛　　擬欲求玄旨　　思量返責麼　　驪珠光璨爛　　蟾桂葉婆婆　　覿體無差互　　還應滯網羅　　奪境不奪人　　尋言何處真　　問禪禪是妄　　究理理非親　　日照寒光澹　　山搖翠色新　　直饒玄會得　　恬似眼中塵　　人境兩俱奪　　從來正令行　　不論佛與祖　　那說聖凡情　　擬犯吹毛劒　　退傷值木盲　　進前求妙會　　特地打精靈　　人境俱不奪　　思量意不偏　　主賓言不異　　問答理俱全　　踏破澄潭月　　穿開碧落天　　不能明妙用　　淪溺在無緣

　　師頌三十八首
　　初祖熊耳峰

　　閑佩毗盧印　　人天末位尊　　寶航橫鳳浦　　金錫挂龍門　　去後梁王感　　來光魏主恩　　葱山擕隻履　　半偈動乾坤

　　二祖漳川鳳

　　別嗣神州祖　　聯燈又一迴　　密傳三祖印　　還夢五侯街　　玄字乾坤太　　慈天日月開　　逆流漳浦上　　天感泣雲雷

　　三祖山谷麟

　　北齊傳得印　　獨步出人間　　祖地江河闊　　隨天日月閑　　妙音流四海　　瑞氣溢三山　　一句南來信　　清風撼雪關

　　四祖雙峯松

　　翠合雞山樹　　峩峩祖岫松　　凝霜分五葉　　含雪振雙峯　　月逈金河內　　珠添玉鏡中　　颼飀傳細離　　天下播真宗

　　五祖東山月

　　東山分祖印　　空際月成輪　　碧眼風光翠　　黃梅樹色春　　九枝添瑞鶴　　一葉拂祥麟　　別得金僊記　　曹谿第五人

　　六祖曹谿寶

　　南得黃梅意　　曹谿記法泉　　三衣兼祖印　　一鉢盡師傳　　慈月光千海　　玄河注百川　　神洲十二代　　法眼繼相傳

　　毗盧印

　　天中慈月三峯逈　　指外懸河萬派深　　仙舸獨遊華藏海　　無邊川澤喜歸心

　　熊耳巖

　　熊耳宗師葬洛陽　　龍城天子位千行　　迴擔隻履葱山上　　驚殺梁王與魏王

　　馬祖麟

　　麟眠法苑分千葉　　馬踏曹谿迸萬泉　　古佛傳中親授記　　月轉碾破海中天

　　百丈松

　　百丈和霜嶺上松　　蛇盤鶴性瘦如龍　　下堂索著稱名字　　不會師心一萬重

　　臨濟龍

　　龍控懸河海月秋　　煙霞風雨一時収　　波濤急急人難會　　截斷千江水不流

　　龍潭月

　　祖派波瀾半偈玄　　曹谿舟棹接風煙　　一轉海底龍潭月　　碾破雞山雪嶺前

　　雙林桂

　　身受龍華三會主　　搥開鳳閣九重城　　梁王築倒金剛佛　　更門如何不講經

　　藥山刀

　　藥岫龍泉照瞻清　　乾坤宗匠盡流行　　格高一句難分出　　驀就雲巖谷口明

　　丹霞日

　　一片丹霞見石頭　　麒麟雙鳳況難傳　　鋒鋩欲說宗門印　　哽得師心掩耳休

　　鳥窠柏樹居

　　白鳳烟霞控鳥窠　　驪龍珠耀祖山河　　當初捻起布毛意　　體用毗盧些子多

　　石鞏弓

　　龍劒雕弓祖佛威　　霜鋒雷電急難追　　當初金鏃胷前過　　由未重玄多許為

　　歸宗石

　　雪彩霜威馬祖風　　虎降高格氣如龍　　誰人會得歸宗路　　一鏃三關海內通

　　大梅霜

　　虎見烟蘿透洞門　　心中古佛震乾坤　　龍泉截斷麒麟角　　撼得毗盧海月昏

　　灌谿水

　　一派曹源與灌谿　　龍行風雨動雲霓　　後機箭筈波瀾急　　撼得毗盧海岳低

　　天皇竹

　　龍吟鳳彩震乾坤　　熊耳雞山海內聞　　一片雪霜三島外　　虎心半偈灑風雲

　　牛頭雪

　　六葉牛頭枡別栽　　五天熊耳縱雲雷　　須知四祖垂機接　　百鳥銜華更不來

　　五泄泉

　　發意當初問石頭　　江河心濆渺分流　　喚迴指出毗盧印　　便得如山萬事休

　　魯祖巖

　　虎徑龍泉遶行巖　　鳳棲霜倚鶴和杉　　誰人會得宗師意　　紐轉乾坤好不參

　　汾州玉

　　龍宮鹿苑百川通　　八藏三乘在掌中　　却是江西逢馬祖　　迴頭踏轉大虗空

　　踈山松

　　踈嶺松蘿五葉雲　　毗盧天外別為秦　　驪龍踏落虗空月　　木馬重嘶雨露新

　　關南皷

　　錫撼風霜虎豹愁　　楚王城裡倒騎牛　　騰騰盡喝關南皷　　聲壓雲雷動九疇

　　韻山壁

　　熊耳雞山五印玄　　蛇盤鳳口九瓟泉　　紫霄峯上一輪月　　照破曹谿半夜圓

　　南嶽讓禪師鳳

　　別沐曹谿水　　棲衡嶽萬重　　有心傳五葉　　無意據千峯　　洞鶴爭藏翼　　巖雞息瘦容　　一聲乾象外　　海內繼真風

　　吉州鯉

　　五天慈雨細　　師得潤禪林　　碧眼千燈印　　清源一派心　　有涯來敻遠　　無底更深沉　　別嗣曹谿後　　眾人仰德音

　　南泉竹

　　根蔕欲何尋　　孤奇逈眾林　　鳳來敲節目　　龍去曉知音　　撼雪精神別　　吟風體物深　　平常烟靄裡　　動轉振虗心

　　石頭松

　　出石雄委逈　　樛林況莫同　　翠含烟靄外　　閏布雪霜中　　影撼千谿月　　聲聯五葉風　　妙音傳藥嶠　　天下定真宗

　　夾山雷

　　澧水風濤急　　參差海嶽摧　　浪中澄得月　　天外振驚雷　　龍領珠難取　　谿巖寶易栽　　接人機路險　　寰海更誰偕

　　洞山泉

　　深沉分派異　　方外一輪孤　　海底清天鏡　　潭中碧眼珠　　千重排雪岸　　半偈徹氷壺　　遞印宗門後　　人天作楷模

　　趙州關

　　孤峻南泉派　　師機已得閑　　三衣傳祖域　　一句動人眾　　幽谷珠光異　　藍田玉彩班　　未明根下蔕　　難過趙州關

　　雲居月

　　素容空界外　　廓落逈無邊　　玉鏡同千域　　金輪帀五天　　霜凝熊耳印　　冰浩鷲峯玄　　不是龍居月　　難光洞上泉

　　都頌

　　儂家住處實堪隈　　吞炭藏身幾萬迴　　不觸波瀾招慶月　　動人雲雨皷山雷

　　桐峯庵主

　　師在庵中坐。僧到庵前便去　師云。闍梨　僧迴首便喝　師良久　僧云。死却者漢也　師便打　僧無語　師呵呵大笑。
　　僧見師。問。桐峯庵主在什麼處　師便打　僧云。者箇師僧得恁麼造次　師云。適問箇什麼　僧垂手立　師云。者箇却是闍梨造次　僧喝。便出去　師云。汝恁麼。迷却一切人在。
　　僧問庵主。在者裡忽遇大蟲來時作麼生　師便作大蟲吼　僧作怕勢　師呵呵大笑　僧云。者賊　師云。爭奈我何。
　　僧上山參師　師見云。作箇什麼　僧云。特來相訪　師便打　僧把住云。且莫行麤　師拓開。便歸庵　僧云。者山鬼　師云。什麼處得者師僧　僧云。爭奈公案何　師便打。　僧大笑而去。
　　僧上來。被庵主捉住云。殺人。殺人　僧拓開云。呌作什麼　師云。誰　僧便喝　師便打　僧云。且待。且待　師大笑。
　　師作草鞋次。僧後面來。作大蟲吼　師便喝　僧云。且不妨作草鞋　師云。闍梨[妳-女+口]　僧喝　師云。山僧招得。
　　有一老人入山參師　師云。住在什麼處　老人不語　師云。善能對機　老人地上拈一枝草示師。　師便喝　老人禮拜　師便歸庵　老人云。與麼疑殺一切人在。
　　僧看庵主。(元是同參)問師。還記得昔時行脚事麼　師云。不記得　僧云。自從分襟後。住來多少時也　師云。也是昔時事　僧云。何不道。住持事煩　師云。昔時猶在　僧云。比來相訪。珍重便去　師云。從來疑著。
　　僧見庵主便喝　師云。驚殺人　僧云。大蟲耶　師便喝　僧便走　師將棒趁　僧作亞槍勢　師拄棒而立　僧云。敗也　師云。放儞二十。
　　僧見庵主。云。特來相訪　師不顧　僧近前相看。　師便打　僧云。大陣當前。乞師善巧　師又打　僧云。罕逢作者　師云。汝從什麼處來　僧云。特來相訪　師云。罕遇知音。

　　杉洋庵主

　　師在庵內坐。有僧到庵前。叉手而立　師云。阿誰　僧云。杉洋庵主　師云。我是　僧便喝　師云。噓。噓　僧云。猶要棒喫在　師便打。
　　有僧問云。久響杉洋。到來為什麼不見　師云。黑似漆　僧以手指　師云。親到杉洋。
　　有僧來庵前共師菿坐　僧云。庵主得箇什麼道理。便住此山　師云。也欲通消息。恐遭人撿點　僧大笑而出　師云。今日大賺。
　　師在庵前坐禪。有僧近前。便打師一掌　師便歸庵　其僧却坐　師却出來　僧云。猛虎當前。誰人敢敵　師便打　僧云。苦。苦。
　　僧問庵主。境界當前。如何支遣　師喝云。者妖怪　僧云。今日被迷一上。不同小小　師云。賴是深山無人見　僧云。知即得。　師呵呵大笑。

　　虎谿庵主

　　師見僧入門。師便喝　僧默然　師便打　僧又喝　師云。好箇草賊。
　　僧問。庵主在者裏多少年也　師云。秖見冬凋夏長。年代總不記得　僧云。大妙記不得　師云。汝道我在者裏得多少年也　僧云。冬凋夏長　師云。閙市裏虎。
　　僧問。莫是虎谿庵主麼　師云。不是　僧云。為什麼不是　師云。對面不相識　僧云。聯殺人　師云。適來問箇什麼　僧喝。
　　有僧來相看　師見總不顧　僧云。知道庵主有此機鋒　師彈指一下　僧云。是何宗旨。　師便打　僧云。知道今日落他便宜　師云。猶要棒喫在。
　　僧問。庵主是什麼處人　師云。隴西人　僧云。承聞隴西出鸚鵡。是否　師作鸚聲　僧云。好箇鸚鵡　師便打。
　　僧來訪師　師見云。何處來　僧便喝　師云。作家　僧良久　師云。死却者漢也。　僧便出去　師云。猶動在。
　　僧見師坐　僧近前云。不審庵主　師云。是誰　僧便喝　師云。得恁麼無賓主　僧云。猶要第二喝在　師便喝。

　　覆盆庵主

　　師在庵內坐。有僧從山下哭上來。師閑却門　僧於壁上畫一圓相了。門外而立　師從後門出。却從山下哭上來　僧喝云。猶作者箇去就在　師搥胸云。可惜先師一場埋沒　僧云。苦。苦　師云。庵主被謾。
　　師問僧。什麼處來　僧云。覆盆山下來　師云。還見庵主麼　僧喝　師便打　僧云。作什麼　師住棒　僧擬議　師又打。
　　僧問。久響覆盆。山阿那箇是　師便指　僧隨手看　師打一掌　僧云。作家　師良久　僧打師一掌　師近前捉。　僧便走　師拍手大笑。

　　定上座

　　師到臨濟。問。如何是祖師西來意　濟下禪牀掫住　師擬議　濟便掌。師因此大悟。
　　師離臨濟。向南行脚。路上逢著巖頭．雪峯．欽山三人。巖頭便問。上座什麼處來　師云。臨濟來　巖云。和尚萬福　師云。和尚順世也　巖云。某甲三人特去禮拜。自恨福薄不見得他。望上座慈悲。和尚因緣舉一兩則　師舉。臨濟上堂垂示。赤肉團上有無位真人。常從汝等諸人面門出入。未證據者看　時有僧問。如何是無位真人　濟下禪牀把住　僧擬議　濟云。無位真人是什麼乾屎橛。拓開。便歸方丈。
　　欽山云。何不道。赤肉團上非無位真人　師便摛住云。無位真人與非無住真人。相去多少。速道。速道　欽山被摛。面青面黃。語之不得　巖頭．雪峯云。者箇新戒不識好惡。觸悞上座。且望慈悲　師云。不是者兩箇老凍齈。[祝/土]殺者尿牀子。
　　師在鎮府齋。迴到橋上。逢三人座主。一人問。如何是禪河深處須窮底　師摛住。擬拋向橋下　二座主近前云。莫怪觸悞上座。且望慈悲　師云。不是看者兩箇座主。從教窮底。

　　奯上座

　　師離臨濟。南行參見德山　德山纔見。作抽坐具勢　師云。者箇即且置。心境一如底人來。共他說箇什麼即得免被諸方撿責　德云。猶教昔日三步。別作箇主人翁來　師便喝　德山不語　師云。塞却者老野狐咽喉。
　　鴻山聞舉。云。奯上座雖得便宜。爭奈掩耳偷鈴。
　　師到百丈。百丈云。有事相借問。得麼　師云。幸自非言。何須[劄-合+今]箌　百丈云。收得安南。又憂塞北　師擘開胸云。與麼不與麼　丈云。要且難構。要且難構　師云。知即得。知即得。
　　仰山聞舉。云。若有人知得此二人落處。不好奇特。若辨不得。大似日中迷路。

　　天聖廣燈錄卷第十三
　　天聖廣燈錄卷第十四　　　〔宋勒〕
　　廬州大覺禪師

　　上堂。時有僧問。牛頭未見四祖時如何　師云。有恁麼盍生無所知　進云。見後如何　師云。無恁麼盍生有所知。
　　問。覺人久處沉迷。請師一接　師云。接　僧禮拜　師便打。
　　問。四眾圍遶時如何　師云。不聞梵音聲　進云。聞後如何　師云。往來不障礙。
　　問。目下無雲時如何　師云。摸　進云。却被雲遮時又如何　師便喝　僧亦喝　師拈棒　僧擬議　師便打。

　　廬州澄心閩德禪師

　　上堂。有僧問。如何是澄心　師云。我不作者活計　進云。未審作麼生　師便喝　進云。大好不作活計　師便打。
　　問。如何是道　師云。老僧久住澄心院　進云。如何是道中人　師云。破衲長披經歲年。
　　問。露地不通風時如何　師云。漆。
　　問。既是澄心。為什麼出來入去　師云。鼻孔上著炙　僧禮拜　師便打。

　　荊南府竹園山禪師

　　上堂。有僧問。久響和尚會禪。是否　師云。是　學云。蒼天。蒼天　師近前。以手掩僧口云。低聲。低聲　僧便打一掌　師拓開云。山僧招得　僧拂袖出去　師笑云。早知如是。悔不如是。
　　問。既是竹園。還生笋也無　師云。千株萬株　進云。恁麼即學人有分也　師云。汝作麼生　僧擬議。　師便打。

　　宋州法華院禪師

　　初開堂日。有僧問。如何是佛　師云。獨坐五峯前。
　　問。如何是初生月　師云。不高不低　進云。還許學人瞻敬也無　師云。三日後看。
　　問。如何是法華家風　師云。寒時寒殺。熱時熱殺　進云。如何是寒時寒殺　師云。三三兩兩抱頭行　進云。如何是熱時熱殺　師云。南北東西見者嗤。
　　問。學人手持白刃。真進化問時如何　師云。儞試用看　僧便喝　師擒住　僧隨手打一掌　師便拓開云。老僧今日失利　僧作舞出去　師云。賊首頭犯。

　　汝州西院思明禪師

　　初參寶壽。問。踏破化城來時如何　壽云。不斬死漢　師云。斬　壽便打　師連道斬　壽又隨聲打　壽却迴來。遂云。適來者箇僧。將赤肉抵佗乾棒。有甚死急。
　　後有僧啟和尚。問話底僧在大覺處來。兩人同在者裡。見解總恁麼。問話底僧已後委悉和尚法道。須是趁出二人同參。若不趁出。已後難得人承嗣。壽便趁出報事僧。
　　問。學人有一問在和尚處時如何　師云。設有。斬為三段　僧禮拜　師便休。
　　會下有僧在臨濟處。來見此僧問話。乃於下面相逢。遂云。堂頭和尚道即大殺道。未在　問話僧便拽其僧到堂頭。云。者僧不肯和尚　師云。上座不肯老僧耶　僧云。某甲不曾說　師一時喝下去　僧行到法堂上。又云。說什麼道即大殺道。直下未在　問話僧又拽上去　師又問。上座是不肯老僧　僧云。莫信者僧。今日三度見伊風發也　師總令下去。
　　問。如何是臨濟一喝　師云。千鈞之弩。不為鼷鼠發機　進云。忽遇大殺活人來時如何　師便打。
　　有從漪上座在師會下。常道。莫道要會佛法。覔箇舉話人也難得　師聞舉。一日上堂頭來。師遙見。喚云。從漪　漪舉頭　師云。錯　漪又行一兩步　師又云。錯　漪近前　師云。適來兩錯。是思明老漢錯。是上座錯　漪云。是從漪錯　師云。錯。
　　師遂云。上座且在者裡過夏。共儞商量者三錯　從漪上座不肯。便去。
　　後住天平山。上堂。舉此話示眾云。我當初行脚時。被風吹到汝州風穴。有思明長老勘我兩錯。更待留我過夏。共我商量者兩錯。某甲不說恁時錯。我當初發足向南方行脚時。早知道錯了也。
　　師未住時。在許州聞汝州南院和尚。住元是同參。特往看。人事了。啟和尚。某甲別無人事。買得江西剃刀獻上和尚　南院便問。汝從許州來。甚處得江西剃刀　師把南院手掐　院喚侍者。收。收　師以衣衲拂一拂。
　　院云。阿莿莿。阿莿莿。
　　問。如何是清淨伽藍　師云。荊棘叢林　進云。如何是伽藍中人　師云。獾兒．狢子　問。如何是不變易底物　師云。打帛石。

　　第二代寶壽禪師

　　在先寶壽處為供養主。得數年。一日。寶壽問云。供養主。父母未生時。還我本來面目來　師道不得。三兩日後。却來下供養主　寶壽云。汝不用下。
　　後經月十日間。因在街坊見二人買賣不和相打。師見。忽然大悟。歸院。舉似寶壽　寶壽云。儞悟也。不用道。
　　寶壽臨遷化時。付囑三聖。請師開堂。
　　師開堂日。三聖為請主。纔升座。三聖便推出一僧。師便打　三聖云。總似恁麼為人。不但瞎却者僧眼。兼瞎却鎮州一城人眼去在。師便下堂。
　　問。萬里無雲時如何　師云。青天也須喫棒　進云。青天有甚麼遇　師便打。
　　問。八面旋機時如何　師云。打　僧云。打誰　師云。不干汝事　僧禮拜。　師便打。
　　問。不占閫閾。請師不謗　師云。莫　又云。不得。又搖手　又云。野狐精。
　　問。種種華嚴。慇懃獻奉時如何　師便唾　又云。惡　又云。滅　又云。老胡者裡不是草店　又云。莫汙我心田　又云。九尾野狐精。
　　師欲順世。謂眾云。汝等諸人還知吾行履處麼　眾云。知和尚一生長不臥。
　　師又令近前來。眾人近前。　師喝云。汝非吾眷屬。言訖。端然而化。

　　鎮州大悲禪師

　　上堂。時有僧問。除上去下。請師別道　師云。開口即錯　進云。真是學人師　師云。今日向弟子手中死。
　　問。如何是和尚密作用　師拈棒　僧轉身受棒　師拋下棒云。不打者死漢。
　　問。如何是諦實之言　師云。舌拄上齶　僧云。為什麼如此　師便打。
　　問。不著聖凡。請師答話　師云。好。　僧擬議　師便喝。
　　問。如何是大悲境　師云。千眼都來一隻收　進云。如何是境中人　師云。手忙脚亂　問。如何是真如佛性　師云。執手共談生死路。前頭莫問往來人。

　　鎮州談空禪師

　　上堂。有僧問。如何是佛　師云。麻纏紙裡。
　　問。如何是古佛心　師云。有耳未曾聞　僧便喝　師云。瞎。
　　問。百了千當時如何　師云。和聲打。
　　問。一飽忘百饑時如何　師云。貧兒遇餿飯。
　　問。如何是談空禪。
　　師云。塵埃滿面上。雨打轉新鮮。
　　問。格外之談。請師舉唱　師云。隘路不通風　進云。莫秖者便是也無　師云。噓。噓。

　　濟上座

　　師行脚到路京南禪安下。有朱行軍設齋。入僧堂內顧視上下云。直下是又作麼生。行香次。口不住道。至下間。師便問。直下是箇什麼　行軍便喝　師云。行軍幸是會佛法底人。又惡發作什麼　軍云。喚作惡發即不得　師便喝　軍云。鉤在不疑之地　師又喝。
　　行軍齋起。令客司請下喝底上座來。師便至行軍處。並不顧諸人　僧錄云。啟行軍。適來爭容得者僧恁麼無禮　行軍云。若是儞諸人喝。某甲有劒　僧錄云。某甲諸人不會。是他暺長老始得　師云。若是南禪長老。也未多見。
　　問。如何是佛法的的大意　師云。龍騰滄海。魚躍深潭　進云。畢竟如何體悉　師云。夜聞祭鬼皷。朝聽上灘謌。
　　問。如何是上座家風　師云。三脚蝦蟇背大象。
　　問。如何是玄中玄　師云。壁上倒行船　進云。如何是玄中旨的　師云。失脚到崖州。迴來無處覔　進云。未審向上更有事也無　師云。有　進云。如何是向上事　師云。兩手攀枝面向南。

　　汝州寶應禪院顒禪師

　　初開堂。纔升座。有僧問。師喝誰家曲。宗風嗣阿誰　師云。寧塔戴鵰冠。口中更河海。
　　問。如何是佛法大意　師云。沒量大病源　學云。請師醫　師云。世醫拱手。
　　問。如何是佛　師云。如何不是佛　僧擬進話　師便打。
　　問。薄地無龍。如何識辨　師云。有什麼難辨　僧云。請師辨　師云。瘦眼生盲毛格磔　進云。如何醫治　師云。氣針扶舌上。雷電震雲間　進云。忽遇葉公時又如何　師云。見假不知驚著否。瞻之猶自眼翻天。
　　問。迴旋空中時如何　師云。四面連枷打　問。龍獸相交時如何　師云。狗脊坡頭。
　　問。丹霄獨步時如何　師云。日馳五百。
　　問。金牓題名。請師印可　師云。日下拽脚。
　　問。凡聖同居時如何　師云。兩箇貓兒一箇獰。
　　問。日出扶桑時如何　師云。閻浮樹下過　問。栴檀鬱密時如何　師云。獨柳樹下坐。
　　問。大震虹電。請師引驗　師云。日下三刻。
　　問。黃巢過時。向什麼處迴避　師云。六纛旗下　進云。或遇捉著時如何　師云。賊首頭犯。
　　問。寶劍未出匣時如何　師云。尼乾失蕩　進云。出匣後如何　師云。天魔暢快。
　　問。十方通暢時如何　師云。八極連問禍。
　　師上堂。示眾云。赤肉團上。壁立千仞　有僧出問。赤肉團上。壁立千仞。豈不是和尚恁麼道　師云。是。　僧便掀禪牀　師云。儞看者瞎漢亂做　僧擬議。　師便打。
　　問。楊朱泣路時如何　師云。白狗臨刑莫怨天。
　　問。人逢碧眼時如何　師云。鬼爭漆桶　問。龍躍江湖時如何　師云。瞥瞋瞥喜　學云。頎湫倒嶽時如何　師云。老鵶沒觜。
　　問。如何是解脫漿　師云。苞茆滲酹。簋物不多。
　　問。如何是乾坤主　師云。周人遺粟。心剜九竅。
　　問。大擬爭權時如何　師云。光漆郊社　學云。將何奉獻　師云。切與生芻。祭遺驢糞。
　　問。近不得時如何　師云。冤象難解脫。
　　問。萬仞龍門透過時如何　師云。全存霹靂聲　學云。恁麼即全承布雨　師云。泥人眼赤。
　　問。獨遊滄海時如何　師云。雷震青空。畜生燒尾。
　　問。運足不知路時如何　師云。鳥道盲人過。
　　問。中間不會時如何　師云。靜處裸了打。
　　問。投機不遇時如何　師云。足下全身去。
　　問。大用不逢時如何　師云。鷄鵝舞道。引入千峯。
　　問。金銷斷時如何　師云。失　學云。金銷斷。為什麼却失　師云。崖州路上問行人。　問。然灯前後即不問。如何是正然燈　師云。滅。　僧從東邊過西邊立　師云。野狐精。
　　問。萬里無雲時如何　師云。寸步不可過。
　　問。從上古人見不盡處。師還見否　師云。握髮吐餐人不識。滿朝盡道好用公　學云。口上打　師云。首者大殺瞎　學云。有恁麼瞎老漢　師便打。
　　問。從上諸聖向什麼處去　師云。不上天堂。即入地獄　學云。和尚作麼生　師云。你還知寶應老落處麼　僧擬議　師打一拂。云你還知喫拂子道理麼　僧云。不會　師云。令却是你行。隨後又打一拂。
　　問。如何是第一句　師云。汝誠道看　僧便喝　師拍手云。大眾。好喝　僧又喝　師拈棒　僧擬議　師便打。
　　師上堂示眾云。諸方秖具啐啄同時句。不具啐啄同時用　時有僧問。如何是啐啄同時用　師云。作家不啐啄。啐啄同時失　進云。猶未是學人問處　師云。汝問處又作麼生　僧云。失　師便打。
　　其僧不肯。後到雲門會裡。因聞舉前因緣不肯底道理。時有一僧云。當初南院棒折作什麼。問話僧於此言下大悟。方見得南院答處。却來汝州省覲南院。南院已示寂。風穴出世。到彼禮拜　風穴認得。便問。上座莫是當時問南院啐啄底麼　僧云。是　穴云。還會世未　僧云。專甲會也　穴云。汝當時作麼生　僧云。某甲當時如燈影裡　穴云。汝會也。
　　師一日問風穴云。南方一棒作麼生商量　穴云。作奇特語商量　風穴却問師。和尚此間一棒作麼生商量。
　　師拽柱杖云。棒下無生忍。臨機不見師。
　　問。獨步青霄時如何　師云。四家圍遶過　學云。四眾圍遶時如何　師云。梵音絕處打　問。寂寂無聲時如何　師云。打了拋聲勢。
　　問。鳳飛不到時如何　師云。忽聞庭樹撲殺鴟梟。
　　問。如何是歸宗事理絕　師云。納如處錯。
　　問。如何是日輪正當午　師云。事理分明打。
　　問。如何是獨步四山頂　師云。深深海底行。
　　問。久在貧中。如何得濟　師云。滿掬摩尼親自棒　學云。教人眼瞎　師云。眼裡無筯一世貧　學云。挑筯了瞎　師便打。
　　問。如何是自在師子　師云。金條勒咽嗉。白棒擁前行。
　　問。奔流度刃。疾焰過鋒時如何　師云。住　僧云。住即瞎　師打禪牀一下　僧便喝　師便打　僧接住棒云。老和尚。莫縛猱好。奪棒却打著和尚。莫言不道　師云。今日被者瞎漢鈍致寶應老　僧云。敗了掃箒撲。
　　問。截鐵鏌鎁猶是鈍。當鋒齧鏃事如何　師云。截即死　僧便喝　師以手拍膝一下　僧便喝　師招棒　學云。和尚。莫盲枷瞎棒。却奪棒打著和尚。莫言不道　師云。今日被者黃面浙子鈍致寶應老一場　僧云。和尚。莫縛猱好　問。匹馬單槍時如何　師云。且待老僧斫棒。
　　師上堂云。是汝諸人盡曾諸方去來。不是不知不見。還知得老僧諱麼。
　　時有僧問。便請和尚諱　師云。推筭決疑。
　　問。無相涅槃。請師證照　師云。前三點。後三點。
　　又問。如何是無相涅槃　師云。三點前。三點後。
　　問。萬里無雲時如何　師云。餓虎投崖。
　　問。古殿重興時如何　師云。明堂瓦插簷　僧云。恁麼即莊嚴畢備　師云。斬草蛇頭落。
　　問。二王相見時如何　師云。十字路頭吹尺八。
　　問。如何是無相道場　師云。斫破鬼神村。
　　問。如何是薝蔔林　師云。鬼厭箭。
　　問。如何是不動尊　師云。邂逅到崖州　問。擬驀要律時如何　師云。灰糞堆。
　　問。凌閣圖形。請師憐念　師云。纓拂面塵。
　　問。如何是金剛不壞身　師云。老僧在汝脚底　僧便喝　師云。未在　僧又喝　師便棒。
　　問。如何是南宗北祖　師云。大瘦嶺頭雲。太行山下賊　學云。如何明會　師云。幽燕平劫殺。吳越笑呵呵　學云。畢竟又如何　師云。莫言無法用。最苦是新夢。
　　問。不施寸刃。便登九五時如何　師云。單杖控天街。太白遏後望。
　　問。悉宗乘。護三業。如何道　師云。多見什麼。
　　問。上上根器人來。師還接也無　師云。接　學云。便請和尚接　師云。且喜平交。
　　問。如何是道　師云。雁過長空無一物。
　　師上堂云。過去祖德盡皆恁麼道。
　　時有僧問。道什麼　師云。大哉。
　　問。祖意教意。是同是別　師云。王尚書．李僕射　學云。不會意旨如何　師云。牛頭南。馬頭北。
　　問。如何是寶應劒　師云。天下老和尚答了也　學云。用者如何　師便打。
　　問。如何是祖師西來意　師云。五男二女　問。擬伸一問。師意如何　師云。是何公案　僧云。喏　師云。放汝二十棒。
　　師上堂。示眾云。有解問話底出來。便有僧出禮拜　師云。是老漢罪過。便下座。
　　問。萬代留名時如何　師云。光漆郊社。
　　問。如何是和尚家風　師云。秋收冬藏。
　　問。學人有一問在和尚處時如何　師云。汝問道什麼　僧便喝　師便休。
　　至明月。上堂。眾集　師云。昨日問話僧在什麼處。其僧便出　師便打。
　　問。如何是寶應正主　師云。杓大盌小。
　　問。如何是寶應水　師云。了　學云。飲者如何　師云。了。
　　問。牛頭未見四祖時如何　師云。今日不答話。
　　師上堂云。你諸方盡是把虵頭歇公案。待第二頭答話。本色衲僧更莫共語。良久。云。作麼生是本色衲僧。眾無對　師云。有嬴即有輸。
　　師一日把住僧問。會麼　僧云。不會　師云。牛頭南。馬頭北。
　　師又見僧來。竪起拂子　僧云。敗闕　師却放下拂子　僧云。猶有箇在　師便打。
　　師一日問園頭。瓠子開華也未　頭云。開華久矣　師云。還結子也未　頭云。昨夜遭霜了　師云。大眾喫箇什麼　頭擬議　師便打。
　　師見一僧。便問。名什麼　僧云。普參　師云。忽遇木橛。又作麼生　僧不審　師便打。
　　防禦使問。大善知識還具見聞覺知否　師便掌　使不肯。來到風穴處。再問云。大善知識還具見聞覺知否　穴云。荊棘荒榛。棄來久矣　進云。妙用又如何　穴云。王子帶刀全意氣。貧人擒倒語聲[言*斯]　使深肯之。
　　遂却舉先問南院答底語　穴云。南院深是相為　使方似委悉。
　　師問僧。近離什麼處　僧云。襄州　師云。來作什麼　僧云。特來禮拜和尚　師云。恰遇寶應老不在　僧便喝　師云。向汝道不在。又喝作什麼　僧又喝　師便打　僧禮拜　師云。者棒本分是你打我。我且打你。要此話行。瞎漢。參堂去。
　　問僧。近離什麼處　僧云。龍興　師云。發足莫過葉縣也無　僧便喝　師云。好好問你。又惡發作麼　僧云。喚作惡發即不得　師却喝云。你既惡發。我也惡發。近前來。我也沒量罪過。你也沒量罪過。瞎漢。參堂去。
　　問僧。近離什麼處　僧云。五臺　師云。文殊還說老僧麼。
　　僧云。不說　師云。今日遇作家。
　　問僧。近離什麼處　僧云。長水　師云。東流。西流　僧云。總不恁麼　師云。作麼生　僧便珍重　師便打。
　　問僧。近離什麼處　僧云。襄州　師云。是什麼物恁麼來　僧云。和尚試道看　師云。適來禮拜底　僧云。錯　師云。禮拜底錯箇什麼　僧云。再犯不容　師云。三十年弄馬騎。今日被驢撲。瞎漢。參堂去。
　　師見僧纔入門。便把住云。是什麼　僧無語　師推出云。三十年弄馬騎。今日被驢撲。又召云。莫道是閑處道底語　師問座主。講何經論　主云。講維摩經　師遂指繩牀云。會麼　主云。不會　師云。侍者。點茶來。

　　淄州水陸禪師

　　師上堂。有僧問。如何是學人用心處　師云。用心即錯　僧云。不起一念時如何　師云。沒用處漢　僧云。此事如何保任　師云。切忌。
　　問。狹路相逢時如何　師便欄胷拓　問。如何是大機成辨去　師云。普天布雲雨。雷電不銷多。
　　問。如何是最初一句　師便喝　僧禮拜　師以拂子點云。且放。

　　大行山禪房院克賓禪師

　　初開堂。纔升座。有僧問。如何是祖師西來意　師云。庭前看綠竹　進云。畢竟如何　師云。兩林松柏青　問。如何是學人自己　師云。或在市纏。或在曠野　進云。如何是或在市纏　師云。千人不相識　進云。為什麼不相識　師云。語笑自分明　進云。如何是或在曠野　師云。獨坐獨臥　進云。為什麼却如此　師云。八風吹不動。
　　問。大用現前。請師辨白　師云。點頭不吐舌　進云。恁麼即難為親近　師云。竹韻謌聲　問。狹路相逢時如何　師云。老僧罪過　僧便喝　師云。好喝。　僧又喝　師乃近前掫住云。你看。者瞎漢猶作主在　僧擬議　師便打。

　　魏府天鉢禪師

　　初開堂。升座。時有僧問。師喝誰家曲。宗風嗣阿誰　師云。雲綻家家月　僧云。恁麼即徧天徧地　師云。一任鑽龜打瓦。
　　問。如何是祖師西來意　師云。冬天日短。
　　問。如何是學人親切處　師云。來無蹤。去無蹟　問。如何是道　師云。衫長袴短　僧云。如何是道中人　師云。仰面大家笑。

　　守廓上座

　　師行脚到襄州華嚴和尚會下。華嚴一日上堂。云今日賜鄉無畏。若是臨濟．德山．高亭．大愚．鳥窠．船子兒孫。不用如何若何。真須單刀直入。華嚴與汝證據　師出禮拜。起便喝　嚴亦喝　師又喝。　嚴亦喝　師便禮拜。起云。大眾。看者瞎漢一場敗闕。便喝。拍手歸眾　嚴下座歸方丈。
　　風穴時為維那。上去問訊　嚴云。維那。你來也。叵耐。守廓適來把老僧細揑一上。待集眾打一頓。趂出　穴云。趂他遲也。況和尚言過。他是臨濟下兒孫。本分恁麼　嚴方息怒　風穴下來。言前事舉似師　師云。維那。著什麼來由勸者漢。我未問前。早要棒喫。得我話行。如今不打我。榻却我話也。遂與風穴同過夏。各話南北家風。遞相舉論。
　　師在鹿門和尚會下。一日。在僧堂後架坐。鹿門下來。見楚禪和便問。終日披披搭搭作什麼　楚云。和尚見某甲披披搭搭耶　門便喝　楚亦喝　兩家便休。
　　師云。看者兩箇瞎漢一場敗闕。隨後便喝　門便歸方丈。遂令侍者下來喚師。門云。適來楚禪和與老僧賓主相見。什麼處敗闕　師云。轉見病深　門云。老僧昔日見興化來　師云。和尚見興化時。某甲在彼為侍者。記得此時語　門云。你試舉看　師便舉　興化問鹿門。什麼處來　門云。五臺山來　化云。還見文殊麼　門便喝　化云。我問你見文殊。又喝作什麼　門又喝　化不語。
　　至來日。興化教某甲來喚。待。問當早已去也　化上堂云。大眾。你看者箇師僧。擔一條斷貫索向南方去也。已後也道我見興化來。
　　和尚今日公案恰似恁麼時底　門云。興化恁麼時為什麼不語　師云。興化知道和尚不會　門方肖悟。
　　來日特為師煎茶。晚後上堂。告眾云。夫參學龍象。直須子細。入室決擇。不得容易。綽得箇語。便為極則。即道我刢利。我當初見興化時。認得箇轉動底。見人一喝兩喝便休。以為佛法。今日被明眼人覷著。却成一場笑。且徒什麼。祇為我慢無明。不能迴轉親近上流。賴得明眼道人不惜身命。對眾出來。為鹿門老證據。實為此恩難報。何以如此。無化云。直饒你喝得興化在虗空裡住。撲下來。一點氣也無。待我蘇息起來。向你道未在。何故如此。興化未曾向紫羅帳裡撒真珠興你諸人。亂喝作什麼。道流。如今明解取去。豈不是慶快平生。參學事畢。

　　[泳-永+巴]州曾祖山教禪師

　　開堂日。有僧問。如何是目前事　師云。絲竹未將為樂器。架上葫蘆猶未收　問。如何是孤峯獨宿底人　師云。日午打三更。
　　問。進向無門時如何　師云。太鈍生　僧云。不是太鈍。直下進向無門時如何　師云。靈機未曾論邊際。執法無門在眼中。
　　問。如何是祖師西來意　師云。今日不答話　僧云。大好答話　師便打。

　　天聖廣燈錄卷第十四
　　天聖廣燈錄卷第十五　　　〔宋勒〕
　　汝州風穴山延昭禪師

　　餘杭人也。初參鏡清。清問云。近離什麼處　師云。自離東來　清云。還過小江也無　師云。大舸獨飄空。小江無可濟　清云。鏡水秦山。鳥飛不度。子莫盜聽遺言　師云。滄溟尚法濛輪勢。列漢飛帆渡五湖　清竪起柱杖云。爭奈者箇何　師云。者箇是什麼　清云。果然不識　師云。出沒卷舒。與師同用　清云。杓卜聽虗聲。熟睡饒噡語　師云。澤廣藏山。理能縛豹　清云。捨罪放愆速。須禮拜出去　師云。出去即失。
　　到法堂上。嘆云。行脚人著甚來由。因緣未了。不可便休。
　　再見堂頭云。適來輙呈小騃。昌黷慈嚴。蒙未賜杖責　清云。適來言從東來。豈不是翠巖來　師云。雪竇清棲寶蓋東　清云。不逐亡羊狂解息。輙來者裡念篇章　師云。路逢劍客須呈劍。不是詩人莫獻詩　清云。詩即速祕。略借劍看　師云。梟首甑人擕劍去　清云。不獨觸風化。亦自顯顢頇　師云。若不觸風化。爭明古佛心　清云。何名古佛心　師云。再許乞容。師今何物　清云。東來衲子。菽麥不分　師云。秖聞不以而以。何得抑以而以　清云。巨浪湧千潯。澄波不離水　師云。一句截流。萬機清峭。便禮拜　清云。俊哉。俊哉。
　　師離鏡清。到同安和尚處　同安問。石角穿雲路。垂縢意若何　師云。紅霞籠玉像。擁嶂照川明　同云。恁麼即相隨來也　師云。和尚也須低聲。
　　師離同安。到襄州華嚴院。華嚴有牧牛歌。請師和。
　　師云。羯皷掉鞭牛豹跳。遠村梅樹觜嚧都。
　　師離華嚴。至汝州寶應。便問。入門須辨主。端的請師分。應於右邊拍一拍　師便喝　應又於左邊拍一拍　師又喝　應云。右手即從闍梨。左手作麼生　師云。瞎　應拈棒　師云。老和尚。不要盲枷瞎棒。奪得拄杖。却打和尚。莫言不道　應云。今日被黃面浙子鈍致一場　師云。和尚大似持鉢不得。詐道不饑　應云。闍梨莫曾到者裡　師云。是何言歟　應云。好好借問　師云。也不得放過。
　　師却上堂頭相看　應問。闍梨曾見什麼人來　師云。襄州共廓上座同過夏來　應云。汝親見作家來師上堂云。夫參學人。臨機直須大用現前。莫自拘於小節。設使言前薦得。猶是滯[穀-禾]迷鋒。縱使句下精通。未免觸途狂見。勸汝諸人。應是向來依他作解。明昧兩岐。與汝一時掃却。直教箇箇如師子兒吒呀地哮吼一聲。壁立千仞。誰敢正眼覰著。覰著。即瞎却渠眼。珍重。
　　師上堂。有僧問。師唱誰家曲。宗風嗣阿誰　師云。超然逈出威音外。翹足徒勞譖底沙。
　　問。古曲無音韻。如何和得齊　師云。木雞啼子夜。芻狗吠天明。
　　問。如何是佛　師云。如何不是佛　學云。未曉玄言。請師直指　師云。家住海門洲。扶桑最先照。
　　問。朗月當空時如何　師云。不從天上輥。任向地中埋。
　　師上堂。舉梵志詩云。
　　梵志死去來。魂魄見閻老。
　　讀盡百王書。不兌被捶拷。
　　一稱南無佛。皆以成佛道　僧便問。如何是一稱南無佛　師云。燈連鳳翅當堂照。月映鵝眉[((白-日+田)/廾)*頁]面看。
　　問。如何是佛　師云。嘶風木馬元無絆。皆角泥牛痛下鞭。
　　問。湛寂之機深不顧。浩然光景意如何　師云。金雞啄破瑠璃敲。玉兔挨開碧海門　問。如何是廣惠劍　師云。不斬死漢　問。古鏡未磨時如何　師云。天魔膽裂　進云。磨後如何　師云。軒轅無道。
　　問。朗月當空時如何　師云。不在團天。且居羑里　問。矛楯本成雙醫病。帝網明珠事若何　師云。為山登九仞。捻土定千鈞。
　　問。鐘聲纔罷。秖有者箇。為復別有　師云。和聲打。
　　問。如何是正法眼　師云。即便[翟*支]瞎。
　　師上堂云。諸禪德。欲得親切。莫將問來問。問在答處。答在問處。雖然如是。問不在答處。答不在問處。你若擬議。老僧在你脚下　有僧問。如何是正法眼　師云。瞎。
　　問。不施寸刃。便登九五時如何　師云。失[疊*毛]波斯由可戰。番猛將馬空迴　問。寶劍未出匣時如何　師云。一任升騰　僧便禮拜　師云。斬。
　　問。古人入山見大蟲。意旨如何　師云。木人嶺上高聲呌。石女谿邊側耳聽。
　　問。大眾面前。請師家風　師云。一言纔及子。大眾盡攢眉。
　　問。干木奉文侯。知心有幾人　師云。打年曾決龍虵陣。老倒還聽雉子歌。
　　問。如何是佛　師云。杖林山下竹筋鞭。
　　問。如何是清涼山中主　師云。一句不遑無著問。迄今由作野槃僧。
　　問。如何是學人親切處　師云。婆孽受羅婆孽子。取話傾湫杖一千。
　　問。一句子當機。如何顯大道。　師云。大印縱周天。日輪不當午。
　　問。如何是真如佛性　師云。窟　進云。此理如何　師云。也要大家聞。
　　問。如何是和尚家風　師云。鶴有九臯難翥翼。馬無千里謾追風。
　　問。布鼓當軒擊。誰是知音者　師云。藏身不吞炭　進云。此理如何　師云。山雉枉遭傷。
　　師因在郢州衙內。州主與通判諸上堂。師升座。通判便問。大海有珠。驪龍守護。如何取得　師云。罔象到時光燦爛。离婁行處浪滔天　判云。恁麼則展手不逢　師云。親到寶山空手迴　再問。弟子親到寶山空手迴時如何　師云。怨他誰　判云。恁麼即不禮拜　師云。誰要你肉山倒地　判云。禮拜去也。
　　以師云。不禮拜。更待何時　判便禮拜　師以柱杖點三下。
　　知州云。和尚禪機峭峻。何以行令太輕　師云。蒲鞭可以示恥。痛杖且待別時。
　　問。如何是大阿劍　師云。任將天壍試。不用斬攙搶。
　　問。寶塔元無縫。金門即目開時如何　師云。智積佐來空合掌。天王捧出不知音　進云。如何是塔中人　師云。萎華風掃去。香水雨飄來。
　　問。未有之言。請師試道　師云。入市能長嘯。歸家著短衣。
　　問。夏終今日。師意如何　師云。不憐鵝護雪。且喜臘人冰。
　　問。曾奉指呼為遠使。不得驪珠便却迴時如何　師云。振迅不言擒虎尾。吨呀須見殺龍頭。
　　問。箭頭不立塵時如何　師云。羅閱學唐步。
　　師上堂云。齧鏃破三關。分明箭後露。你若擬議。即穿顋過。
　　時有僧問。如何是箭　師云。穿顋過。
　　問。十度發言九度休時如何　師云。前殿有人橫擔戟。退宮披袞倒騎牛。
　　問。不與萬法為侶者是什麼人　師云。斫額望扶桑。乘槎人不顧。
　　問。不落于將將手。如何辨太阿　師云。莫將天壍試。直下斬攙搶。
　　問。諸聖為什麼人不得　師云。渾心毬子不垂手。屎上蛆兒競出頭。
　　問。王子未還。如何證據　師云。金剛[坦-一+土]不陷。紅爛不堪拈。
　　問。金剛莫比吹毛利。為什麼却被羺羊角觸之　師云。五頂華冠脆。雙眸眨不禁　問。劍是名。斬是用。如何是體　師云。端身裂破面　問。承聞汝水波瀾急。疾焰過風事若何　師云。猢猻戴席帽。
　　問。人王與法王相見時如何　師云。紫陵巖畔千華秀。白雪樓前萬姓歌　進云。合談何事　師云。直面無迂曲。迴眸有慘舒。
　　師上堂云。祖師心印。此日全提。去即印住。住即印去。秖如不去不住。印即是。不印即是。眾中還有道得底麼。
　　時有盧陂長老問。學人有鐵牛之機。請師不搭印　師云。慣釣鯨鯤澄巨浸。却嗟蛙步[馬*展]泥沙。師道了。隨後便拂　師又云。記得話頭麼　陂擬開口。　師又拂。
　　師在汝州衙內上堂。僧問。人王與法王相見時如何　師云。大舞遶林泉。世間無憂喜　進云。共談何事　師云。虎豹巖前曾宴坐。隼彌光裡播真宗。
　　問。靈山一會。迦葉親聞。此日太傅面前。如何舉唱　師云。鷲峰頂上敲楗稚。畢鉢岩中闕一人。
　　問。尋枝摘葉即不問。如何是直截根源　師云。赴供凌晨去。開堂帶雨歸。
　　問。滿目荒郊翠。瑞草却滋榮時如何　師云。新出紅爐金彈子。簉破闍梨鐵面皮。
　　問。問問盡是揑怪。請師直指根源　師云。罕逢穿耳客。多遇刻舟人。
　　問。文彩未生。還具者箇也無　師云。堂無告口餐　問。如何是互摸之機　師云。和肓不訴瞎　問。是非不到處。請師方便　師云。金闕路遙非近遠。玉闕程峻且藏珠　進云。乞師露箇面目　師云。荊棘裡道場。
　　問。邪舍親掌處。深深事若何　師云。未曾經雪嶺。錯謬入蘆叢　進云。正恁麼時如何　師云。盲龜值木雖優穩。枯木生華物外春。
　　問。如何是密室中事　師云。出袖談今古。迴顏獨皺眉　問。水草蓋閩珠。重光顯佐無　師云。雖知不觸波瀾外。帶角披毛在目前。
　　問。驪頷有珠。如何取得　師云。曾向海邊乾竹刺。直至如今理素琴。
　　問。大舸飄空。如何舉棹　師云。自在不點胸。渾家不喜見。
　　問。如何是汝州境　師云。盜竊祖師張行滿。疊閭連里置囊家。
　　問。追風難把捉。前程事若何　師云。波斯衣繢解。
　　問。誕生王子還假及弟也。無　師云。一句擬光禪子訝。三緘却附古人機。
　　問。久隨梅柳。為什麼金牓上無名　師云。來千去萬。且要鍛鍊。
　　師上堂云。遞相供養來。遞相供養來。
　　便有僧問。將什麼供養　師云。側首吒呀顆面看。
　　問。異類擬生全眹兆。機鋒兼帶意如何　師云。香爐裡撒屎。
　　問。真性不隨緣。如何得證悟　師云。猪肉按上滴乳香。
　　問。視聽難諧。如何博詰　師云。一念通玄箭　三尸鬼失艱。
　　問。隨緣不變者。忽遇知音時如何　師云。披蘘側立千峰裡。引水澆疏五老前。
　　問。急切不容步。宗分何路捷　師云。朔風不假殊常韻。迴轉須超逆順機。
　　問。是非不到處。請師道　師云。炙輠追奔經扈澗。駐車搖鞅刷黃揵。
　　問。師子三迅時如何　師云。拈提非在手。妙用不從他。
　　問。如何是清淨法身　師云。金沙灘裡馬郎婦。
　　問。如何是祖師西來意　師云。骨肉縱分離。冤家難解洗。
　　問。堯王雖有今。蘭臺有人過時如何　師云。出袖不携梟楚客。藏鋒猶念雪林僧。
　　問。刻舟求不得。常用事如何　師云。大勳不竪賞。柴扉草自深。
　　問。從上古人。印印相契。如何是相契底印　師云。輕囂道者隨機變。拈取招魂拭淚巾。
　　問。九夏賞勞。請師言薦　師云。出袖拂開龍洞雨。泛盃波涌鉢囊華。
　　問。最初自恣。合對何事　師云。一把香芻拈未下。六鐶金錫響搖空。
　　問。密恊處。請師指喻　師云。簾外映孤燈。赤心連永夜。
　　問。如何是古佛家風　師云。誰敢造口　進云。學人恁麼耶　師云。劍良胳膞。
　　問。如何是钁頭邊事　師云。山前一片閑田地。種竹栽松一境寬　問。如何是賓中賓　師云。攢眉坐白雲　問。如何是賓中主　師云。入市雙瞳瞽　問。如何是主中賓　師云。迴鑾兩耀新　問。如何是主中主　師云。磨礱三尺劍。待斬不平人。
　　問。金牓狀元必然便拄時如何　師云。東堂較藝知甘苦。北陸忙羊莫筭程。
　　問。一色難分。請師顯示　師云。滿爐添炭猶嫌泠。路上行人秖守寒。
　　問。王道與佛道相去幾何　師云。芻狗吠時天地合。木雞啼後祖燈輝　問。祖師心印。請師拂拭　師云。祖月凌空圓聖智。何山松栢不青青。
　　問。如何是般若用　師云。纔展鋒鋩敲影頸。早聞歸歎喪尼乾。
　　問。如何是學人立身處　師云。井底泥牛吼。林間玉兔驚。
　　問。如何是道　師云。五鳳樓前　進云。如何是道中人　師云。問取皇城使　進云。道與道中人相去幾何　師云。月似羅中鏡。星如霧裡燈　問。如何是隨流不變底性　師云。潑墨池邊曾鬥勝。望青臺上觜憕[怡-台+弘]。
　　問。古曲無音韻。如何和得齊　師云。霡霂汗流山鬼窟。袈裟遮面鬼神村。
　　問。七星光彩轉天河。截斷毗盧海嶽波時如何　師云。伯樂暫垂鞭。駑駘誇八駿。
　　問。空中尋鳥跡時如何　師云。三種寶車羅列了。低聲喚起宅中人。
　　師上堂云。若立一塵。家國興盛。野老嚬蹙。不立一塵。家國喪亡。野老安貼。於此明得。闍梨無分。全是老僧。要識闍梨麼。右邊拍一拍云。者裡即是闍梨。要識老僧麼。左邊拍一拍云。者裡即是老僧。老僧與闍梨。亦能悟却天下人。亦能迷却天下人。便下座。
　　師上堂。僧問。大眾雲集。請師說法　師云。赤脚人趂兔。著靴人喫肉。
　　問。不曾博覽空王教。略借玄機試道看　師云。白玉無瑕。卞和刖足。
　　問。假使鐵輪頂上旋。定慧圓明終不失時如何　師云。牙簽入火難収拾。象駕推輪早二三。
　　問。未擬擬已前。如何分者箇那箇　師云。碧澗虎驚非振奪。金毛距地始吒呀。
　　問。不傷物義。請師便道　師云。劈腹開心。猶未惺懆　問。如何是臨機一句　師云。因風吹火。用力不多　問。未定渾濁。如何得照　師云。下坡不走。快便難逢　問。素面相呈時如何　師云。拈却蓋面帛　問。如何是衲僧氣息　師云。膝行肘步。大眾見之。
　　問。紫菊半開秋已晚。月圓當午意如何　師云。月生蓬島人皆望。昨夜遭霜子不知。
　　問。如何是衲僧行李處　師云。頭上喫棒。口裡喃喃。
　　問。如何是不壞身　師云。門外喝棒聲。
　　問。妙峰無異路。孤輪事若何　師云。舉世未知無位位。當機須顯句玄玄。
　　精進大師自西天來。問師云。學人身三口四。請師懺悔　師及彈指一下。云。願罪消滅。願罪消滅　又問。西天此土皆遊徧。如何是日用底事　師云。酥油塗戶嚮。石蜜守垣人。
　　問。靈山畫月。曹谿指月。去此二途。請師直指　師云。無言不當啞　進云。請師定當。　師云。先渡汨羅江。
　　問。如何是諦實之言　師云。心懸壁上。
　　師上堂云。若是上上之流。各有證據者。略赴箇程限。未證據者。各自英俊。當處發生。隨處滅盡。如爆龜紋。爆即成兆。不爆成鈍。欲爆不爆直下揑。
　　問。如何是學人自己　師云。是汝自己　僧禮拜　師便打。
　　問。龍透清潭時如何　師云。印駿捺尾。
　　問。任性浮沉時如何　師云。牽牛不入攔。
　　問。凝然便會時如何　師云。截耳臥街　問。句絕名言時如何　師云。全身細不出。
　　問。啐啄同時時如何　師云。響。
　　問。朗月當空時如何　師云。眠雲臥水。
　　問。狼烟永息時如何　師云。兩脚梢空。
　　師上堂云。且據中下。止啼之義。若論祖令。便是碧眼胡僧出頭來。也須乞命。若言盡令而行。便須倩人看陀　時有僧問。據令而行時如何　師云。儞擬散眾　僧擬議　師便打。
　　問。祖命當行時如何　師云。點。
　　問。有無俱無去處時如何　師云。三月懶遊華下路。一家愁閉雨中門。
　　問。有無俱有去處時如何　師云。劍良胳膞輸降欵。鐵作胷襟到海壖。
　　問。獨立孤舟時如何　師云。沙門島裡逢恩赦。華頂峰前望沃州。
　　問。舉世無雙時如何　師云。峰標端月角。生度鬼門關。
　　問。語默涉離微。如何通不犯　師云。長憶江南三月裡。鷓鴣啼處百花開。
　　問。不施寸刃。便登九五時如何　師云。鞭屍屈項。
　　問。凡聖不通時如何　師云。脫削分司離洛下　問。如何是空王印　師云。蕩蕩綱三空。遺蹤無透路。
　　師上堂云。我有一雙箭。不經久磨鍊。不射徧十方。要且無人見　時有僧問。如何是和尚箭　師作彎弓勢　僧禮拜　師云。拖出者死漢。
　　問。不動人情。請師全用　師云。截却儞舌根　進云。請師的當　師云。生擒虎兒。死怕盲龜　進云。學人未省。如何得親切去　師云。三吳彎弓歸夜半。五陵攜劍去清晨　進云。如何受用　師云。手上截。
　　問。如何是破相底一句　師云。剔　問。如何是主中主　師云。猪肉按上古佛心。
　　問。師子吼時全意氣。文殊仗劍意如何　師云。額上劃。
　　問。獨超物外時如何　師云。欲識淨刀。莫拈羊角。
　　問。如何是思大吞十方底口　師云。[跳-兆+孛]跳入虎澗。折脚上魚船。
　　問。王程有限時如何　師云。日馳五百　問。得船便渡時如何　師云。次當海際。
　　問。無扡容身時如何　師云。熊耳塔開無印客　進云。如何即是　師云。恰要斷却。
　　問。如何是大人相　師云。赫赤窮漢　進云。未審日用如何　師云。攜籮挈杖。
　　問。牛頭未見四祖時如何　師云。披蓆把椀　進云。見後如何　師云。披蓆把椀　師上堂云。三千劒客。恥見莊周。赤眉排肩。得無訛謬。他時豹變。後五日看。珍重。
　　問。香象瓟哮時如何　師云。在市曾參疑殺母　問。心印未明。如何得入　師云。雖聞遒師投歸欵。未見牽羊納璧來。
　　問。明君不握軒轅鏡。不辨朝綱事若何　師云。彼物不來。清朝相失。
　　問。如何是臨濟下事　師云。桀犬吠堯。
　　問。大人相為什麼不具足　師云。鴟梟半夜欺鷹俊。
　　問。軍期急速時如何　師云。受降城下骨崖柴。
　　問。未達其源時如何　師云。鶴冷離巢易。龍寒出洞難。
　　問。不露鋒鋩句。如何辨主賓　師云。口銜羊角鰾膠粘。
　　問。心源未明時如何　師云。纔喜佩觽登弱冠。便遭脫削髮齊眉。
　　問。根源未明。如何顯道　師云。金星照野饒鋩角。鐵騎邊征大殺傷。
　　問。未明差別智。如何得不疑　師云。苦輪未息難消殺。甘露臺前斷臂時。
　　問。將身御險時如何　師云。露布長書寫罪源　進云。正當恁麼時。喚作什麼　師云。出入振鈴常正殺。
　　問。不修禪定。為什麼成佛無疑　師云。金雞專報曉。漆桶夜光生。
　　問。霧卷雲收時如何　師云。青天處瞎。
　　問。麈鹿成群。如何　射得主中主　師云。釣船載到瀟湘岸。氣咽無憀問白鷗　問。學人解問譊訛句。請師舉起訝人機　師云。心裡分明眼睛黑。
　　問。生死到來時如何　師云。青布裁衫招犬吠　進云。如何得不吠去　師云。似宜嚲袖寂無聲　問。洪鍾未擊時如何　師云。眾塞大千無不韵妙含幽智豈能分　進云。擊後如何　師云。石壁山河無障礙。翳霄聞後好咨聞。
　　問。蓮華未出水時如何　師云。未能超濁水。不被淤泥侵　進云。出水後如何　師云。孤輪雖有異。菡萏不新鮮　進云。開敷後如何　師云。水仙頭上戴。美好莫窺攀。
　　問。如何是覿面事　師云。不知何歲月。再覩馬嵬坡　問。如何是真道人　師云。竹竿頭上禮西方。
　　問。浩浩之中。如何辨主　師云。無目仙人能揣骨。閙市開張執手驚。
　　問。如何是三世諸佛出身處　師云。迴首看龍床。却問前來使。
　　問。魚隱深潭時如何　師云。湯盪火燒。
　　問。如何是學人親切處　師云。須彌南畔齊打皷。賀蘭山下曬皮毬。
　　問。密室之中。如何是道　師云。穿松天外月。透室晚霞光。
　　問。如何是諸佛行李處　師云。青松綠竹下。
　　問。如何是三世諸佛出身處　師云。華嶽三峯頭着地。太平天子多魂驚。
　　問。如何是法身佛　師云。孟津關不遠。最若臥如來　問。昨日偶因童子戲。冐黷師顏怒也無　師云。紩楔迸開蛇肚綻。分明顯出瑟[口*毛]聲。
　　問。如何是大善知識　師云。殺人不眨眼　進云。既是大善知識。為什麼殺人不眨眼　師云。塵埃影裡不拂袖。盡戟問前磨寸金。
　　汝州大保問師。每日為眾提唱。是何宗旨　師云。瑞草本無根。信手拈來用　進云。未審用底是什麼　師云。千般顯意難彰則。一點分明笑日春。
　　又問。和尚年多少　師云。木自不彰名。今則無不得　進云。未審畢竟是多少　師云。老僧年七十三　保云。元來有數　師云。早知今日事。悔不慎當初。
　　保又問云。若論此事。不得隈刀避箭。直須攢簇將來千弓萬箭射不着始得　師云。千弓萬箭射不着始得　保云。未審射不着底。得什麼人力　師云。師子振威親執縛。象王騰擲拔生牙　保云。向上還有事也無　師云。有　保云。如何是向上事　師云。轉身猶有路。脫體道應難。
　　師上堂云。世尊三昧。迦葉不知。迦葉三昧。阿難不知。阿難三昧。商那和修不知。迄至吾有三昧。汝亦不知　時有僧問。未審和尚三昧什麼人得知　師云。真金不假爐中試。元牓精華徹底鮮。
　　問。晦夜不隱。日中無影。未審是凡是聖　師云。劒嶺志公常立望　進云。正當恁麼時。還分賓主也無　師云。張騫江上斬龍頭。
　　問。常騎駿馬遊闤。闠不守枯松翫月輪時如何　師云。瀑布巖前鬼擲鉢　進云。爭奈舉世不奈何　師云。亂雲深處好生涯。
　　問。一即六。六即一。一六俱亡時如何　師云。一箭落雙鵰　進云。意旨如何　師云。身亡蹟謝。
　　問。十二分教是傍來。如何是正來　師云。囓鏃之機。直須好與　學云。意旨如何　師云。傍來正面也空聲。
　　師問僧。聲前來。句後殺　僧云。喏　師云。出袖藏鋒無定。止汝墳經兩倒降旗　僧云。不會　師云。入籠。
　　問。華藏海中獨遊時如何。
　　師云。急　問。如何是第一句　師云。三要印開朱點窄。未容擬議主賓存。便喝。
　　問。如何是第二句　師云。妙解豈容無着問。謳和爭起截流機。未問已前錯。
　　問。如何是第三句　師云。但看棚頭弄傀儡。抽牽都來裡有人。明破即不可。
　　西蜀歐陽侍郎問。法王心印。達麼將來。五祖付與曹谿。自後不傳衣鉢。未審和尚得自何人　師有頌答。
　　能忍相傳恰二三　　信行衣鉢更誰擔　　明明歷世千燈外　　得自何人問那堪
　　又問。古人相見。切忌明頭。不露言鋒。那知旨的。
　　師頌答曰。
　　甘露臺前靡不逢　　免將明暗諕盲聾　　當初貶着文殊處　　笑殺寒山者老翁
　　又問。如如不動。輪轉無窮。五陰壞時。憑何秉執。
　　師頌答曰。
　　密密堂堂觸處周　　都緣妄識提浮漚　　三千多澤狂華掩　　俊矣天然遇石頭
　　因僧問話。有頌二首。
　　萬法虗無實際深　　凝然妄肯絕踈親　　斷常妙理修途者　　鏡像宜扶覺照頻　　萬種方圓在月前　　低頭思慮萬重開　　吹毛莫比鏌鎁利　　一點舒光徧大千

　　汝州頴橋安禪師

　　師在團爐內坐次。鍾司徒來見。問。三界焚燒。如何出得　師以香匙撥火。云。司徒。司徒　因僧參隋州護國淨果大師。護國問。什麼處來　僧云。汝州南院來　國云。南院近日事如何　僧云。和尚試道看　國便喝　僧亦喝　國云。住。住。護國一喝是護國令。上座一喝作麼生　僧云。其甲與和尚父子相見　國云。儞看者瞎驢作者箇見解。便打趂出院。
　　其僧至此嶺上逢師。認得。遂坐次。舉前來因緣與師　師云。儞看護國棒折那。
　　師隨後亦到護國　國見來。便問。近離什麼處　師云。汝州　國云。有事相借問。得麼　師云。合取狗口　護國便休。
　　僧問。如何是和尚為人親切處　師拈棒　僧擬議。　師便打。

　　天聖廣燈錄卷第十五
　　天聖廣燈錄卷第十六　　　〔宋勒〕
　　郢州興陽山靜禪師

　　初參見西院。問。擬問不問時如何　西院便打　師良久　院云。儞若喚作棒。眉鬚墮落　師言下大悟。
　　師開堂。升座。僧問。師唱誰家曲。宗風嗣阿誰　師云。少室山前無異路。

　　汝州廣慧禪院真禪師

　　開堂日。僧問。如何是廣慧境。　師云。小寺前。資慶後。
　　問。如何是和尚家風　師云。杴杷．掃箒　師在風穴時。一日。穴問。真園頭。會昌沙汰時。護法善神向什麼處去　師云。常在闤闠中。要且無人見　穴云。儞徹也。

　　汝州寶應禪院省念禪師

　　萊州人也。俗姓狄氏。受業於本郡南禪院。得法於風穴也。
　　師初開堂。升座云。佛法付與國王．大臣．有力檀那。令法不絕。燈燈相續。至于今日。大眾。且道相續箇什麼。良久。云。須是迦葉師兄始得。
　　時有僧問。靈山一會。何異今朝　師云。墮坑落壍　進云。為什麼如此　師云。瞎。
　　問。師唱誰家曲。宗風嗣阿誰　師云。少室巖前親掌示　進云。更請洪音和一聲　師云。也要大家知。
　　問。如何是和尚家風　師云。一言截斷千江口。萬仞峰前始得玄。
　　問。如何是首山境　師云。一任眾人看　進云。如何是境中人。　師云。喫棒得也末　僧禮拜　師云。喫棒且待別時。
　　問。如何是佛法大意　師云。楚王城畔。汝水東流。
　　問。從上諸聖向什麼處行李　師云。牽犂拽杷。
　　問。古人拈槌竪拂。意旨如何　師云。孤峰無宿客　進云。未審此理如何　師云。不是守株人。
　　問。如何是首山　師云。東山高。西山低　進云。如何是山中人　師云。恰遇棒不在　僧禮拜　師便打。　問。如何是道　師云。爐中有火無心撥。處處縱橫任意遊　進云。如何是道中人　師云。座看煙霞秀。不與句雲齊　問。諸聖說不到處。請師舉唱　師云。萬里神光都一照。誰人敢並日輪齊。
　　問。寶劒未出匣。如何　師云。大洋海底澄心鏡　進云。出匣後如何　師云。天外吒沙獨擺梢。
　　問。寶劒未出匣時如何　師云。儞不惜猶可　進云。出匣後如何　師云。伏惟尚饗。
　　問。如何是道　師云。脚下深三尺。
　　問。蓮華未出水時如何　師云。水深一丈　進云。出水後如何　師云。從地高三尺。
　　問。如何是古佛心　師云。三箇婆婆排班拜。
　　師上堂云。要得親切。莫將問來問。問在答處。答在問處。若將門來。老僧在汝脚底。汝若擬議。即沒交涉　時有僧出禮拜　師便打　其僧不退。便問。掛錫幽巖時如何　師云。錯　學云。錯　師又打。
　　問。虗空如何為體　師云。老僧在汝脚底　進云。和尚為什麼在學人脚底　師云。知汝是箇瞎漢。
　　其僧後入室請問。秖如道老僧在汝脚底。意旨如何　師云。橫身不恟侵泥水。捨却全身待作家　進云。知汝是箇瞎漢。意旨如何　師云。將寶奉君人不識。却令瞽叟墮生盲。
　　問。湛然時如何　師云。未明心下諦。不過首山關　學人擬進語　師便打。
　　問。一毫未發時如何　師云。路逢穿耳客　進云。發後如何　師云。不用更遲疑。
　　問。如何是祖師西來意　師云。風吹目炙。
　　安鴻漸員外問。一物不將來時如何　師云。何得對眾謾語　漸擬議　師便打。
　　又問。是法住法位。世間相常住。如何是常住底法　師竪起柱杖云。且道是住是不住　漸云。未曉之徒。如何領會　師云。依俙似曲纔堪聽。又被風吹別調中。
　　又問。弟子不會致問。乞師指示　師云。水急浪開魚自現。金鱗透入碧潭中。
　　師上堂云。若論此事。不掛字脚。
　　時有僧問。百丈捲席。意旨如何　師云。龍袖拂開全體現　進云。師意又如何　師云。象王行處絕狐蹤。
　　有劉殿頭問。龍庭金石問。如何對玉機　師云。一輪逈超三界外。當軒照破萬家門。
　　辭日。又問。臨行一句。請師指示。　師以手撫背一下　進云。莫錯認定盤星。
　　師上堂云。諸上座。不得盲喝亂喝。者裡尋常向儞道。賓即始終賓。主即始終主。賓無二賓。主無二主。若有二賓二主。即是兩箇瞎漢。又云。我若立時。儞須座。我若座時。儞須立。座即共儞共座。立即共儞共立。雖然如是。到者裡。急著眼始得。若也眼目定動。即千里萬里。何故如此。如隔窓看馬騎。擬議即沒交涉。諸上座。既然於此留心。直須子細。不要掠虗。他日異時賺著儞諸人。若也有事。近前。無事。歸堂。
　　師上堂。有僧問。終日忙忙。那事無妨。如何是那事　師云。孤峰頂上千華秀。萬仞嵯峨嶮處行　進云。莫便是為學人處也無　師云。大眾歌場送。千峰永不迴　進云。迴來底事又作麼生　師云。粉骨碎身猶未放。三年一度送錢財　學人禮拜　師云。噓。噓。
　　問。如何是古佛心　師云。鎮州蘿蔔重三斤。
　　夏末。留僧有頌。
　　吾今年邁六十七　　老病相依且遣日　　今年記却來年秋　　來年記却後年月
　　師於淳化四年十二月四日上堂。有頌二首示眾曰。
　　諸子謾波波　　過却幾恒河　　觀音指彌勒　　文殊不奈何
　　又
　　白銀世界金色身　　情與非情共一真　　明暗盡時俱不照　　日輪午後示全身
　　師言訖。於法座上跏趺示寂。俗壽六十七。僧臘四十九。茶毗之後。收舍利建塔於本山。

　　鳳翔府長興禪院滿禪師

　　開堂。僧問。師唱誰家曲。宗風嗣阿誰　師云。四海岸邊曾闕勝　進云。學人不會此意如何　師云。失却橈棹至如今。
　　問。如何是古佛道場　師云。行便踏著　進云。踏著後如何　師云。氷消瓦解　進云。為甚如此　師云。城裡君子。郭外小兒　問。如何是吹毛劒　師云。觸挃不得　進云。用者如何　師云。粉骨碎身　進云。大好觸挃不得　師便打。
　　問。如何是清淨伽藍　師云。滿院足蒼蠅。
　　問。如何是汝海明珠　師云。覷不得　進云。還許學人親近也無　師云。儞作麼生親近　僧便喝　師云。許儞一著　僧擬議　師便打。
　　問。大用現前時如何　師云。閙市裡輥。

　　潭州靈泉院禪師

　　上堂。僧問。祖祖相傳傳何物。師今法嗣嗣何人　師云。拈提不落手　進云。未審畢竟嗣何人　師云。要用任縱橫。
　　問。承先師有言。金沙灘裡馬郎婦。意如何　師云。上東門外人無數　進云。便恁麼會去時如何　師云。天津橋上往來多。
　　問。既是靈泉。為什麼喫長流水　師云。無汝下口處　進云。飲者如何　師云。不中滴。
　　問。如何是和尚活計　師云。一物也無　進云。未審日用何物　師便喝　僧禮拜　師便打。
　　一物不將來時如何　師云。衣繢兩邊垂。

　　汝州首山乾明院懷志禪師

　　上堂。有僧問。如何是無縫塔　師云。汝河南岸蒲牆鎮　進云。如何是塔中　人　師云。無限閑田屬劉家　問。如何是祖師西來意　師云。三尺杖子破瓦盆。
　　問。如何是佛　師云。桶底脫　問。如何是首山境　師云。姜店北面高陽山　進云。如何是境中人　師云。兩山和尚長來往。

　　汝州葉縣廣教院賜紫歸省禪師

　　冀州人也。姓賈氏。年弱冠。易州保壽院出家受具。後遊南方。參見汝州省念禪師。師見來。竪起竹篦子云。不得喚作竹篦子。喚作竹篦子即觸。不喚作竹篦子即背。喚作什麼　師近前掣得。擲向階下云。在什麼處　念云。瞎　師言下大悟。不離左右。執侍巾缾。經于數載。
　　師開堂日。拈香云。此一瓣香。不從他方得。秖是汝州水土。
　　問。祖祖相傳傳祖印。師今得法嗣何人　師云。寰中天子。塞外將軍　進云。汝玄一滴蒙師指。向上家風事若何　師云。高祖殿前樊噲怒。須知萬里絕煙塵。
　　問。昔日世尊說法。梵王躬親。此日朝騎臨筵。將何指教　師云。寒鴈過時聲噎噎。喜鵲喃喃悅殺人　進云。恁麼則法雨深傾。人天有賴　師云。雲綻家家月。春來處處華。
　　問。不落請綠。請師便道　師云。落。
　　問。如何是出家人　師云。緊裏頭　進云。恁麼則在家出家也　師云。鹿麻鞋。
　　問。如何是無縫塔　師云。頭不梳。面不洗。
　　問。喫却施主食。將何報答　師云。老僧罪過　進云。恁麼則萬兩黃金亦消得　師云。家醜不外揚。
　　問。如何是袖僧活計　師云。城東太山廟　學云。不會意旨如何　師云。判官手裡筆。
　　問。如何是露地白牛　師云。破盆子　學云。意旨如何　師云。堪作什麼。
　　師一日升座。僧問纔上法堂來時如何　師拍禪床一下　學云。不會意旨如何　師云。無人過價。打與三百。
　　師上堂云。宗師血脉。或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此土。有情無情。以手劃一劃。俱入此宗。此宗眾能殺人。亦能活人。殺人須得殺人刀。活人須得活人句。作麼生是活人句。道得麼。對眾道看。若道不得。事負平生。珍重。
　　問。寶劒未出匣時如何　師云。不可錯怪老僧也　進云。出匣後如何　師云。換手搥胷。
　　問。蓮華未出水時如何　師云。競頭生角　進云。出水後如何　師云。一場懡[怡-台+羅]。
　　問。十方薄伽梵。一路涅槃門。如何是一路涅槃　師云。洞山見雲門　進云。未審意旨如何　師云。老僧元是冀州人。
　　問。承古有言。未得入頭。直須覔箇入頭。既得入頭。不得事負老僧。意旨如何　師云。獨脚蝦蟇能上樹　學云。意旨如何　師云。野鵲戴席帽。
　　問。不落言詮。請師便道　師云。西方極樂界　進云。恁麼則滿口道不得也　師云。東工樹子大。
　　問。如何是和尚受用　師云。長三尺。
　　問。如何是佛法大意　師云。米貴麥賤。
　　問。維摩丈室不以日月為明。和尚丈室以何為明　師云。眉分八字　學云。不會意旨如何　師云。耳垂雙肩　問。徧歷寰中。未曾逢一人時如何　師云。椀　學云。恁麼則碧霄雲外無依倚　師云。來曾解開[革*紂]　學云。錯　師便打。
　　問。如何是和尚印無量心　師云。放火殺人　學云。慈悲何在　師云。遇明眼人舉似。
　　問。如何是古佛心　師云。儞不高聲問　進云。莫秖者箇便是也無　師云。是即錯　進云。如何得不錯去　師云。千錯萬錯。
　　問。如何是無功用智　師云。舉目千山秀。大海湛然清。
　　問。學人迷路。請師直指　師云。三更不閉戶　進云。此理如何　師云。日午不點燈　問。不在內。不在外。不在中間。未審在什麼處　師云。南斗六。北斗七。
　　師因童子念經。問僧。聞念經聲麼　僧云。今日勘破　師云。作家　僧云。草賊大敗　師云。老僧今日失利。
　　師云。廣教有驗人關．截人機．活人句。還有道得底麼。若是道不得。可惜平生。
　　問。如何是涅槃路　師云。玄沙不出嶺。寶壽不過河　進云。如何是涅槃門　師云。三更無忌諱　進云。此理如何　師云。切忌五更時。
　　問。如何是密用心處　師云。閙市裡輥毬　進云。未審意旨如何　師云。一任眾人看。
　　師因病。有僧問。色身病。法身病　師云。江山無阻滯。日月鎮長明。
　　問。自己面目。為什麼終日不見　師云。拈却牙齒著　進云。見面後如何　師云。大眾盡皺眉。
　　師上堂云。達磨西來。法傳東土。直指人心。見性成佛。獨標萬德。物外宣揚。悟之者。纖塵不隔。迷之者。背覺合塵。中下之機。也須子細。莫虗過時光。各各有之。況以西來的意。教外別傳。道契一言。縱橫自在。打破髑髏。揭却腦蓋。豈不快哉。珍重。
　　問。維摩默然。文殊讚歎。此意如何　師云。莫埋沒維摩　進云。恁麼則清淨道場　師云。錯認定盤星。
　　問。不把寸刃。便獲全功時如何　師云。不封不樹　進云。未審此意如何　師云。今古不同且應時。
　　問。古佛舍利為什麼點不上　師云。家藏利器。盜者息心。
　　問。真性不隨緣。如何得王悟　師云。大洋海底紅塵起。須彌頂上浪滔天　問。無目人來。請師指路　師云。紫羅袋裡盛官誥。金牓題名天下傳　問。如何是道　師云。萬緣俱頓息。夜半繡鴛鴦。
　　問。如何是學人自己　師以手一劃云。會麼　學云。不會　師云。合掌靈山問世尊。

　　忻州紩佛院智嵩禪師

　　僧問。如何是和尚家風　師云。鹿羹澹飯　進云。恁麼即朝朝相似也　師云。古來紩佛。今日傳名。
　　師勘二僧。元是同參。纔見。便云。還記相識麼　參頭擬議。第二僧打參頭一座具云。何不快祇對和尚　師云。一箭兩垛　師又勘僧。什麼處　僧云。遊臺來　師云。還見龍王麼　進云。和尚試道看　師云。若教我道。瓦解氷消　僧擬議。
　　師　云。不信道。

　　汾州大中寺太子院賜紫善昭禪師(翰林學侍郎贈禮部尚書文公楊億撰語錄序。在本集)

　　師初開堂。有僧問。靈山一會。迦葉親聞。今日一會。什麼人得聞　師云。大眾側聆　進云。恁麼則群生有賴　師云。不因升寶座。爭顯六師能。
　　問。師唱誰家曲。宗風嗣阿誰　師云。不歷僧祇劫。直出古皇前　進云。恁麼則郡城有望　師云。五岳峰巒秀。四海盡歸朝。
　　問。虗空權譬喻。隨處得彰名。未審是箇什麼物　師云。居天人不測。入地更深埋　進云。恁麼則學人雖不識。歷劫盡霑恩　師云。劒良胳膞從他閙。劈腹開心始是明。
　　師小參云。莫有人問話麼。有即出來　便有僧問。氷綻魚散時如何　師云。水清魚不現。長波自往來　進云。龍王堂居何位　師云。在處存金殿。乾坤我獨尊　進云。恁麼則更無過者　師云。按劒誰得妙。當人不自傷。
　　師乃云。若是按劒手。汾陽不奈何。還識得劒麼。與儞註破。寰中無當剋。海內獨橫行。珍重　師上堂云。汾陽門下有西河師子當門據座。但有來者。即便齩殺。有何方便入得汾陽門。見汾陽人。若見汾陽人者。堪與祖佛為師。不見汾陽人。盡是立地死漢。如今還有人入得門麼。快須入取。免得事負平生。不是龍門客。切忌遭點額。那箇是龍門客。一齊點下。舉起拄杖云。速退。速退。
　　問。如何是接初機句　師云。汝是行脚僧　進云。如何是辨衲僧句　師云。西方日出卯　進云。如何是正令行時句　師云。千里特來呈舊面　進云。如何是立乾坤句　師云。北俱盧洲長粳米。食者無貪亦不嗔。
　　師又云。秖將此四轉語驗天下衲僧。纔見儞出來。驗得乃也。
　　問。如何是學人著力處　師云。嘉州打大象　進云。如何是學人轉身處　師云。陝府灌鐵牛　進云。如何是學人親切處　師云。西河弄師子。
　　師又云。若人會得此三句語。已辨三玄三要。切須薦取。不是等閑。與大眾頌出曰。
　　三玄三要事難分　　得旨亡言道易親　　一句分明該萬象　　重陽九月菊華新
　　便下座。
　　師因北地寒。僧眾難立。云。且住小參候眷暖。
　　不經旬日。忽有一僧。兩耳帶環。手持金錫。來到方丈。云。和尚何得住却小參。眾中自有不憚寒暑為佛法者。當中見有六人是法器。言訖而退。不知處所。
　　師却小參。乃成一頌。
　　胡僧金錫光　　請法照汾陽　　六人成大器　　今我為提綱
　　師上堂云。汾陽有三訣。衲僧難辨別。更擬問如何。拄杖驀頭掣。
　　便有僧問。如何是三訣　師便打　僧禮拜　師有頌。
　　第一訣　　接引無時節　　巧語不能詮　　雲綻青天月
　　第二訣　　舒光辨賢哲　　問答利生心　　技却眼中楔
　　第三訣　　西國胡人說　　濟水過新羅　　舶地用鑌鐵
　　且道三訣語還有會底麼。有會底。通露消息。要知遠近。莫秖麼地記言記語。便當平生。有什麼利益。不用久立。珍重。
　　問。如何是祖師西來意　師云。多年松樹饒皴散。心間自有一條明　問。如何是賓中賓　師云。合掌庵前問世尊　學云。如何是賓中主　師云。對面無儔侶　學云。如何是主中賓　師云。陣雲橫海上。拔劒攪龍門　學云。如何是主中主　師云。三頭六臂擎天地。忿怒那吒撲帝鐘。
　　問。凡有問答。賓主各逞嘉奇。少室無言。將何委的　師云。千人叢裡。罕逢此問　學云。千山萬水來於此。已奉慈悲事坦然　師云。坐斷日頭天地黑。萬象森羅在目前　學云。官不容針。私通車馬。學人禮拜　師云。不禮拜。更待何時。
　　問。如何是一句前事　師云。不落言詮明的旨。纖毫纔動即參差　學云。如何是一句後事　師云。兩陣相逢不迴避　學云。恁麼則透皮徹骨去也　師云。橫拖倒拽任塵漫　學云。終不敢事負和尚　師云。至孝是重華。
　　問。如何是法眼　師云。已曾[翟*支]瞎　學云。未審向上事如何　師云。撈天摸地。
　　問。久響汾陽威勢全。略展金毛示眾看　師云。三日後露　學云。恁麼則學人退身三步　師云。一月後再來。
　　問。祖師心印。絕有言詮。臨機一句事如何　師云。三千里外看途程　學云。恁麼即退後去也　師云。萬仞峰巒。不離此處。
　　問。問問不轉時如何　師云。龍馬加鞭急。鑾鈴響洛川。
　　問。布皷當軒擊。誰是知音者　師云。停鋤傾麥飯。臥草不擡頭。
　　問。久響西河師子。及乎到來。為什麼不見　師云。汝識獅子　學云。恁麼則大眾盡得隨喜　師云。腦裂始知忙。
　　問。正法門中。如何是和尚得入處　師云。眾星攢夜月。不落紫微宮　學云。恁麼則朗月獨當天也　師云。不昧夜行人。
　　師上堂云。一切眾生本源佛性。譬如明月當空。秖為浮雲遮障。不得顯現　便有僧問。明月當天。却被片雲遮時如何　師云。老僧有過。闍梨須知　學云。恁麼則分明辨的　師云。退後莫思量。
　　問。舉步涉千谿。尋源轉迷路。箇中一句子。請師為提撕　師云。千年無影樹。今日見枝何　學云。若不申此問。爭得見師機　師云。瞽人看畫壁。
　　師上堂云。夫說法看。須及時節。觀根投機。應病用藥。不及時節。總喚作非時語。所以楞嚴會上云。欲知佛性義。當觀時節因緣。若明君臣父子。邪正觸淨。顯然自分。喚作野老謳歌。皇道坦然。佛法現前。擒縱自在。生殺臨機。或明賓中主。或明主中賓。或明賓中賓。或明主中主。或兼帶。或探影草。或一句中有三玄三要。還有問者麼。出來對眾商量　時有僧問。智慧門難解難入。學人不會。請師直指　師云。真正無私語。句下要分明　學云。恁麼則謝師親開方便門也　師云。千萬年後。不得忘却。
　　問。靈龜未兆時如何　師云。海裡搖船笑。舉棹望程途。
　　問。甘露水頻淋。為什麼百草不生芽　師云。田踈不貯水。龍王爭那何。
　　問。寒暑漸盛。貧者何依　師云。不挂無私服。終日樂咍咍　學云。恁麼則應不孤露也　師云。深巖隱不得。露地不彰形。
　　問。如何是道場　師云。下脚不得　問。不悟祖宗。不信大道時如何　師云。打破瑠璃卵。透出鳳皇兒　學云。今日親見和尚也　師云。三千里外筭途程。
　　問。匹馬單搶。離群獨戰時如何　師云。舉手不拈弓。低頭失却箭　學云。和尚是大善知識。為什麼如此　師云。敗將不斬。
　　問。學人欲涉雲霄去。到彼如何為有情　師云。塞外將軍行正令。不展紅旗得勝歸。
　　問。面前無障礙。為什麼開口不得。　師云。盡日無言說。喃今語更新　學云。恁麼則已能師子吼也　師云。不用野干鳴　學人便喝　師云。恰是　學人擬議　師便喝　學人禮拜　師云。敗將不斬。
　　問。如何是衲衣下事　師云。赫赤窮漢　學云。乞師方便。指妙捷句來看　師云。木女穿針山色秀。名人牽線海雲生。
　　問。如何是祖師西來意。　師云。徹骨徹髓　學云。此意如何　師云。徧天徧地。
　　問。涅槃無異路。方便有多門。作麼生是無異路底句　師云。鍾皷分明在。日月不曾昏　學云。恁麼則狗子吠人聲　師云。不齩破人衣。
　　問。若真修道人。不見世間過。未審不見箇什麼過　師云。雪埋夜月深三尺。陸地行舟萬里程　學云。和尚是何心行　師云。却是儞心行。
　　師上堂。纔升座。便有僧問。從上一人行棒。一人行喝。未審成得箇什麼邊事　師云。總不曾用　學云。堪嗟楚下鍾離昧　師云。庶子當機失戰場　學人便喝　師云。作家　學人禮拜　師云。却不作家。以拄杖點。便喝。
　　問。大悲千手眼。如何是正眼　師云。瞎　學云。恁麼則一條拄杖兩人舁　師云。三家村裡喝巴歌　學云。恁麼則和尚同在裏頭　師云。謝汝慇懃。
　　問。殺父殺母。佛前懺悔。殺佛殺祖。向什麼處懺悔　師云。燈連挑夜月。度盡幾多人　學云。恁麼則水精宮裡觀明月　師云。映輝明寶燭。家赫爍旌幢。
　　問。日裡不點燈即不問。如何是黑裡不揚眉　師云。牀底掃不出　學云。恁麼則和尚同是用心人也　師云。天外豈能知。
　　師上堂。大眾方集。便有僧問。如何是汾陽境　師云。子夏峰高登者少。西河水滿問津多　學云。如何是境中人　師云。坐久看風信。燒香燭聖燈。
　　師徧歷諸叢。洞達淵旨。因與戒禪師語及曹洞機要。遂云。
　　五位參尋切要知　　纖毫纔動已相違　　金剛透匣誰能用　　唯有那吒第一機　　舉目便令三界靜　　振鈴還使九天歸　　正中妙伕通迴互　　擬擬鋒鋩失却威
　　師因頌五位纔畢。便有僧問。如何是正中來　師云。旱地蓮華朵朵開　學云。開後如何　師云。金蘂銀絲承玉露。高僧不坐鳳皇臺　問。如何是正中偏　師云。玉兔就明初夜後。金雞須報五更前　問。如何是偏中正　師云。毫末成大樹。滴水作江河。
　　問。如何是兼中至　師云。意氣不從天地得。英雄豈藉四時椎　問。如何是兼中到　師云。玉女拋梭機軋軋。石人打皷響韸韸。
　　師因僧請問。逐位頌出云。
　　正中來　　金剛寶劒拂天開　　一片神光橫世界　　晶輝朗耀絕塵埃
　　正中偏　　霹靂鋒機著眼看　　石火電光猶是鈍　　思量擬擬隔千山
　　偏中正　　看取輪王行正令　　七金千子總隨身　　途中猶自覓金鏡
　　兼中至　　三歲金毛牙爪備　　千邪百怪出頭來　　哮吼一聲皆伏地
　　兼中到　　大顯無功休作造　　木牛步步火中行　　真箇法王妙中妙

　　六相頌

　　見是阿那律　　分明無一物　　大地及山河　　演出波羅蜜　　聞是跋難陀　　聲通總莫過　　遠近一齊了　　更不念摩訶　　香是殑伽女　　慈悲心徧普　　淨穢盡能知　　即此我人母　　味是憍梵鉢　　甜苦尋常說　　入口辨率酸　　恰似當天月　　觸是瞬若多　　善惡總能和　　屠割無嗔喜　　秖箇是彌陀　　意是大迦葉　　毗盧俱一法　　幽室顯然分　　枝派千華葉
　　師在汾州。因駙馬都尉李遵勗致請潞州承天禪院開堂。彼方官民。灑涕遮留。既而俞諾。互陳筵供為餞。遂召專使。謂曰。暫赴厨饌。饌畢。來取迴書。食畢詣之。俄覩不起于座。而趣圓寂矣。闍維之後。眾收舍利起塔。

　　天聖廣燈錄卷第十六
　　天聖廣燈錄卷第十七　　　〔宋勒〕
　　襄州谷隱山蘊聰慈照禪師

　　初參百丈常禪師。因結夏。百丈上堂。舉中觀論云。正覺死名相。隨緣即道場。
　　師便出問。如何是正覺死名相　丈云。汝還見露柱麼　師云。如何是隨緣即道場　丈云。今日結夏　師離百丈。至汝州參省念禪師。師問。學人親到寶山空手迴時如何　念云。家家門前火把子　師於言下大悟。乃有頌呈念禪師云。
　　我今二十七　　訪道曾尋覓　　今朝喜得逢　　要且不相識
　　念師接得。訶叱於師。三五日不之顧。師但侍左右。麼數載。念化緣畢。乃杖錫南行。
　　至襄州洞山初和尚處。師問云。三玄有句。事上難分。不落是非。請師便道　洞山云。待汝啞得洞山口。即向汝道　師云。恁麼即解行嶮巇路。不在繫行纏　洞云。塼堆裏倒地。
　　師離洞山。到郢州大陽山警延和尚處　陽問。近離甚麼處　師云。近離襄州　陽云。作麼生是不隔底句　師云。和尚住持不易　陽云。且坐喫茶　師云。便參眾去。
　　侍者問。適來新到祇對住持不易。和尚為什麼教且坐喫茶　陽云。我獻他新羅附子。他酬我舶上茴香。儞去問他。有語在。
　　侍者請師喫茶。問。適來祇對和尚。道住持不易。意旨如何　師云。真鍮不博金。
　　師離大陽。到隋州智門戒和尚處。戒問。承聞老兄親見作家。是否　師便喝　戒云。棒上成龍浚。便打。
　　令坐。喫茶畢　師云。莫怪適來容易祇對和尚　戒云。不然。却是老僧造次。
　　鄧州廣濟通和尚聞舉。云。大小戒和尚被聰上座換却一隻眼也不知。
　　後却迴襄州石門山。於景德三年。知州杳道請住石門山。於天禧四年。郡守夏竦重請住本郡谷隱山太平興國禪院。
　　僧問。師唱誰家曲。宗風嗣阿誰　師云。山連嵩嶺。地近洛川。
　　問。如何是佛　師云。功州多出九節杖　僧禮拜　師云。莫作答佛話會。
　　問。如何是祖師西來意　師云。九里山上望船舟　進云。意旨如何　師云。市舶亭前人不識。
　　問。來時無物去時空。二路俱迷。如何得不迷去　師云。秤頭半斤。秤尾八兩。
　　問。恁麼又不得。如何得恰好去　師云。乾來山脚長。
　　問。如何是石門境　師云。一任眾人看　進云。如何是境中人　師云。明日來喫棒。
　　問。王子未登九五時如何　師云。紫雲樓上看天色　進云。登九五後如何　師云。日月光中現寶刀　進云。登與未。是一是二　師云。王令已行天下徧。若有當頭便滅身　進云。當頭者如何　師云。一身塗炭猶未放。可憐九族畫遭迍　僧禮拜　師噓噓　師上堂云。達磨九年面壁。大似壓良唐士兒孫。二祖立雪斷臂。有求皆苦。三祖攀樹而化。何不安牀枕。四祖橫接牛頭。同人面前不能開口。五祖雖紹祖位。且不知有行脚事。六祖預述遺文遷化。後頭也不能作主。讓和尚磨塼接得馬大師。兩箇鈍漢。石頭入山飼虎。更道要表宗乘。若是令時學般若菩薩。總莫取者七八箇漢定。若取定時。落他綣繢。若不取者七八箇漢定。盡是自然外道。總不如是。須知有若各出身之路。作麼生是諸上座出身之路。知有者。對眾道看。良久。云。直饒道得。盡是名貌將來。珍重。
　　僧問。雲隱鳳皇時如何　師云。山深無覓處。鵶鳥每相逢。
　　問。切急一句作麼生道　師云。垂手過膝　進云。此理如何　師云。兩耳齊肩。
　　問。如何是祖師西來意　師云。腰帶裏覓綿。
　　問。覿面相呈時如何　師云。隔　學云。隔箇什麼　師直下唾。
　　問。門外三車。學人擬求牛車時如何　師云。未是極則處　學云。如何是極則處　師云。犬吠虗聲切。癡人望太陽。
　　問。三差路頭。未審教學人往何路而去　師云。莫錯　學云。便恁麼去時如何　師云。錯。
　　問。古人道。來日大悲院裏有齋。意旨如何　師云。日出隈陽坐。天寒不舉頭　問。權借一問以為影草時如何　師云。待儞啞得石門口。即向汝道。
　　問。如何是古佛心　師云。踏著秤錘硬似鐵。
　　問。如何是人境似奪　師展兩手　學云。不會　師鳴指一下。
　　問。如何是道　師云。臘月三十日　進云。如何是道中人　師云。新春向暖日　僧禮拜　師有一頌。
　　臘月三十日　　言中須辨的　　更覓道中人　　新春向暖日
　　問。如何是道　師云。車輾馬蹋　進云。如何是道中人　師云。橫眠竪臥。
　　問。古人索火。意旨如何　師云。任他滅　進云。滅後如何　師云。初三十一　進云。恁麼則王好時節　師云。儞見箇什麼道理　學云。今日一揚困　師便打。
　　問。如何是先照後用　師云。[山*突]屼峯頭火把子。長安城內不通風　問云。如何是先用後照　師云。長安城裏不通風。[山*突]屼峰頭火把子。
　　問云。如何是照用同時　師云。[山*突]屼峯頭無火把。長安城裏絕人行。
　　問云。如何是照用不同時　師云。昨日十五。今日十六。
　　問。學人開旗。請師展陣　師云。儞誠呈者醜拙看　僧擬議　師便喝　僧喚侍者　師云。瞎　僧禮拜　師云。旗又開了。陣又展了。爭祭地上七蹤八橫。便歸方丈。
　　因作清涼河。僧問。忽遇洪水滔天。還堰待也無　師云。上柱天。下柱地　進云。劫火洞然時。又作麼生　師云。橫出竪沒　問。王子未登九五時如何　師云。六宮深處坐　進云。登九五後如何　師云。當殿不稱尊　天禧四年。請住谷隱山。開堂日。師乃拈香示眾云。此一瓣香。十五年前呈醜拙了也。如今還有人委悉麼。若相委悉。對眾商量。
　　時有僧問。祖令未行時如何　師云。猶守臥沙場　進云。學人未曉。乞師再指　師云。寒灰無再焰。
　　問。如何是奪境不奪人　師云。峴首亭邊好用功　進云。如何是奪人不奪境　師云。雪消流水慢　進云。如何是人境兩俱奪　師云。氷結滿庭寒　進云。如何是人境俱不奪　師云。放儞一線道　問。古人道。見色便見心。露柱是色。那箇是心　師云。晝見簸箕星　進云。未審意旨如何　師云。柳營節級橫階上。
　　問。虎逼臨崖時如何　師云。嶮　學云。苦　師云。然他誰。
　　問。如何是出袖藏鋒　師云。箭發離弦易　問。如何是入袖藏鋒　師云。霜刃出匣難　問。如何是袖裏藏鋒　師云。大家惜取好　僧擬議　師便喝。
　　問。伯牙未遇鐘子期時如何　師云。夜靜更深彈一曲　進云。遇後如何　師云。琴破弦斷一時休　問。如何是道　師云。善大帶牌　進云。為什麼如此　師云。令人懼見。
　　問。如何是沙門行　師云。三三兩兩。若不相知　進云。畢竟事如何　師云。截舌有分。

　　三玄三要

　　報儞諸方道　　三玄句下分　　若言親的旨　　臘月太陽春　　一喝分賓主　　照用一時行　　要會箇中意　　日午打三更

　　三玄句

　　第一句　　點刻分明早莾鹵　　更擬進前問如何　　西天移來安此土
　　第二句　　妙田臨機無差互　　開口動舌沒交涉　　棒下分明須薦取
　　第三句　　問答分明有言句　　諸方盡有好商量　　三歲童子皆息苦

　　綱宗須

　　馬師足下出雄兒　　大展綱宗吐舌時　　臨濟解彰黃檗喝　　三聖瞎驢少人知　　興化妙對同光帝　　寶壽萬壽用及時　　西禪南院剃刀話　　風穴寶塔至今持　　汾陽師子當門距　　廣教落字須錐門碑　　石門後輩都說了　　誰人敢和目前機
　　師拴天聖四年。駙馬都尉李遵勗致書迎請。不容固辭。後於五月一日就本宅正堂。剏嚴法座。會諸黑白。請師升座。
　　有僧問。昔日龍女靈山親獻。南方作佛。今日都尉躬親。得何果報　師云。明明似日連天照。暗暗昏昏人自迷　進云。未審什麼人知委　師云。大眾現前。
　　又有僧問。今朝已赴公俟命。向上綱宗請略提　師云。當初猶自可。妄想至如今。
　　師云。祖意難窮。得之者。可越階梯。教裏易明。失之者。毫釐永隔。是以禪律同途。凡聖不異。自是迷情不了。背覺合塵。向他人口裏取則。若是了者。天堂地獄。鑊湯爐炭。牛頭獄卒。乃至五無間。旃陀羅舍。並是清淨道場。若是不了者。十二時中向什麼處安身立命。約諸名士。盡是了者。略與山僧相見。
　　都尉出禮拜。拜起。捧香爐去　師云。刢利人難得。便下座　師之存逝事蹟。即有李導勗所撰塔銘具之(塔銘付卷)。

　　先慈照聰禪師塔銘(并序)

　　天聖十號。歲壬申。暮春三月八日。國東神岡資國寺涅槃先師示疾。酧子問。四大如何。
　　黑豆堪合醬。蘆菔好和齏。作偈曰。
　　故疾發動不多時。寅夜賓主且相依。
　　六十八歲看雲水。雲散青天月滿池。
　　午映趣寂。
　　後三日茶毗。趺坐如生。既就薪火。卒無煙。五色成焰。觀者如市。隨光所照。各得祖見。舍利大如豆。小如秫。宋雜不可計。白色如珠末者。與燼相錯又盈斗。闕地丈袤。舉鍤復出。土亦香。黑白競杯取。踏踞彌月。未易強塞。何靈應之如是。得不為震旦異人乎。盖聖化之攸感。近代之罕倫也。白嬰[病-丙+何]瘵。罔倦提撕。問疾誰堪多。自病而不詣。剋亡預定知。神會之必同。
　　始悟於決汝州首山念。念為馬祖九世嫡。襄陽虎谿．鳳凰兩山聚千徒。曆二紀。天下仰之。予表賜紫方袍。再號慈照。名蘊聰。南海人也。姓清河氏。幼不雜戲。終日習坐。里人異之。自落髮。不執愛行書。而自義了。未三十。達寶所。有奇相。洪鐘衽簴。小扣小聞。明鑑當臺。胡來胡見。識是草是藥者。體病皆平。樂無佛無人者。覺塵復擾。
　　予承世善慶。素慕禪悅。故翰林楊文公億．中山劉公筠。不我遐棄。為方外之交。未曾甞不切劘盡。規獨惟投。然雖心曰證。而凡機會。口莫能言。譬自謂良馬。一日千里。不見奔踶。予早欽風。而虎谿。世之頌福地也。會師退位。以素緣熟。乃走胥命駕。百會重趼。道將迎意。遂有王城之入。創茲寺居之。獲陪中屨之侍。諦求眉髓之論。
　　師甞諭房[子*(舄-臼+(十/甲))]問徑山。禪可學乎。曰。此大丈夫事。非將相之所為。一旦聞舉一喝三日耳聾之話。如處蔀室。霍爾而頓明。如對靈山。听然而微笑。自此敘弟子禮。或外館開供。妙談偈聞。旋請入都。留閤匈浹。或命駕香剎。時問輕安。眼勤左右。六周歲籥。于是確求歸隱者數四。咸緩以他語。貴乎延居。亦甞微露風指。謂吾償汝宿緣。祖禰有記。事著傳錄。令不可汝後自言者。臘高之後。倦談而已。
　　師與首山洎數同嗣。咸以令甲子化事。具天聖廣燈錄。居常祇接間。燕堂會僧。圖盡見之。駐神岡後。捨諸方名山大寺。肯來禮足。願枉錫者。又無央數。惟杜門不報。如有復我者。善為辭焉。所謂可得聞而不可見矣。
　　兩宮以副馬吳元扆故館為慈孝寺。上以奉累世之隆法。下以厚近婣而濟。思恢曩制。肇立叢禪。麗極宏規。冀延大士。以師稱諸貴議。上具禮涓。且欲強致之。天子察其懷道匿曜。先潛使詗。審之不詘。又復挑欲與詣。遂領之。
　　二聖但德之。而如。
　　聖諭以安其志。有謂國家興寶。勸其將護。答曰。人自差殊。法非增減。仰受付託。匪一朝夕。不在乎一老比丘耳。既化之後。規中慨歎緣差。然有故事。梁帝將禮於少林。遂已面壁。劉主躬謁於靈樹。遽乃順世。詳因所自。諒非偶爾。
　　存遊殊跡。遠通彰聞。予竟無所止。前二道場爭求靈骨歸葬。予以名山勝地。欽崇悠永。較夫優論。從如鳳皇。但奉珍寶。留舍利塔于資國。同予侍立真圖。為終身之供。吁。鸞皇瑞世。非為於久。留水月觀。容是宜乎。常住重念。契感胡可。酧報自寫。翠刻聊爾。叢林若夫出黃檗之門。略同於裴相。作金粟之士。絕企於龐公。讚述不文。而系之銘。
　　離四句　　絕百非

　　并州三交承天院智嵩禪師

　　上堂云。三交之路密難通。汾水潺潺。不停朽木。龍騰滄海。繫電之機驚人。師子窟中。豈安異獸。三乘之教。不離方寸。祖師西來。何曾有意。佛祖不立。教又何依。人法雙遣。權為道矣。禪德。且莫停囚長智。養病喪軀。瞬目揚眉。早成鈍漢。三乘教外。別傳一句。
　　便有僧問。如何是教外之句　師云。新羅無是高麗國　進云。恁麼則法海之中。師得自由　師云。波斯鼻孔長三寸。
　　問。如何是學人行履處　師云。僧堂前。佛殿後。
　　問。如何報得四恩三有去　師云。幸是無事人。剛為客作漢。
　　問。祖師西來。三藏東去。當明何事　師云。佛殿是部署修。僧堂是老僧蓋　進云。恁麼則全因今日　師云。今日事作麼生　僧便喝　師便打。
　　問。不在內。不在外。不在中間。未審在什麼處　師云。番國皮裘八百價。
　　師上堂云。寒溫冷暖。著衣喫飯。自不欠少。波波地覓箇甚麼。秏是諸人不肯承當。如今還有承當底麼。有即不得事負山河大地。珍重。
　　師勘僧云。迦葉門前客。祗園會裏僧　僧云。今日特來禮拜和尚　師云。洎合不門闍梨　僧便喝　師云。錯　僧又喝　師云。放儞三十棒　僧云。許和尚一隻眼　師云。喫棒了。呈欵。
　　州主張侍中永德來訪師。適值師出。侍中於方丈內將拄杖去　師來日却入衙相看　侍中云。和尚失却拄杖耶　師云。草賊大敗　侍中云。恁麼則落他艱便也　師云。并贓捉獲。
　　又因一日侍中與轉運同入院。轉運不拜。侍中云。何不拜長老　師云。猶不肯永當　侍中云。恁麼則與長老作弟子去也　師便掌　侍中云。是何一掌　師云。不是者漢。大難承當　侍中云。恁麼則醞造將來　師云。今日勘破。
　　師上堂。舉。法眼禪師偈云。見山不是山。見水何曾別。山河與大地。都是一輪月。大小法眼禪師未出涅槃堂。三交即不然。見山河與大地。錐刀各自用。珍重。

　　汝州廣惠院元璉真慧禪師

　　開堂日。有僧問。如何是祖師西來意　師云。竹竿頭上帶紅旗。
　　楊侍郎問。天上無彌勒。地下無彌勒。未審在什麼處　師云。敲塼打瓦　又問。秖如風穴道。金沙難裏馬郎婦。意旨如何　師云。更道也不及。
　　師方丈後有庵。因與官人坐次。官人乃問。如何是庵中主　師云。過牆遭棘狗。
　　問。如何是祖師西來意　師云。大白星轉。
　　問。如何是佛　師云。兩箇不是。

　　劒門黃檗山謐禪師

　　開堂日。升座。示眾云。會麼。慈雲今日與儞注破去也。乃有一頌。
　　慈雲今日顯宗風　　不說無心道路通　　眩上眉毛佛已過　　者回與儞話西東
　　問。師唱誰家曲。宗風嗣阿誰　師云。寶應堂前無安語。今時施設不參差　學云。恁麼則汝水一派。劒嶺分枝　師云。莫亂道。
　　問。如何是佛　師以拂子轉一轉竪起　進云。供養者何　師云。漢水休挂念。錦里有光生。
　　問。如何是無縫塔　師云。獨曉孤輪三界外。長年踈豁台路中。
　　問。王印開時。誰人受信。
　　師云。野老撫掌去。牧童樂道歸。
　　問。不識不見。請師道出　師云。鐵打利劒將軍用。筆定乾坤宰相才。
　　問。如何是祖師西來意　師云。紅輪光萬戶。泳水遶青山。

　　池州仁王院處評禪師

　　在念禪師會下。一日。參次。　師問。如何是佛法大意　念便喝　師禮拜　念師拈棒　師云。和尚此間勿世界耶　念師拋下拄杖云。明眼人難瞞　師云。草賊大敗。

　　隨州智門迴罕禪師

　　上堂。有僧問。匣中寶劍隨時用。還許當場用也無　師云。青竹竿頭標四方　進云。恁麼則天雨洗榮城也　師云。道者百雜碎也。
　　問。學人未舉意。和尚已先知。和尚舉意。如何委悉　師云。一句逈分明。徒勞更側耳　僧擬議　師便喝　師因為北塔院僧使點茶。師乃起自揖。僧使。近上座　僧使云。鷂子頭上。焉敢安巢　師云。棒上不成龍。隨後打一座具　僧使茶後却起來云。適來却成觸悞和尚　師云。江南杜禪客。覓什麼第二椀。

　　潭州南嶽山臺院契曠禪師

　　初開堂日。眾集定。時有僧問。師唱誰家曲。宗風嗣阿誰　師云。昔時經遊地。趙洛老婆心　進云。恁麼即汝水分枝。衡陽長葉也　師云。小兒得寵便勇。
　　問。如何是佛　師云。三十二相天人仰　進云。莫秖者箇便是也無　師云。八十種好鬼神驚。

　　襄州鹿門賜紫惠昭山主

　　楊億侍郎寄一問。入山不畏虎。當路却防人時如何　主云。君子坦蕩蕩　問。如何是鹿門山　主云。石頭大底大。小底小　進云。如何是山中人　師云。橫眠竪臥。

　　汝州寶應院賜紫法昭禪師

　　上堂云。寶應門風險。入者喪全身。且道出身一句作麼生道。有道得底麼。出來道看。珍重。
　　問。承教中云。大通智勝佛。十劫坐道場。佛法不現前。不得成佛道。為什麼不得成佛道　師云。赤脚騎鐵驢。直至海南居。

　　唐州大乘山惠果禪師

　　上堂。有僧問。如何是從上來傳底意　師云。金盤拓出眾人看。
　　問。如何是佛法大意　師云。杏種來年麥。棗熟當年禾　進云。莫是和尚為人處也無　師云。逢人但恁麼舉。
　　問。撥塵見佛時如何　師云。撥塵即乖。見佛即錯　進云。總不如是時如何　師云。錯。

　　汾州太子院道一禪師

　　上堂。有僧問。師唱誰家曲。宗風嗣阿誰　師云。五音六律非關妙。四智三空和不齊。
　　問。如何是佛　師云。賣扇老婆手遮日。
　　問。如何是汾陽境　師云。子夏山高雲靉靆。西河水急貫滄溟　進云。如何是境中人　師云。郡主在此。莫犯威風　僧禮拜　師云。且放一頓。
　　問。紅轉未出時如何　師云。照燭分明　進云。出後如何　師云。撈天摸地。
　　問。如何是學人親切處　師云。慈母抱嬰兒　進云。如何是學人轉身處　師云。街頭巷底　進云。如何是學人著力處　師云。千斤擔子兩頭搖。
　　師因與數人座主茶話次。一座主問。師會文章否。　師云。不會　座主云。和尚莫秖是會禪麼　師云。亦不會　座主云。何名長老　師乃與一頌。
　　不會文章不會禪　　無知愚訥且安然　　饒君妙困道無礙　　亡落汾陽第二綣

　　筠州興教院守芝禪師

　　纔升座。僧問。如何是和尚家風　師云。一言出口。駟馬難追。
　　問。如何是城裏佛　師云。十字街頭石幢子。
　　問。如何是為人一句　師云。四角六張　進云。意旨如何　師云。八凹九凸。
　　問。不落三寸時如何　師云。乾三長。坤六短　進云。意旨如何　師云。切忌地營虗。
　　問。昔日靈山分半座。二師相見事若何　師云。記得麼　僧良久　師打禪牀一下。云。多年忘却也　師云。且住。且住。若向言中取則。句裏明機。也似迷頭認影。若也舉唱宗乘。大似一場寐語。雖然如是。官不容針。私通車馬。放一線道。有箇葛藤處。
　　師遂打禪牀一下。云。三世諸佛盡皆頭痛。且道大眾還有免得在麼。若一人免得。無有是處。若免不得。海印發光。師乃竪起拂子云。者箇是印。那箇是光。者箇是光。那箇是印。掣電之機。徒佇勞思。會麼。老僧說夢。且道夢見箇什麼。南柯十更。若不會。聽取一頌。
　　北斗挂須彌　　杖頭挑日月　　材泉好商賣　　夏末秋風切
　　珍重
　　師纔升座。僧王宣疏畢。維那白槌云。法筵龍象眾。當觀第一義。
　　時有僧問。大用現前。不存軌則。請師揮劒　師云。點眼知人意。著取今行時　進云。腦後穿。　師云。齋後鐘。
　　問。如何是佛法大意　師云。推天　磕地。
　　問。心法無形。如何雕琢　師云。一丁兩丁　進云。未曉者如何領會　師云。透七透八。
　　問。如何是大愚境　師云。四面峯巒秀。沿江一帶清　進云。如何是境中人　師云。滿城公子貴。林下道人棲。
　　問。拈槌竪拂即不問。當機一句事如何　師云。燋頭燎面　進云。雷音已徹青雲外。向上極則又如何　師云。且領前話。
　　師云。問話且住。淨名杜口。猶涉繁詞。達磨西來。平欺漢地。放一線道去也。放箇葛靡處。所以李長者云。夫有情之本。同智海以還源。抱識含流。總法身而為體。諸仁者。既是總法身而為體。還知道須彌吞却法身。法身吞却須彌麼。諸仁者。朝夕與古佛同參。與諸方老和尚同參。山僧今日與大眾同參。且道參什麼。如是定當得。且認得箇著衣喫飯。猶去衲僧半月程在。若定當不得。來年更有新條在。惱亂春風卒未休。久立。珍重。
　　上堂。僧問。如何是道　師云。八斛四斗　進云。如何是道中人　師云。煮粥煠飯。
　　問。寶劒未出匣時如何　師云。切忌道著　進云。出匣後如何　師云。天魔腦裂。
　　師云。舉一步。須彌岌岑。海水騰波。不舉一步。於微塵國土。助一切諸佛出興於世。轉大法輪。還信麼。若信得。西瞿耶尼喫飯去。珍重。
　　上堂。僧問。如何是祖師西來意　師云。白月燒地眠。夜間炙地臥。
　　問。古鏡未磨時如何　師云。照破天下人髑髏　進云。磨後如何　師云。黑如漆。
　　問。既是清淨法身。為什麼却澡浴　師云。頭出頭沒　進云。為什麼如此　師云。秖為如此。
　　上堂。僧問。洪鐘纔擊。大眾雲臻。祖意西來。乞師垂示　師云。六丁六甲　進云。未曉者如何領會　師云。會即錯。
　　問。馬師未見讓師時如何　師云。緊　進云。見後如何　師云。切。
　　問。如何是佛　師云。鋸解秤錘。
　　師云。德山入門更棒。臨濟入門便喝。一棒一喝。若雙峯而互出。賓主未辨。恓恓而萬里鄉關。照用方行。擬擬而千差塞路。諸上座。到者裏。憑何話會。
　　師乃有頌。
　　棒喝齊施早已賖　　古今皆讚絕周遮　　二途不涉憑何說　　南海波斯進象牙
　　珍重
　　上堂。僧問。特特上來伸三拜。乞師分付柱杖子　師云。科　進云。恁麼則功不虗施　師云。重。
　　因請本院首座開堂。僧問。承和尚有言。一人悟道。三界平沉。首座悟道。三界還沉也無　師云。不淹不抑　進云。恁麼即一言纔出。大地全收　師云。落三落四。
　　師云。為眾竭力。蓋為袈裟同肩。一處喫飯。莫是人各披一條。同鍋喫飯麼。此是分見。還知道三世法佛共披一條。所以釋迦身長丈六。留下袈裟與彌勒。彌勒身長千尺。披得恰好。何故如此。蓋為長者長法身。短者短法身。要得易會麼。古佛與露柱相交。佛殿與天王鬥額。若也不會。單重交折。珍重。
　　師上堂云。有時一喝。秖作一喝用。有時一喝作探竿影草。有時一喝如踞地師子。有時一喝如金剛王寶劒。若是金剛王寶劒。不得正眼覷著。覷著即喪身失命。
　　師乃有頌。
　　不是干將鑄　　那關四氣吹　　匣內青虵吼　　逢妖任便揮　　若得全提者　　當機豈失時　　毗盧驚得走　　大眾盡攢眉
　　久立。珍重
　　師上堂。示眾云。大愚相接大椎孫。五湖雲水競頭奔。競頭奔。有何門。擊箭寧知朽木存。朽木存。一年還曾兩度春。兩度春。帳裏真珠撒與人。撒與人。思量也是慕西秦。珍重。
　　師上堂云。昔日外道問佛。不問有言。不問無言。世尊秖踞座。外道乃云。世尊大慈大悲。開我迷雲。令我得入。云大小世尊被外道茶糊一上。秖如外道云。開我迷雲。令我得入。且道還得入也未。要會麼。不曾夢見。久立。珍重。
　　師上堂云。僧問汾州和尚。如何是接初機句。汝是行脚僧。如何是辨衲僧底句。西方日出卯。如何是正令行底句。千里持來呈舊面。如何是立乾坤句。北俱盧洲長粳米。食者無貪亦無慎。
　　師乃云。將此四句語以驗天下衲僧。子細思量將此四句語。被天下衲僧一時勘破。珍重。
　　師上堂。聞鐘聲。云。觀音門入者。蝦蟇蚯蚓。助汝發機。普賢門入者。不動步而到。如今還有到者麼。良久無人。以拄杖打禪牀一下。頌曰。
　　一擊響玲瓏　　喧轟宇宙中　　知音纔側耳　　項羽過江東

　　天聖廣燈錄卷第十七
　　天聖廣燈錄卷第十八　　　〔宋勒〕
　　袁州南源山楚圓禪師

　　初住南源。開堂日。白槌云。法筵龍象眾。當觀第一義。
　　師乃云。大眾會麼。宜陽秀水。南嶽石橋。若也不會。山僧謾儞諸人去也。所以道。達磨西來。教外別傳一句。且道別傳箇什麼。直指人心。見性成佛。祇如諸人盡是祖師指出底人。還信得乃麼。若信得及。與祖佛同參。若信不及。可謂自生退屈。此日一會。不是小緣。將一辨香為我無德禪師。且道諸人還識無德禪師麼。若也不識。有疑請問。
　　僧問。世尊出世。梵王前引。帝釋後隨。今日和尚出世。請師說法　師云。如　僧云。恁麼則粉骨碎身去也　師云。三月野華鋪地錦。九秋黃葉以為陰。
　　問。如何是祖師西來意　師云。畝地三蛇九鼠。
　　上堂云。若論此事。絕有言詮。侍者拈香。早成多事。所以釋迦掩室。已涉繁詞。居士默然。却成多說。何故。彼彼出家。彼彼行脚。且問諸人。作麼生是出家行脚底事。莫是著衣喫飯。行住坐臥。廣學多聞。無言無說麼。若恁麼會。大似掉棒打月。既不許恁麼會。又作麼生會。眾中還有識好思者麼。有即出來。對眾證明。若也未能如是。有疑請問　僧問。皷聲纔罷。大眾雲臻。祖意西來。請師舉唱　師云。汝從甚處來　僧云。汾陽一句師親唱。南源今日事如何　師云。汝見南源。
　　問。有言有說。皆是世諦之談。無言無說。未是衲僧行履處。幸對人天。請師垂示　師云。放山僧一線道。與闍棃葛藤　僧云。恁麼則專為流通　師云。一片白雲橫世界。箇中誰是出頭人。
　　問。如何是佛　師云。水出高原。
　　問。如何是佛法大意　師云。洞庭湖裏浪滔天。
　　問。如何是南源境　師云。黃河九曲。水出崑崙。
　　如何是境中人　師云。隨流人不顧。手接望扶桑。
　　上堂云。雲收霧卷。杲日當空。不落明暗。如何通信。
　　問。如何是異類中人　師云。頭長脚短　進云。恁麼則謝師指示　師云。半幅全對　進云。恁麼則互恁麼去也　師云。闍棃鼻孔為什麼却在老僧手裏　僧無語　師便打。
　　問。久為流浪途中客。乞師方便指歸源　師云。饑餐渴飲　進云。恁麼則因師得契如如理。十載徒勞了色空　師云。晝行三千。夜行八百。
　　問。山深覔不得時如何　師云。口能招禍。
　　問。東涌西沒時如何　師云。尋。
　　問。夜靜獨行時如何師云。三把茆。
　　問。寶劒未出匣。如何　師云。響　出匣後如何　師噓一聲　問。閙市取靜時如何　師云。頭枕布袋。
　　師入州。崇勝和尚請上堂　師云。者裏崇勝法堂。不可向者裏說佛說法去也。然雖如是。官不容針。私通車馬。恁麼大似擔水河頭賣。眾中還有檢點得底麼。試出來檢點看。有麼。有麼。
　　時有僧問。諸法已聞今日響。請師方便演真乘　師云。天不高。地不遠　僧云。孤峯出群嶽。萬里百華新　師云。不是直鈎客。徒勞到海壖。
　　問。昔日靈山分半座。二師相見意如何　師云。來風可鑒　進云。恁麼則大眾側聆。學人禮拜　師云。刢利人難得。
　　問。如何是古佛家風　師云。金蟾初出海。何處不分明　進云。還許學人請益否　師云。大海無邊際。不宿水雲人。
　　乃云。若向言中取則。埋沒宗風。直饒句下精通。敢保此人未悟。所以道。山青水綠。雀噪鵶鳴。萬流同源。海雲自異。未來諸佛。口似燈籠。過去諸佛。應病施方。現在諸佛。墮坑落壍。不落凡聖一句作麼生道。良久。云。屎上更加尖。便下座。
　　師至仰山。請上堂。云。寶鏡當臺。森羅自顯。太阿在手。殺活臨時。且道還有該不著者麼。有。即倒道將一句來。如無。後學初心。有疑請問。
　　時有僧問。知師久臥深潭裏。大仰外堂事若何　師云。雨來山裏暗。雲出洞中明　進云。學人不會。再伸請益　師云。拈取幡竿別處舂　僧無語　師云。弄潮須弄潮人。
　　問。大通智勝佛。十劫坐道場。佛法不現前。不得成佛道。未審意旨如何　師云。一場懡[怡-台+羅]　進云。秖如大通智勝佛又如何　師云。八十翁翁若少年　進云。學人耳順之年。乞師再垂方便　師云。眾人伏事。
　　問。如何是佛　師云。蓮華捧足。
　　師乃云。馬大師即心即佛。當人未悟。槃山非心非佛。秖成戲論。雪嶺輥毬。誰謔小兒之作。雲門顧鑒。笑殺傍觀。少室自傷。一場大錯。德山入門便棒。未遇奇人。臨濟入門便喝。太殺輕薄。黃梅呈頌。人我未忘。更言祖祖相傳。遞相誹謗。到者裏。須是箇人始得。所以道。鷹生鷹子。鶻生鶻兒。雖然如是。也是鞏縣茶缾。乃彈指一下。下座。
　　上堂。僧問。油盡燈滅時如何　師云。養子不及父。
　　問。海上雲游時如何　師云。苦。
　　問。牛頭未見四祖時如何　師云。堆堆地　見後如何　堆堆地。
　　問。如何是和尚受用處　師云。困　僧擬進語　師便打。
　　問。失前忘後時如何　師云。不。
　　問。一得永得時如何　師云。抱石投河。　問。仗鏌鎁劒。擬取師頭時如何　師云。斬將去　僧擬進語　師便打。
　　上堂云。一切諸佛及諸佛阿耨多羅三藐三菩提心皆從此經出。乃竪起拄杖子云。者箇是南源拄杖子。阿那箇是經。良久。云。向下文長。付在來日。乃喝一喝。下座。
　　上堂。竪起拄杖云。過去諸佛．現在諸佛．未來諸佛．西天二十八祖．唐土六祖．天下老和尚。總變成南源拄杖子去也。汝諸人向什麼處安身立命。看看。拄杖子穿過儞諸人髑髏去也。還有識痛痒者麼。有即出來。對眾[跳-兆+孛]跳看。若無。南源今日失利。喝一喝。卓拄杖一下。下座。
　　上堂。良久。云。無為無事人。猶是金鎻難。喝一喝。下座。
　　因同人相訪。上堂云。颯颯涼風景。同人訪寂寥。煑茶山上水。燒鼎洞中樵。珍重。
　　僧問。如何是賓中賓　師云。禮拜更慇懃　如何是賓中主　師云。拄杖常在手　如何是主中賓　師云。拄杖撥乾坤　如何是主中主　師云。劒握甑人手。
　　問。如何是佛　師云。瀟湘班竹杖。
　　問。達磨未來時如何　師云。長安夜夜家家月　進云。來後如何　師云。幾處笙歌幾處愁。
　　問。一物不將來時如何　師云。塊木成林　問。四山火束時如何　師云。物遂人興。
　　問。祖佛不立時如何　師云。口上生茆。
　　問。纔見便迴時如何　師云。湖南鎮主　進云。末後慇懃。請師道　師云。多少分明　進云。大眾側聆　師云。未敢相許。
　　問。進前不得時如何　師云。裁斷眾疑。
　　問。步步登高時如何　師云。雲生足下。
　　問。如何是南源狗　師云。觜　問。如何是禪　師云。鼻孔入地。
　　問。如何是佛　師云。石打不入。
　　上堂云。諸佛放光明。助發實相義。乃竪起拄杖子云。者箇是南源拄杖子。阿那箇是實相義。儞若見去。被見聞所轉也。若不見。行脚眼在什麼處。喝一喝。下座。
　　上堂云。一塵纔舉。大地全收。一毛頭師子。百億毛頭現。百億毛頭師子。一毛頭現。千頭萬頭。但識取一頭。乃竪起拄杖子云。者箇是南源拄杖子。那箇是一頭。喝一喝。卓拄杖一下。下座。
　　問。如何是佛　師云。人老病生。
　　問。如何是接初機底句　師云。一刀兩段。
　　問。如何是驗衲僧底句　師云。寒山．拾得　問。如何是正令行底句　師云。來千去萬。
　　問。如何是立乾坤句　師云。天高海闊。
　　問。與師並坐時如何　師云。線穿黃葉。
　　問。古人封白紙。意旨如何　師云。家貧路富　問。如何是祖師西來意　師云。三日風。五日雨。
　　問。蓮華未出水時如何　師云。水深蓋不得　進云。出水後如何　師云。不礙往來看　開華後如何　師云。南北馨香　結子後如何　師云。餵魚餵鼈。
　　上堂云。天地與我同根。萬法與我一體。乃竪起拄杖子云。者箇是南源拄杖子。那箇是體。良久。云。渡河須用筏。到岸不須船。喝一喝。卓拄杖一下。下座。
　　上堂。竪起拄杖云。河沙諸佛．河沙國土。總被南源拄杖子一口吞却。其中眾生。不覺不知。儞初僧鼻孔在什麼處。若知去處。橫擔拄杖。目視雲霄。若也不知。長連牀上。有粥有飯。喝一喝。下座。
　　上堂云。夫宗師者。奪貧子之衣珠。救達人之見處。若不如是。靈是和泥合水漠。良久云。路逢劒客須呈劒。不是詩人莫獻詩。喝一喝。下座。
　　上堂云。吾有一言。絕慮忘緣。巧說不得。秖要心傳。更有一語。無過直與。且道作麼生是直與一句。良久。以拄杖劃一劃。喝一喝。下座。
　　問。己事未明。以何為驗　師云。玄沙曾見雪峯來　進云。未審意旨如何　師云。一生不出嶺。
　　有俗官問。如何是南源境　師云。鑿池秋待月。種竹夏遮陽　如何是境中人　師云。城中公子般般貴。林下道人事事貧。
　　問。久昧衣珠。請師指示　師云。草賊大敗　僧云。透走無路　師云。脚蹈不動。
　　座主問。承教有言。因緣自然。自然即不問。如何是因緣　師云。記來多少時也　進云。如何是自然　師云。速退。速退。妨他別人問。
　　問。祖意與教意。是同是別　師云。馬有垂韁之報。犬有[馬*展]草之恩　進云。與麼則不別也　師云。西天東土。
　　問。六國未寧時如何　師云。夜過天河　進云。寧後如何　師云。死在嫗人之手。
　　問。如何是學人自己　師云。打骨出髓。
　　上堂云。入水見長人。珍重。
　　上堂。示眾云。
　　面西行向東　　北斗正离宮　　道去何曾去　　騎牛臥牧童
　　珍重
　　上堂云。春生夏長即不問。儞諸人脚跟下一句作麼生道。良久。云。華光寺主。便下座。
　　師住道吾。上堂。僧問。達磨西來。曲為今時。不屈宗乘。請師舉唱　師云。雲雨灑長空。華開徧地春　進云。澗松清泠澹。曉月照長川　師云。一言既流通。今古誰言異　進云。雲生嶺上。華發岩前　師云。相逢盡道休官去。林下何曾見一人　進云。今日遭逢和尚　師便喝。
　　上堂。舉。先寶應云。第一句薦得。與祖佛為師。第二句薦得。與人天為師。第三句薦得。自救不了。若是道吾即不然。第一句薦得。和泥合水。第二句薦得。無繩自縛。第三句薦得。四稜著地。所以道。起也海晏河清。行人避路。坐也乾坤黯黑。日月無光。儞諸人何處出氣。如今還有出氣者麼。有即出來。對眾出氣看。如無。吾與汝出氣去也。乃噓一聲。下座。
　　上堂云。佛以一音演說法。眾生隨類各得解。且道晝行夜臥一句作麼生道。良久。以拄杖卓一下。云。德山證明。下座。
　　上堂云。藥多病甚。網細魚稠。便下座。
　　問。行脚不逢人時如何　師云。釣絲絞水。
　　問。尋枝摘葉即不問。如何是直截根源　師云。楖栗拄杖　僧云。未審意旨如何　師云。行即肩挑雲水衲。坐來安在掌中擎。
　　問。既是護法善神。為什麼張弓架箭　師云。禮防君子。
　　問。如何是佛　師云。有錢使錢　問。獬象當軒。學人擬擬。如何得入　師云。還覺頭痛麼。
　　上堂云。無明實性即佛性。幻化空身即法身。諸仁者。若信得去。不妨省力。可謂善才入彌勒樓閣。無邊法門悉皆周徧。得大無礙。號曰無生法忍。所以道。無邊剎境。自他不隔於毫端。十世古今。終始不離於當念。且問諸人。那箇是汝當念。要會麼。秖儞如今無明之性。即是本覺妙明之性。為汝不了生死根源。執妄為實。隨妄所轉。致墮輪迴。受種種苦。若能迴光返照。自悟本來真性。不生不滅。故曰無明實性即佛性。幻化空身即法身。
　　秖如四大五蘊不淨之身。都無實義。如夢如幻。如影如響。從無量劫來。流浪生死。貪愛所使。暫無休息。出此入彼。積骨如毗富羅山。飲母乳如四大海水。何故。為無智慧。不能了知五蘊本空。都無實義。逐境生愛。欲網所拘。不得自在。所以世尊道。諸苦所因。貪欲為本。若滅貪欲。無所依止。儞等若能了知幻身虗假。本來空寂。諸見不生。無我．人．眾生等見。諸法皆如。故云幻化空身即法身。法身覺了無一物。唯有聽法說法。虗玄大道。無著真宗。故曰本源自性天真佛。
　　五陰浮雲空去來。三毒水泡虗出沒。若如是者。是謂度一切苦厄。乃至無量無邊煩惱知解。悉皆清淨。號曰清淨法身。若到者箇田地。出此入彼。捨身受身。地獄天堂。此界地方。縱橫自在。任意浮沉。應物舒光。隨機逗教。喚作千百億化身。恁麼說話。可謂無夢說夢。和泥合水。撤屎撒屎。不識好惡。乃呵呵大笑云。若去衲僧門下。十萬八千。米蔓見他汗臭氣在。雖然如是。不得一向。但以假名字。引導於眾生。珍重。
　　上堂云。心隨萬境轉。轉處實能幽。隨流認得性。無喜復無憂。拈起拄杖子云。者箇是道吾拄杖子。那箇是諸人心。河沙國土．河沙諸佛．西天二十八祖．唐土六祖。盡在道吾拄杖上轉大法輪。諸人還見麼。若見。朝游西天。暮歸東土。若也不見。晨朝有粥。齋時有飯。卓拄杖一下。下座。
　　上堂云。有物先天地。無形本寂寥。能為萬像主。不遂四時凋。拈拄杖云。者箇是道吾拄杖。那箇是萬像主。良久。云。若見諸相非相。即見如來。喝一喝。卓拄杖一下。下座。
　　上堂云。有時先照後用。有時先用後照。有時照用同時。有時照用不同時。所以道。有明有暗。有起有倒。乃喝一喝。云。且道是照是用。緇素辨得麼。試出來呈醜拙看。若無。道吾今日失利。喝一喝。下座。
　　上堂云。祖師心印。一印印空。一印印水。一印印泥。如今還有印不著者麼。誠向脚跟下倒道將一句來。設儞道得倜儻分明。第一不得行過衲僧門下。且道衲僧有什麼長處。良久。云。人王三四寸。徧地是刀鎗。喝一喝。卓拄杖一下。下座。
　　上堂云。一喝分賓主。照用一時行。若會箇中意。日午打三更。乃喝一喝云。且道是賓是主。還有人分得麼。若分得。朝行三千。暮行八百。若未能分得。道吾今日失利。拂一拂。下座。
　　上堂云。法法本來法。無法無非法。拈拄杖云。者箇是道吾拄杖。那箇是本來法。良久。云。但有路可上。更高人也行。喝一喝。卓拄杖。下座。
　　上堂云。法身無相。應物現形。拈起拄杖云。者箇是道吾拄杖。那箇是法身。者箇是葛藤且致。僧堂佛殿穿入汝諸人鼻孔裏去也。四大海水在汝頭上。龍王在汝指甲上。還覺麼。若覺去。晝行三千。夜行八百。脚下煙生。頭上火起。若也不覺。饑來喫飯困來眠。喝一喝。下座。
　　上堂云。一切諸佛皆以無為法而有差別。前是按山。後是主山。那箇是無為法。良久。云。向下文長。付在來日。喝一喝。下座　問。佛令祖令即不問。如何是正令　師云。金鳳投崖　僧便喝　師亦喝。卓拄杖一下　僧背唾。便八眾　師云。念儞是化主。
　　上堂云。天已明。皷已響。聖眾臻。齊合掌。如今還有不合掌者麼。有即尼乾歡喜。無則瞿曇惡發。久立。珍重。
　　僧問。磨礱三尺劒。去化不平人。師意如何　師云。好去　僧云。點　師云。儞看　僧拍手一下。歸眾　師云。了。
　　上堂云。世尊三昧。阿難不知。阿難三昧。商那和修不知。從上諸聖三昧。互相不知。乃拈拄杖子劃一圓相云。者箇是什麼。還有人道得否。良久云。路逢劒客須呈劒。不是詩人莫獻詩。喝一喝。下座。
　　上堂云。涅槃無異路。方便有多門。拈拄杖云。者箇是道吾拄杖。那箇是涅槃門。良久。云。見月休觀指。歸家罷問程。喝一喝。下座。
　　上堂云。夫說法者。須應時節。若不應時。總是非時語。還有人應得著。麼應即應了也。且道落在什麼處。喝一喝。下座。
　　上堂云。道吾打皷。四大部洲同參。拄杖橫去。挑括乾坤大地。鉢盂轉去。覆却河沙世界。問爾諸人。向什麼處安身立命。若也知去向。北俱盧州喫粥喫飯。若也不知。道吾罪過。珍重。
　　上堂。僧出禮拜。起便喝　師云。作麼生　僧又喝　師云。瞎　僧禮拜　師云。三十棒且待別時來與儞喫　問。古人面壁。意旨如何　師云。有年無德。
　　上堂云。北山南。南山北。日月雙明天地黑。大海江河盡放光。逢著觀音問彌勒。珍重。
　　師住石霜。開堂日。僧問。維摩一默。米稱師宗。棒喝齊施。中流罔措。今日一會。請師方便　師云。石第逢春長。霜華向日問　進云。與麼則陽鳥喃喃語。雨過百華新　師云。不因漁父引。焉知水淺深　僧云。峻水隨流急。雲開照碧天　師云。我行荒草裏。儞又八深村　僧應喏。云。官不客針。更借一問。師意如何　師云。放儞三十棒。三十年後方始知痛痒。僧舞袖而退　師云。夢見。
　　問。方木調弦時如何　師云。幡竿一尺二　進云。恁麼則和尚手出今時也　師云。脚撥不動　僧云。莫道不知音　師云。三十年後悟去不定。
　　問。有理難伸時如何　師云。苦　進云。恁麼則舌拄上齶也　師乃噓噓　僧云。將謂胡鬚赤　師云。夢見南源脚跟　問。古鏡未磨時如何　師云。新羅打皷　進云。磨後如何　師云。西天作舞。
　　上堂云。青蓮視瞬以多繁。迦葉微微笑自謾。少室坐著癡截臂。黃梅呈解頌多般。八門棒喝重重錯。向上宗乘肉自剜。公按見成誰懡[怡-台+羅]。鑒咦啐啄哂旁觀。一宿覺來知是誤。不言師範更無端。丈夫皆有衝天志。北斗南星背面看。

　　偈頌　　因僧請益三玄三要頌

　　第一玄　　三世諸佛擬何宣　　垂慈夢裏生輕薄　　端坐還成落斷邊
　　第二玄　　刢利衲僧眼未明　　石火電光知是鈍　　楊眉瞬目涉關山
　　第三玄　　萬象森羅宇宙寬　　雲散洞空山嶽靜　　落華流水滿長川
　　第一要　　豈話聖凡妙　　擬議涉長途　　擡眸七顛倒
　　第二要　　峯頂敲捷召　　神通自在來　　多聞門外呌
　　第三要　　起倒令人笑　　掌內握乾坤　　千差都一照
　　報儞通玄士　　棒喝要臨時　　若明親的旨　　半夜太陽輝

　　因僧請益臨濟兩堂首座齊下喝頌

　　啐啄之機箭拄鋒　　瞥然賓主當時分　　宗師愍物垂緇素　　北地黃河徹底渾

　　因人請益惠超佛話有頌

　　僧問如何是佛　　師云汝是惠超　　禮拜進前叉手　　思量十萬迢迢

　　因僧請益雲門超佛越祖之談

　　超佛越祖若何宣　　充齋餬餅恣情飡　　湖南展鉢新羅咬　　大石波斯索渡船

　　因僧請益乃述三訣頌

　　第一訣　　大地山河泄　　維摩綣默然　　文殊便饒舌
　　第二訣　　展拓看時節　　語默豈相干　　夜半秋天月
　　第三訣　　遠路難登涉　　陸地弄舟船　　眼中藏日月

　　三句頌

　　第一句　　天上他方皆罔措　　俱輪顛倒論多端　　巍巍未到尼俱樹
　　第二句　　臨濟德山涉路布　　未過新羅棒便揮　　達者途中亂指注
　　第三句　　維摩示疾文殊玄　　對談一默震乾坤　　直至如今作笑具

　　因僧請益五位有頌

　　正中偏　　半夜烏雞室裏鳴　　海底然燈光世界　　石上栽華長枝靈
　　偏中正　　日落西山觀異影　　分明景像顯宗乘　　休把迷頭窺月井
　　正中來　　木馬生兒徧九垓　　進退任行通鳥道　　豈並巢居界內隈
　　兼中至　　彼彼大夫全意氣　　矛盾交互不傷鋒　　展拓縱橫不相離
　　兼中到　　黑白已前休作造　　須明露柱未生兒　　莫認狂辭途路走

　　都一頌

　　偏中歸正極幽玄　　正玄偏來理事全　　須知正立非言說　　朕兆依俙屬有緣　　兼至去來興妙用　　到兼何更逐言詮　　出沒豈能該世界　　蕩蕩無依鳥道玄

　　因僧請益風宂佛話

　　杖林山下竹筋鞭　　南北禪人萬萬千　　莫怪相逢不下馬　　東西各自有前程

　　寄李駙馬

　　分身千百億　　悲智願難窮　　在俗還隨俗　　居宮即順宮　　頭頭皆巨護　　處處現神通　　珍重吾宗幸　　多能立古風

　　又

　　仰觀天畔一輪日　　幾度清光四上出　　大士蓬頭問志公　　摩訶般若波羅蜜

　　注杜順和尚頌

　　懷州牛喫禾(河沙世界)　　益州馬腹脹(蟻銜椀走)　　天下召醫人(驢頭馬角)　　炙猪左膊上(畫虎成狸)

　　牧童

　　牧牛童。實快活　　跣足披蓑雙角撮　　橫眠牛上向天歌　　人問如何牛未渴　　回面觀。平田闊　　四方放去休欄遏　　八面無拘任意游　　要收秖向鼻頭揑　　小牛兒。順毛捋　　角力未充難提掇　　且從放在小平坡　　慮上孤峰四脚脫　　日已高。休喫草　　拈起索頭無少老　　一齊牽向圈中眠　　和泥看伊東西倒　　阿呵呵。好又好　　閑將短笛順風吹　　震動五湖山岳島　　倒騎牛。脫破襖　　知音休向途中討　　若問牧童何處居　　鞭指東西無一寶

　　冬不人事

　　東山林木高　　幾歲幾迴雨　　南嶺松枝瘦　　石生石畔土　　金色見瞿曇　　二三七八五

　　因僧請益古人十二時謌。乃頌之

　　雞鳴丑　　夢裏逢人莽莽鹵　　平旦寅　　覺來路上弄精魂　　日出卯　　赫赫光明影裡坐　　食[日*之]辰　　食飽還知是病因　　禺中巳　　買賣論量入市肆　　日南午　　萬像分明作笑具　　日昳未　　張公喫酒李公醉　　晡時申　　省來端坐醉醺醺　　日入酉　　茆蓬竹戶硬撑拄　　黃昏戌　　日落西山狐魅出　　人定亥　　老鼠牀頭作隊隊　　夜半子　　一輪明月蘇噓哩

　　滁州瑯琊山惠覺禪師

　　初開堂。升坐。拈香畢。
　　有僧問。師唱誰家曲。宗風嗣阿誰　師云。一任儞鑽龜打瓦　進云。麼恁即汾陽一箭直射瑯琊　師云。了。
　　問。如何是祖師西來意　師云。庭前殘燭謝。
　　問。如何是佛　師云。黃面比丘　進云。莫便是也無　師云。智無銖兩。

　　蘄州黃梅龍華寺曉愚禪師

　　行脚[日*乏]參五祖。戒禪師乃問。不落脣吻一句作麼生道　師云。老老大大。話頭也不照管　戒便喝　師亦喝　戒拈棒　師便拍手下去　戒召云。闍梨。且住。話在　師將坐具塔在肩上。更不迴首而去。

　　唐州龍潭智圓禪師

　　初開堂。有僧問。師唱誰家曲。宗風嗣阿誰　師云。汾陽水急。白浪滔天　進云。還許學人措足也無　師云。輥。
　　問。承教有言。是真精進。是名真法供養。如何是真法　師云。夜聚曉散。
　　問。如何是龍潭劒　師云。觸不得　進云。困者如何　師云。白骨連山。
　　問。久響龍潭。到來為什麼龍不現　師云。水深不見底　進云。現後如何　師云。特地一場愁。

　　果州永慶院光普禪師

　　在石門慈照聰禪師會下。早參。師問。承古有言。大悲院裏有齋。意旨如何　石門云。日出隈陽座。天寒不舉頭。
　　下座。後師續後入室。石門問。適來因緣作麼生會　師云。會即途中受用。不會即世諦流傳　石門云。未在。更道　師拂袖而去。
　　師開堂日。僧問。如何是佛法大意　師云。蜀地出鑌鐵。

　　桂州壽寧院慧靈禪師

　　僧問。光境俱亡。道歸何處　師云。街頭市尾　進云。即今事又怠麼生　師云。拖泥帶水。
　　問。如何是和尚家風　師云。有少無多　進云。東審客來。將何祇待　師云。長連牀上鹿羹淡飯。

　　襄州石門山第六世了同禪師

　　云。適來堂上鐘子未鳴時。諸上坐便合知時。何用上來握節當胸。實為屈沉。諸仁者。然即如是。撒沙向諸上坐眼裏去也。三世諸佛在諸人鼻孔上轉大法輪。看看。良久。云。冬行春令。珍重。
　　問。如何是鳳皇機　師云。分明舉似闍梨　進云。忽遇遊子相投又若何　師云。且領話。
　　僧問。如何是透法身句　師乃拈淨缾。便作傾水勢　進云。未審此意如何　師云。箭過新羅。
　　問。如何是祖師西來意　師云。獨步離天竺。

　　荊南府竹園山法顯禪師

　　開堂日。僧問。師登寶座。當說何法　師云。香煙起處眾雲集　學云。恁麼則紅焰光中不見蹤也　師云。乾坤無透路。
　　問。如何是佛　師云。好手畫不成　問。如何是道　師云。交橫十字　進云。如何是道中人　師云。往往不相識。
　　問。如何是奇特之事　師以拄杖劃一劃　僧便喝　師拍繩牀一下　僧禮拜　師便打。
　　問。承教有言。止止不須說。我法妙難思。如何是止止不須說　師云。太多也　學云。如何是我法妙難思　師云。不如速禮三拜。

　　彭州永福院延照禪師

　　上堂。僧問。師登寶座。朝騎降臨。向上機鋒。請師舉唱　師云。月輪輾破瑠璃[穀-禾]。海內龍王笑點頭　進云。恁麼即迷悟不從師也　師云。罕逢穿耳客。頻遇守株人。
　　問。如何是彭州境　師云。人馬合雜　進云。如何是境中人　師便喝。　僧以手作拽弓勢　師便拈棒　僧擬議　師便打。
　　問。古德有言。徧體汗流山鬼窟。袈裟遮面鬼神村。意旨如何　師云。青城大面出賢人　僧擬議　師便喝。

　　唐州大乘山德遵禪師

　　初開堂日。僧問。西天一佛出世。地布黃金。今日出世。有何祥瑞　師云。破布裏真珠　進云。恁麼即圓融下號光透娑婆　師云。驢[駋-口+巴]青布袋。
　　問。世界圓融一句。請師道　師云。團團七尺餘。
　　問。如何是大乘山　師云。澗水向東流　進云。如何是山中人　師云。眉鹿眼白。
　　問。如何是臨濟一喝下事　師云。山僧却道不得　僧便喝　師云。好喝　僧又喝　師云。未信儞在　僧云。瞎　師拈棒便打。
　　師上堂云。
　　古佛傳心印　　常然般若燈　　曹谿玄妙旨　　馬祖至令弘　　踏破波中月　　其間幾箇能　　吾宗高格外　　來往自騰騰
　　時有僧問。承師有言。如何是吾宗高格外　師云。笑指斜陽投暗室。踏轉毗盧海嶽傾　進云。如何是來往自騰騰　師云。韓盧咬骨空舐觜。腹內懸懸背合塵。

　　湖州景清禪院居素禪師

　　初升座。維那白槌云。法筵龍象眾。當觀第一義　師云。第一義中明會。猶是掩耳偷鈴。不動位中紹得。未免遭人貶剝。設伕高超象外。靜離言鋒。未忘取捨之情。豈敵有無之患。如斯見解。笑殺他人。然雖如此。官不客針。私通車馬。有疑請問。
　　僧問。祖祖相傳傳祖印。師令得法嗣何人　師云。鑿齒池邊曾[門@(留-田+皿)]勝。道安巖畔任徑行　進云。恁麼則昔日虎谿華重秀。今朝霅水月方新　師云。綠竹千竿老。松蘿一徑深。
　　問。如何是景清境　師云。雨過谿橋人懶度　進云。如何是境中人　師云。蟾蜍光冷豈堪觀。
　　問。遠遠投師。乞師一接　師云。新羅人打鼓　學云。如何領會　師云。舶主未曾逢。
　　僧問。承和尚有言。寰中天子勑。塞外將軍令。如何是塞外將軍令　師云。揭　學云。其中事如何　師云。蹴　學云。莫便是和尚為人處也無　師彈指一下。
　　問。如何是末上一句　師云。金剛樹下　學云。如何是末後一句　師云。拘尸城邊　學云。向上還更有事也無　師云。有　學云。如何是向上事　師云。波句撫掌呵呵笑。迦葉擡頭不識人。

　　鎮國軍節度使駙馬都尉李遵勗(所有語句別從徧錄)
　　蘇州洞庭山翠峯禪院慧月禪師

　　升座云。若論祖師心印。豈於第一義諦中收得。非但第一義。三要收不盡。四句豈能該。假便言前明得。猶在半途。直饒言詮但忘。未免[打-丁+色]泥帶水。然雖如是。事不一向。或有疑情。便請出眾商量。
　　時有僧問。師唱誰家曲。宗風嗣阿誰　師云。太子谷中垂韁非。鳳林關上羊祜碑　進云。恁麼則昔時谷隱。今日當堂也　師云。楚山突屼三冬秀。漢水彎環四季清。
　　問。一華開五葉。結果自然成時如何　師云。脫却籠頭。卸却角馱　進云。拶出虗空去。處處盡[門@取]香　師云。雲愁聞鬼哭。雪壓髑髏吟。
　　問。和尚未見谷隱時一句作麼生道　師云。步步登山遠　進云。見後如何　師云。驅驅信馬蹄。

　　覺圓上座

　　師。杭州人也。廣嚴禪院受業。初參谷隱。上堂次。便出問云。學人開旗。請師展陣　隱云。儞試呈者醜拙看　圓擬議　隱便喝　圓喚侍者　隱云。瞎　圓禮拜　隱云。大眾。旗又開了。陣又展了。爭奈地上七縱八橫。便下座。歸方丈。
　　圓與谷隱山持書到李駙馬宅。將堂頭書與都尉。　尉按得書。取在懷中。却展兩手。圓亦展兩手　尉云。碎。
　　尉因齋次。問云。今日盛陳香供。蓋為生辰。大士亭齋。諸佛同祐。且道有利益也無　圓云。明年更有新條在　尉云。雪峯道底　圓云。惱亂春風卒未休　尉云。一任[跳-兆+孛]跳。
　　圓臨示寂。有頌曰。
　　住亦何依　　去亦何往　　三界十方　　如觀指掌　　不上中天　　匪乘白象　　珍重同人　　青煙直上
　　言訖。端坐而化。焚燒之後。五色舍利無數。

　　翰林學士工部侍郎贈禮部尚書文公楊億

　　任秘書監。知汝州日。甞有書寄李維內翰。敘其始末師承。書云。
　　病夫夙以頑憃。獲受獎顧。預聞南宗之旨。久陪上國之游。動靜咨詢。周旋策發。俾其刳心之有。詣牆面之無。慙者誠出於席間牀下矣。矧又故安公大師每垂誘導。自雙林滅影。隻履西歸。中心浩然。罔知所止。仍歲沉痼。神慮迷恍。殆及小間。再辨方位。又得雲門諒公大士見顧蒿蓬。諒之旨趣。正與安公同轍。並自廬山歸宗．雲居而來。皆是法眼之流裔。
　　去年假守茲郡。適會廣惠禪伯。實承嗣南院念。念嗣風穴。風穴嗣先南院。南院嗣興化。興化嗣臨濟。臨濟嗣黃檗。黃檗嗣先百丈海。海嗣馬祖。馬祖出讓和尚。讓即曹谿之長嫡也。齋中務簡。退食多暇。或坐邀而至。或命駕從之。請叩無方。蒙滯頓釋。半歲之後。曠然弗疑。如忘忽記。如睡忽覺。平昔礙膺之物。嚗然自落。積劫未明之事。霍爾現前。固亦決擇之洞分。應接之無蹇矣。
　　重念先德率多參尋。如雪峯九度上洞山。三度上投子。遂嗣德山。臨濟得法於大愚。終承黃檗。雲巖多蒙道吾訓誘。乃為藥山之子。丹霞親承馬祖印可。而作石頭之裔。在古多有。於理無嫌。病夫今繼紹之緣。實屬於廣惠。而提激之自。良出於鼇峯也。忻幸。忻幸。
　　侍即問廣惠和尚。尋常承和尚有言。一切罪業。皆困賊寶所生。勸人疎於財利。況南閻眾生以財為命。邦國以財聚人。教中有財法二施。何得勸人疎財　廣云。幡竿尖上鐵龍頭　侍云。海壇馬子似驢犬　廣云。楚雞不是丹山鳳　侍云。佛滅二千歲。比丘少慚愧。
　　問。門僧表澄。承古有言。天上無彌勒。地上無彌勒。未審彌勒在什麼處　澄云。手上木　侍云。罪有所歸　澄云。知過人難得　侍云。喫取拄杖　澄喝侍云。且放過即不可。
　　侍郎問李駙馬。釋迦六年苦行。成得甚麼事　尉云。擔折知柴重。
　　問。一盲引眾盲時如何　尉云。盲　侍云。灼然　尉便休。
　　同光帝問興化和尚云。朕收得中原之寶。秖是無人酬價。
　　興化云。略借陛下寶看。帝以手舒幞頭脚。
　　興化云。君王之寶。誰敢酬價。
　　玄覺云。秖如興化眼在什麼處。若不肯。過在什麼處。
　　侍云。興化恁麼秖對。是肯莊宗。不肯莊宗。試辨看。

　　論話

　　因僧談道。侍郎遂云。道不離人。人能弘道。大凡參學之人。十二時中長須照顧。不見南泉道。三十年看一頭水牯牛。若犯他人苗稼。擿鼻拽迴。如今變成露地白牛。躶躶地。放他不肯去。諸人長須著些精彩。不可說禪道之時。便有箇照帶底道理。擇菜作務之時。不可便無去也。如雞抱卵。若是拋離起去。暖氣不接。便不成種子。如今萬境森羅。六根煩動。略失照管。便表身命。不是小事。今來受此緣生。被生死繫縛。蓋為塵劫已來。順生滅心。隨他流轉。以至如今。諸人等且道若曾喪失。何以得至如今。要識露地白牛麼。試把鼻孔拽看。
　　侍郎云。玄沙和尚道。大唐國內。宗門中事。未曾有人舉唱。或有人舉唱。盡大地人總失却性命。垂孔鐵錘相似。一時亡鋒結舌去。且道是甚道理。如今假立箇賓主。動者兩片皮。竪起指頭。拈起拂子。總成顛倒知見。順汝狂意。教汝有箇申問處。若是明眼人前。恁生拈掇得出。秖如曾祖和尚見僧來便面壁。長慶道。恁麼地接人。驢年得一箇去。我道曾祖也秖是不識羞。是他明眼人又爭肯。儞今來事不獲已。與汝諸人作顛倒知見。一似結巾為馬。揑目生華。上祖道箇開佛知見。示佛知見。悟佛知見。入佛知見。教地恁道。抑下多少威光。且道諸人分上欠少箇什麼。雖然如此。我若不恁麼與汝知聞。儞又什麼處得見我。古人道。知思者少。上道承箇甚人恩。於此不明。問取露柱去　侍云。此事大難。釋迦老子三七日中思惟。便欲入涅槃。被帝釋．梵王慇懃三請。不得已而許之。始自鹿苑。終於俱尸羅城。中間四十九年大作佛事。說五乘十二分教如缾注水。後來於靈山會上目視迦葉。謂大眾云。吾王法眼已付麼訶大迦葉。又云。我於四十九年中。不曾說一字。此是什麼道理。若於諸人分上。著一字脚不得。為諸人各各有奇特事在。喚作奇特。早是不中也。我道釋迦是敗軍之將。迦葉是畏身失命底人。汝等諸人且怎生會。不見道。涅槃生死俱夢言。佛與眾生並為增語。直須恁麼會取。不要向外馳求。若也於此未明。敢道乖張不少。
　　侍舉肇論云。會萬物為己者。其唯聖人乎。如今山河大地．樹木人物摐地。是同是別。苦道同去。是他頭頭物物。各各不同。若道別去。他古人又道會萬物為己。且恁生會。秖如教中說。若有一人發真歸源。十方虗空一時銷隕。古德亦云。若人識得心。大地無寸土。此是甚道理。直下盡十方世界是汝一隻眼。一切諸佛．天人．群生類。盡承汝威光建立。須是信得乃方得　侍郎臨終前一日。親寫一偈與家人。令來日送達李駙馬處。偈曰。
　　漚生與漚滅　　二法本來齊　　欲識真歸處　　趙州東院西
　　尉接得偈。云。泰山廟裏賣紙錢。

　　普照禪師修戒

　　有僧問。如何是佛　師云。千葉碧蓮雲裏現。萬重山水異聞香。
　　問。如何是祖師西來意　師云。猴猻摘山果。野鹿下田中。
　　問。如何是學人自己　師云。煙霞起處和雲白。鶴飛霄漢出銀籠。
　　問。不施寸刃。便登九五時如何　師云。書落張良錦帳西。
　　問。如何是祖師西來意　師云。朝見八關開石堂。暮看金烏送枕頭。

　　拄杖歌

　　千峰間出虬形樣　　碧眼胡僧恁生向　　有時擺撼動滄波　　莫把乾坤為比量　　放橫時。奔掣電　　握坐金毛爭敢現　　拈來掌上震機鋒　　爍迦羅眼何曾見　　擬商量。昏色暗　　撥破雲霞光璨爛　　擕行空裏翫秋天　　攪海魚龍皆瞻戰　　悅人心。逢[怊-口+又]便　　縱伕塵沙歸下畔　　崢嶸獨立在虗堂　　任儞神通作麼變　　喝

　　雪頌

　　冷氣凝空墜　　銀華丙地生　　苔痕無覓所　　山嶮絕人行

　　西來意頌

　　問我西來意　　西來意甚深　　直饒玄會得　　眼裏下金針

　　都旨

　　薄伽演出五天雲　　落處須教皂白分　　進退互為通鳥道　　森羅萬象定乾坤

　　天聖廣燈錄卷第十八
　　天聖廣燈錄卷第十九　　　〔宋勒〕
　　韶州雲門山法球禪師

　　奉廣主召入宮。升座云。一言纔剖。該括微塵。萬派歸源。截流眾壑。吾皇登殿。野老謳謌。師子當門。群魔屏跡。西來大道。若為傳持。古佛家風。如何指示。幸逢聖代。偶值明時。可謂皇風蕩蕩。佛日高舒。但某若論佛法。直下難言。唱道之機。強名施設。三乘分教。各有指歸。五部律文。但明持犯。如來法眼。末後相傳。鱗次契心。教外別演。此猶是化門之說。若是衲僧門下。句裏呈機。徒勞佇思。若是叢林久浸。飽鬥作家。格外玄談。對眾證據。
　　時有僧禮拜。　師云。對目千差路。迴眸十萬餘。
　　問。梵王親請佛。國主此延師。音日靈山會。密記乞師宣　師云。一音剖之河沙界。萬法齊生舜日新　進云。恁麼則四海晏清。八方肅靜也　師云。木人歌有道。野者感無私。
　　問。靈山密記蒙師指。未審得法繼何人　師云。九重城裏君王令。萬里風清罷戰征　學人未委。乞師的旨　師云。裂腹剜心猶未報。何勞測意起多端。
　　問。如何是西來大道　師云。當時妄想。至今不絕。
　　問。如何是古佛家風　師云。一輪千家月。無處不晶輝。
　　師又云。問也問不盡。答也答無窮。蓋曩昔以來。根塵濃厚。便有多途。佛法顯然。何須自昧。捨彼取此。背覺合塵。不能休歇。速須了却。莫更苦求。可惜時光逡巡。又過斯日。開闡不盡稱提。恭願皇風永扇。慧炬長然。萬彙滋榮。千祥並集。以某祇園片葉。謬對威顏。無住戰灼。王令稍嚴。伏惟珍重。
　　師歸院。升堂。示眾云。言前薦得。辜負平生。句後呈機。空華亂墜。且據衲僧眼目。作麼生辨明。若向者裏辯明得去。似有出身之分。不昧平生。若向者裏辯明不得。墮坑落壍。淪沒蹤由。如何出得。有出得者。試對眾道看。
　　有僧出來便問。西天與東土。諸佛亦復然。師登師子座。一句為誰宣　師云。金輪不隱的。木馬正當軒　進云。恁麼則人天皆有慶。樵子處處歌也　師云。鳥道無迂曲。行人有短長。
　　問。師唱誰家曲。宗風嗣阿誰　師云。韶石巖前曾得侍。曹谿鉢不二三擔　進云。恁麼則雲門嫡子。雲嶺玄孫也　師云。刢利不從人薦得。先陀由根毋生遲。
　　問。如何是雲門劍　師云。長空不匣鋒鋩色　進云。用者又如何　師云。四塞唯清日月明。
　　問。如何是禪　師云。秋來樹頭鳴。
　　問。如何是道　師云。頭上脚下　進云。如何是道中人　師云。一任東西。
　　問。如何是世尊不說說　師云。對目不見耳　問。如何是迦葉不聞聞　師云。閉門哭蒼天。
　　問。如何是佛　師云。鼻高眼大。
　　問。如何是隨色摩尼珠　師云。色即不無。恁麼生是珠　學云。不會。特伸請益　師云。雲有出山勢。水無投澗聲。
　　問。牛頭未見四祖時如何　師云。沓風吹萎華　進云。見後如何　師云。更雨新好者　師上堂云。一法如是。諸法亦然。萬別千差。不離方寸。諸禪德。若得如是。盡十方世界一時拈來向諸人眼睫上。百千諸佛向眼睫上轉大法輪。各各踊身向虗空裏。現一十八變。為三世諸佛說法。諸人還見麼。若道不見。可惜父母所生眼。若道見。且作麼面目。試對眾道看。良久。云。買賣不當價。撫掌一下。久立。珍重。

　　韶州廣悟禪師

　　上堂云。諸佛出世。早是多端。達磨西來。更傳心印。大似欺我兒孫。壓良為賤。三乘十二分教。不別時宜。若是格外道人。不用取他為則。直須孤明自己。省悟前塵。大用現前。臨機施設。蹤橫踢蕩。方有少分出家。如今還有麼。不用如何若何。應須直入。
　　有僧出來禮拜　師便打　學云。正遇作家　師云。罪不重科。
　　問。人人盡唱曹谿曲。和尚繼嗣在何人　師云。分明記取。
　　問。十方國土中。唯有一乘法。如何是一乘法　師云。日月自分明。
　　問。如何是和尚為人一句　師云。因風吹火。
　　問。如何是正法眼　師云。山河大地。
　　問。如何是覿面事　師云。赤水遠來。
　　問。久雨不晴時如何　師云。追風由恨遲。
　　問。如何是佛　師云。清原好山水。
　　問。如何是佛向上事　師云。金烏晝夜催。

　　韶州長樂政禪師

　　上堂云。祖師心印。壁立難提。直下精明。猶是鈍漢。作麼得箇恰好去。
　　時有僧便問。祖師心印。何人提掇　師云。石人妙在手　進云。未審學人還有分也無　師云。木女整不齊。
　　問。如何是長樂境　師云。青松長鬱密。鵠鶴每來翹　進云。如何是境中人　師云。獐兒并麋鹿。盡日自成群。
　　問。北斗藏身。意旨如何　師云。青山常在。日月何虧。
　　問。如何是法身　師云。山河無障礙。
　　廣主召師入宮。升座。有僧問。鷲峯演唱。迦葉低眉。今日王宮。請師垂示　師云。一句分明無異跡。八方咸共賀昇平　進云。恁麼則三界外人去也　師云。萬歲。萬歲。
　　問。人王與法王相見時如何　師云。月明三島靜。樵子太平歌。
　　問。文殊與維摩對談何事。　師默然　進云。恁麼則無說無聽也　師云。毗耶離城事又作麼生。
　　師又云。言無展事。語不投機。承言者喪。滯句者迷。不說不默。又成惑亂。且作麼生辨得邪正去。若是同道。可希洞鑒。然雖如是。風不來。樹不動。久立。珍重。

　　韶州佛陀山遠禪師

　　在廣主宮中。上堂。有僧問。如何是第一句　師云。天賜六銖皆挂體。臣僧百衲對宣揚　問。如何是法身佛　師云。木馬嘶時華地錦。泥牛行處海雲凝　問。今日一筵。何異靈山　師云。四海波濤靜。一輪天地明。
　　問。如何是佛　師云。銅頭鐵額　學人未會此意如何　師云。簸土颺塵。
　　問。寶鑑當軒時如何　師云。誰敢覷著。
　　問。如何是祖師西來意　師云。眼中不著塵。
　　師云。若也一向問答。盡未來際也無窮盡。所以教中云。諸法寂滅相。不可以言宣。教山僧道什麼即得。如今事不獲已。且與諸人葛藤即不可。若是正定道流覷見。一場笑具。且道笑我者是什麼人。直饒儞笑得祥雲現足下。好與三十棒。久立。珍重。

　　韶州鷲峯山韶禪師

　　上堂。僧問。正法無言時如何　師云。言　進云。學人不會。乞師端的　師云。兩重公案　進云。和尚豈無方便　師云。無禮難容。
　　問。學人有口道不得。請和尚道　師云。正當今日　進云。莫便是和尚為人也無　師云。下坡不走。
　　問。如何是鷲峯境　師云。青山淥水　進云。如何是境中人　師云。五湖四海賓。
　　問。祖意教意。是同是別　師云。日出東方月落西。

　　韶州淨源山真禪師

　　上堂。僧問。法網無遮。如何愽詰　師云。浩然無間斷。觸處有光緣。
　　問。如何是本來身　師云。風吹滿面塵。
　　問。如何是無縫塔　師云。山深人難見　進云。如何是塔中人　師云。路僻更無隣。
　　問。月未生時如何　師云。大地人盡望　進云。生後如何　師云。照破髑髏寒。
　　問。如何是一時教　師云。匿不得。
　　問。達磨未來時如何　師云。三家村裏兩兩三三　進云。來後如何　師云。千邪不如一直。
　　問。諸法寂滅相。如何是世間相　師云。真不掩假。

　　韶州披雲山禪師

　　上堂。僧問。三千里外響師顏。一句當軒。請師言薦　師云。斷頭船子。
　　問。師演靈山句。何人合得知　師云。刢利秖因生處早。頑癡多棄世情非。
　　問。如何是色空　師云。拾取落幸生舊枝。
　　問。如何是一塵　師云。滿目是青山。
　　問。如何是毗盧藏中有大經卷　師云。拈不得　進云。為甚拈不得　師云。特地却成愁。
　　問。如何是不遷義　師云。山高不礙白雲飛。

　　韶州月華山禪師

　　上堂云。舉一句語。徧大千界。還有人會得者箇時節麼。試出來道看。要知親切。良久。云。不出頭是好手。久立。珍重。
　　僧問。如何是月華境　師云。青蒼無異色　進云。如何是境中人　師云。日月豈別論　問。如何是三乘十二分教　師云。黃卷赤軸　進云。畢竟成得什麼邊事　師云。如是我聞。
　　問。如何是對機說　師云。鐵門山難過　進云。學人不會。乞師再指　師云。愁顏不展眉　問。如何是祖師西來意　師云。梁王不識　進云。未審如何　師云。隻履西歸。

　　韶州雙峯山真禪師

　　上堂。僧問。如何是雙峯境　師云。何處不分明　進云。如何是境中人　師云。入門先問諱。
　　問。如何是大用現前　師云。一刀兩段　學云。了　師云。蒼天。蒼天。
　　問。佛法究竟成得什麼邊事　師云。十方薄伽梵。一路涅槃門。
　　問。四海晏清。未審王居何位　師云。寶殿苔生。時人罔措。
　　問。寶劒未磨時如何　師云。黑　進云。磨後如何　師云。四海晏清。
　　問。一切諸佛及諸佛阿耨多羅三藐三菩提法皆從此經出。未審此經從何而出　師云。速禮三拜。
　　問。從上諸聖以心傳心。未審何人傳師心　師云。答即易。問即難。
　　問。離四句。絕百非時如何　師云。莫教失却問　進云。恁麼則學人罪過　師云。再犯不容。
　　問。如何是和尚非時為人一句　師云。喫棒得也未　學人禮拜　師便打。

　　隨州雙泉山郁禪師

　　住舒州海會。上堂。僧問。如何是舒州境　師云。魄水逆流山露骨　進云。如何是境中人　師云。地有毒蛇砂有虱。
　　問。佛未出世時如何　師云。棲巖遁壑　進云。出世後如何　師云。誰諕閭閻。
　　問。如何是祖師西來意　師云。仙陁不刢利　學云。再希一言　師云。瞌睡作什麼。
　　問。達磨未來時如何　師云。多少猜疑者　進云。達磨來後如何　師云。也尋常。
　　問。古佛家風。乞師一言　師云。領　學云。領後如何　師云。不用別人。
　　問。如何是大道之源　師云。深深無間斷　進云。究竟事如何　師云。刢利不從他。
　　師上堂云。佛法不用學。寒山子欺儞。作麼生得不欺儞去。有人識得時。與山僧把將出來。汝若不識。看看燈籠露柱變作寒山子。與釋迦老子說法了。却從汝脚跟下走過。汝不見。却歸西天去也。有事近前。
　　時有僧問。如何是毗盧師　師云。風吹滿面塵　進云。為什麼却如此　師云。特地令人愁。
　　問。如何是和尚家風　師云。黃陳倉米飯　進云。忽遇客來。將何祗待　師云。齊後建谿茶　問。諸佛出世。當為何事　師云。不為闍梨　進云。恁麼則學人無依倚也　師云。路逢劒客順呈劒。不是詩人莫獻詩。
　　問。聖諦義中。還有俗諦也無　師云。語不虗施。
　　師上堂。示眾云。春陽發枯枿。秋氣殺群芳。物理皆如此。祖令若為當。良久。云。諸上座。若能於此薦得。不妨省力。若薦不得。虗負平生。有商量者近前。
　　時有僧問。寶劒未出匣時如何　師云。誰敢覷著　進云。出匣後如何　師云。萬里煙收道太平　問。如何是第一句　師云。迴頭終不顧　進云。如何是第二句　師云。未語先分付　進云。如何是第三句　師云。連根由蔕苦　問。不涉廉纖。請師便道　師云。啞得老僧口　進云。恁麼則學人罪過　師云。後犯難容。
　　問。遠遠投師。未審師還接也無。
　　師云。下坡不走。
　　進云。恁麼則得遇師顏也　師云。心不負人。面無慙色。
　　問。如何是隨色摩尼珠　師云。到處呈似人　師上堂云。諸佛出世。已涉繁辭。達磨西來。壓良為賤。一言相契。埋沒宗風。竪拂敲床。那堪更用。圓相鏡智。亂撦焚燒。洞上五位君臣。不勞拈出。臨濟入門便喝。似齋後之鐘。德山入門便棒。猶是平地陷人。若是單明自己。泥猪疥狗。省悟法空。見解未出常流。
　　俱胝一指。溝壑自沉。五洩香嚴。不能自救。丹霞石鞏。正在半途。肇會不遷。如何敵他生死。淨名杜口。猶涉多途。六代宗師。多虗少實。文殊說法。未稱衲僧。迦葉傳衣。遭人怪笑。獨指稱尊。猶不丈夫。大藏經文。殘羹餿飯。大溈和尚。罔別是非。本淨龍牙。見處孤僻。玄沙促指大徹。末後羞慙。一宿覺知恃地。方成懡[怡-台+羅]。馬大師即心即佛。表我兒孫。盤山非心非佛。其言極謬。此二尊宿猶是度脚買靴。看風便帆。衲僧門下爭敢咳嗽。
　　若將意解度量。迢迢十萬八千。更乃息念觀空。大似水中捉月。語上覓會。永劫沉淪。寂照觀空。編為外道。中下聞說。罔措是非。達士同人。方可明鑒。也擬緘言不說。恐邪正不分。及至定奪雌黃。大似能所分別。如斯剖析。各要知之。免被人謾。塗糊指注。更有參玄上士。須知有向上關捩。四海方袍。莫向死水裏吐氣。道人相見。爍電猶遲。豈況忉忉。有何利益。
　　叢林後代。謬說多途。棄却本師。不能擇其法眼。或呈現前三昧。或誇一句之淵。或呈眾請益。或無說而言宗。或不問而自說。或主家貪明話頭。學家不待結絕。或勝負爭強。驢年未徹。見處不諦。指月話月。未證言證。未得言得。將識情而卜度聖意。用妄心而剖判諸方。盡是傍生異見。依草附木。見處偏枯。陰界分別。多將記持憶想。便當自己家風。貯在胸襟。將作平生眼目。如斯之輩。河沙相似。說則過頭千尺。行則金無分寸。口似懸河。是非長短。達磨門人豈可皮下無血。不是提綱出手。都緣法爾如然。饒儞會盡千般。爭奈當門按劒。直下明得。由是相達。子父商量。是何言也。一刀兩段。猶未分明。師子翻身。直須努眼。坐斷十方。不通凡聖。若能如是。方稱出家。久立大眾。伏惟珍重。

　　連州慈雲山深禪師

　　初開堂。纔升座。便有僧問。靈山曾授記。師唱是誰謌　師云。分明記取舉似人。
　　問。十方國土中。唯有一乘法。和尚如何舉唱　師云。雪嶺好翻身。
　　問。寶鏡當軒時如何　師云。天地皆失色。
　　問。如何是教外別傳一句　師云。扣牙恐驚齒。
　　問。慧日騰空人皆仰。此夕開筵事若何　師云。皇風一扇。宇宙廓然。

　　廬山化城鑒禪師

　　上堂。有僧問。如何是一大事　師云。射紅出。
　　問。遠遠投師。乞師指示　師云。漢東米作麼價。
　　問。露地白牛隨處現。嘶風木馬事如何　師云。何不現　學云。嫌箇什麼　師云。將謂海東舶主。秖是此土商人　進云。若不張帆。焉知海闊　師云。放汝三十棒　問。如何是和尚正法眼　師云。新羅人迷路。
　　師上堂。示眾云。十方薄伽梵。一路涅槃門。諸禪德。且作麼是涅槃門。莫是山僧者裏聚會少時。便為涅槃門麼。莫是僧堂裏衣鉢下坐。寂默觀空。便為涅槃門麼。莫錯會好。諸禪德。總不恁麼會。莫別有商量底麼。山僧者裏早是事不獲已。向諸人恁麼道。已是相鈍致了也。更擬踏步向前。有何所益。諸禪德。但自無事。自然安樂。任運天真。隨緣自在。莫用巡他門戶。求覓解會。記憶在心。被他繫縛。不得自在。便被生死之所拘。何時得出頭。可惜光陰倐忽。便是來生。速須努力。努力。
　　時有僧問。生死到來。如何免得　師云。柴鳴竹爆驚人耳　學人不會。請師直指　師云。家犬聲獰夜不休。
　　問。如何是菩提路　師云。月照舊房深。
　　問。寶鏡當軒時如何　師云。照破萬家門　問。如何是和尚家風　師云。不欲說似人　進云。為什麼却如此　師云。家醜不外揚。
　　問。如何是和尚尋常為人底句　如云。量才補職　進云。恁麼則學人無分也　師云。心不負人。
　　問。如何是真空　師云。天河岸上星分異。
　　問。如何是學人自己　師云。何得問別人　進云。問又何妨　師云。爭怪山僧。
　　問。北斗藏身。意旨如何　師云。青山無異的。常伴白雲閑。
　　問。如是學人行履處　師云。三門前松徑裏　進云。究竟又如何　師云。朝看群峯。夜窺星斗。
　　問。佛法畢竟成得什麼邊事　師云。好箇問頭。無人答得　進云。和尚豈無方便　師云。雲有出山勢。水無投澗聲。
　　問。如何是向上關捩子　師云。拔劒攪龍門　問。臨濟入門便喝。德山入門便棒。未審意旨如何　師云。汝試舉臨濟．德山看　學人便喝　師云。放過一著　學人無語　師便打。
　　問僧。什麼處來。　僧便喝　師云。何得容易　僧擬議　師便打。
　　問新到僧。近離什麼處　進云。江州　師云。來時主人萬福也無　僧云。道什麼　師云。耳聾耶　僧云。是何言歟　師云。近前來。向汝道　僧近前　師云。打底不遇作家。參堂去。

　　廬山護國禪師

　　上堂云。有解問話者出來。有僧便出來禮拜　師云。來朝更獻楚王看。
　　問。久時不聞龍虎嘯。師登法座意如何　師云。月照寒潭影。白雲翳石稜。
　　問。如何是和尚家風　師云。到處似人　問。如何是性中相見底事　師云。過者邊來。
　　問。祖祖相傳。未審傳箇什麼　師云。說得麼　學云。和尚從何而得　師云。速禮三拜。
　　問。有問有答。揑目生華。不問不答時如何　師云。普天帀地　進云。畢竟事如何　師云。兩重公案。
　　問。萬法歸一。未審一歸何所　師云。陽氣發來無硬地。春晴[賏/(冗-几+鳥)]谷正芬芳。
　　師上堂云。實際理地。不受一塵。佛事門中。不捨一法。又云。一法若有。毗盧隨在凡夫。萬法若無。普賢失其境界。諸上座。作麼生理論。朝夕恁麼上來。向諸上座說箇什麼則得。若說三乘十二分教。自有座主律師。若說世諦因緣。又非僧家之所議。若論佛法。從上祖宗。多少佛法。可與評量。總不如是。須知各各當人分上事。作麼生是諸上座分上事。知有。對眾吐露一箇消息。以表平生行脚。參善知識。具爍迦羅目。不被人謾。豈不快哉。還有麼。良久。云。若無人出頭。買賣不當價。徒勞更商量。伏惟珍重。
　　師上堂。有僧問。如來為一大事因緣故。出現於世。和尚出世。以何法指示於人　師云。太陽門下威音的　進云。恁麼則和尚不虗出世也　師云。當胸不握節。語氣不慚惶　問。如何是世尊不說說　師云。言中須辨響。
　　問。如何是和尚尋常說法底口　師云。舌拄上齶　進云。恁麼則不從人得也　師云。即今事又作麼生　學人無語　師云。掠虗漢。
　　問。佛未出世時如何　師云。雲遮海門樹　進云。出世後如何　師云。擘破鐵圍山。

　　廬山慶雲禪師

　　上堂云。古人道。盡令提綱。不寒天下人口。諸上座。既是盡令提綱。為什麼不寒天下人口。古人恁麼道。大似不知時。然雖如是。若是上上之流。不拘此限。未證據者。不妨疑著。有不疑著底。不顧危亡。試對眾施呈看。
　　時有僧出禮拜　師便打　問。佛令祖令師已委。向上機鋒意如何　師云。令　學人未曉。如何指示　師云。收。
　　問。如何是諸佛出身處　師云。古木堂前石師子　進云。意旨如何　師云。生獰不似他。
　　問。如何是學人行李處　師云。青松綠竹下。
　　問。如何是祖師西來意　師云。庭前無狗樹。
　　問。如何是佛　師云。風吹古岸柳依依。
　　問。佛意祖意。是同是別　師云。青山常伴白雲閑　問。如何是佛法大意　師云。和泥合水。
　　問。久負勿弦琴。請師彈一曲　師云。不是鍾子期。聵人徒側耳。
　　問。如何是透法身句　師云。泥多佛大　進云。向上更有事也無　師云。有　如云。如何是向上事　師云。麻筋灰紙。
　　問僧。什麼處來　僧云。洪州來　師云。什麼處過夏　僧云。翠巖　師云。踏破多少草鞋　僧無語　師云。參眾去。
　　問僧。不跨石門句作麼生道　僧云。放專甲過。有箇道處　師云。放汝過。作麼生道　僧珍重。便出去　師云。老僧今日失利　師上堂云。朝日上來下去。有什麼了期。自是諸上座在寒暑之間。眾生界內。汝還知麼。先聖建立門庭。分為五種。蓋為見解不等。悟有淺深。且眾生界是無明煩惱。人我貢高。熾然無間。深淪六趣。所以諸聖開方便門。示教化路。故有等差。若是未明自性底人。在於閻浮寒暑境界。常懷疑惑。他聖人見箇什麼道理。便證如如自在。所以親近知識。曉夜決擇。得自己分明。子無生死。本來清淨。
　　若是未明得自己。又不能了悟一切塵勞。不知他聖人證入之門。便有諸方善知識與儞諸人閑種種法門。於眾生界。示汝自性。及外客塵。一時遣蕩。得大安樂。令人知有一切萬法種種差別。通明無滯。若不如是。秖明得自己。不知有萬法。不得法空。無有通變。所作不得自在。於十二時中被諸境執。不能免離。蓋是見處偏枯。一期被他學家問著。眼目定動。便生煩惱。
　　如今奉勸諸人。但於十二時中不依倚一物。但自無事。從上來明昧一時放却。自立其志。泯絕諸緣。休歇根門。於見聞覺知無纖毫可幻。方可有出身之路。直須努力。莫更因循。秖麼空過。須更便是來生。古人向道。此身不向今身度。更向何身度此身。可惜父母所生髮膚之體。一念若失。千生萬劫。不復人身。久立。珍重。
　　僧問。十二時中如何用心。不被諸境惑　師云。巍巍堂堂　進云。爭奈目前何。　師云。苦心更有苦。
　　問。三乘十二分教即不問。如何是直截根源　師云。十進九退　學云。如何則是　師云。何日得休時。
　　問。如何是佛事門中不捨一法　師云。放一捉一。
　　問。一言道斷時如何　師云。未是極則處　進云。如何是極則處　師云。冬後一陽生。
　　師早參上堂。云。吾有一語。對面分付。若人不會。四天東土。良久。云。直下省力。便恁麼承當得去。早是不著便漢。久立。
　　僧問。坐斷毗盧頂。不稟釋迦文時如何　師云。老僧一[跳-兆+孛]跳三千里。是汝鼻孔翻轉眼睫裏。汝又作麼生　學云。和尚何得特地　師云。還我話頭來　僧無語　師便打。
　　問。如何是第一義　師云。問底是第幾義　學云。特伸請益　師云。將為西天來。
　　問。教中有言。止止不須說。我法妙難思。如何是難思底事　師云。不是闍梨問。老僧也不知　學云。如何得受持去　師云。朝看雲霞秀。暮聽澗水冷。
　　問。如何是衲衣下事　師云。千山銷斷雲　問。如何是向上一路　師云。或進或退　進云。為甚或進或退　師云。眼不見鼻　問。諸法實相義。和尚如何說　師云。口挂東壁上。

　　天聖廣燈錄卷第十九

　　(都句當藏主沙門　介先)。
　　(都勸首住持傳法廣惠大師　達杲)。
　　(前都勸首住持傳法惠空大師　仲真)。
　　天聖廣燈錄卷第二十　　　〔宋勒〕
　　岳州永福院朗禪師

　　上堂云。妙用無差。人心各異。諸法同體。情見有殊。欲得親切。但離妄念。一毫盡除。眾累自圓。何須晝夜妄求諸趣。如今向諸禪德道。直下無事。早相埋沒。何況多途。却成增疾。若是衲僧門下。如何湊泊。還有會者麼。出來對眾說看。
　　時有僧出禮拜　師云。山僧失利　問。師唱宗風事。演法嗣何人　師云。靈山親受記。迦葉最為初　進云。恁麼則雲門親嫡子。雪嶺正玄孫　師云。饒儞強記得。朱必便為親　學云。爭奈大眾何　師云。秖見錐頭利。那知鑿頭方。
　　問。如何是新開境　師云。洞庭湖裏看金鵝　進云。如何是境中人　師云。岳陽城畔雙把手。
　　問。一佛出世時如何　師云。合掌念觀音　進云。出世後如何　師云。頂上挂數珠。
　　問。如何是祖師西來意　師云。瀟湘岸上雪蹄蹤。
　　問。佛魔不到處。如何辨來機　師云。望月摘乾宿。失脚到楊州。
　　問。牛頭未見四祖時如何　師云。頭戴朝天帽。身披四繢衣　進云。見後如何　師云。手把虬龍杖。點出異人機。
　　問。三乘十二分教即不問。如何是和尚一句　師以拄杖面前劃一劃　學人擬議　師云。還我一句來。
　　師問僧。什麼處來　僧云。南嶽來　師云。還見五百羅漢麼　僧云。用見作什麼　師云。石橋成兩段。汝又作麼生　僧無語　師云。參眾去　問僧。什麼處來　僧云。德山來　師云。德山老人道什麼　僧云。和尚道什麼　師云。汝且道洞庭水深多少　僧無語　師便打。
　　又云。汝還知落處也無　僧云。不知　師云。一不成。兩不是。參眾去。
　　師問僧。汝是什麼處人事　僧云。荊南人　師云。還過公安渡也無　僧云。過公安渡　師云。汝何不判公驗　僧云。和尚何得特地　師云。爭奈岳陽關頭何　僧無語　師便打。
　　問僧。近離什麼處　僧云。德山　師云。將得什麼來　僧近前不審　師云。踏破草鞋。參堂去。

　　郢州芭蕉山弘義禪師

　　上堂。有僧問。如何是佛　師云。山青水淥。
　　問。如何是色心不二　師云。來言深辨。
　　問。如何是最初一句　師云。舉起分明　進云。如何領會　師云。蘇嚕[口*悉]哩。
　　問。學人非時上來。請師一接　師云。汝是什麼處人　學云。河北人　師云。不易過黃河。

　　郢州趙橫山禪師

　　上堂。有僧問。先師道。日裏看山。意旨如何　師云。老僧今日困。
　　問。十二時中如何用心　師云。長連床上。喫粥喫飯。
　　問。古人說不到處。請師道　師云。道什麼　僧又再問　師云。賺殺人　問。如何是諸佛師　師云。平地看高原。

　　郢州纂子山庵主

　　師見僧。問。什麼處來　僧云。復州來　師云。還逢見達磨麼　僧云。達磨即不見。却見箇庵主　師云。儞向他道什麼　僧云。今年好春雨　師云。儞為什麼腦後出　僧云。恰是　師云。更[跳-兆+孛]跳。
　　問。如何是透法身句　師云。朝看東南。暮看西北。
　　問。如何是和尚接人一句　師云。下坡不走　僧云。莫便是接人句也無　師云。後度難逢。

　　信州西禪欽禪師

　　上堂。有僧問。如何是透法身句　師云。青山不挂劒。
　　問。法雨普霑於此日。向上宗風又若何　師云。太陽看古碑。
　　問。古殿興時如何　師云。一回春到一回新。
　　問。如何是函蓋乾坤句　師云。天上有星皆拱北。
　　問。如何是截斷眾流句　師云。大地坦然平。
　　問。如何是隨波逐浪句　師云。春生夏長。

　　廬州東天王廣慈禪師

　　有僧問。向上宗乘。請師舉唱　師云。止。止。不須說　進云。學人未曉。乞師再指　師云。雲有出山勢。水無投澗聲。
　　問。如何是祖師西來意　師云。普天帀地。
　　問。如何是迦葉心燈　師云。月似羅中鏡。
　　問。如何是迦葉手傳衣　師云。黃河三千年一度清。

　　廬州南天王海禪師

　　有僧問。如何是吹毛劒　師云。瓦解氷消　進云。用者如何　師云。拽。
　　問。如何是一體真如　師云。五郎手裏紩彈子。
　　問。如何是西來意　師云。驚天動地。
　　問。十度發言九度休時如何　師云。口邊生荊棘　進云。如何免得此過　師云。半路好抽身。

　　廬州北天王微禪師

　　僧問。如何是佛法大意　師云。特地使人愁　進云。為什麼却如此　師便打。
　　問。如何是東西密相付　師云。古今人罔措。
　　問。文殊與維摩對談何事　師云。聽　學云。未曉如何得親切去　師云。響。
　　問。如何是一大藏教　師云。高座不曾登　進云。登後如何　師云。三段不同。

　　筠州黃檗山禪師

　　僧問。如何是和尚家風　師云。與天下人作牓樣。
　　問。如何是佛　師云。眉麤眼大　問。如何是本來身　師云。臥棘不由人。
　　問。如何是第一句　師云。打破大散關。赤脚倒迴步。

　　桂州覺華普照禪師

　　上堂。示眾云。一言截斷。剖盡乾坤。百千妙門。同時會合。諸禪德。不用思而知。不用慮而解。更擬踏步向前。轉沒交涉。然雖如是。風不來。樹不動。如今眾中還有久參作者。對眾商量看。
　　時有僧問。如來以一音演說法。未審和尚何法示人　師云。白雲無定止。出沒太虗中　進云。恁麼則善法堂前師子吼也　師云。退後。妨他別人問。
　　問。數日不聞師子吼。奮迅聲雄事若何　師云。幽洞龍吟天地靜。巖前虎嘯瑞雲生　問。尋常之機人已曉。向上言鋒意如何　師云。直下看　學云。是什麼　師便打。
　　師乃云。問答有什麼了期。若以唇吻聲色以為自己。有什麼交涉。設使百千問難。秖益自勞。若是衲僧門下。一言相契。萬別千差。徒爾自為。從上來事。合作麼生。若向者裏薦得。早是二頭三首。更擬多途。去道轉遠。如今清平世界。王法稍嚴。久立。珍重。
　　師上堂云。金烏啼未歇。玉兔再揭眉。若是仙陀客。休勞更泄機。久立。珍重。
　　僧問。殺父殺母。佛前懺悔。殺佛殺祖。向什麼處懺悔　師云。曙色未分人盡望。及乎天曉也尋常。
　　問。承古有言。今古應無墜。分明在目前。未審是什麼物　師云。景色浩然千點異。江聲還與四時同。
　　問。大千世界為什麼轉身不得　師云。誰礙闍梨　進云。爭奈轉不得何　師云。無用處。
　　問。聲色二字。如何透得　師云。虗空無變易。日月自分拏　問。如何是真如涅槃　師云。秋風聲颯颯。潤水響潺潺。
　　問。盡大地人道不得。請師道　師云。啞却天下人口　進云。恁麼則謝師慈悲　師云。山僧罪過。
　　問。一念未生。如何分者邊那邊　師云。滿眼皆岐路。終身無往來。
　　師上堂云。總似今日。老胡有望。然燈佛不如闍梨。又云。若似今日。老胡絕望。闍梨不如然燈佛。於此明得。大地微塵諸佛．西天二十八祖．唐土六祖．天下老宿。一時拈來山僧拄杖頭上轉妙法輪。汝若於此明不得。百千諸佛穿儞鼻孔。西天二十八祖透過儞髑髏。還知麼。若不知。上僧與汝指出。良久。云。山河大地有什麼過。久立。珍重。
　　僧問。久居韶石。何以漓水芬芳　師云。一輪千家月。無處不光輝　僧禮拜　師便打。
　　問。少林面壁坐。誰是立雪人　師云。鋒前一句超調御。更嫌何處不尖新。
　　問。承教有言香風吹萎華。更雨新好者時如何　師云。向闍梨道得麼　進云。恁麼則謝師指示　師云。山僧罪過。
　　問。如何是佛法大意　師云。松高人[悍-干+夕]小。路遠馬嫌遙。
　　師問僧。杖錫雲騰。朝離何處　僧云。近離東院　師云。來時還見古釋迦也無　僧云。不會　師云。且坐喫茶。
　　師問新到。入門便有師子吼。一句當鋒作麼生　僧云。金剛壁上畫　師云。由是當地土儀　僧云。和尚何不領話　師云。射虎不逢人。鈍致千鈞弩。參堂去。

　　益州紩幢覺禪師

　　上堂云。正法無言。何勞名貌。若論即心即佛。大似不知時。更道非心非佛。恰是斬頭覔活。諸上座擕囊挈鉢。南北雲游。意在於何。莫見他諸方老宿向曲木上坐。開兩片皮。阿轆轆地。汝便道是禪是道。是真如解脫。莫錯會好。山僧如今事不獲已。向汝恁麼道。早是相埋沒。然雖如是。須是箇人始得。秖如今有什麼事。出來商量看。
　　時有僧問。從上古德以心傳心。和尚得法在於何人　師云。一音纔剖無邊際。杲日騰輝天地間　進云。恁麼則今日親承師顏去也　師云。華向三春秀。鳥啼四季聲。
　　問。道絕有無之說。法無去住之談。先祖家風如何舉唱　師云。一輪印出寒潭影。萬象齊分祖道輝。
　　問。如何是和尚出身處　師云。天堂不厭。地獄寧疲。
　　問。十二時日如何履踐　師云。光剃頭。淨洗鉢　近云。恁麼則謝師指示　師云。秖見錐頭利。
　　師上堂云。真不掩偽。曲不藏直。又道祖師遺下一隻履。直至如今閙啾唧。諸上座且作麼生會。有人會得者箇時節。不妨省力。不被人謾。隨緣過日。任性度時。不用苦苦勞心。強生頭角。十二時中。著衣喫飯。自無罣礙。若得如是。可謂格外道人。諸上座盡是恁麼人。格外一句作麼生道。有道得底。出來道看。與儞證據。若無人道得。天色稍寒。霜風削骨。伏惟珍重。
　　僧問。凝然湛寂時如何　師云。骨崘入水窮深底。海外休誇掌上珠　進云。恁麼則省力也　師云。早晚不知何處著。來朝更獻楚王看。
　　問。和尚是大善知識。為什麼無目　師云。瞎。
　　問。將此深心奉塵剎。是即名為報佛恩。如何是奉塵剎底心　師云。舉得甚分明　進云。恁麼則此恩難報也　師云。山僧罪過。
　　問。如何是佛　師云。天上天下　進云。莫便是也無　師云。莫錯認定盤星。
　　問。如何是祖師西來意　師云。夜聞犬吠　進云。未審意旨如何　師云。曉不知音。
　　問。如何是道　師云。蹋著　進云。如何是道中人　師云。退後三步。
　　問。如何是北斗裏藏身　師云。沙囊裏堰水。
　　問。牛頭橫說竪說。未知有向上關捩子。如何是向上關捩子　師云。裂却儞鼻孔。穿過儞髑髏　學云。過在什麼處　師云。教休不肯休。
　　問。蓮華未出水時如何　師云。深隱未萌連根蔕　進云。出水後如何　師云。連夜不用曉風吹。
　　問。臨濟入門便喝。德山入門便棒。未審意旨如何　師云。我者裏不著閑人　進云。學人不會。乞師方便　師便打。
　　問。諸佛出世。當為何事　師云。截耳臥街。

　　新州延長山禪師(後住龍景山真身見在)

　　上堂云。一塵纔舉。洞攝大千。萬派齊歸。眾流截斷。文殊措之失利。普賢罔而何依。古聖直須結舌無言。維摩謬為杜默。若是祖師門下。誰敢言論。擬議千差。徒勞佇思。離此之外。合作麼生。若見得去。許汝一隻眼。若不見。隨坑落壍。久立。珍重。
　　僧問。如何是和尚家風　師云。醜拙不可當　進云。客來如何祇待　師云。瓦椀竹筯。
　　問。如何是延長水　師云。腥臊臭穢　進云。飲者如何　師云。蘇嚕蘇嚕。
　　問。從上古聖向什麼處去　師云。不在山間。即居樹下　進云。未審畢竟成得箇什麼　師云。汝還知落處麼　僧無語　師便打。
　　問。如何是向上一路　師以拄杖當面劃　僧禮拜　師便打。
　　師問僧。什麼處來　僧云。羅浮來　師云。山中事作麼生　僧云。對和尚面前爭敢容易　師云。且坐喫茶　問僧。什麼處來　僧云。曹谿來　師云。曹溪一句作麼生道　僧云。兩重公案　師云。儞為什麼在我手裡　僧無語　師便打。

　　眉州福化充禪師

　　有僧問。從上古聖以心傳心。未審和尚如何　師云。千年松竹翠。一徑引清風。
　　問。如何是大人相　師云。山僧者裏不曾容易對闍梨　進云。如何得相承去　師云。白雲雖有影。綠竹且無陰。
　　問。如何是佛　師云。大有問了　進云。莫便是也無　師云。汝見箇什麼道理　僧擬議　師云。秖有照壁月。更無吹葉風。
　　問。天皇也恁麼道。龍潭也恁麼道。未審和尚作麼生道　師云。汝試道看　僧云。比來請益。和尚豈無方便　師云。將謂是海東舶主。元來是此地番人。
　　問。天上天下。獨指稱尊。未委是何人　師云。非汝境界。
　　問。如何是祖師西來意　師云。少林九年坐。多少亂猜疑　進云。四海參尋。當求何事　師云。五度遭他藥。終不泄天機。
　　問。如何是和尚非時為人一句　師云。不為人　進云。為什麼不為人　師云。教汝墮深坑。

　　眉州西禪光禪師

　　有僧問。不施寸刃。便登寶位時如何　師云。四海晏清　進云。恁麼則王道坦然也　師三。禮拜著。
　　問。北斗藏身。意旨如何　師云。千鈞之弩。
　　問。如何是佛法大意　師云。十字路頭華表柱　學人不會。乞師再指　師云。君自行東我過西。
　　問。祖意與教意。是同是別　師云。拾得寒山子。相招上石橋。
　　問。諸佛未出世時如何　師云。畢鉢巖前曾宴處。一千年後不知音　進云。出世後如何　師云。白日無藏住。青山任度時。
　　問。三乘十二分教即不問。直截一句請師道　師云。西天東土由可易。新羅渤海是為難　問。一句了然時如何　師云。到處問人看。
　　問。如何是眉陽境　師云。地接蜀江流。山連勝峯翠。
　　問。如何是和尚家風　師云。客是主人相師　進云。忽過客來時如何　師云。且坐喫茶。
　　問。雲門的旨。請師舉唱　師云。大眾證明　進云。恁麼則領此一言也　師云。鈍置殺人。

　　眉州黃龍禪師

　　有僧問。如何是黃龍　師云。不同赤班虵　學云。還免得金翅難也無　師云。熱砂不墮頭。免離三種怖。
　　問。寶劍未出匣時如何　師云。陣雲橫海上　進云。出匣後如何　師云。大地勿纖埃。
　　問。如何是和尚關捩子　師云。少人蹋得著　進云。忽蹋得著時如何　師云。汝試進前看　僧便喝　師便打。
　　師問僧。近離什麼處　僧云。香林　師云。在香林多少時　僧云。六年　師云。世尊在雪山上六年。證無上菩提。汝在香林六年。成得箇什麼。　僧無語　師云。祇是箇移厨喫飯。參堂去。
　　三僧新到　師問。三人同行。必有我師。阿那箇是汝師　一僧云。今日得禮拜和尚　師云。第二箇道　第二僧無語　師云。第三底道　僧亦無語　師云。將頭不猛。帶類三軍。參眾去。
　　師問僧。步步躡雲騰。朝離何處巢　僧云。近離峨嵋　師云。還見普賢麼　僧云。和尚慣得其便　師云。棒上不成龍　僧云。更[跳-兆+孛]跳　師便打。

　　蘄州北禪悟同禪師

　　上堂。拈起拄杖云。過去．未來．現在三世諸佛。微塵菩薩。一時在拄杖頭上轉大法輪。盡向儞諸人鼻孔過。還見麼。若見。與我拈將出來看。若不見。大似立地死人。良久。云。風恬浪靜。不如歸堂。珍重。
　　僧問。如何是北禪境　師云。白雲峰前令　進云。如何是境中人　師云。迦葉臺上勅。
　　問。如何是和尚家風　師云。時挑野菜和根煑。旋斫青柴帶葉燒　進云。忽遇上上之賓。又如何祇待　師云。家蔬三五飣。山茗一兩甌。
　　問。如何是和尚深深處　師云。淨掃眼前地。相伴白雲閑。
　　問。如何是佛　師云。對面如千里。
　　師問僧。什麼處來　僧云。黃州來　師云。夏在什麼處　僧云。資福　師云。福將何資　僧云。兩重公案　師云。爭奈在北禪手裏　僧云。在手裏即収取　師便打。
　　師問僧。離什麼處　僧云。江南　師云。還見歸宗和尚麼　僧云。草賊自敗　師云。汝為什麼抱贓呌屈　僧云。恰是　師便打。

　　衡州大聖院守賢禪師

　　上堂。僧問。靈山一會。迦葉親聞。未審和尚一會。什麼人得聞　師云。刢利不從師。聵人徒側耳　學云。和尚慈悲何在　師云。放汝一頓　學人掩耳出去　師云。雖得一場贏。未免拄杖走。
　　問。如何是佛道場　師云。五通廟裏勿香爐　問。如何是佛法大意　師云。南斗七。北斗八。
　　問。如何是祖師西來意　師云。鑽龜打瓦。
　　問。如何是衲衣下事　師云。千山萬水。
　　問。齧鏃當鋒時如何　師云。穿過骨崘觜。吨呀萬仞頭。

　　舒州天柱山禪師

　　上堂云。莫有作家戰將麼。試出來與山僧相見。
　　時有僧出來禮拜　師云。山僧打退鼓　僧云。和尚是什麼心行　師云。敗將不戰。
　　問。北斗藏身。意旨如何　師云。闍梨豈不是荊南府人　僧云。是　師云。秖見波瀾起。不測洞庭深　問。如何是函蓋乾坤句　師云。秖聞風擊響。知是幾千竿　問。如何是截斷眾流句　師云。昨夜寒風起。今朝刮地霜　問。如何是隨波逐浪句　師云。春煦陽和華織地。滿林初囀野鶯聲。
　　問。牛頭未見四祖時如何　師云。路僻人稀到。山深客少行　進云。見後如何　師云。滿徑松風秋颯颯。盡堂明月夜依依　問。蓮華未出水時如何　師云。根深連蔕經殘雨　進云。出水後如何　師云。水仙頭捧實希奇。
　　問。寶劒未出匣時如何　師云。如今昭代無人問　進云。出匣後如何　師云。萬里山河道太平。
　　問。如何是佛向上人　師云。寒山不知何處去。拾得至今笑不休。
　　問。如何是大人相　師云。相識滿天下。知心有幾人。

　　韶州龍光禪師

　　上堂。僧問。從上古人。拈槌竪拂。盡是捏目生華。學人上來。離却是非。請師別道　師云。罕遇作家　進云。秖恁麼。還當得也無　師竪拂子　學云。何異前非　師便打。
　　問。佛病祖病如何醫　師云。世醫拱手。
　　問。師子窟中無異獸。當軒哮吼事如何　師云。汝試哮吼看　學人禮拜　師云。疑殺人。
　　問。如何是祖師西來意　師云。路逢穿耳客。
　　問。如何是佛法大意　師云。山高月上遲。
　　問。如何是龍光境　師云。白雲長覆青松頂　進云。如何是境中人　師云。名利客來難過日。水雲僧到易經年。
　　問。如何是教意　師云。卷不釋手　進云。久久成得箇什麼邊事　師云。信受奉行。

　　觀州水精院宮禪師

　　上堂。僧問。師今登寶座。未審嗣何人　師云。威音不話的。翹足謾勞形　進云。恁麼則韶陽[女*適]嗣也　師云。移船諳水勢。舉棹別波瀾。
　　問。不壞假名而談實相時如何　師云。青山不動足。日月任分拏。
　　問。如何是佛　師云。和泥合水　進云。畢竟如何　師云。擗把生雷。
　　問。美味醍醐。為什麼變成毒藥　師云。道江紙貴。
　　問。見色便見心時如何　師云。南來底什麼處去　進云。心境俱亡時如何　師云。坐地開眼睡。
　　問。不犯目前事。來機何辨的　師云。白雲生太華。日月遶須彌。
　　問。如何是和尚日用事　師云。勝業門鼕鼕皷　進云。未曉之從。如何湊泊　師云。朝打三千。暮打八百。
　　問。學人未登寶山。如何辨別　師云。骨崘水底牽大象。

　　頴州羅漢匡果禪師

　　上堂云。盡令提綱。十方坐斷。千差同轍。萬里風清。此猶是化門之說。作麼生是衲僧門下事。若是作者。不顧危亡。便請單刀相見。對眾證據。
　　時有僧問。沙場獨戰時如何　師云。秦王不作家　進云。恁麼則今日得遇奇人　師云。受際城外髑髏深。
　　問。如何是吹毛劒　師便棒。
　　問。和尚百年後。有人問。和尚向什麼處去。如何酬對　師云。分明舉　進云。誰是知音者　師云。知音即不問。
　　問。鑿壁偷光時如何　師云。錯　學云。爭奈苦志專心　師云。錯。
　　問。學人上來。請師一接　師云。汝是什麼處人　進云。恁麼則得遇於師也　師云。賺殺一船人。

　　隋州智門山法覲上座

　　師到智門山三十餘年。每有學者請益。不倦提撕。
　　時有僧問。如何是佛　師云。襴衫新翦無衣繢　進云。未審意旨如何　師云。手把湘南竹。逢春點遠峯。
　　問。古鏡未磨時如何　師云。暗　進云。磨後如何　師云。照破髑髏寒。
　　問。如何是三乘教外別傳一句　師云。石人齊拍手。玉女夜挑燈。
　　問。如何是和尚出身處　師云。寒巖無宿客。常與白雲閑。
　　有僧入室請益宗風事。師有頌示之。
　　從上綱宗事最奇　　卷舒生殺切須知　　臨機便有威雄勢　　賓主相呈縱奪時　　不若食龍金翅鳥　　當鋒一撮更難支　　現成公案睦州斷　　四門有路趙州機　　仰山插鍬猶因地　　雲門關捩幾人知　　鏡清失利多風措　　高亭送客看臨岐　　本分家風依時節　　夾山典座得便宜　　唯有龍潭吹滅燭　　德山諦實更無疑　　不是等閑虗妄說　　呵佛罵祖天下知　　自古綱宗難隱跡　　如今著眼直須窺　　秖道尋常記得徹　　洎乎把住眼如[強-弓+目]　　敵磕便須大哮吼　　莫作埜犴狐兔兒　　斯吒落水休吐氣　　密嘌智深誰瞻伊　　提綱盡有同風事　　好看雲門顧鑒咦

　　韶州雲門山朗上座

　　師自幼歲常遊講肆。時雲門禪師出世。僧問。如何是透法身句　雲云。北斗裏藏身　師聞斯語。罔測微旨。遂造之　雲門一見。把住云。道。道　師擬議　雲門拓開。乃有頌。
　　雲門聳踢白雲低　　水急游魚不敢棲　　入戶已知來見解　　何勞再舉轣中泥
　　師因斯大悟。自此依棲雲門為上座。
　　廣主三召不赴。
　　師一日偶述葛藤歌一首。
　　阿呵呵。是什麼　　聽向精靈窟裡坐　　朕兆生兮與未生　　驀口摑弓無罪過　　如今口使誰人摑　　縱使摑弓復何責　　除是知音同道流　　未言已過新羅國　　乾坤大地本來虗　　靡用觀空作意除　　作意除兮終不了　　還似霜鉤釣火魚　　恨余數載勤勞苦　　為剖玄中一玄語　　明明玄自不玄玄　　更尚玄中求玄悟　　無法迷人及悟人　　忽於平地致難辛　　丈夫須稟天生格　　蹋破虗空莫問津　　單刀秀句抂施設　　剜肉成瘡向誰說　　直鐃講得石點頭　　終歸不離水中月　　更言者箇是如來　　誑他自誑苦哀哉　　若也不信葛藤語　　一任青天掣電雷　　余家一任青天笑　　碧落浮雲徒浩浩　　解說刀兮口不傷　　今古豈無言語道　　閑來把筆動毫鋩　　不欲[眉*頁]然佇寂鄉　　無事強生多種解　　爭如無事且尋常　　且尋常　　猶被虗真笑一場　　可憐好箇究全子　　喚作究全早壓良　　默不是。語乖張　　到此分明總是狂　　為報諸方毳侶道　　最好波斯入大唐
　　有僧問。如何是佛　師云。紩牛頭上角　學人不曉意旨如何　師云。石人腰下帶。
　　問。如何是西來祖師大道　師云。七顛八倒。
　　問。如何是菩提　師云。脚不履泥。
　　問。如何是解脫　師云。穿靴水上行。
　　問。如何是透脫一路　師云。南贍部州。北鬱單越　學人不會意旨如何　師云。朝遊羅浮。暮歸檀特。
　　問。諸佛未出世。還有眾生可度也無　師云。騎牛登雪刃。不見後園華　進云。諸佛出世後。還無眾生可度也無　師云。三更不入市。未委弔塵人。
　　問。師得箇什麼。便秖棲雲門山　師云。任儞浮雲綻。皓月何會虧。
　　問。如何是三乘教外別傳一句　師云。浩然無間斷。何不自新鮮。

　　天聖廣燈錄卷第二十
　　天聖廣燈錄卷第二十一　　　〔宋碑〕
　　南岳山南臺懃禪師

　　初開堂日。僧問。法筵龍象眾。當觀第一義。如何是第一義　師云。帀地香煙秀。雲開日色新。
　　問。師唱誰家曲。宗風嗣阿誰　師云。日下飛雲雨。桃川淥水香。
　　問。慈雲已布千花秀。今日宣揚事若何　師云。四海波濤靜。一輪天地明。
　　問。今日一會。未審為何人　師云。真珠箱裡盛宮誥。月桂抽條萬代枝。
　　問。如何是南臺境　師云。掌中觀世界。日月滿懷流　進云。如何是境中人　師云。走殺多少人。
　　問。如何是禪　師云。石人拋玉彈。跣足履春氷。
　　問。如何是祖師西來的的意　師云。一寸龜毛重九斤。
　　師上堂。僧問。法筵再啟。大眾雲臻。祖師西來。乞師舉唱　師云。天上泥牛吼。空中木馬嘶。
　　問。如何是南臺家風　師云。爛煑黃虀菜。長燒般若柴。
　　問。如何是衡山境　師云。四時華爛漫。寒松貫嶽心　進云。如何是境中人　師云。執政每依天子令。牛刀舉處六卿寧。
　　師上堂云。南嶽山裡寒。不似別處寒。寒即樹結銀條。草鋪碎玉。江河東定。四海成氷。虗空結合。鳥道不通。雪布長郊。魚龍鎖戶。當恁麼時。命若懸絲。作麼生道。若道得。即紅日連天。若道不得。即冥冥長夜。又云。紅日團圓。白月彎曲。去天遠。去地近。久立。珍重。

　　鼎州文殊應真禪師

　　上堂云。直鉤釣驪龍。曲鉤釣蝦蟆．蚯蚓。還有龍麼。良久。云。勞而無功。久立。珍重。
　　僧問。圓明三句師親唱。截斷眾流事若何　師云。入水見長人。
　　問。寶劒未出匣時如何　師云。在什麼處　進云。出匣後如何　師云。臂長衫袖短。
　　問。師唱誰家曲。宗風嗣阿誰　師云。儞祇欲得我答話。
　　師上堂云。古人道。盡大地未曾有人舉揚。我道盡大地人舉揚。又作麼生。不可一向。誰是舉揚者。試道看。珍重。

　　鼎州後德山柔禪師

　　上堂云。古人道。盡大地是儞自己。祇是曲為今時開方便門。要人得入。如今便作自己會却。豈不是錯信受。頭上安頭。但於十二時中不起一念。十方世界無纖毫過咎。雖然如是。幾人到此。久立。珍重。
　　僧問。如何是佛　師云。西天去此十萬八千。
　　問。如何是祖師西來意　師云。穿雲度水。涉歷江山。
　　問。德山一曲師親唱。北斗藏身事若何　師云。日月同天照。何處不分明。
　　問。如何是德山境　師云。山接桃源。水橫善卷　問。如何是境中人　師云。夜靜不聞山獸語。朝聽漁父太平歌。

　　鼎州德山紹晏禪師

　　上堂云。一塵纔舉。大地全収。一毛頭上。師子全身。且道一塵纔舉。大地全収。須彌山重多少。一毛頭上。師子全身。海水有幾滴。有人道得。與儞拄杖。天下橫行。若道不得。須彌山蓋却汝頭。大海水溺却汝身。久立。珍重。
　　僧問。宗乘今日師親舉。未審演法為何人　師云。去去西天路。迢迢十萬餘。
　　問。如何是德山家風　師云。千年松樹子　進云。忽遇上上之賓。如何祗待　師云。上座即今是上上。是下下。
　　問。如何是祖師西來意　師云。桃源水遶白雲亭。

　　鼎州文殊寬禪師

　　上堂云。直教儞聞一句。一時決了。已是不著便。遭他點污。合作麼生。
　　僧問。牛頭未見四祖時如何　師云。牛頭　進云。見後如何　師云。妄想至今。
　　問。如何是文殊為人底句　師云。粗識好惡。
　　問。古人捲席。意旨如何　師云。儞自不知時。
　　問。如何是雲門透法身句　師云。惜取眉毛　進云。為什麼如此　師云。非汝境界。

　　鼎州普安道禪師

　　師自住後。不收語錄。但存偈頌。

　　函蓋乾坤句

　　乾坤并萬象　　地獄及天堂　　物物皆真見　　頭頭用不傷

　　截斷眾流句

　　推山積嶽來　　一一盡塵埃　　更擬論玄妙　　永消瓦解摧

　　隨波逐浪句

　　辨口利舌問　　高底應不虧　　還如應病藥　　診候在臨時

　　三句外別頌

　　當人如舉唱　　三句豈能該　　有問如何事　　南嶽與天台

　　褒貶句

　　金屑眼中翳　　衣珠法上塵　　己靈猶不重　　佛祖為何人

　　親踈句

　　黑豆未生前　　商量已成顛　　若尋言句會　　特地隔西天

　　辨邪正句

　　罔象談真旨　　都緣未辨明　　守他山鬼窟　　不免是精靈

　　通賓主句

　　自遠趨風問　　分明向道休　　再三如未曉　　消得更搖頭

　　擡薦商量

　　相見不揚眉　　君東我亦西　　紅霞穿碧海　　白日照須彌

　　提綱商量

　　若欲正提綱　　直須大地荒　　欲來衝雪刃　　不免碎鋒鋩

　　據實話會

　　睡來合眼飯來餐　　起坐終諸無兩般　　同道盡知言不惑　　十方剎土目前看

　　迂曲商量

　　得用由來處處通　　應機施設認家風　　揚眉瞬目開一眼　　竪拂敲床為耳聾

　　巴陵乾明院普禪師

　　僧問。世尊不說說。迦葉不聞聞。如何是親聞底事　師云。不聞　進云。為什麼如此　師云。說話與聾人。
　　問云。萬行齊修。古人不許。不落功勳。還許也無　師云。一　學人未曉。乞師再指　師云。三十年後。
　　問。如何是岳州鏡　師云。氣蒸雲夢澤。波撼岳陽城　進云。如來是境中人　師云。知州新掌事。僧行宣低舉。

　　郴州乾明興禪師

　　上堂云。充滿十方界。誰是當頭者。若不如是。能得幾箇。長安路上有甚限數。便下堂。
　　僧問。師子返躑時如何　師云。不得氷消。直須瓦解。
　　問。一物不持。如何得親切　師云。徧天徧地。
　　問。路逢猛虎時如何　師云。心驚膽裂。
　　問。如何是佛法大意　師云。林下最幽奇。

　　渝州進雲山禪師

　　僧問。摩騰入漢。已涉繁詞。達磨西來。請師直指　師云。南天竺國人多慧。東震支那事少同。
　　問。十二時中如何得不昧於師宗　師云。身如大地。心似長空。
　　問。如何是佛　師云。巍巍長丈六。紫磨黃金相。
　　問。如何是透法身句　師云。水出進雲脚。
　　問。如何是臨機下口難　師云。開不得　進云。如何進向　師云。近不得。

　　岳州乾明禪院普禪師

　　僧問。皷聲纔罷。大眾雲臻。師登寶座。合談何事　師云。聽　進云。恁麼即人天有仰。大眾側聆　師云。黃河水又清。
　　問。三乘教外別傳底事。請師舉唱　師云。一二三四五　進云。便恁麼領會時如何　師云。通宵徹底明。
　　問。雖披入眾衣。未曉出塵事。如何是出塵事　師云。三拜不虗施　進云。恁麼則起動和尚　師云。放儞一頓　學人禮拜　師云。恕儞後犯。
　　問。如何是祖師西來意　師云。鳥道迷來跡。

　　興元府中梁山崇禪師

　　上堂云。巍巍堂堂。衝天塞地。儞作麼生折伏。良久。云。王法無親。理能縛豹。
　　問。絲毫不隔。要且不逢時如何　師云。恰捉著。
　　問。執即失。一時放下時如何　師云。爭奈太陽門下。雪有蹄蹤。
　　問。垂絲千尺。意在深潭時如何　師云。紅鱗掌上躍。
　　問。如何是大善知識　師云。翻著襴衫倒裏帽。
　　問。祖師無心皆合道。為什麼却言以心傳心　師云。心。
　　問。久親師丈室。如何得了時　師云。展手不逢人。是非難隱節。
　　問。解脫有何所據便打文殊　師云。更與一頓　學云。有過邪　師云。罪不重科。
　　問。蓮華未出水時如何　師云。時未至　進云。出水後如何　師云。合國人盡知　問。久負勿絃琴。請師彈一曲　師云。不是鍾子期。焉能辨此音　進云。忽遇知音者入。如何　師云。是宮商。是角徵　學云。今日小敗　師云。放儞二十棒。

　　鄂州黃龍愿禪師

　　僧問。祖師心印。傳嗣何人　師云。龍門無宿。客鳥道勿玄人。
　　問。迦葉上行衣。何人合得披　師云。一片燒痕地。春入又逢青。
　　問。情盡思絕。表裡雙融。猶是佛邊事。如何是向上事　師云。朝遊西天。暮歸東土。
　　問。如何是佛　師云。少年亦曾問。
　　問。如何是祖師西來意　師云。山水甚分明。
　　問。如何是學人著力處　師云。當時妄想。至今猶然。

　　峨嵋山黑水寺承璟禪師

　　上堂。示眾云。法洞太虗。能該萬象。心包滄海。寧測淺深。是以理出有無。旨超隱顯。不落斷常之見。妙逾生滅之端。可為明鑑。當臺顯物象。而色塵非染。皎月輝世照清濁。而淨穢何閑。莫不喧寂無妨。褒毀弗礙。雖言筌非及。語默猶彰。於是順物應機。隨緣唱道。
　　時有僧問。昔日梵王請佛。當為有情。今日朝賢請師。為同為別　師云。法雷一震三千界。萬國千邦咸總聞　進云。今日一會。不異靈山也　師云。大眾儼然。更無別理。
　　問。如何是祖師西來意　師云。廓然坦蕩。周沙界。濁霧潛融佛日輝　進云。如何作用　師云。大地藏不得。今日出身來。
　　問。如何是無縫塔　師云。祥生禪苑千峰秀。瑞繞嘉川萬疊新　進云。如何是塔中人　師云。速禮三拜　師云。如來以正法眼藏付大迦葉。爾後法法相傳。心心相印。至於今日。三昧鱗次不絕。應用未少相違。自是背覺合塵。蓋纏心地。若能言下相應。矗然洞明心境。更欲多演。恐墜宗風。久立眾賢。伏惟珍重　有居士問。西天二十八祖。唐來六箇老人。未秀和尚是第幾人　師舉起拂子云。識麼　居士又再問。阿育王造八萬四千寶塔。佛向阿那塔中受供養　師云。速禮拜。
　　師又云。秖如世尊勑羅睺羅擊鐘。世尊問阿難。汝還聞鐘聲否。阿難云。聞。鐘聲絕後。世尊又問阿難。汝聞鐘聲否。阿難云。不聞。世尊呵阿難。聲生聲滅。自是聲塵。汝本聞之性。豈逐生滅。當時阿難悟解本聞之性。適來舉拂與皷聲。大眾各具見聞。還欠少否。既不欠少。何勞久立。伏惟珍重。

　　益州東禪秀禪師

　　僧問。古鏡未磨時如何　師云。磨　進云。磨後如何　師云。誰敢覷著。
　　問。如何是祖師西來意　師云。三十年前塵埃裏。
　　問。如何是三乘十二分教　師云。老來無力到西天。
　　問。既是善神。為什麼却被雷打　師云。世亂奴欺主。年衰鬼弄人。　問。祖意教意。是同是別　師云。清風明月。
　　問。如何是一代時教　師云。多年故紙。
　　問。十方薄伽梵。一路涅槃門。如何是一路涅槃門　師云。天下已歸漢。
　　師行脚時。白兆楚和尚　問。近離什麼處　師云。興陽　楚云。迤邐[口*爾]　師云。和尚試道看　楚云。嗄　師打一坐具。楚擬議　師又打。便下參堂。

　　蘄州五祖戒禪師

　　初開堂。示眾云。大迦葉擊金鐘於須彌頂上。普震大千。阿難集總持於畢鉢岩前。曲垂奧旨。今則大教東流。法傳西祖。觀機應響。接物隨緣。有解設問者。一任施呈。
　　時有僧出禮拜　師云。切忌龍門點破額　僧擬議　師云。迢恃地迢十萬餘　問。法會光揚於此日。師今演法嗣何人　師云。迦葉臺上仙華秀。溳水何邊瑞氣生　進云。恁麼即獨松逈秀。溳水重清　師云。依俙越國。彷彿楊州　問。如何是祖師西來意　師云。南斗七。北斗八　進云。恁麼即大眾證明　師云。七棒對十三。
　　師云。千聖垂慈。施方便而普應群機。萬法一源。顯多門而利物。窮斯秘旨。難遇作者之鋒。若也舉唱宗乘。千聖也須失利。維摩詰呵呵大笑。普賢措之。何義。吾門一道真筌歌偈。臨機敲起。莫學聽響之流。古者從來有例。駐斯旨。息前詮。吾門有幸。冀察先賢。須菩提遯跡巖中。天雨寶華。但某髑事荒虗。智非天產。賴諸聖之慈光。續千燈而不斷。久立。珍重。
　　師上堂。良久。有僧問。如何是和尚為人處　師云。四海江波靜。一輪天地明　進云。莫便是和尚為人處也無　師云。寒山撫掌誰人會。拾得忻忻恃地迷。
　　問。寶劍未出匣時如何　師云。看　進云。出匣後如何　師云。收。
　　問。如何是和尚家風　師云。韶陽一點異。清虗盡智門　進云。莫便是和尚家風也無　師云。金州路上。兩兩三三　問。如何是佛　師云。鼻孔長三尺　進云。不會　師云。真不掩偽。曲不藏直。
　　問。如何是古佛心　師云。少人買　學云。買後如何　師云。學語之流。
　　問。如何是道　師云。點　進云。　點後如何　師云。荊三汴四。
　　師上堂云。智門今日開却。布袋。有買賣。出來對眾商量。若無。還我布袋錢來。便下座。
　　僧問。如何是隨色摩尼珠　師云。隨　學云。隨後如何　師云。一箇婆婆兩箇癭。
　　問。如何是智門境　師云。迦葉臺上雲。白雲亭下水　進云。如何是境中人　師云。塞北穿耳客。南地念經僧　問。蓮華未出水時如何　師云。野老謳歌。　進云。出水後如何　師云。謳歌野老　問。得船便度時如何　師云。櫂在誰人手　僧擬議　師云。雲有出山勢。水無投澗聲。
　　問。如何是迦葉不聞聞　師云。文殊有勅　進云。如何是世尊不說說　師云。維摩令行。
　　師上堂云。佛病祖病。一時與諸禪德拈向三門外。諸德還拈得山僧病也無。若拈得山僧病。不妨見得佛病祖病。珍重。
　　僧問。稀逢難遇。請師指示　師云。量天大監。
　　問。佛未出世時如何　師云。山僧無面見闍梨　進云。出世後如何　師云。迦葉臺前勅。白雲亭上令　問。如何祖師西來意。
　　師云。擔不起　進云。為什麼擔不起　師云。祖師西來意　問。牛頭未見四祖時如何　師云。高問低對　進云。見後如何　師云。風蕭蕭。雨颯颯。
　　師上堂云。有僧問。雲門一曲師親唱。北斗藏身事若何　師云。從苗辨地　學云。不會。特伸請益　師云。是誰罪過。
　　師乃云。好諸上座。攜囊挈鉢。東西南北行脚。當為何事。山僧如今大開門戶。不怕儞諸人出來拗折拄杖。推倒禪床。猶未是作家在。
　　又云。君子務本。本立而道生。
　　師拈起拄杖云。如今立也。本在什麼處。莫在拄杖頭上麼。莫在儞諸人眉毛眼睫上麼。以拄杖擊禪床一下。珍重。
　　僧問。臨濟入門便喝。德山入門便棒。和尚此間如何為人　師云。不當　學云。為什麼不當　師便打。
　　師上堂云。古人道。涅槃含四德。唯我契直常。拈起拄杖云。豈不是四德。作麼生是真常。儞諸人還會麼。儞若不會。祖峯布施儞諸人。乃云。拄杖穿過真常。真常穿過四德。會麼。祖峯解開布袋。一時傾出了也。儞諸人有會底也無。出來說看。儞若說得。祖峯與儞證明。你若說不得。敲落你鼻孔。拽脫你眉毛。以拄杖擊香臺。便下座。
　　師上堂云。看看。須彌燈王如來向按上轉大法輪了。却入諸上座眉間。還見麼。若不見。眼在什麼處。以拄杖打禪床。便下座。
　　僧問。截紩鏌鎁猶是鈍。囓鏃當鋒事若何　師云。汝試用看　進云。恁麼即献上漢高王也　師云。你見箇什麼道理　進云。苦痛深　師云。頭在我手裏。一任[跳-兆+孛]跳。
　　師上堂云。朝朝相聚。時序一般。雖然如是。當為何事。不見教中道。一切諸佛及諸佛皆從此經出。師拈起拄杖云。豈不是經。阿那箇是佛。儞若見。出來與祖峯說看。若不見此義。文長付在來日。珍重。
　　師上堂。僧問。名喧宇宙知師久。雲嶺家風略借看　師云。更道　僧展手　師便打。
　　師又竪起拄杖云。大眾會麼。言不再舉。令不重行。便下座。
　　師上堂。拈起拈杖云。彌勒先鋒。釋迦殿後。總在祖峯拄杖頭上。儞諸人還見麼。又道。我觀法王法。法王法如是。會麼。會即出來道看。若不會。伏惟尚響。以拄杖擊香臺。便下座。
　　師上堂。大眾纔集。師云。鍾皷相催。當為何事。先德如是。後進如何委悉。遂拈起拄杖云。先大師云。根實枝異。久倚寒巖。攪大海。擊龍宮。山僧也不攪大海。擊龍宮。秖擊諸上座眉毛眼睫。以拄杖打香臺一下。便下座。
　　僧問。獅子窟中無異獸。即今便請振全威　師云。汝試振看　進云。恁麼即天龍恭敬去也　師便打。
　　師上堂。舉。雲門大師云。法身有三種病。二種光。出得荊棘叢林。淨地上死人無數。還有道得底麼。出來與祖峯道看。若道不得。分付與德山．臨濟。以拄杖擊香臺一下。便下座。
　　師上堂。拈起拄杖云。一切諸佛及諸佛阿耨菩提皆從此經出。拄杖子豈不是經。儞諸人作麼生會。釋迦老子從拄杖頭上出來。為儞諸人說佛說法得徹困。見儞不會。却從拄杖頭上入去也。出去即且從。作麼生說箇入來底道理。以拄杖擊香臺一下。便下座　師上堂云。佛真法身。猶若虗空。應物現形。如水中月。師拈起拄杖云。此是拄杖子。月在什麼處。師遂云。三歲孩兒皆道得。百歲翁翁行不得。以拄杖擊香臺一下。便下座。
　　師上堂云。古人道。四執既無。百非俱遣。儞諸人作麼生會四執。如普眼在佛會上入定。觀微塵剎土。不能得見普賢。乃白世尊言。我於微塵剎土。徧覓普賢。不能得見。世尊曰。汝但於淨三昧中起一念。便見普賢。時普眼乃於淨三昧中忽起一念。便見普賢向空中乘六牙白象。師云。眾中盡皆舉也。普賢我即不問儞。儞且道普眼眼向什麼處著。珍重。

　　頌雲門法身

　　雲門透法身　　劃斷釋迦音　　文殊休惆悵　　普賢謾沉唫

　　藥忌頌

　　藥忌由來鑒作家　　示徒親切病如麻　　十方三世諸知識　　赫日光中雷電車

　　歲旦上堂有頌

　　今日正月一　　過去未來總露出　　天下知識笑呵呵　　大滿家風誰相悉　　誰相悉　　正月一　　觀音殿裏禮彌勒　　文殊手裏普賢筆
　　因僧問雲門抽顧頌。雲門抽顧。衲僧眼皮重。
　　眼皮重。七八量。雷車打不動。打不動。

　　抽顧頌

　　時念彌陀三五聲　　追薦東村李胡子　　生西天山裏　　孟八郎強健　　福田院裏貧兒叫喚　　乞與我一文大光錢
　　僧問趙州栢樹子　師乃有頌。
　　天下禪翁咬少林　　趙州有語庭前栢　　庭前栢　　老倒禪翁眼赫赤　　不善東西失本源　　屈我觀音作胡客

　　蘄州四祖山諲禪師

　　上堂云。盡乾坤大地．三世諸佛．天下老和尚。被山僧今日坐斷。無儞出頭處。設有出頭得時。也秖是一箇竹木精靈。雖然如是。也未免擔枷判事。久立。珍重。
　　僧問。如何是四祖境　師云。千年松杉檜。四季鎮長青　進云。如何是境中人　師云。祖師真影長年在。來往遊人稽首瞻　問。如何是佛　師云。大殿裏是釋迦　進云。莫便是也無　師云。莫錯認定盤星　問。如何是和尚家風　師云。厨無過客餐　進云。客來將何祇待　師云。客來須看　問。如何是透法身句　師云。多年松樹老輪皺　間。尋枝摘葉即不問。如何是直截根源　師云。佛頭衡不遠。
　　問。迦葉上行衣。何人合得披　師云。大庾嶺頭提不起。方知不是我同人。
　　問。如何是祖師西來意　師云。一人傳虗。萬人傳實。
　　問。葉落歸根時如何　師云。一歲一枯榮。

　　蘄州廣教懷志禪師

　　上堂云。舉令提綱。郡魔屏蹟。全提祖印。坐斷十方。正當恁麼時。老胡出來。也須乞命。眾中若是作家。略希英鑒。
　　時有僧問。從上相傳。合談何事　師云。令　進云。恁麼即字人退步去也　師云。吁。吁　問。如何是佛法大意　師云。記來多少時　進云。學人不會。如何得受用去　師云。言猶在耳。
　　問。如何是祖宗下事　師云。舉得甚分明　進云。恁麼即學人禮拜　師云。將為是真箇。
　　問。是什麼物。學人為什麼不會　師云。生在冀州。
　　僧問。如何是透法身句　師有頌答。
　　北斗藏身句　　當鋒措者稀　　投機猶未諦　　玄會太無知　　猿聲青嶂外　　虎嘯透山谿　　洪鍾來報曉　　雞向五更啼

　　襄州興化奉能禪師

　　上堂云。一言纔舉。千差同轍。此是化身說法。報身不說法。又云。報身為什麼不說法。他自有廊幕在。
　　僧問。如何是鷲嶺境　師云。風吹兩岸柳。浪動一池蓮。
　　問。如何是境中人　師云。大殿毗盧佛。堂中雲水僧。
　　問。師唱誰家曲。宗風嗣阿誰　師云。迦葉臺前雲水塔。
　　問。如何是鷲嶺關捩子　師云。莫動箸　僧便喝　師云。向儞道莫動著。喝箇什麼　僧又喝　師便打。
　　問。如何是佛　師云。髮長僧貌醜。
　　問。棒喝臨機權且止。如何是鷲嶺關捩子　師云。鷲嶺關捩且置。是儞自己事作麼生　學云。不會　師云。還我關捩子。
　　師上堂。以頌示眾云。
　　問儞十方雲水和　　南來北往意如何　　觸目千差無異路　　石人彈舌念彌陀

　　綱宗頌

　　最險無過劍刃鋒　　祖師從此定綱宗　　顧鑒不知何處去　　千株松下白頭翁

　　唐州天睦山契滿禪師

　　上堂。示眾。迦葉親傳。如來密印。達磨西來。多虗少實。若論此事。且權認奴作郎。說佛說祖。剜肉成瘡。直下單明。未是衲僧活計。作麼生是衲僧活計。何不對眾證據看。
　　時有僧禮拜　師云。若是先陀客。更不待揚眉　僧云。喏　師云。金州路上兩兩三三。
　　問。師登師子座。奮迅振全威。迦葉峰前令。師今為阿誰　師云。昨夜風霜緊。今朝刮骨寒　進云。恁麼即隨陽一箭。師當的去也　師云。禍不單行。
　　問。魚透龍門浪。全身躍踊飛。時如何　師云。三月雷雨動。霹靂震全威。
　　問。如何是佛　師云。多年桃核　進云。未審意旨如何　師云。打破裏頭人。
　　問。諸聖三昧。何人合得知　師云。秖如今　進云。莫便是也無　師云。南山起雲。北山下雨。
　　問。如何是祖師西來意　師云。三年逢一閏　進云。合談何事　師云。九月是重陽。

　　鄂州建福智同禪師

　　上堂云。直饒儞一句踢蕩分明去。早是不著便。遭他點污了也。儞合作麼生。久立。珍重。
　　僧問。祖意教意。是同是別　師云。崇山嶺峻　進云。恁麼即不同　師云。夢澤波清。
　　問。如何是和尚為人一句　師云。粗識好惡。
　　問。如何是文殊直截一句　師云。彈指到清涼。
　　問。法無二法。心無二心。如何是心　師云。千差萬別。
　　問。夜升兜率。晝降閻浮。未審是什麼人境界　師云。不是別人。
　　問。如何是佛　師云。鼻如截筒。
　　問。北斗藏身。意旨如何　師云。鸎鵡慕西秦。
　　乃有頌。
　　雲門透法身　　法身何許人　　鴈迴沙塞去　　鸎鵡慕西秦

　　江陵府福昌禪院重善禪師

　　上堂。僧問。如何是正法眼　師云。夜觀乾象　學人不會意旨如何　師云。日裏看山。
　　問。如何是稱昌境　師云。松峰亭眺望。不與白雲齊　進云。如何是境中人　師云。朝見金鱗躍。暮聽子規啼。
　　問。祖意與教意。是同是別　師云。巢知風。穴知雨。
　　問。如何是佛法的的大意　師云。東方甲乙木　進云。恁麼即粉骨碎身也　師云。易開終始口。難保歲寒心。
　　問。如何是福昌山　師云。鳥飛不度　進云。如何是山中人　師云。四海五湖。
　　問。浩浩之中。如何辨主　師云。長安天子。塞外將軍　進云。恁麼即權握在手　師云。不斬無罪人。
　　問。如何是不遷底法　師云。死人不坐神　進云。學人不會意旨如何　師云。那伽常在定。
　　問。離却咽喉唇吻。請師速道　師云。福昌口門窄　進云。和尚為什麼口門窄　師云。還我話來。
　　問。如何是離筌蹄底句　師云。頭大帽子小　學人不會意旨如何　師云。側脚久穿靴。
　　問。金烏東涌。玉兔西沉。時如何　師云。措大不騎驢　進云。恁麼即謝師指南　師云。更須子細。
　　問。牛頭未見四祖時如何　師云。槵子數珠　進云。見後如何　師云。鐵磬行者。
　　問。未施武藝。便入戰場時如何　師云。老僧打退皷　學云。恁麼則展陣開旗去也　師云。伏惟尚饗。
　　師上堂云。盡乾坤大地微塵諸佛總在福昌者。裏拈拄杖劃地一下。云。說佛說法。禪德若也會得。出來與儞證據。若也不會。華須連夜發。莫待曉風吹。久立。珍重。

　　舒州龍門山仁永禪師

　　上堂云。諸佛言詮。止啼為義。祖師心印。莫可論之。向上一路。誰敢措足。直下會得。早不著便。久立。珍重。
　　問。祖祖相傳。未審傳箇什麼　師云。德山拄杖　進云。恁麼即得其妙也　師便打。
　　問。如何是龍門路　師云。險　進云。為什麼如此　師云。點額却迴來。
　　問。如何是龍門山裏龍　師云。雷震青霄　進云。忽遇金翅來時如何　師云。傾湫倒嶽。
　　問。如何是祖師衣　師云。大庾嶺提不起。
　　問。如何是佛法大意　師云。罕逢此問。

　　襄州延慶宗本禪師

　　初開堂。示眾云。山鋪碎玉。樹挂銀條。道安巖畔。舉唱宗乘。迦葉門風。有疑請問。
　　時有僧問。正法無言。請師舉唱　師云。正當今日　進云。恁麼即得遇於師也　師云。一場懡[怡-台+羅]　學云。灼然　師云。放儞二十棒。
　　問。魚未跳龍門時如何　師云。擺手入長安　進云。跳過後如何　師云。長安雖樂。
　　問。如何是鳳山　師云。天生標格　進云。如何是山中人　師云。貌古無人識。
　　問。如何是和尚為人一句　師云。截斷鳳林關　進云。恁麼則展手不逢人也　師便打。

　　唐州福安山慧珣禪師

　　初開堂。升座。有僧問。師唱誰家曲。宗風嗣阿誰　師云。古殿連雲水　進云。恁麼即韶陽玄孫。龍居嫡子也　師云。重言不當吃。
　　問。我佛出世。振動魔宮。和尚出世。有何祥瑞　師云。泌水正南流。
　　師初受唐州請。便有僧問。若到泌陽。忽有人若官若私。是男是女。人人各致一問。問問各別。如何祇對　師云。春後一陽生　進云。恁麼即今日小出大遇　師拈坐具當面擺。
　　問。祖師來此土。意旨如何　師云。端。
　　問。人王與法王相見時如何　師云。劄。
　　問。未離兜率。已降王宮。未出母胎。度人已畢時如何　師云。好事不知無。

　　鼎州大龍山炳賢禪師

　　上堂。有僧問。如何是大龍境　師云。堂前一堆土。巍峨倚半空　進云。如何是境中人　師云。淨掃門前地。迎待五湖賓。
　　問。如何是佛　師云。穿雲不度水。躡足降閻浮。
　　問。昔日先師語。如何透法身　師云。萬仞峰前句。不與白雲齊。
　　問。如何是動乾坤句　師云。透出龍宮翻大海。掌開日月倒須彌。
　　問。如何是出家人　師云。深　進云。如何是出家法　師云。苦。

　　隋州雙泉山瓊禪師

　　不収語錄。秖有偈頌。

　　色空頌

　　靈光滿目簇山河　　幻境之中物像多　　體妙已知緣不礙　　執情還被境消磨　　責黃靡實無妨用　　影響皆真覓即訛　　是色是空重疊夢　　夢中華藏現森羅

　　頌靈雲見桃花得悟

　　學劍難提鋒刃頭　　艶光花發便心休　　不疑句播乾坤內　　得旨唯憑月滿秋

　　又頌玄沙拈

　　玄沙聞舉悟中知　　當下云言未保伊　　一擊海濤皆涌沸　　天光迴爍眼眵眵

　　魚鼓頌

　　玉鬣金鱗光閃爍　　逆浪衝波形勢惡　　叢林擊著震山雷　　顧網遊魚皆省覺

　　常用不空頌

　　舉足下足　　步步相逐　　運用去來　　靈光不蓄　　釋迦真風　　商那種族　　的的斯言　　斯言為酷

　　冬月雪下夜坐思智門和尚有頌

　　嚴風亂地天降雪　　夜久更深凍雲結　　虗堂獨步驀思量　　却憶龍居舊巢穴　　明教先師雪裡言　　火發新羅燒脚熱　　東嶺鷹飛禪客尋　　南山蛇出人行絕　　象骨輥毬熟膽機　　歸宗拽石底時節　　如斯綱要最希奇　　唯有吾師應可別　　別得龍居牙爪生　　不貴真如玄妙譯　　余愛韶陽新定機　　一生與人拔釘楔　　何日春風一陣來　　吹歆寒雲掃霜雪　　共師同賀大平年　　赫日光中雷電掣

　　自嚴上座

　　有僧問。如何是吹毛劍　答云。龍脣鳳觜　問。如何是無縫塔　答云。甎瓦泥土　進云。如何是塔中人　答云。含齒戴髮　問。寶劍未出匣時如何　答云。龍藏海底　進云。出匣後如何　師云。海上橫行　問。如何是大人相　答云。不曾作模樣　問。如何是老人相　答云。無力把拄杖　因與數僧遊山迴。僧問云。盡日遊山。成得什麼邊事　答云。困即喫茶　僧問。洞山麻三斤。意旨如何　答云。八十婆婆不粧梳。

　　頌雲門透法身

　　先祖透法身　　仰面看日輪　　赤脚倒上樹　　不會更愁人

　　天聖廣燈錄卷第二十一
　　天聖廣燈錄卷第二十二　　　〔宋碑〕
　　韶州白雲山福禪師

　　上堂云。一塵纔舉。大地全該。諸上座恁麼來。早是不暑便也。且作麼生得箇安身立命處。然雖如是。官不容針。私通車馬。還有作者。便請施呈。對眾證據。
　　時有僧問。得失是非。一時放劫時如何　師云。白雲生谷口　進云。恁麼則隨緣不計身也　師云。細看問端。
　　問。如何是正法眼　師云。隨坑落壍。
　　問。如何是佛　師云。四八希奇相　進云。莫便是也無　師云。十號已彰名。
　　問。如何是印仝相契底事　師云。令古少人知　進云。知底事如何　師云。隱顯未甞聞。
　　問。如何是佛法的仝大意　師云。直　進云。學人不會此意如何　師云。崖州路上問知音。
　　問。如何是朕兆未分時事　師云。大眾難隱匿　進云。恁麼則分去也　師云。笑殺寒山子。

　　磁州桃園山曦朗禪師

　　仝在安州法雲院為上座。受桃園山請。開堂。示眾云。若是唱道門風。權且強名。若論祖宗提綱。直下難為開口。所以先聖道。向上一路。千聖不傳。學者勞形。如援捉影。禪德。旦作麼生商量。與先聖齊去。眾中莫有作者。離劫前非。單刀直入。對眾商量。
　　時有僧出禮拜　師云。真師子兒。
　　問。靈山一會。何異令日　師云。當時妄想。此日猶存。
　　問。師唱誰家曲。宗風嗣阿誰　師云。龍吟霧起。虎嘯風生　學云。未審是誰家之嫡　師云。移船諸水勢。舉棹別波瀾。
　　問。師棲芭嶠年已久。未審宗風為誰宣　師云。靈山會上。迦葉侍尊　學云。畢竟是誰宗旨　師云。一朝分此座。看取令行時。
　　問。如何是安州境　師云。紫金山畔千華秀。白兆峯前萬戶觀　進云。如何是境中人　師云。知州通判。
　　問。如何是佛　師云。間梨還肯也無　僧云。和尚尊言。爭敢不肯　師云。闍梨若肯時。說甚佛不佛。
　　問。如何是祖師西來意　師云。西來若有意。軒下老僧頭　學云。為甚却如此　師云。不見道。為法喪軀。
　　問。寶劍未磨時如何　師云。錯落難改節　進云。磨後如何　師云。黑。
　　問。牛頭未見四祖時如何　師云。八方魔競起　進云。見後如何　師云。四塞罷干戈。

　　安州法雲知善禪師

　　上堂。僧問。和尚令日開筵。如何施設　師云。雲綻家仝月。春來處仝花　學云。恁麼則四眾咸依。人天有賴也　師云。昨日春風起。今日陽鳥啼。
　　問。昔日靈山記。嫡嗣在何人　師云。韶石曾棲處。不見箇同參。
　　問。如何是和尚家風　師云。隨家豐儉　進云。客未如何祇待　師云。看棲打樓　問。如何是透法身向　師云。易開終始口。難保歲寒心。
　　問。如何是和尚關棙子　師云。少人知　學云。太深密生　師便打。
　　問。如何是古佛道場　師云。山青水綠　問。如何是古佛家風　師云。相栢磨裏杯校子。
　　問。如何是法雲境　師云。安陸城裏千杏秀。揩師巖畔百華鮮　進云。如何是境中人　師云。景福寺裏僧。
　　問。如何是和尚為人一句　師云。來風深領　進云。莫便是和尚為人也無　師云。七棒對十三。

　　韶州鄧林山善志禪師

　　有僧問。如何是佛　師云。山河大地。
　　問。如何是向上關捩子　師云。東家喫飯西家飽。
　　問。如何是透法身句　師云。日上東方月落西。
　　問。如何是衲衣下事　師云。舉意即乖。
　　問。學人上來。請師一接　師云。不接　學云。為什麼不接　師云。布袋裏作聲　問。如何是露地白牛　師云。待儞悟始得。
　　問。如何是祖師西來意　師云。庭前華發映天紅。
　　問。入室投機時如何　師云。好事不如無　進云。和尚豈無方便　師云。惜取口喫飯。

　　韶州大歷山志聰禪師

　　上堂。僧問。日久不聞師子吼。今日聞機事事若何　師云。白雲覆山頂　學云。恁麼則謝師指示　師云。綠水瀉巖間。
　　問。如何是一代時教　師云。黃葉止嬰兒。
　　問。如何是和尚家風　師云。入門便見　進云。客來如何祗待　師云。客是主人相師　問。不起一念。如何與聖同　師云。昔天人盡見。何處不尖新。
　　問。如何是密室中事　師云。團圓不可視　進云。如何是密室中人　師云。對面難改。
　　問。如何是向上一路　師云。盲人登不猒。
　　問。如何是毗盧師　師云。醜拙形容　進云。為什麼却如此　師云。特地愁見人。

　　復州崇勝院光祚禪師

　　先住隋州雙泉。復徙智門。次居崇勝。師開堂日。未陞座。乃示一頌。
　　此座雖高廣　　四面無比況　　大尉眾心請　　今日難推讓
　　師乃陞座。拈香云。此一瓣香。不是江西．湖南。亦不是天臺．南嶽。為我西蜀香林和尚。今日方爇供養。大眾會麼。若於白槌前薦得。猶較些子。若於白槌後薦得。又堪作什麼。所以古人道。一塵纔舉。大地全收。毛頭師子全身。且道是什麼佛法事。今日大尉請命山僧出世。若是建化門庭。一任出來。對眾決擇看。
　　時有僧問。一音纔舉。四眾雲臻。從上宗乘。請師演唱　師云。還向儞道得麼　進云。恁麼則人天有賴也　師云。莫亂道。
　　問。覺花開處真如秀。菡萏芬芳事若何　師云。不可更向儞道得　進云。恁麼則帀地香風起。彌天祖日新　師云。也是椀鳴聲。
　　問。師唱誰家曲。宗風嗣阿誰　師云。青城千丈雪。雲外萬重山　進云。恁麼則錦水列派。香林分枝　師云。相識滿天下。知心有幾人。
　　問。祖燈續燄。太尉臨筵。向上之機。請師垂示　師云。大眾總見　進云。恁麼則雲散水流也　師云。速禮三拜。
　　問。三乘十二分教。曲為令時。向上宗乘。乞師指教　師云。也知道者飽叢林　進云。恁麼則絕相續也　師云。快禮拜着。
　　師上堂。顧視左右云。莫有作家。出來對眾決擇。良久。云。雖然如此。風不來。樹不動。下座。
　　僧問。三乘十二分教。止啼顯理。離却咽喉脣吻。請師道　師云。大眾總見儞問　進云。恁麼則養病喪軀　師云。恰是　問。十地菩薩見性如隔羅縠。秖如初地菩薩又隔箇什麼　師云。須彌山　進云。如何透得　師云。三生六十劫。
　　問。如何是古佛心　師云。上座欠少箇什麼　進云。畢竟又如何　師云。好事不如無。
　　問。一機未發。如何辨其語脉　師云。大眾可驗　學云。畢竟如何進向　師云。退後三步　問。格外稱提。請師舉唱　師云。儞合作麼生　進云。恁麼則承師指示　師云。莫妄想。
　　師上堂云。日日日頭從東出。日日頭從西沒。一年三百六十日。何曾與儞為幻執。冬已過。夏又臨。儞諸人每日還承當得箇什麼。今日是四月一。也還聞僧堂裏聖僧為諸上座親切剖折麼。若薦得。何用上來者裏。若薦不得。且向衣鉢下體取自己。
　　又云。鉢盂無底尋常用。莫教手裏失匙筯　僧問。如何是本來種　師云。不合將問人　遙云。問又何妨　師云。失却本來種。
　　問。如何是祖師西來意　師云。眼不見鼻　進云。便恁麼領會時如何　師云。鼻孔裏呷羹。
　　問。曹谿路上還有俗談也無　師云。六祖是盧行者。
　　問。一切智智清淨。還有地獄也無　師云。閻羅王。
　　問。如何是佛　師云。蹋破草鞋赤脚走　進云。如何是佛向上事　師云。拄杖頭上挑日月。
　　師上堂。乃示一頌云。
　　東家李四婆　　西家來乞火　　門外立少時　　瞋他停滯我　　惡發走歸家　　虗心屋裏座　　可憐群小兒　　終日受飢餓　　有眼不點睛　　家鑽髑髏破
　　又云。一法若有。毗盧隨在凡夫。薦法若無。普賢失其境界。正當恁麼時。文殊向什麼處出頭。若也出頭不得。金毛師子晉折。幸好一盤飯。莫待糝椒薑。珍重。
　　僧問。得失是非。一時放却時如何　師云。放在什麼處　進云。恁麼則進前三步　師云。果然教不下。
　　問。蓮華未出水時如何　師云。也尋常　進云。出水後如何　師云。合知特。
　　問。不學佛法底人。如何成辨　師云。截耳臥街。
　　問。如何是大乘修行　師云。檐枷帶鎻。
　　僧問。如何是衲衣下事　師云。頭腦相似　進云。如何則是　師云。縱橫十字　進云。如何是函蓋乾坤句　師云。天光迴照。
　　問。如何是截斷眾流句　師云。伏惟尚饗　問。如何是隨波逐浪句　師云。放儞一線道。
　　師上堂。以頌示眾云。
　　龍種龍兒為上尊　　放身前去眾威存　　東海亦非君住處　　百千沙界有心吞　　箇中若是吾真子　　解將一劒報師恩
　　又云。還報得也無。所以道。知恩方解報恩。昔日文殊伏劒殺佛。且道文殊見有佛可殺不見。若見有。文殊劒作兩截。若不見。文殊又虗勞心力。且作麼生商量。若商量不得。便被釋迦老子坐斷毗盧頂。達磨西來。欺儞唐土人。是儞諸人什麼處出氣。若出氣不得。且歸僧堂裏向火。珍重。

　　藥忌頌

　　藥病相治事可嗟　　如何於此隨群邪　　未語已前誰辨示　　泊乎開口見萌芽　　不在思量體卜度　　徒勞管見彊分拏　　世上多有如斯者　　不知着恥數如麻

　　綱宗頌

　　盡令提綱為阿誰　　門庭施設在臨時　　直饒祖師門下容　　舉頭早落二三機　　不在進前休退後　　杷住教渠失却眉　　為報諸方拈提者　　總是秦時鐸落錐

　　法身頌

　　法身之理編河沙　　覿面相呈未作家　　光境俱七猶是病　　何勞更在若周遮

　　偶頌

　　直下有何之　　當陽薦者稀　　杏仁桃核氣　　秖為小兒機　　黃葉休指喻　　莫把作金施　　秖見錐頭事　　那知落鑒咦

　　綱宗謌

　　混明池裏失却劒　　曲江池裏撈得鋸　　[齒*(虎-儿+且)][齒*(虎-儿+且)]齖齖且過時　　莽莽鹵鹵河沙數　　糲竭節　　拽路布　　刢利衲僧通一路　　師子不捉麒麟兒　　猛獸那堪牀下顧　　魔斯吒　　入水去　　者迴休吐黑雲霧　　俊鷹俊鷂溥天飛　　鈍鳥籬根[啀-口+月]不去　　佛祖言　　休更舉　　直饒格外猶未許　　見成公案早多端　　那堪更涉他門戶　　夜鳥雞　　誰提去　　天明戴雪遭指注　　胡蜂不戀舊時窠　　猛將那肯家中死

　　觀州青城香林信禪師

　　上堂云。令特參學人。須具出格透乾坤底眼。直得無纖毫隔礙。方可觸處無滯。然後更須明取衲僧也鼻。方得自在。眾中還有麼。出來對眾證據。
　　時有僧出來禮拜　師云。好箇衲僧　問。信息不通。如何得隨緣去　師云。曾憶南泉語　學云。如何領會　師云。信者事還稀。
　　問。魚未透龍門時如何　師云。大道坦然平　進云。透過後如何　師云。爭那頂穿額裂。
　　問。如何是佛　師云。圓頂方袍　進云。未審日用事如何　師云。不用問別人。
　　問。三界之中。何人為主　師云。虗空裏合掌　學人未明如何辨的　師云。格外理堪觀。
　　問。如何是佛法大意　師云。青城山水甚分明。
　　問。一等為人。為什麼見有淺深　師云。淨雲空聚散。來往不知休　問。覿面相呈特如何　師云。築着鼻孔。

　　鼎州德山惠遠禪師

　　上堂云。佛法見成。莫作計校。若更彊名。盡落魔界。所以古者云。將心止動。轉止轉奔。如或更於五蘊趣中計較測度。機巧方便多遏禁。令心澹薄。到者裏。秖是箇散不盡底粥飯氣。如或更言。此合如是。此合不如是。此相應。此不相應。如此種種情計。皆悉徒為。盡是狂勞華相。秖益自疲。諸上座若能了知念念攀緣。心心永寂。到者裏。喚作什麼。然則如是。也須子細。有事商量。
　　時有僧問。師唱誰家曲。宗風嗣阿誰　師云。令後記取。
　　問。如何是祖師西來意　師云。鐵門路嶮。
　　問。祖室猊臺。師已踞。宗乘舉唱事如何　師云。他後莫錯舉　進云。大眾如何委悉　師云。不得以己方人。
　　問。四方天王為什麼劫在地上　師云。白雲無定止。皓月落千波。
　　問。如何是德山境　師云。武陵谿木三春秀。單卷壇雲一帶橫。
　　問。亡僧遷化向什麼處去　師云。鳥龜鑽破壁。
　　師解夏日上堂。僧問。九旬禁足令已滿。自恣之儀事若何　師云。猢猻趂蛺蝶。九步作一歇　進云。未審意旨如何　師有頌。
　　兩箇童兒舁木皷　　左邊打了右邊舞　　剎那變現百千般　　分明示君君記取
　　師上堂云。枕石潄流。住緣天真。不見古者道。撥霞掃雪和雲母。掘石移松得茯苓。正當恁麼時。復何言哉。諸德要會麼。
　　師有頌。
　　雪霽長空　　逈野飛鴻　　叚雲片片　　向西向東　　珍重

　　襄州含珠彬禪師

　　上堂云。言盡理極。情亡杜旨。方法泯然。千差絕跡。又道。法門無際。無以智知。不可以識。識禪德要會麼。一切法無盡。普會於此道場中。若能如何是用東西。如今試出來對眾商量看。
　　時有僧問。靈山一會。何異今朝　師云。皓月挂天涯。分影落千谿　進云。恁麼則今日得親於寶座。大法敷揚顯聖明　師云。木馬嘶時天地靜。泥牛行處吉祥榮。
　　問。如何是佛法的的大意　師云。古木未凋猶鴈呌。妙峯明月又晶輝。
　　問。如何是佛　師云。五彩不粧容自異。千光長艶月分明。
　　問。如何是祖師西來意　師云。古今人渴望　進云。未委畢竟如何　師云。隻履却西歸。
　　問。如何是三乘教　師云。上大人　進云。意旨如何　師云。化三千。
　　問。如何是和尚家風　師云。白雲常澹佇。碧落住清虗　進云。客來以何祇待　師云。蓬島有時窺鶴舞。蠻天多是見雲飛。
　　問。急切相投時如何　師云。速　學云。如何則是　師云。不用苦咨嗟。
　　問。學人上來。請師一句　師云。得　進云。未審得箇什麼　師云。德山拄杖。天台楖栗。
　　問。如何是和尚正法眼　師云。瞎。
　　問。如何是和尚關捩子　師豎起拂子　學人便喝　師便打。
　　問。向上一言。請師便道　師云。金鞭敲玉鐙。樵子不高歌。

　　南嶽山福嚴寺雅禪師

　　開堂日。諸官同降。大眾雲臻。師陞座。
　　有僧問。朝騎既臨於法會。請師方便演宗乘　師云。三人杖子攪黃河　進云。宗乘已蒙師垂示。俗諦門中又若何　師云。他後會去在。
　　問。師唱誰家曲。宗風嗣何人　師云。昔年漢水親承處。此日衡陽祝聖明　進云。恁麼則洞山嫡子。雲門玄孫也　師云。禮拜了退　問。如何是和尚家風　師云。入門便見。
　　問。如何是佛　師云。臂長衫袖短。
　　問。如何是吹毛劒　師云。闍梨還用得麼　進云。莫便是道尚慈悲也無　師云。蘇嚕悉哩。
　　問。如何是道　師云。四十五里長松徑。南北遊人不猒頻　進云。如何是道中人　師云。兩兩三三。
　　師在洞山會裏。有僧問洞山。如何是佛　洞山云。麻三斤。
　　爾後眾皆下語。不契洞山。師乃有頌。
　　七寶畫牛頭　　黃金為點額　　春晴二月初　　農人皆取則　　寒食賀新正　　鐵錢三五百　　洞山深肯之

　　岳州乾明普禪師

　　師參洞山。問云。停機罷賞時如何　山云。水底弄傀儡　師云。誰是看翫者　山云。停機罷賞者　師云。恁麼則知音不和也　山云。知音底事又作麼生　師云。大盡三十日。小盡二十九　山云。未在　師云。合喫和尚手裏痛杖。
　　師開堂陞座。僧問。昔日靈山記。今朝嗣阿誰　師云。楚山突屼。漢水東流　進云。恁麼則石門嫡子也　師云。聽事不真。喚鍾作甕　問。如何是乾明境　師云。幽洞木龍吟。天邊石虎嘯　進云。如何是境中人　師云。速禮三拜。
　　問。法皷無槌時。還響也無　師云。響　進云。未審聲從何而出　師云。不皷自鳴天地異。木人側耳甚分明。

　　師上堂有頌

　　曙色纔分天已曉　　矗然薦象明皎皎　　禪流到此善知時　　不覺尋思便成道
　　又云。直下省力。禪德便恁麼承當得。也是不唧溜漢。久立。珍重。

　　鄧州廣濟院同禪師

　　上堂云。諸法寂滅相。不可以言宣。又道一切法門無盡海。普會同歸於毗盧華藏。若能如是會。無邊剎境不隔於毫端。如何却言各自門風。別呈施設。如斯之見。不出常流。禪德。且作麼休歇根門。罷持管解。若有商量者。對眾且陳。
　　時有僧問。如何是佛法的的大意　師云。黑漆骨崘牽白象　學云。老和尚欺謾他後學　師云。好心不得好報　問。薦緣息盡時如何　祖云。三脚蝦　蟇飛上天。
　　問。如何是祖師西來意　師云。白雲飛片片。
　　問。離四句。絕百非時如何　師云。疑而不進　進云。如何得一如去　師云。鑽龜打瓦。
　　問。如何是透法身句　師云。華嶽三峯小　進云。未審此意如何　師云。黃河輥底流。
　　問。如何是佛　師云。鼻如截筒。

　　韶州東平山洪教禪師

　　上堂云。若論佛法兩字。畢竟是有是無。若言無者。有屈於高德上來。若言有者。沉埋於先祖門風。且作麼生。得箇恰好去。諸禪德切須子細。莫用掠虗。時不待人。須臾便是來生。三界無安。猶如火宅。如今諸方善知識出世。便好進步向前。決擇生死。去却灸脂帽子。拈却鶻臭布衫。作一箇無事人。豈不是好事。
　　時有僧問。寶劒擊禪門時如何　師云。麗水多倒顛。
　　問。師子是獸中王。為什麼却被六塵吞　師云。年衰鬼弄人。
　　問。語默涉釐微。請師通不犯　師云。涇州泊棹唱巴歌。
　　問。西天優鉢羅華開。一佛出世。此土華開。未審什麼佛出世　師云。我不揑目。
　　問。萬法歸一。未審一歸何所　師云。山河大地。
　　問。如何是向上機關　師竪起拂子。
　　學人未曉。乞師再指　師云。非公境界　進云。和尚豈無方便　師云。再犯不容。

　　安州延福院處瓊禪師

　　開堂日。未陞堂。云。寶座高廣。無人能陞。還有人陞得。出來。不讓於燈明王。所以道。佛佛道同。聖聖相躅。良久。若無人出。山僧陞座也。遂陞座。
　　拈香。示眾云。此香不是栴檀沉水。不是海岸牛頭。昔日遊方。徧參知識。本欲永藏囊篋。溺跡叢林。不謂眾推。難藏鄙陋。今日對人天大眾。爇此香。供養我襄陽老人。
　　時有僧問。釋迦昔受然燈記。師今得法嗣何人　師云。重言不當吃　進云。恁麼則洞山一箭。師當的也　師云。莫亂道　問。覺華初綻祥雲現。此日筵開事若何　師云。分明記取　進云。學人未委如何領會　師云。三十年後。
　　問。教云。以音聲求我。是人行邪道。即今和尚開堂。是邪是正　師云。語裏明人　進云。恁麼則　學人禮拜去也　師云。兩重公案。
　　問。朝騎已臨於法會。師將何物報君恩　師云。頭戴天。脚踏地　進云。恁麼則帀地香風起。普天瑞氣生　師云。惱亂春風卒未休。
　　問。北斗藏身。意旨如何　師云。黃河倒逆崑崙觜。
　　問。如何是延福境　師云。不逐四時凋　進云。如何是境中人　師云。滿堂雲水客。四海問禪賓。
　　問。牛頭未見四祖時如何　師云。天下太平　進云。見後如何　師云。一場懡[怡-台+羅]　問。蓮華不出水時如何　師云。朕兆未分人盡望　進云。出水後如何　師云。及乎天曉也尋常。

　　襄州興化院順禪師

　　上堂。有僧問。如何是和尚深深處　師云。舉即易。答即難　進云。為計麼如此　師云。過去。
　　問。如何是和尚劒　師云。老來無力上高峰　問。如何是興化境　師云。松有迎風勢　進云。如何是境中人　師云。泥多得佛大。
　　問。如何是直截本源　師云。無儞等程處。
　　問。生死到來。如何免得　師云。閙處看駱馳。
　　問。如何是百千妙門。同歸方寸　師云。水底看夜市。
　　問。如何是佛向上事　師云。楚山頭指天。
　　問。凡聖二途。如何進步　師云。夜聞風撼竹。却憶珊瑚枝。
　　師上堂云。山僧今日且與諸上座評論實事。教省力去。一切諸法。山河大地。與山僧拈向拂子頭上。子細看是什麼道理。若看得出。自得省力。更莫多途。作一箇出塵高士。豈不是好事。久立。珍重。

　　靈澄上座

　　師參鑒師。一言相契。乃息遊心。師在眾。多述偈頌示於後人。

　　西來意

　　汝問西來意　　看余辨正邪　　入門贓物露　　開口擬心差　　明空落鬼趣　　執見眼成華　　離此憑何指　　齊僧怕夜茶

　　其二

　　莫問西來旨　　休尋栢樹窠　　商量人不少　　錯會衲僧多　　有念令他叱　　無言亦被呵　　瞥然恁麼會　　鷂子過新羅

　　其三

　　休問西來意　　常徒豈可斟　　不道他無分　　都緣為有心　　情看終未徹　　絕慮坐昏沉　　生死如何渡　　寒衣昨晚碪

　　其四

　　見話西來旨　　微僧祇欲瞋　　中流不易湊　　須是上根人　　明月三秋白　　崖松一樣新　　除却寒山後　　屈指共誰陳

　　其五

　　徒問西來意　　情知看者癡　　不善家中寶　　論劫受驅馳　　道本非如此　　人心莫強為　　因斯便曉了　　已是落便宜

　　其六

　　若問庭前栢　　受屈向諸方　　可憐男子漢　　開眼尿他牀　　大疑相敲點　　又恐怕參商　　未知關捩子　　把甚作津梁

　　其七

　　借問西來意　　何得罵儂家　　此門無鎻鑰　　晝夜不曾遮　　達者如麟角　　長短似鋪沙　　看渠歡喜處　　黑荳未生芽

　　其八

　　休覓西來意　　堂堂自入抗　　還如不了處　　秖為食殘羹　　見佛急走過　　切忌彊修行　　憑何作準的　　擬問隔千生

　　其九

　　欲委西來意　　杲日正當軒　　水邊閑策杖　　林下看啼猿　　若問無生義　　講唱有開元　　衲僧見處□　　借問是何言

　　其十

　　誰問西來意　　多言道轉殊　　明明三際顯　　皎皎一輪孤　　風吹蓮菡萏　　葉貯水成珠　　時人未到此　　有眼不如無

　　桃華頌

　　靈雲閑步看桃華　　慶快平生卒莫加　　敢保老兄猶未徹　　誰人端的鑒玄沙　　得失是非俱放却　　如氷長坐亦周遮　　要尋義理龍興去　　若據宗門殢甚邪

　　又頌

　　靈雲一種見桃花　　曉了分明定不差　　敢保老兄猶未徹　　幾人具眼鑒玄沙　　大丈夫兒須與奪　　莫交辜負法王家　　若是祖宗門下客　　倒騎牛坐看煙霞

　　布袋頌

　　彌勒鞋雖一隻　　非是絲麻針刺　　剛被西士胡僧　　葱嶺更留蹤跡　　相傳盡誇奇特　　若約余觀費力　　後人不紹家門　　直至如今分析

　　天聖廣燈錄卷第二十二
　　天聖廣燈錄卷第二十三　　　〔宋碑〕
　　筠州洞山曉聰禪師

　　初開堂。示眾云。舉揚宗旨。意密難明。心地法門。豈從語路。秖為眾生日用而不知。背覺合塵。狂迷諸趣。遂有諸佛出現於世。轉大法輪。隨根引逗。若也全提舉唱。曹溪一路平沉。更乃坐斷十方。忙忙者。帀地普天。咸皆罔措。故經云。若但讚佛乘。眾生沒在苦。如今可謂不以而以。有屈祖風。曲為初機。開一線道。上上高士。久參先德。相共證明。中下之機。久遊赤水。夙在荊山。有何異珍。對眾剖露看。
　　時有僧出禮拜　師云。南海土番應不識。碧眼波斯笑點頭。
　　問。新院新年新出世。今日當人事若何　師云。速禮三拜　進云。恁麼則大眾證明去也　師云。退後三步。
　　問。大眾雲集。師登寶座。向上宗乘。請師舉唱　師云。下坂不走。快便難逢。
　　師又云。問話且置。問答也無了期。古人云。問在答處。答在問處。言多去道轉遠。秖可以言語道斷。心行處滅。若也葛藤去。舉足下足皆是道場。動靜去來無非佛事。若於衲僧門下。一言相契。天地懸殊。豈況忉忉。轉無所益。久立。伏惟珍重。
　　僧問。師唱誰家曲。宗風嗣阿誰。
　　師云。竹錫挑擎千界月。鉢囊盛貯五天雲。
　　問。欲求真。先去塵。塵即不問。如何是真　師云。去年共汝栽杉樹。今歲宛爾種松根。
　　問。古聖說不到處。請師舉　師云。寒星明月夜。寂寂萬家門　進云。恁麼則親到洞山也　師云。汝為藏主來多少時也　師在眾時。因僧在楊州。來舉泗州大聖在彼出現。
　　便有僧問師。既是泗州大聖。為什麼却在楊州出現　師云。君子愛財。取之有道。
　　師上堂云。聞皷聲來到法堂上。佛法向什麼處去也。還有人道得麼。莫是去來。叉手當胸。唱一聲喏。東邊却過西邊。是麼。又云。莫無言無說。是麼。良久。云。有人道得。試出來對眾道看。若道不得。晨朝有粥。齋時有飯　時有僧問。無根樹子向什麼處栽　師云。千年常住一朝僧。
　　問。如何是離聲色句　師云。南瞻部洲。北鬱單越　進云。恁麼則學人知恩不昧也　師云。四大海深多少。
　　問。古鏡未磨時如何　師云。此去漢陽不遠　學云。磨後如何　師云。黃鶴樓前鸚鵡洲　問。如何是佛　師云。理長即就。
　　師上堂云。相見不揚眉。君東我亦西。紅霞穿碧海。白日照須彌。久立。
　　冬日。師上堂。有僧問。即心即佛。埋沒宗風。絕境沉機。全乖道體。去此二途。請師別道　師云。正當一陽景。瑞雪落雰雰　進云。恁麼則東西不辨。南北不分也　師云。大國同忻慶。共賀聖明君　學云。未審向上還更有事也無　師云。長因送人處。憶得別家時。
　　師又云。也好東問西問。暖熱道場。一言相契。萬別千差。久立。
　　師上堂云。教山僧道什麼即得。古即是今。今即是古。所以楞嚴經道。松直棘曲。鵠白烏玄。還知得麼。雖然如此。未必是松一向直。棘一向曲。鵠便白。烏便玄。洞山道。者裏也有曲底松。也有直底棘。也有玄底鵠。也有白底烏。久立。
　　師上堂。僧問。學人進又不得。退又不得時如何　師云。抱頭哭蒼天　學人無語　師又云。汝還知鉢盂鐼子落處麼。汝若知得落處。也從汝問。三十年後。驀然問著也不定。久立。
　　師上堂云。同生像季。去聖遙遠。佛法稀踈。人心淡薄。衲僧面前恁麼說話。却成造次。各各彼彼。氣宇如王。且道師子尊者是第幾祖。久立。
　　師上堂。舉。寒山云。井底生紅塵。高峰起波浪。石女生石兒。龜毛寸寸長。若欲學菩提。但看此牓樣。良久。云。還知落處也無。若也不知落處。看看。菩提入僧堂裏去也。久立。
　　師上堂云。春寒凝冱。夜來好雪。還見麼。大地雪漫漫。春風依舊寒。說禪說道易。成佛成祖難。珍重。
　　師上堂。有僧問。如何是祖師西來意　師云。燈籠掛露柱。
　　問。達磨未傳心地印。釋迦未解髻中珠。此時若問西來意。還有西來意也無　師云。六月雨霖霖。寬其萬姓心　進云。恁麼則雲散家家月。春來處處花　師云。脚跟下到金剛水際是多少　僧無語。
　　師云。祖師西來。特唱此事。自是上座不薦。所以從門入者。不是家珍。認影為頭。豈非大錯。既是祖師西來。特唱此事。又何更對眾忉忉。珍重。
　　師上堂。舉。佛奧和尚上堂。拈起拄杖云。過去也恁麼。未來也恁麼。現在也恁麼。歸宗誠禪師云。過去也不恁麼。未來也不恁麼。現在也不恁麼。師云。洞山道。一任儞兩箇者和尚七顛八倒。久立。珍重。
　　師上堂云。晨鷄報曉靈。粥後天便明。燈籠猶瞌睡。露柱却惺惺。又云。惺惺直言惺惺。歷歷直言歷歷。明朝後日莫認奴作郎。珍重。
　　僧問。承古有言。色心不二。彼我無差。如何是色心不二　師云。雨下大地濕。天晴道路乾　進云。如何是彼我無差　師云。速禮三拜。更莫忉忉。知汝從湖南來。
　　師又云。汝每日上堂喫粥飯。左手捧鉢盂。右手把匙筯。是彼我。是無差。阿那箇是色心不二。試更道看。若道不得。若自歸堂。久立。珍重。
　　師上堂。舉。傅大士頌。
　　夜夜抱佛眠　　朝朝還共起　　起坐鎮相隨　　如形影相似　　欲識佛去處　　秖者語聲是
　　玄沙道。大小傅大士。秖認得箇昭昭靈靈。九峯禪師道。大小傅大士於一法中而無異見。九峰即不然。夜夜困即睡。朝朝覺即起。洞山道。九峯禪師是人人言不虗設。語不浪施。
　　師云。洞山道。困來即便眠。覺來即便起。不可須待夜便眠。早便起。秖如儞衲僧分上。白日還睡麼。雖然如此。三十年後。也莫和泥合水。珍重。

　　夏日早參頌

　　晨參暮請無別事　　古代松傾直至今　　折旋俯仰全體足　　莫累曹溪與少林　　三月鸎啼春樹老　　九旬時雨日霖霖　　滴滴不離毗盧宗　　海上番人笑夜深

　　閑坐頌

　　太平時代不思議　　佛法無悟亦無迷　　困來打睡飯來喫　　學禪學道大愚癡

　　早參頌

　　曙色纔分便即參　　九年面壁過多談　　俱胝一指虗勞力　　禪客豈待口喃喃

　　困事有頌

　　天晴蓋却屋　　承乾刈却禾　　早輸王稅了　　皷腹唱巴謌

　　浴佛有頌

　　四月八佛降生日　　指天指地稱第一　　九龍噴水沐金體　　摩訶般若波羅蜜

　　頌秘魔巖和尚持杈

　　藜荒老倒眼彌麻　　自救無療更持杈　　嶺南獵獠當時見　　一棒打殺省魔家
　　師一日不安。上堂辭眾。至七日早示寂。至齋時。却來。遂述法身頌示眾。
　　參禪學道莫忙忙　　問透法身北斗藏　　余今老倒尪羸甚　　見人無力得商量　　唯有钁頭知我道　　種松同步上金剛
　　師言訖。跏趺而寂。建塔于金剛嶺。

　　汝州高陽山法廣禪師

　　上堂。有僧問。三身中。那箇身為正　師云。鳥道幽玄無障礙。石人眼裏不裁華　進云。恁麼則觸處皆真迹。通幽不繼塵也　師云。橫身三界外。徧處不曾藏。
　　問。牛頭未見四祖時。為什麼百鳥[口*(御-ㄗ+亍)]花献　師云。春煦發生應無滯。豁達靈源眾類欽　進云。見後為甚不[口*(御-ㄗ+亍)]花献　師云。人事秖因貧處斷。世情偏向富門家。
　　問。如何是佛　師云。騎牛不入草　問。如何是祖師西來意　師云。九年面壁人難別。一句澄流事莫窺。
　　問。大眾齋臨。請師舉唱　師云。一音剖出河沙句。廓落靈源應萬機。
　　問。如何是大悲千手眼　師云。隨坑落壍。
　　問。如何是和尚家風　師云。一句無私語。秖待五湖賓。
　　問。如何是道　師云。此去襄州不遠　進云。如何是道中人　師云。南來北往。

　　潭州石霜山節誠禪師

　　上堂。有僧問。承古有言。滿眼青山無寸樹。極目淥水絕波瀾。未審佛殿與僧堂又如何　師云。風擊樹頭波浪起。石人夜半棹船歸　問。佛未出世時如何　師云。逢人不見面　進云。出世後如何　師云。極目指青山。
　　問。如何是石霜境　師云。四時花木秀　進云。如何是境中人　師云。老對白雲根。
　　問。承古有言。捲簾當白晝。移榻對青山。如何是捲簾當白晝　師云。過淨瓶來　學云。如何是移榻對青山　師云。却安舊處著。
　　問。如何是祖師西來意　師云。青山無異色。鳥道有玄關。
　　師上堂。示眾云。心外無法。法外無心。隨緣蕩蕩。更莫沈吟。儞等諸人。纔上階道。便好迴去。更待要第二杓惡水潑作什麼。珍重。

　　蘄州三角山懷澄禪師

　　上堂。僧問。如何是佛　師云。文不加點。
　　問。如何是佛法大意　師云。文殊自文殊。解脫自解脫。
　　問。如何是三角境　師云。長官姓張　進云。如何是境中人　師云。學廣語聲低。
　　問。見者是色。聞者是聲。去此二途。請師別道　師云。古寺新牌額。
　　問。不與萬法為侶者時是什麼人　師云。觀世音菩薩。
　　師勘新到僧云。近離什麼處　僧云。離蘄水　師云。可煞泥水　僧云。一切尋常　師云。恁麼則拖泥拽水也　僧云。恰是。
　　師一日見僧披衲帔。師云。得恁麼好針線　僧云。秖要牢固　師云。打草虵驚作什麼　僧云。客來須看　師云。秖有者箇。更別有　僧云。雲生嶺上　師云。未在。更道　僧云。滴水巖間。

　　筠州洞山自寶禪師

　　上堂云。諸人盡到看裡。且教新豐道箇什麼即得。不見道。上頭是天。下頭是地。日月星辰。森羅萬象。總在者裏。拈起拄杖云。且道者箇是什麼。刢利衲僧出來說看。說得出。有衲僧鼻孔。說不出。衲僧鼻孔在什麼處。喝云。八千猶是近。十萬更愁人。打禪牀。便下座。
　　師上堂。僧問。如何是佛　師云。腰長肚短　問。聲聞悟道。見色明心。學人到者裡。為什麼不會　師云。是什麼閑家具　僧拍手一下　師喝云。話頭也不識。速道。速道　僧無語　師便打。

　　襄州延慶山子榮禪師

　　初開堂日。纔陞座宣疏了。維那白槌。師示眾云。者箇古錐。自靈山會上相承露布葛藤。直至于今。未曾間歇。若論舉唱宗乘。千聖也順失利。莫怪恁麼道。不惜眉毛。避之不及。
　　時有僧問。龍居一曲師親唱。鳳嶺當筵事若何　師云。巖前露滴　學云。寒松有韻。澗上清風也　師云。終朝弄影。
　　問。萬法無言猶是說。更待無言。師說箇什麼　師云。放儞三十棒　學云。今聲言古韻。為眾出囂塵　師云。自領。
　　問。如何是是隨色摩尼珠　師云。三箇童兒弄花毬　進云。恁麼則終朝盡日也　師云。頭白齒落。
　　師上堂。僧問。靈光隱隱。月照寒窻。善法堂前。請師舉唱　師云。聽　學云。此猶是者邊事。那邊事作麼生　師云。脚下毛生。
　　問。如何是延慶境　師云。陽廣洞居方丈北。道安巖向食厨東　進云。如何是境中人　師云。鳳林關下往來者。峴山亭上任看碑。
　　問。須菩提巖間宴坐。為什麼天雨寶華　師云。好事不如無　進云。恁麼則今日親承方便也　師云。方便事又作麼生　學人擬議　師便打。
　　師夏滿日上堂。僧問。夏終今日。畢竟如何　師云。天晴道路乾　進云。便恁麼去時如何　師云。直徹海涯邊。
　　問。如何是佛　師云。橫身彰十號。入槨示雙趺　學云。將何供養　師云。合掌當胸。
　　問。如何是道　師云。山間唯淡薄。
　　進云。如何是道中人　師云。林下任淒涼　問。如何是祖師西來意　師云。穿耳胡僧不著鞋。
　　師上堂。示眾云。延慶有一訣。隨機便施設。擬議進前來。柱杖驀頭楔。當下便成褫。敢保猶未徹。脫却貼體衫。挑出眼中屑。灑灑箇衲僧。孤疑永消滅。直饒千聖現。早箇勿交涉。久立。珍重。

　　蘇州洞庭翠峰沖顯禪師

　　初開堂日。纔陞座宣疏了。維那白槌云。法筵龍象眾。當觀第一義。
　　師云。宗乘一唱。三藏絕詮。祖令當行。十方坐斷。其唯達士不避死生。眨上眉毛。出眾相見。
　　時有僧問。天人普集。竚聽雷音。學人上來。請師垂示　師云。十萬八千不是遠　學云。大眾今日露恩去也　師云。後五日看。
　　問。如何是諸佛本源　師云。千峰寒色　進云。未委向上更有也無　師云。雨滴巖花。
　　問。如何是和尚為人一句　師云。量才補職　進云。恁麼則謝師方便　師云。自領去。
　　問。像季檀那請。人天大導師。為祝當今壽。無俗說真如　師云。道泰不傳天子令　進云。恁麼則永揚西祖之風也　師云。教休不肯休　問。還丹一顆。點鐵成金。至理一言。點凡成聖。學人上來。請師一點　師云。風清月白　學云。更有尖新也無　師云。僻地生雷　問。師唱誰家曲。宗風嗣阿誰　師云。分明記取　進云。恁麼則昔日智門。今朝和尚　師云。有什麼交涉。
　　問。如何是佛　師云。足躡千輪　進云。恁麼則今古應無墜也　師云。棒上不成龍。
　　問。色心不二。彼我無差。學人總不恁麼會。乞師再垂方便　師云。放儞三十棒　進云。恁麼則天上天下唯我獨尊　師云。拖出。
　　問。朝蓋親臨於法會。師將何物答君恩　師云。也順是汝證明　學云。君恩既如是。祖道又如何　師云。知恩事又作麼生。　學云。懷抱目分明　師云。禮拜子退。
　　師又云。一問一答。總未了在。直饒乾坤大地樹木叢林盡為衲僧。異口同聲。各致百千問難。不消山僧彈指一下。並乃高低普應。前後無差。擴祖佛之妙靈。廓人天之幽跡。故乃高登家表。敻出眾中。勝量由是杳忘。大用目茲灑落。如是明何假覺城東際。五眾咸居古佛廟前。此時參畢。不勞久立。伏惟珍重。

　　峨嵋山黑水寺義欽禪師

　　初開堂。僧問。昔日靈山會上。一佛出世。諸聖證明。今日和尚出世。什麼人證明　師云。謝上座證明　進云。恁麼則大眾蒙師恩去也　師云。速禮三拜。退後。退後。
　　問。已知靈山親授記。未審演法嗣何人　師云。畢鉢巖前曾侍處。今朝足下瑞雲生。
　　問。昔日龍女献珠。身成正覺。學人無珠可献。還得成佛否　師云。莫妄想　問。如何是和尚親切為人一句　師云。大眾總見闍梨此一問　進云。莫便是和尚為人處也無　師云。且領前話。
　　問。如何是不動尊　師云。足下三千里　學人不會。乞師再指　師云。十里較一程。
　　問。如何是佛　師云。曾問幾人來　學人未曉。特伸請益　師云。莫妄想　進云。恁麼則依而行之　師云。儞見箇什麼道理　學人無語　師云。學語之流。
　　問。如何是諸佛出身處　師云。崖嶮難駐足　進云。未審此意如何　師云。澗曲更無蹤。
　　問。如何是超佛越祖之談　師云。重言不當吃。
　　問。牛頭未見四祖。為什麼百鳥銜花献　師云。陽氣發來無硬地　進云。見後為什麼百鳥不銜花献　師云。春殘花落類無群。
　　師上當。便有僧出禮拜　師云。大地百雜碎。便下堂。

　　鼎州德山志先禪師

　　上堂云。諸禪德。若論此事。莫不人人具足。物物皆齊。並不欠少。佛祖不剩一絲。石欠一毫。起即堛塞虗空。坐即坐斷法界。何處更有纖毫佛法教汝作解會。豈不見臨濟入門便喝。德山入門便棒。到者裡。合作麼生。不見道。向上一路。千聖不傳。學者勞形。如猨捉影。有出格作家。試對眾商量。
　　時有僧問。如何是和尚家風　師云。十方無異路。切急却難尋　進云。忽遇客來。如何祗待　師云。客來須看。賊來須打。
　　問。如何是祖師西來意　師云。門外千竿竹。佛前一炷香。
　　問。如何是佛　師云。不具三十二。那分百億身。
　　問。如何是道　師云。蕩蕩無邊表。縱橫任意看。
　　問。如何是佛法大意　師云。密竹長松。青山秀色　學云。如何領會　師云。龍吟霧起。虎嘯風生。
　　問。如何是一稱南無佛　師云。皆以成佛道。
　　問。見色便見心時如何　師云。角弓彎似月。寶劍利如霜　學云。如何領會　師云。金甲似魚鱗。朱旗如火焰。
　　問。寸草不生時如何　師云。大地火起。紅燄連天　學云。生後如何　師云。昨夜風霜甚。今朝野火燒。
　　師上堂云。諸禪德。若論舉唱宗風。即便坐斷凡聖。盡乾坤大地。一時黯黑。正當恁麼時。誰敢出頭來。所以凡來也打。聖來也打。總恁麼來也打。總不恁麼來也打。諸禪德。正當恁麼時。合作麼生。參。
　　時有僧問。如何是真如體　師云。鎮地人不識　進云。如何是真如用　師云。大地山河無透路。十方世界一時容。
　　問。如何是清淨法身　師云。番人皮袋盛　學云。如何領會　師云。供養不堪論。
　　問。如何是古人切急處　師云。布髮淹泥若。庭中淚下時　進云。時中如何保任　師云。保任即錯。
　　問。根鏡同源時如何　師云。伐倒崖陰無影樹。碧潭深處不逢魚。
　　問。如何是學人自己　師云。是汝自己　學人便喝　師云。亂喝作什麼　學人禮拜　師便打。
　　問。遠遠投師。乞師一接　師云。不接　學云。恁麼則虗押一問　師云。少逢穿耳客。多遇刻舟人。
　　問。大通智勝佛。十劫坐道場。為什麼不得成佛道　師云。貪觀天上月。若却掌中珠。
　　問。靈山畫月。意指如何　師云。水底務不得。地下任埋藏。
　　問。軍期急速時如何　師云。十字街頭滿面塵　學云。為什麼如此　師云。知而故犯。
　　問。古鏡未磨時如何　師云。照破天地　進云。磨後如何　師云。絲髮不存。
　　問。如何是無為之談　師云。石羊石虎喃喃語　學云。是何言教　師云。長行書不盡。短偈絕人聞。
　　問。如何是大用一句　師云。天地黯黑　學云。不用時如何　師云。注界洞明。
　　問。寶劒未磨時如何　師云。光明衝北斗　進云。磨後時如何　師云。入水寂無聲。
　　問。未明差別智。如何得不疑　師云。自作風塵為下客。真金不識謾勞形。
　　問。十二時中如何修進　師云。水裡休尋月。一輪觸目光　學人爭柰不見何　師云。衝破儞髑髏。
　　問。文殊與維摩對談何事　師云。無甘雲雨夜。石女夜挑燈。
　　問。將心用心時如何　師云。北邙山上幾回客。南海船中不計年。
　　師上堂云。諸禪德。參學人須具衲僧眼始得。若具神僧眼。不被佛障．祖障．菩提涅槃障。便得隨處自在。入水不溺。入火不燒。履地如水。履水如地。良久云。作麼生是衲僧眼。有者。出來對眾呈看。許汝參學事畢。若無。被佛．祖．菩提．涅槃熱謾却。師拍禪床一下。下座。
　　僧問。如何是臨機一句　師云。箭發離弦無覓處。穿靴戴帽海中遊。
　　問。如何是觸目菩提　師云。寒風吹面裂。雪上更加霜。
　　問。如何是不動尊　師云。明明人不識。供養絕知音。
　　問。萬法歸一。一歸何所　師云。五鳳樓前呈百戲。千株松下鳥歌聲。
　　問。供養百千諸佛。不如供養一無心道人。百千諸佛有何過。無心道人有何德　師云。陽氣發時無硬地。氷消雪盡一時休。
　　問。句絕明中現。名言觸處通時如何　師云。金身紉不出。入水寂無聲　問。一真含法界時如何　師云。一點無為水。千江日夜流。
　　問。如何是道場中之師子　師云。哮吼一聲天地合。十方世界絕知音。
　　問。兩刃交鋒時如何　師云。夜半子特親下手　學云。天曉事又如何　師云。一任儞卜度。
　　問。如何是文殊劍　師云。三尺雪光青霄外。四郊塵影罷來戈。
　　問。華藏海中獨游時如何　師云。海岸孤絕處。堂堂人不知　學云。知後時如何　師云。方見本來身　問。王道與法道相去幾何　師云。雲行雨密。水急波生　學人不會。未審如何　師云。水流歸海。人臥千峯　問。如何是般若用　師云。天魔膽裂。外道心摧。
　　問。如何是學人立身處　師云。十字街頭人不顧。千株松下任風吹。
　　問。不與萬法為侶。復是何人　師云。我擬向汝道。秖恐人不信　學云。便請　師便喝　學人禮拜　師便打。
　　問。如何是密室中事　師云。分明記取。舉似後人。
　　問。如何是鏌鎁劒　師云。七星光彩轉天河。截斷毗盧海市波　學云。莫便是也無　師云。同瞽瞳人不可知　學人禮拜　師吁吁。
　　問。如何是截人之機　師云。十字路頭明顯示。一心無異更無差　學云。莫便是也無　師云。切須子細。不得錯會。
　　問。直截一路。請師速道　師云。擬心隔千里。玄玄任意看　學云。恁麼則親切去也　師云。每年逢一度。萬代盡傳名。
　　師纔見僧來。豎起拂子　僧便喝　師云。瞎　僧又喝。　師便打。
　　師又見一僧。豎起拂子　僧不顧　師便打。
　　師又云。總似今日。曹谿一路平沈。便下座。
　　師上堂云。本來無事。不得生事。行為道場。立為佛事。坐為禪定。
　　時有僧問。如何是佛　師便打。
　　又有僧問。如何是佛法大意　師亦打。
　　又有僧問。如何是祖師西來意　師亦打。
　　師又云。大眾。者箇僧有過無過。若道有過。過在什麼處。若道無過。為什麼打他。且作麼生商量。知有者。出來對眾道看。要知親切。若道不得。虗過平生。良久。打禪床一下。便下座。

　　天聖廣燈錄卷第二十三
　　天聖廣燈錄卷第二十四　　　〔宋碑〕
　　郢州大陽山堅禪師

　　在靈泉。入室。靈泉問云。儞從什麼處來　師云。僧堂裏來　泉云。儞為什麼不築著露柱。師於言下省悟。
　　有僧問。如何是玄旨　師云。壁上挂錢財。
　　問。如何是無相道場　師云。佛殿裡懸幡。
　　問。不借時機用。如何話祖宗　師云。老鼠咬腰帶。
　　問。如何是真中真　師云。十字街頭泥佛子。
　　因僧請益法身。師有頌。
　　扶桑出日頭　　黃河輥底流　　六六三十六　　陝府出鐵牛

　　襄州石門山遵禪師

　　上堂。僧問。古人道。大悲院裡有齋。意旨如何　師云。石人滿面血。山草運無根。
　　問。如何是石門境　師云。石朵山前無異路。清涼河深徹底看　進云。如何是境中人　師云。樂界鼓聲連夜響。牧牛童子唱巴謌。
　　問。如何是佛　師云。王宮降誕人皆仰。四八端嚴為後時　進云。恁麼則靈山非的意。雪嶺有知音　師云。鳥道玄玄無草礙。一輪明月正當軒。

　　荊門軍上泉院古禪師

　　因看華嚴經。一日。擲卷在地。云。黃面老漢得恁麼多口。從茲曉悟。
　　後參廣德。乃為印可。
　　師開堂日。有僧問云。師唱誰家曲。宗風嗣阿誰　師云。萬同一點子。普潤徧娑婆。
　　問。如何是大道之源　師云。簾內有君當正位。殿前四相盡朝儀　進云。恁麼即一滴不離毗盧界。萬派朝宗不二門　師云。四塞罷戈齊拱手。十方共賀大平年。
　　問。如何是祖師西來意　師云。梁王殿上不來往。魏國終歸隻履西。

　　鼎州梁山巖禪師

　　上堂。僧問。師今出世。有何祥瑞　師云。家山無異草。靈苗徧地生　進云。恁麼則法界蒙恩。人天有賴　師云。言不干典。非君子所談。
　　問。如何是梁山境　師云。雲峯千載秀。華木四時春　進云。如何是境中人　師云。巖前樵父頻招手。大家齊和太平歌。
　　問。如何是佛　師云。巍巍不顯三身相。超然豈與見聞同。
　　問。如何是祖師西來意　師云。新羅附子。蜀地當歸。

　　潭州雲巖山清眺禪師

　　上堂。僧問。四眾齊臨於寶座。請師方便為提撕　師云。巴歌雖有韻。秖恐和人稀　進云。為什麼如此　師云。宮商不入異人耳。從來妙旨少知音。
　　問。如何是和尚家風　師云。千年永雪上。靈枝萬古春　進云。未審客來。將何祗待　師云。瑠璃鉢盛無米飯。雲堂大會不來人。
　　問。如何是恁麼去底人　師云。登玄無異路。終不暫迴頭　進云。如何是恁麼來底人　師云。金鳳銜花離玉洞。木馬懷胎半夜歸　進云。如何是不來不去底人　師云。白雲橫谷口。樵子夜忘家。

　　澧州藥山第十二世利昱禪師

　　開堂日。拈香示眾云。此一瓣香。不從天得。不從地來。不從十方而至。大眾。且道從什麼處來。三十年後不得錯舉。便燒香陞座。
　　時有僧問。師唱誰家曲。宗風嗣阿誰　師云。幸自不曾翹足讚。時人剛道見底沙　進云。恁麼上來。乞師端的　師云。靈光逈透青霄外。人天徒自見分拏。
　　問。外無所求。內無所依時如何　師云。青天白日　進云。知者已知。未知者如何領解　師云。三十年後。
　　問。如何是祖師西來意　師云。何不問自己意　學云。如何是自己意　師云。剩著茶。少著水。
　　師上堂云。山河大地．日月星辰與諸上座同生。三世諸佛與諸上座同參。三藏聖教與諸上座同時。還信得及麼。若也信得及。陝府鐵牛吞却乾坤。雖然如是。被法身礙却。轉身不得。順知有出身之路。作麼生是諸上座出身之路。道。道。良久。云。若道不得。永沈苦海。珍重。　僧問。格外之談。乞師垂示　師云。要道也不難　學云。恁麼則萬仞碧潭。許垂一線也　師云。大眾笑儞。
　　澧州牧於衙內白蓮亭上會諸尊宿。折花供養。請師說法。
　　時有俗官問。如何是瀾浦境　師云。此是白蓮亭　進云。如何是境中人　師云。牧牛童子橫吹笛。野老谿邊和不齊。
　　師乃云。昔日須菩提。巖中宴坐。梵天雨華讚歎。須菩提問。空中讚歎。復是何人。梵天云。我是梵天。提云。云何讚歎。梵云。我見尊者善說般若。提云。我於般若未曾說著一字。梵云。尊者無說。我乃無聞。無說無聞。是真說般若。
　　師云。梵天恁麼道。還稱得須菩提意也無。直然無言無說。不涉視聽。猶是涅槃高壍。解脫深坑。若是藥山。又且不然。文殊按劒。石人膽戰。木女心驚。久滯諸官．尊宿．和尚。伏惟珍重。
　　師上堂云。古人道。上來時薦取。下去時薦取。僧堂．茶堂裡時薦取。藥山即不然。上來也不用薦。下去也不用薦。僧堂．茶堂裏也不用薦。為甚如此。本自無瘡。勿傷之也。珍重。
　　師因僧入室請益。南泉問僧。從什麼處來　云。魯祖來　泉云。魯祖有何言句接人　云。纔見僧來便面壁　泉云。我尋常向僧道。佛來出世時會取。黑豆未生芽時會取。尚自不得一人半人。儞恁麼。驢年去　師乃與頌曰。
　　魯祖面壁如何　　世上仙陀幾箇　　不因禪子跨戶　　大似因風吹火　　南泉黑豆未生時　　喃喃終是洩天機　　休向未生全曉悟　　日出東方月落西

　　晣州羅紋得珍山主

　　師受梁山密旨。梁山甞謂曰。子今生緣薄。不得出世。
　　師後遁跡。常好坐禪。四季剃頭。一食而已。
　　有僧問。十二時中以何為坐　師云。儞什麼處見他。
　　問。梁山先師遷化往什麼處　師云。撲破鈍雞子。飛却鳳凰兒　進云。畢竟歸何處　師云。青山常岌岌。流水自茫茫。
　　問。親切處乞師指示　師云。老僧元是廣南人。
　　師一日乃述頌一首貼在法堂壁上。
　　老病龍鍾起坐難　　一條杖子不曾閑　　幾年空欲歸鄉去　　秖待臨時摘脫間
　　師至來春。端然而化焉。

　　夾山大哥和尚

　　師初參青林。問。從上諸聖。學人還有分也無　青林據座　師良久　青林云。會麼　師云。不會　青林云。無子用心處　師於言下大悟　上堂。僧問。如何是佛　師云。涼風颯颯吹人冷。水上浮漚能幾時。
　　問。如何是道　師云。好大哥。物外獨騎千里象。萬年松下擊全鍾。
　　問。如何是夾山正主　師云。好大哥。好手順還欒布作。韓先虗望立功勳　僧無語　師云。單雄信解弄棗子木矟。尉遲公隨後喝番謌。
　　問。如何是和尚家風　師云。好大哥。騎駿馬。驟高樓。鐵鞭指盡胡人路。
　　馬大王從青林請師。過夾山。王出遠迎　問。如何是祖師西來意　師云。好大哥。御駕六龍平古秀。玉階排仗出金門。
　　問。月生雲際時如何　師云。好大哥。三箇童兒抱華皷。更莫礙我毬門路。
　　問。如何是祖師西來意　師云。好大哥。玉印不離天子手。金箱豈可庶人知。
　　師問。僧頭上金光現。脚下火雲生。巍巍大丈夫。復來有何事　僧云。特來禮拜和尚　師云。射虎不逢人。鈍置千鈞弩。參堂去。

　　襄州石門山慧徹禪師

　　初開堂日。有僧問。師唱誰家曲。宗風嗣阿誰　師云。片雲生鳳嶺。樵子處處明。
　　問。如何是和尚家風　師云。解接無根樹。能桃海底燈　學云。學人不會桃燈意。請師方便接無根　師云。賈島筆頭挑古韻。下手之時誰為分　問。如何是石門境　師云。猿啼山谷韻。木馬正當軒　問。如何是境中人　師云。通身非影像。常日閙喧喧。
　　問。一毫未發時如何　師云。羿善不調弓。箭透三江口。
　　問。如何是佛法大意　師云。三門前松樹。見生見長。
　　問。正當恁麼時。還有師也無　師云。草青青時入洞。華馥馥時迴車　問。祖師九年面壁。意旨如何　師云。三山鎻夜月。照破萬家門。
　　問。從上諸聖。得箇什麼便休歇去　師云。見諦無生路。通身舉妙靈。
　　問。至寶無形。如何得用　師云。素手剔金燈。類顯長天月。
　　問。遠遠投師。請師便道　師云。猿啼山谷韻。虎嘯野僧吟。
　　問。如何是和尚深深處　師云。龍巢生鳳卵。端的勿人知　進云。如何是龍巢生鳳卵　師云。帝里穿靴異　進云。如何是端的勿人知　師云。千聖不能測。
　　問。承教有言。不在內。不在外。不在中間。未審在什麼處　師云。三年一閏。九月重陽　問。和尚燒由。還有過也無　師云。龍吟霧起江河靜。虎嘯風生萬里閑。
　　問。路逢達道人。不將語默對。將什麼對　師云。斫頟無觀日。沉吟理趣圓　進云。如何是沈呤理趣圓。　師云。被闍梨致此一問。直得霢霂汗流。
　　問。多子塔前。是有言說。是無言說　師云。無言木自異。滔滔天下傳。
　　問。如何是鳳凰山　師云。突屼侵天際。龍盤鳳舞城　學云。如何是山中人　師云。朝看雲霧起。暮聽子規啼。
　　問。如何是有語中無語　師云。滿口道不著　學云。如何是無語中有語　師云。寂然機不停。
　　問。不起思念。如何請益　師云。木人登機織。石女夜拋梭。
　　問。如何是三乘教外別傳一句　師云。東村王老夜燒錢。
　　問。如何是禪非意想　師云。要道便道。
　　問。如何是道絕功勳　師云。浩然不隱的。橫身物外閑。
　　問。學人貧虗。請師濟贍　師云。開門無一物。到者不空迴。
　　問。如何是無上性海　師云。龍日雨霏霏。江河流不盡。
　　問。的的玄微。如何得用　師云。激水浪頭金。澄潭波裏月。
　　問。如何是無縫塔　師云。龍渡碧潭含朗月。今來一句對機公　又云。龍樓無宿客。衘輦百花新。
　　問。如何是學人本分事　師云。戴持不覺重。舉步鎮相隨。
　　問。如何是和尚一通之啟　師云。素幅非文。喃喃異說。
　　問。如何是最初一步　師云。
　　反繫勿底鞋　　善行雲水路　　識者善知時　　不識地獄祖
　　問。不未佛祖底人來時。向他道什麼　師云。不求佛祖底人不來問石門　學云。與麼即求佛祖也　師云。誰是求佛祖者　學云。某甲更致一問　師云。寶座方高四尺八。
　　問。如何是三世諸佛出身處　師云。石火夜流光。樵人首戴雪。
　　師示眾云。道不自名。假名唱道。
　　有僧問。盧行者為什麼會得　師云。會處不是盧家境　學云。如何是盧家境　師云。明星背後倒騎牛。
　　師示眾云。臨濟入門便喝。德山入門便棒。
　　僧問。一棒一喝是古人作用。如何是和尚作用　師便打　學云。謝師方便　師云。知恩者少。負恩者多。
　　問。文殊仗劒。欲殺何人　師云。失念者　學云。如何下手　師云。全用不傷。罪當即令　問。如何是道　師云。目前者是　學云。目前何者是　師云。行者是。
　　問。盡大地是一箇死屍。向什麼處理　師云。眼耳鼻舌身。
　　問。三身共一體。那箇為正　師云。報化路前橫身道。石人眼裡不栽華。
　　問。徧地荊榛。如何辨主　師云。滴水巖在桉山前。
　　問。實際理地。如何運步　師云。幽谷白雲藏白雀。擬心棲處隔山迷。
　　問。白雲巖畔無人到。幽谷深開事若何　師云。兔走烏飛急。龍銜海月圓。
　　問。如何是祖師西來意　師云。少林澄九鼎。動浪百華新。
　　問。大眾雲臻。請師舉唱　師云。一句無私語。常待五湖僧。
　　問。萬法歸宗。宗歸何所　師云。日裏桃金線。全身轉處空。
　　問。妙用機關如何通信　師云。未馬頻頻呌。報道國人安。
　　問。截鐵之言。請師便道　師云。日出東方。光臨北戶　問。古今並是文言秀句。如何是和尚奇特一句　師云。無鬚鎻子晝夜開　學云。如何是和尚之用　師云。自來提網。罕遇知音。
　　問。如何是佛　師云。樵子度荒郊。騎牛草不露。
　　問。如何是有力底人　師云。瞥瞥流光異。山嶽豈能遮。
　　問。大悲千手眼。如何是正眼　師云。龍銜海底月。白雲綻處看。
　　問。以八不成。是何章句　師云。枯木殘枝。山河大地。
　　問。學人久迷真性。大奇一句請師道　師云。龍藏函中光彩異。九天玄範掌中持　問。如何是應機不失底事　師云。三門對佛殿　學人不會。請師指示　師云。開生天柱連朱雀。
　　問。碧蘿影裡無人到。石室門前事若何　師云。龍泉不隱舊時光。廓落無涯非定止。
　　問。夾嶺峯前句。請師為舉揚　師云。玄言一句異。萬象不能齊。
　　問。千差萬別。如何曉得　師云。應善無差逕。
　　問。岸闊水深。請師舉棹　師云。手把過頭杖。逢春點異華　學云。異華還受點也無　師云。君問我答。有辱先宗　問。寂寂無依時如何。
　　師云。寂寂異人機。通身誰學了。
　　問。達磨未來時如何　師云。大地如膠漆　進云。來後如何　師云。杲日正當軒。
　　問。如何是刢利底物　師云。古墓毒虵頭戴角　問。如何是佛　師云。素彩不裝金。天人瞻無盡。
　　問。如何是學人用心處　師云。晝夜常然無盡燈。
　　問。如何是具足一句　師云。
　　該天括地赴群機　　信手拈來不暫離　　君今會得非非法　　大地揚眉首不窺
　　問。本無一物。起自何來　師云。拈金不展手。滔滔海藏通。
　　問。鳳子歸巢時如何　師云。纖毫不隔　學云。盤旋不在時如何　師云。汝即今在什麼處　學云。和尚即知　師云。汝親問石門。
　　問。如何是佛　師云。麗水一星金。流沙渾不雜。
　　問。如何是知法底人　師云。三百六十州。陝府出紩牛。
　　問。求法不可見。覓法又無形時如何　師云。淮南船子看月宮　學云。請師指示　師云。通身不滯物。理妙阿誰當。
　　問。正當恁麼時如何　師云。金華含寸玉。石女畫蛾眉。
　　問。如何是佛法大意　師云。敲空不作響。父子却知音　問。觸目是滯。如何得不滯去　師云。雲深不覆頂。華開宇宙新。
　　問。如何是樵子度荒郊　師云。遮掩不得。
　　問。如何是正道行底人　師云。無雲天地暗。漉漉理通玄。
　　問。如何是玄妙之境　師云。登林猿呌異。青山不昧知。
　　問。如何是和尚說法口　師云。陸修靜禮佛。朝朝誦道經。
　　問。聞師妙按嵆康指。還許學人和也無　師云。鳳凰山下。不滯來音。無影樹前。任君舉唱　進云。恁麼即妙透三關。知音不和　師云。俊馬未逢千里像。隔海颺先道路難　師打堰了。歸來。上堂。僧問。知師解打截河堰。大海波濤堰得無　師云。星流度盡閻浮寶。無限森羅到此休。
　　問。絕水停輪。當何所食　師云。朝餐無未飯。暮啜百靈藤。
　　問。和尚未見先師時如何　師云。石上東流水　進云。見後如何　師云。無雲雨露施。
　　問。威音王佛已前。和尚在什麼處　師云。虗空無障跡。常日面前輝　學云。如何領會　師云。退身三步。即見宗親　進云。便恁麼領會時如何　師云。是箇什麼　問。月暗星昏時如何　師云。山深雲霧靄。虎戴雪霜眉。
　　問。如何是玄中玄。妙中妙　師云。搔首捫虗空。無絲牽大象。
　　問。如何是無言之說　師云。萬里無雲雨。青天海晏雷。
　　問。如何是般若　師云。瑞草透山秀。言中歷歷明。
　　問。如何是山中寶　師云。空華從地發。蓋國買無門。
　　問。如何是佛法至理　師云。旨妙塵機異。通身覺路玄　問。學人欲求一物時如何　師云。汝擬求箇什麼　學云。和尚還容許也無　師云。廓落長安道。不障往來人　學云。請師指示　師云。展手不開拳。分明善看取。
　　問。寶物不現時如何　師云。夜月透紗窻。身前不現影。
　　問。東方纔動猶未曉。三更已前事若何　師云。絲芒不隔毫端事。滿目崢嶸不翳塵。
　　問。一無所有。如何進步　師云。無油不點燭。明曜阿誰當。
　　問。如何是石門境　師云。碧蘿常鬱翠。不礙一輪輝。
　　問。如何是和尚接人一句　師云。挑燈不隔手。明明會也無。
　　問。如何是沙門行履處　師云。三更不點燭。手後不然燈　問。一燈然百千燈。如何是一燈　師云。威音室裡元無燭。三更不借夜明簾。
　　問。如何是一句下事　師云。靈源一派異。流注百川中。
　　問。如何是透法身一句　師云。海底浮漚發。須彌頂上攢。
　　問。便恁麼時如何　師云。運步人先覺。迴來絕點痕。
　　問。此箇門中。還有知音也無　師云。有　如何是知音者　師云。堅氷消散後。游魚處處通。
　　問。知師巧妙能針線。石人衣破怎生縫　師云。穿山有路。下句當機　進云。恁麼則師好手也　師云。汝得箇什麼氣力。
　　問。如何是庵中主　師云。鶴息瑞雲飛。巢中無破卵。
　　問。雲光作牛。意旨如何　師云。陋巷不騎金色馬。過來却著破襴衫。
　　問。亡僧遷化向什麼處去也　師云。露柱掛燈籠。
　　問。如何是沙門上上不及處　師云。孤月海底圓。不見浮漚過。
　　問。如何得便休歇去　師云。截斷萬重關。井底然燈坐。
　　問。師子未出窟時如何　師云。金毛不覆爪　進云。出後如何　師云。振地勿遮欄。
　　問。如何是究竟身　師云。通身非影像。常日在人前　問。如何是福慧雙修　師云。穿靴當執簡。擊磬韻金鐘。
　　問。十二分教即不問。如何是真經　師云。諦聽諦聽。
　　問。秖如龐居士問馬大師。意旨如何　師云。待虗空撲落地即向汝道。
　　問。三際不生是何境界　師云。三公九卿排班位。真珠簾下鼻撩天。　問。含胎久矣。啐啄同時。如何　師云。大洋海底攢燈坐。從頭第二鬢毛班。
　　問。文不加點時如何　師云。正當恁麼時　學云。正當恁麼時如何　師云。瑠璃殿上尾吒沙。
　　問。佛究竟如何　師云。乘船頻舉棹。萬里望船翁　進云。便恁麼去時如何　師云。誰是棹船人。
　　問。如何是一色　師云。金湯鍍瓦礫　進云。一色後如何　師云。燈背夜明簾。不照齊身草。
　　問。響板未鳴時如何　師云。汝猶不覺在　進云。鳴後如何　師云。聲在什麼處。
　　問。如何是無相道場　師云。月照水澄澄。青山無異路　進云。如何是道場中人　師云。我今向汝說。汝還會也麼。
　　問。如何是和尚活計　師云。拈空拄空。
　　問。如何是學人著力處　師云。暗室夜明燈。晝夜無停止。
　　問。不落諸緣。請師道　師云。無因不出戶　進云。恁麼則虎不呈威。龍吟在寢　師云。嶽聳路崔嵬。大地平如掌。
　　問。燈未點時。明在什麼處　師云。秖如闍梨未問時。問在什麼處。
　　問。如何是山中人　師云。遙望江山萬里青　學云。此猶未是山中人　師云。今日遇著明眼人。
　　問。一物不將來時如何　師云。放下著　學云。一物不將來。放下箇什麼　師云。猶自擔板在。
　　問。金鳳透白雲時如何　師云。海州圓月現。赫赤滿天涯。
　　問。進前無路。退後無門時如何　師云。兩脚牀子莫徧坐。
　　問。頓脫囂塵時如何師云。十八擔子一人擎。
　　問。如何是般若　師云。開合演若多。未輝圓妙的。
　　問。枯木倚寒巖時如何　師云。莫作者活計　學云。作什麼活計即得　師云。活計家山寶。縱橫處處通。
　　問。如何是真色　師云。龍非海客。嶽對千山。
　　問。如何是塵中主　師云。銅沙鑼裏滿盛油　學云。不會　師云。猢猻入道場。
　　問。如何是轉身前　師云。不與白雲連　進云。如何是轉身後　師云。不入威意會　學云。如何是正轉身　師云。朗月玄玄不墜的。
　　問。一拳打不過。意旨如何　師云。徧地崢嶸。秖是者漢。
　　問。如何是和尚家風　師云。龍樓金鳳子。根臥不裁衣。
　　問。遠遠投師。請師便接　師云。溺水河邊待渡人。漁翁岸上頻招手。
　　問。國土晏清。誰人為主　師云。擺手乾坤動　學云。王道又如何　師云。嘉禾合穗。野老謳謌　學云。向上還更有明會處也無　師云。有　進云。如何是向上事　師云。堯舜不持林下詔。洗耳江邊飲牧牛。
　　問。片月落空山。隻履何方去　師云。西山雲霧靄。東嶺月明時　進云。學人恁麼舉手來時如何　師云。徧地一輪孤。萬象齊來看。

　　襄州廣德山智端禪師

　　上堂。僧問。從上諸聖往什麼處去也　師云。御輦不遊金色界。手攜箬笠問田翁。
　　問。牛頭未見四祖時如何　師云。著衣喫飯　進云。見後如何　師云。著衣喫飯。
　　問。如何是廣德山　師云。當陽華易發。背陰雪難消　進云。如何是山中人　師云。朝霞不出門。暮霞行千里。

　　潭州北禪寺顯禪師

　　有僧問。師見石門。得箇什麼　師云。金華含玉蘂。荒郊帶雪開。
　　問。如何是真如佛性　師云。隨流無罣礙。當用處處真　進云。蕩子歸家。更無異號　師云。頭頭不展手。物物謾勞工。
　　問。如何是和尚家風　師云。一輪當宇宙。處處總光輝　進云。忽遇客來。如何祇待　師云。物物總是非勞力。頭頭不用牧童機。

　　磁州桃園山雲嶼禪師

　　開堂。陞座云。西來妙旨。覿面難當。電發千機。無勞佇思。有何作者。便請相見。時有僧出禮拜　師云。足下過也　僧禮拜起。擬問　師云。駟馬難追。
　　問。鳳凰一曲師親唱。願把玄微示一音　師云。洪音不韻人間調。直出青霄和得麼　進云。恁麼則智音不和　師云。滿口氷霜冷徹骨。巖下石人笑點頭。
　　問。如何是佛法大意　師云。水流澗下。雲吐峯頭。

　　潭州北禪寺懷感禪師

　　有僧問。如何是諸聖為人底句　師云。紅輪當萬戶。光燭下無私　進云。如何是和尚為人底句　師云。金鈎混玉浪。游魚焉敢吞　進云。恁麼則空手歸家　師云。怨他誰。
　　問。如何是佛　師云。尺短寸長。

　　舒州四面山寶津禪師

　　有僧問。如何是祖師西來意　師云。山寒氷冷。
　　師問修造僧。本自圓成。何得開山造寺　造云。擔枷過狀　師云。未在。更道　造云。兩重公案　師拈棒　造擬議　師便打。
　　問。僧什麼處來　僧云。舒州來　師云。正落四面手裏。僧無對　師云。且坐喫茶。

　　柱杖頌

　　四面一條杖　　當機驗龍象　　頭角稍低昂　　電光臨背上

　　襄州廣德山重智禪師

　　有僧問。師唱誰家曲。宗風嗣阿誰　師云。白雲漫鳳嶺。天下太平歌。
　　問。廣德此日師親據。鳳凰巖下意如何　師云。靈源一派。異滔滔應萬機。
　　問。如何是及時節底句　師云。寒即向火　學云。不會　師云。熱即取涼。

　　鳳翔府青峰山義誠禪師

　　有僧問。師唱誰家曲。宗風嗣阿誰　師云。十年遊漢水。捨得鳳凰毛。
　　問。如何是青峰家風　師云。向火喫甜瓜。
　　問。三際不生是何境界　師云。白雲蓮雪嶽。明月混魚鈎　進云。未審向上更有也無　師云。有　進云。如何是向上事　師云。靈光爍破瑠璃色。大地明來絕點痕。
　　問。如何是祖師西來意　師云。石牛欄古路。木馬驟高樓。

　　永康軍景德院真禪師

　　有僧問。師唱誰家曲。宗風嗣阿誰　師云。無根樹下親付囑。井底挑證更是誰　進云。宗風雖蒙師指示。今日當筵又若何　師云。金龍出洞祥光聚。凰凰翥翼野雲飛。
　　問。如何是道　師云。千差雖有異。一月照無偏　進云。如何是道中人　師云。行玄不舉步。鳥道任來過。
　　問。如何是諸佛前　師云。片雪鎻寒巖　進云。如何是諸佛後　師云。滴瀝無相似。

　　興元府廣教院紹榮禪師

　　有僧問。如何是佛法大意　師云。斗山粳米。讓水薹子。
　　問。如何是從上來相傳底事　師云。片月流暉。光含萬象　進云。即今事又作麼生　師云。擊動乾坤皷。夢魂人未驚。

　　嘉州承天院義懃禪師

　　有僧問。如何是和尚家風師云。不直半分錢　進云。忽遇客來。將何祇待　師云。滿盤飣不出。到者善知時。
　　問。如何是諦實之言　師云。措大中子黑。

　　同州饒益寺法華禪師

　　行脚至襄州石門徹禪師會下。一日早晨。上問訊　徹云。數日天陰。日往什麼處去也　師良久云。某甲道不得　徹云。儞問。我與汝道　師便問。數日天陰。日往什麼處去也　徹云。厨下椽椽聲　師云。會也　徹云。儞見箇甚麼道理　師云。厨下椽椽聲。
　　師因茲省悟。迴本寺。雖不出世。雲堂法侶常盈百數。師又誓不出寺。常誦蓮經。
　　因僧辭往石門。師寄一問。其僧到石門。乃問。金鳳透白雲時如何　徹云。海州圓月現。赫弈滿天涯　徹云。且住。此問是自置。人教儞。若是自置。儞須說來。若說不得。喫棒出院　僧云。是同州饒益寺法華教某甲問　徹云。情知不是儞問。
　　後徹禪師累發人取。令住石門　師堅辭之。乃寄月頌一首。
　　曠劫輾長天　　山河景色鮮　　千家含瑞彩　　萬里一輪懸　　有照森羅影　　無私徧大千　　太虗留不住　　豈受白雲漫
　　徹上堂云。滅胡種。滅胡種。

　　襄州石門山筠首座

　　師受業於太原金藏院。自入此山。三十餘載。每中食訖。荷鋤披榛。手植梨栗。徧于山田。會眾仍露餘利。綽有懿行。叢林慕焉。緇白凡三請出世。不諾。
　　一日。因僧請喫茶次　僧問。如何是首座一著子　師云。適來猶記得　僧云。即今又如何　師云。好坐。點茶來。
　　師因擔鋤入園次。僧問。三身中。那一身去作務　師拄鋤而立　僧云。莫便當也無　師擔鋤便去。

　　潭州北禪寺契念禪師

　　有僧問。如何大道之源　師云。眾流混不得　進云。獨脫事如何　師云。穿雲透石。
　　問。如何是不墜古今底句　師云。十五十六。日月相逐。

　　鼎州梁山第三世善冀禪師

　　上堂云。日日槌鐘擊鼓。本自不迷。何須求悟。諸上座。未到梁山橋亭。早有三十榛分。如今上來。覓箇什麼。珍重。
　　僧問。撥塵見佛時如何　師云。莫眼華。
　　問。和尚幾時成佛　師云。且莫壓良為賤　進云。和尚為什麼不肯承當　師云。好事不如無。
　　師因舉魯祖和尚見僧來便面壁。乃有頌曰。
　　魯祖三昧最省力　　纔見僧來便面壁　　若是知心達道人　　不在揚眉便相悉
　　師因僧有煩惱。作頌曰。
　　若人心在道　　煩惱自然無　　不是無心法　　本來若太虗

　　牧牛頌

　　梁山一頭水牯牛　　素無鼻孔復何收　　朝昏擬犯他苗稼　　一喝便教却迴頭　　迴頭照見無一物　　自然快樂得無憂　　從茲會得放牛法　　不揀荒田得自由

　　襄州谷隱山契崇禪師

　　有僧問。如何是祖師西來意　師云。番人皮裘胡人著　進云。不會此理如何　師云。聾人側耳啞人歌。

　　襄州谷隱山法誨禪師

　　有僧問。師唱誰家曲。宗風嗣阿誰　師云。石笋抽條臘月春　進云。恁麼即虎谿嫡子也　師云。莫亂道。
　　問。如何是法　師云。山河大地　進云。莫便是和尚為人處也無　師云。何必。

　　襄州開解山重慜禪師

　　有僧問。承教有言。不可以智知。不可以識識。此意如何　師云。龜毛拂子隨時用。兔角分明應萬機　進云。學人未曉。乞師方便　師云。石人解唱長生曲。玉女能分八字眉。　問。如何是學人自己　師云。到處問人　進云。乞師方便　師云。爭柰何。

　　襄州鷲嶺院懷堅禪師

　　有僧問。最嶮無過劒刃鋒。如何是劒刃鋒　師云。非君境界　進云。進即是。退即是　師云。俱錯　進云。不進不退時如何　師喝。
　　夏滿日。僧問。西天以蠟人為驗。未審此土以何為驗　師云。賊人膽底虗　進云。恁麼則今日十六。來日十七　師云。放儞二十棒。　問。鼓聲纔罷。大眾雲臻。學人上來。師意如何　師云。喫棒　進云。教學人如何措足　師云。罪不重科。

　　鄧州廣濟院守方禪師

　　先住潭州延壽寺。開堂日。僧問。和尚得箇什麼便休去　師云。自從咬破鐵餕饀。直至如今五味全。　問。如何是延壽境　師云。舒湖清似鏡。照破萬人心　進云。如何是境中人　師云。守方今年四十九。　問。牛頭未見四祖時如何　師云。失曉烏鷄頭帶雪　進云。見後如何　師云。雪散鷄飛影不存。　問。古鏡未磨時如何　師云。光明烜赫　進云。磨後如何　師云。黑似漆。

　　隋州護國院崇寶禪師

　　有僧問。師唱誰家曲。宗風嗣阿誰　師云。打動猶松皷。唱起鳳凰歌。　問。天人群生類。皆承此恩力。如何是此恩力　師云。風高月吟。

　　懷安軍雲頂鑒禪師

　　有僧問。師唱誰家曲。宗風嗣阿誰　師云。石皷擊時天地動。木人橫笛火中吹。　問。如何是雲頂境　師云。千年枯木花重秀。萬劫盤陀鎮古峯　進云。如何是境中人　師豎起拂子云。見麼　學云。見　師云。見即不到恁麼舊地也。

　　潭州道吾山契詮禪師

　　有僧問。師唱誰家曲。宗風嗣阿誰　師云。鳳嶺無私曲。如今天下傳。　問。如何是道吾境　師云。谿華含玉露。庭果落金臺　進云。如何是境中人　師云。擁爐披古衲。曝日枕山根　問。牛頭未見四祖時如何　師云。玉上青蠅　進云。見後如何　師云。紅爐焰裡氷。

　　襄州廣德山慧遠禪師

　　有僧問。如何是祖師西來意　師云。一枝瑞草流東土。六葉芬芳亘古今。
　　問。如何是古佛心　師云。石人擊缶木人聽。
　　問。如何是禪　師云。久旱蘆華雪滿天　進云。莫秖者箇便是也無　師云。是即應太奇。

　　澧州層山善來禪師

　　有僧問。如何是道　師云。此去石門縣三里　進云。如何是道中人　師云。張三季四。
　　問。布袋裡盛烏龜。意旨如何　師云。千聖名不出。通身豈滯機。

　　天聖廣燈錄卷第二十四
　　天聖廣燈錄卷第二十五　　　〔宋碑〕
　　蘄州四祖山專海禪師

　　上堂云。要急相應。唯言不二。作麼生說箇不二底道理。然即人人書知有。要且不相續。作麼生得相續去。良久。云。但自心藏異跡。語去浮雲。珍重。
　　僧問。如何是古佛家風　師云。密展靈關異。千機類不齊。
　　元正日。僧問。時遷景運人皆委。不落四時事若何　師云。歷劫不迷今日事。一輪輾破四時機　學云。今日事又如何　師云。煙嵐霧氣凝蕭。賞賚無私又一年。

　　郢州興陽山清剖禪師

　　開堂日。升座云。西來大道。理絕百非。句內投機。全乖妙旨。不已而已。有屈祖宗。豈況忉忉。有何相益。然雖如是。事無一向。且於唱道門中。通人一線。大家近前商量　時有僧問。達磨未傳心下印。釋迦未解髻中珠。此時若問西來意。還有西來意也無　師云。異草三冬秀。不待五天雷　學云。若不上來伸此問。焉能辨得法王機　師云。塞北高飛鴈。墮翼喪身軀。
　　問。知師妙得空王旨。今日當筵事若何　師云。浩然非所得。廓落迴天涯　進云。妙用事又如何　師云。帝網重重無間斷。交光旋布目前機。
　　問。婆伽出海乾坤振。覿面相呈事若何　師云。妙翅展時當宇宙。箇中誰是出頭人　進云。忽遇出頭時又如何　師云。似體提鳩猶未覺。御樓前面始知真　進云。恁麼即退身三步也　師云。須彌座下烏龜足。莫待重遭點額痕。

　　復州乾明院機聰禪師

　　上堂云。太陽溢目。洞鑒無虧。因什麼却有迷悟。秖為情生智隔。想變體殊。一念超越。千途路絕。且道恁麼上來。還隔不隔。喫茶去。
　　問。如何是佛法大意　師云。此問不虗　學云。如何領會　師云。言前不薦。句後難明。
　　問。眾手淘金。誰是得者　師云。真金不混水。展手即迷源　進云。恁麼則不從人得　師云。從來無異色。爭肯受提撕。

　　襄州白馬山歸喜禪師

　　上堂。僧問。師唱誰家曲。宗風嗣阿誰　師曰。無私一曲誰人和。今日分明舉似君　進云。恁麼即梁嶠親孫。大陽嫡子也　師云。敲空不作響。平地有雷生。
　　問。如何是白馬境　師云。滿目青山透。不逐四時凋　進云。如何是境中人　師云。衲擁雪眉長。
　　問。如何是白馬山　師云。鳳林關外唐谿前。
　　問。如龜藏六時如何　師云。布袋裏弓箭。
　　問。不著佛求。不著法求。當於何求　師云。村人跪拜石師子　進云。意旨如何　師云。社樹下設齋。
　　上堂云。急走即蹉過。慢行趂不上。沒量大衲僧無計柰何。有多口饒舌底出來。
　　時有僧問。一句即不問。如何是半句　師云。投身擲下　進云。者箇是一句也　師云。半句也摸不著。
　　問。如何是閴寂之門　師云。莫閙。莫閙。

　　衡州崇勝院智聰禪師

　　有僧問。師唱誰家曲。宗風嗣阿誰　師云。不曾登古殿。剛道獻花來。
　　問。如何是和尚為人底句　師云。無弦琴有韻。今古和難齊　進云。忽遇知音時如何　師云。知音不歷耳。達者豈從聞。
　　問。如何是祖師西來意　師云。瑞草連山秀。霜華焰裏開。

　　潭州南嶽山福嚴院審承禪師

　　有僧問。大陽一曲師親唱。擲鉢峯前事若何　師云。猿啼山谷韻。王女和聲齊　進云。恁麼即一句逈超千里外。當陽舉令又如何　師云。三年一[門@壬]人皆委。九月重陽豈異同。
　　問。如何是祖師西來意　師云。一條湘水浸衡陽。
　　問。如何是衣中寶　師云。開拳無一物。應用不曾虧。

　　潭州南嶽山方廣寺隆禪師

　　有僧問。如何是妙玄無私句　師云。萬仞峯前標不出。深深海底豈能藏　進云。恁麼則知音不知　師云。荊玉本無瑕。三獻方為寶。
　　問。如何是方廣境　師云。山寒無異草。嶺峻不披雲　進云。如何是境中人　師云。林下石人歌一曲。谿邊木女盡知音。

　　廣州羅浮山顯如禪師

　　行脚時。大陽上堂。師問。如何是無縫塔　大陽良久　師便禮拜　大陽云。見什麼道理　師云。不辭祗對和尚。恐上紙墨　大陽云。官不容針。
　　問。如何是大徹底人　師云。不行千聖路。迴光燭萬機　學云。即今事如何　師云。紅輪當甲寅。剛有不明人。

　　蘄州靈泉山處仁禪師

　　有僧問。如何是靈泉一滴水　師云。靈源無滴瀝。普潤編乾坤。
　　問。如何是清法身　師云。隨流常出沒。不滯往來蹤　進云。應底事又作麼生　師云。千差無異轍。萬像目前分。

　　相州天平山第四代契愚禪師

　　天平山受業。後遊九峰。詮禪師移錫歸宗。囑師居九峰開堂。後住天平矣。
　　僧問。師唱誰家曲。宗風嗣阿誰　師云。杖皷兩頭打。
　　問。如何是祖師西來意　師云。鎮州蘿蔔石含茶。
　　居士問。法無動搖時如何　師云。儞從潞府來　居云。一步也不曾驀　師云。因什麼得到者裏　居士云。和尚睡語作什麼　師云。放儞二十棒　有俗官問。無憐可隔。為什麼不相見　師云。怨他誰。
　　師問二人座主。先問第一人。講什麼經論　主云。百法論　師云。下法從幾法生　主云。百法從一法生　師云。一法從何而生　主無對。　師問第二人。講什麼經論　主云。唯識論　師云。作麼生是三界唯心。萬法唯識　主無對　師一時喝。
　　師序下行次。見僧。以拄杖示之　僧便近前接　師便打。

　　郢州芭蕉山第二代遇禪師

　　上堂云。法法圓明。物物成現。更不用拽長就短。拽短從長。知有者。實謂省要。不知有者。徒自疲勞。珍重。
　　僧問。如何是祖師西來意　師云。是星皆拱北。何水不朝東　進云。爭柰學人未會何無　師云。逢人但恁麼舉。
　　問。如何是芭蕉境　師云。山松鬱鬱。潤水潺潺　進云。如何是境中人　師云。此去鎮縣不遙。闍梨莫造次。
　　問。如何是道　師云。風鳴雨急　進云。便恁麼去時如何　師云。更經子細。

　　郢州芭蕉山第三代圓禪師

　　上堂云。三千大千世界。夜來被老僧都合成一塊。輥向須彌頂上。帝釋大怒。拈得。撲成粉碎。諸上座。還覺頭痛也無。良久。云。莫不識痛痒好。珍重。
　　僧問。如何是和尚接人一句　師云。要頭截取去　進云。和尚豈無方便　師云。心不負人。面無慙色。
　　問。如何是芭蕉境　師云。石人峰在主山前　進云。如何是境中人　師云。了髻山童少禮儀。
　　問。省要處乞師一言　師云。好　進云。請師道　師云。千里萬里。

　　郢州興陽山法深禪師

　　上堂云。道無方所。非言語之所論。法非名相。豈意識三度量。本自圓成。何勞名貌。蓋是今時學者。自昧心源。不能洞達。一向巡他門戶。逐境求真。皆學合塵。靡省己識。如今勸儞。一時放却。但於十二時中不起一念。不昧一塵。隨處在處。頭頭物物一時成見。更不著馳求。緣諸外境。一念相應。眾善自然成辦。且汝等還肯承當得也無。若肯承當得者。試對眾道看。與汝證據。良久。云。若無人道得。却成相鈍置。久立。珍重。
　　僧問。十二時中以何為的　師云。戒有明文　進云。學人未會。乞師端的　師云。信受奉行。
　　問。諸法實相如何言論　師云。三更不秉燭　進云。學人如何得受用　師云。晝日看星光。
　　問。法法道同時如何　師云。雲騰不致雨　進云。久久又如何　師云。山色有何枯。
　　問。一切諸佛及諸佛阿耨多羅三藐三菩提法皆從此經出。未審此經從何而出　師云。春風常引白雲飛　學人未曉。乞師再指　師云。春水長流無盡時。
　　問。如何是大道之源　師云。十八里頭看堠子　進云。未委此理又如何　師云。千萬人看不知休。

　　彭州承天院辭確禪師

　　開堂日。示眾云。正令提綱。猶是揑窠造偽。佛法祇對。特地漫驀上流。問著即參差。答著即差互。大眾擬向什麼處下口。然即如是。事無一向。權柄在手。縱奪臨時。有疑請問。
　　時有僧問。如何是第一義　師云。群山穿海去。滴水下巖來。
　　問。師唱誰家曲。宗風嗣阿誰　師云。道頭須會尾。舉目便知心。
　　問。今日一會。何異靈山　師云。大海藏霞影。高山峯積翠微　問。如何是禪　師云。親切不離家。寂寞却歸戶　進云。如何是道　師云。拍拍是令　學云。禪道相去多少　師云。天上人間。海中井底　問。法王未登寶座時如何　師云。煬帝隋隄柳。四季色長青　進云。登寶座後如何　師云。嵩山不高。南嶽不廣。
　　問。佛法付與王臣。郡牧在此。請師付法　師云。雲澹秋空裏。雪散野田中　問。無縫塔即不問。如何是玲瓏塔　師云。荊棘林中栴檀樹。麋鹿群裏麝香兒。
　　問。非取非離即不問。須彌大海光明普照時如何　師云。仙樂聲嘹喨。凡耳盡得聞　進云。莫便是即今事也無　師云。甎子何厚。瓦子何薄。
　　問。大眾秖看宗師眼。未審宗師若何　師云。月華鋪地面。雲影落山頭　進云。莫便是和尚照底子也無　師云。天王甲。金剛掌　問。貧子衣中寶。輪王頂上珠。如何是輪王頂上珠　師云。羅紈不是貴。布素却為珍　進云。如何是貧子衣中寶　師云。秖看脚前脚後。
　　問。久扣靈龜。為什麼不知音信　師云。峻疾三峽水。高低五面山。
　　問。也知一塵含法界。大地微塵事若何　師云。迢迢三徑路。落落九嶷山。
　　問。承教中云。聲聞人躭三昧酒。涅槃何處不通津。如何是涅槃鄉　師云。隔壁不聽聲。出門不見道。
　　問。地藏豎兩指。意旨如何　師云。拍手出門日。洗脚上船時　問。建八諦三醫王。受掌中之妙藥。如何是受掌中之妙藥　師云。西瞿耶尼擊法皷。東弗于逮坐道場。
　　問。本來無一物。將何示於人　師云。將軍不解戰。秖看箭頭端　進云。恁麼即有物與人也　師云。短劒在前。長鎗在後。
　　問。真金未出鑛時如何　師云。騎牛戴席帽　進云。出鑛後如何　師云。閙市不出頭。
　　問。心若無事。萬法不生苔時如何　師云。雨滴紋班點點。風吹松檜葉零零　進云。恁麼即有事去也　師云。風不來。樹不動。恰是好休時。
　　問。如何是普眼　師云。寂寂更夜長。颯颯涼風起。
　　問。十二分教即不問。如何是衲僧分上事　師云。牧人愛山水。釣客戀漁舟。
　　問。有問在心。出口不得時如何　師云。塞外將軍劒。筵中錄車籌。
　　問。寒窗永罷頻繁語。特地尋師願指南　師云。海上遊三島。天邊看七星。
　　問。龍女獻珠後。為什麼不見龍女去　師云。帝王垂拱日。宰相罷筆時。
　　問。代代相傳諸祖印。未審還許也無　師云。一片落長空。鳳栖不擇樹。
　　問。是法平等。為什麼有達．不達　師云。穿靴登峻嶺。騎牛入佛堂。
　　問。一切有為法。如夢幻泡影。如露亦如電。學人總不俱時如何　師云。亂雲生水上。片月落池中。
　　問。不在內。不在外。不在中間。未審在什麼處　師云。十字路開人過少。三家村僻虎行多。
　　問。學人有一隻箭。射即是。不射即是　師云。作麼生是闍梨箭　學人不喝　師云。者箇是草箭子　進云。如何是和尚箭　師云。禁忌須屈指。禱祈便扣牙。
　　問。心隨萬境轉。阿那箇是轉萬境底心　師云。嘉州大佛古人鐫。
　　因郡城迎舍利。僧問云。古佛舍利自有神通。為什麼却要幡華迎引　師云。愈佛數珠破。來往袈裟穿。
　　問。藏教表首兩字。以八不成。是何章句　師云。棒打阿師頭。未曾論實事　進云。阿那箇是實　師云。識人者多。鑒人者少。
　　問。百骸俱潰散。一物鎮長靈。是什麼一物鎮長靈　師云。行泥須拄杖。跨水不須船。
　　問。如何是佛法大意　師云。人天會裏。大眾不聞。
　　問。二祖不往西天。達磨不來唐土。意旨如何　師云。佩劒須歸匣。擊皷不離槌。
　　問。有文不覽時如何　師云。簷前雨滴滴。戶外草萋萋。
　　問。不入大海。不見寶珠。寶珠出現時如何　師云。日月留不住。風雨自當時　進云。學人未曉。乞師方便　師云。今日來。明日去。
　　問。承師有言。一句道盡。如何是一句道盡底法　師云。要知千年事。但問百歲人　進云。學人還道得也無　師云。剪截繁辭試道看　進云。閟轉三乘教。閑吟五字詩　師云。者箇是教意。自己意作麼生　進云。水到渠成　師云。大眾面前。速禮三拜。
　　問。方寸大家話。唯我獨不知時如何　師云。三思因孟母。一孝為曹娥　進云。大眾儼然。請師直指　師云。退退十萬里。莫嫌脚步多。
　　問。江山雨霧起。龍吟響。虎嘯風生事若何　師云。五彩畫不就。十指揑便成　進云。恁麼則野鶴來栖泊。鳳舞正當軒　師云。一句若道得。萬句也惺惺　進云。恁麼即謝師證據　師云。證據底事又作麼生　學云。珍重　師云。速禮三拜。
　　問。眾罪如霜露。慧日能消除時如何　師云。亭臺深夜雨。樓閣靜時鍾　進云。為什麼因緣會遇時。果報還自受　師云。管筆能書。書片舌解語。
　　問。如何是室內一燈　師云。四時無凋變。八節鎮長明　進云。忽遇大風起時如何　師云。若人行夜地。終是不惺惺。
　　問。打疊摐摐今已了。未審前程事若何　師云。白雲隱隱深山裏。淥水淒淒大渡邊。
　　師上堂云。諸上座。若論佛法。各各當人分上。本來具足。並不少欠。與諸上座增減一毫不得。自是不覺不知。曉夜忙忙。尋經討論。向者邊那邊馳求。覓箇會解。見他諸方老宿開口動舌。便競頭[口*(一/巾)]將去。問道。問自己。問佛問祖。向上向下。菩提涅槃。便將為自己。[祝/土]在皮袋裏。到處逞驢脣馬觜。要得問難。道我僂儸。後五日死入地獄。鐵牛耕儞舌頭有日在。莫言不向儞道。如今勸儞諸人。但自迴光返照。向自己脚根下子細推尋。看是箇什麼。識取本分道理。不用尋他舌頭露布。可惜平生。為大丈夫志氣。一刀兩段。便須徹頭去。豈不是好事。即今有什麼事。近前商量。
　　時有僧問。未曉真如。將何辨己　師云。墮　進云。恁麼即事理分明　師云。著。
　　問。善法堂中師子吼。毗盧心印事如何　師云。園中果子堪宜雨。架上冬瓜最怯風。
　　問。如何是進道問　師云。信脚行千里。搘頤坐百年　進云。恁麼即是和尚照燭世界　師云。是照燭底又作麼生　進云。日雨時時潤　師云。念是主事。放儞三十棒。
　　問。承教云。清淨行者不入涅槃。破戒比丘不墮地獄。此理如何　師云。但能勘角定。不在闘華窠。
　　問。賓頭盧為什麼日赴萬家齋　師云。路隔千條水。門對萬重山　進云。為是請來。不請而來　師云。隨影看頭不見面。
　　問。佛法大意即不問。有聲無形事若何　師云。言談常在口。起坐鎮隨身　進云。恁麼即有聲去也　師云。無聲底事又作麼生　進云。和尚見處　師云。爪州所日參長官。
　　問。如何是祖師西來意　師云。天下沒量州。陝府出鐵牛　進云。恁麼即一二三　師云。今日事作麼生　僧無對　師云。一快領過。
　　師早參上堂。云。
　　晨鷄報曉早參期　　鍾皷相催眾集時　　眨上眉毛須看取　　莫教喪却且前機
　　又云。諸上座不妨省力。直下便恁麼薦得。早落第二頭。珍重。

　　郢州子陵山行齊禪師

　　上堂云。若論此事。直教縱橫無滯。舉措分明。應用現前。無勞機杼。若能如是。少分相應。未得如是。且莫強生節目。珍重。
　　僧問。如何是一代時教　師云。點劃不到　進云。如何受持　師云。蘇盧娑嚩訶。
　　問。學人乍入叢林。乞師指示　師云。老僧住來不曾打師僧　進云。恁麼即學人罪過　師云。自領出去。
　　問。如何是學人自己　師云。困來打睡。渴即飲茶　進云。恁麼則謝師指示　師云。鵝王擇乳。素非鵬類。

　　郢州林鷄徹禪師

　　開堂日。拈香云。以此大事奉塵剎。是則名為報佛恩。便陞座云。不以而以。有屈祖風。令大眾息疑。四人同一師。共唱靈峰曲。大眾還聞也無。到諸方不用錯舉。有事請問。
　　時有僧問。師唱誰家曲。宗風嗣阿誰　師云。十方無異路。諸祖共提撕　進云。畢竟是誰家曲調　師云。風吹密意到海東。
　　問。先師有密旨。乞師重舉揚　師云。突屼靈峯秀。千山向裏朝　進云。恁麼則不負先師也　師云。迷禮三拜。
　　問。如何是祖師西來意　師云。此問不惡。
　　問。靈山一會。迦葉親聞。此日臨筵。請師舉唱　師云。十方皆杜口。三藏豈能詮　進云。恁麼則大眾有賴　師云。莫亂道。
　　師上堂云。未得諸途絕路。且須諸途路絕。若得諸途路絕。更須外進。若不升進。鈍鳥棲蘆。因魚止箔。作麼生是升進底句。還有人道得麼。若也道得。同共證明。若道不得。長安路上輥輥地。
　　僧問。如何是和尚一句　師云。洎錯祗對闍梨　進云。豈無方便　師云。方便不少。
　　問。三乘十二分教即不問。如何是宗門一句　師云。七縱八橫　進云。如何領會　師云。泥裏倒。泥裏起。
　　問。如何是最初一句　師云。石火電光。已經塵劫　進云。豈無方便　師云。者鈍漢。
　　問。如何是法身　師云。青山淥水　進云。爭奈學人不會　師云。三十年後。
　　師上堂云。祖令當行。非論三乘漸次。投機高士。頓起諸地之前。然即如此。猶是屈己迷源。何堪更入郊野。作麼生是紀綱底句。還有人道得也無。若也道得。試出來道看。若道不得。出十叢林。入一叢林。珍重。
　　僧問。如何是林谿境　師云。前山後水　進云。如何是境中人。師便喝。學人禮拜　師云。且放儞一頓。
　　問。牛頭未見四祖時如何　師云。也秖是箇漢　進云。見後如何　師云。也秖是箇漢。
　　問。如何是祖師西來意　師云。著體汗衫。
　　師上堂云。有一人恁麼去。有一人恁麼來。且道此二人。阿那箇為得人天眼目衲僧。作麼生辨。若辨得去。有參學眼。若辨不得。莫傜人設齋。珍重。
　　僧問。和尚年多少　師云。甲子顛倒數　學云。的當是多少　師云。星辰失位。
　　問。從上來事。如何舉揚　師云。已被明眼人覷破了也。
　　問。學人乍入叢林。乞師示指　師云。不可撒沙向儞眼裏去也　進云。恁麼即謝師指示　師云。還夢見麼。
　　師上堂云。擊電之機。徒勞佇思。且向泥水裏會取。堆山積嶽。盈衢溢路。雖是泥水裏說話。幾箇人構得。珍重。
　　僧問。狹路相逢時如何　師云。勿使異人聞　進云。未審此理如何　師云。還反側麼。
　　問。佛佛授手。祖祖相傳。未審傳箇什麼　師云。碧眼胡僧笑點頭　進云。未審傳箇什麼　師云。待儞悟始得。
　　問。寶劒未出匣時如何　師云。進前三步　進云。出匣後如何　師云。退後三步。
　　師上堂云。釋迦老子四十九年說法。度人無數。大似揑目生華。剜肉成瘡。壓良為賤。其中若有一箇漢子。釋迦老漢走透無路。雖然如是。也須實到者箇田地方可。未到者箇田地。不得掠虗。落汝眉毛去在。珍重。
　　僧問。如何是玄路　師云。非履踐。
　　問。祖意教意。是同是別　師云。二由一有。一亦莫守。
　　問。古人道。牛頭橫說竪說。未知有向上事。未審向上還有事也無　師云。有　進云。如何是向上事　師云。秋到黃葉落。春來草自生。
　　問。大闡提人來。師還接否　師云。不垂手　進云。為什麼不垂手　師云。遇明眼人。分明舉似。
　　師上堂云。山河大地瓦解氷消。衲僧向什麼處安身立命。還有人道得麼。若道得。有參學眼。若道不得。三十年後。珍重。
　　僧問。無為無事人。還盡善不盡善　師云。谿山三十年前也恁麼來　進云。如今又作麼生　師云。遇方即方。遇圓即圓。
　　問。有一人。不捨生死。不證涅槃。師還提擕也無　師云。不提擕　進云。為什麼不提携　師云。谿山粗識好惡。
　　問。天不能蓋。地不能載。莫便是也無　師云。誰在外頭。
　　問。大用現前時如何　師云。猶較溪山半月程。
　　師上堂云。賓主不分一句作麼生道。賓主各分一句作麼生道。還有人道得麼。若道不得。且向方便門中會取。師示一相[○@佛]。珍重。
　　僧問。諸法寂滅相。不可以言宣。學人請益。如何垂慈　師云。悟取好　進云。爭奈學人不會　師云。非日月咎。
　　問。如何是直截一路　師云。會麼　進云。不會　師云。不可抑已而已。
　　問。如何是吹毛劒　師云。透　進云。用者如何　師云。鈍。
　　問。古人拈槌竪拂。還當得宗乘中事也無　師云。待儞問得話端。即全向汝道。
　　問。寂寂無依時如何　師云。未是衲僧分上事　進云。如何是衲僧分上事　師云。要行即行。要坐即坐。
　　問。如何是提婆宗　師云。異見惶怖　進云。如何領會　師云。歸依佛法僧。
　　師上堂云。名言路絕。視聽不及。智辨何詮。識情難測。所以釋迦掩室。淨名杜口。還窮究得麼。若窮究得。佛佛道同。祖祖如是。若窮究不得。長安路上輥輥也。
　　僧問。如何是衲僧出身處　師云。東弗于逮。西瞿耶尼　問。如何是林溪家風　師云。麤粥淡飯。
　　師有時以相示之[□@智]。還辨得麼。若也辨得去。佛佛道同。祖祖如是。若也辨不得者。悟取好。珍重。
　　師有時以此相示。云。還辨得麼。若辨不得。林溪與儞注破去也。碧眼胡僧笑點頭。珍重。
　　師上堂云。摩竭提國。水泄不通。少室峰前。亦行此令。溪山路峻。樵子難登。興教一言。何人視聽。還窮究得麼。若窮究得者。釋迦稽首。達磨擎拳。若窮究不得者。不用鑽龜打瓦。歇去。
　　師上堂。以此[囗@舌]相。示眾云。還辨得麼。若辨得。靈山會上悉皆如此。少室峰前更無別意。若辨不得。且向火爐頭會取。一不成。二不是。歇去。
　　僧問。生死到來。如何除遣。師以此相國對之。
　　師上堂。良久。云。總似今日。彼此著便。彼此不著便。還辨得麼。若辨得。目視雲霄。若辨不得。一日了一日。久立。珍重。

　　桂府壽寧院善義禪師

　　初參芭蕉。乃問。遊山來。學佛法來。禮拜老僧來　師云。離此外。請師別問　蕉云。喫茶去　師因而省悟。
　　後參智門寬和尚。智門問。近離什麼處　師云。大安山　門云。不涉途程。道將一句來　師云。九九八十一　門云。亂走作麼　師珍重而去　門打禪床一下。云。今日被者小廝兒來者裏亂做　故。便下去。
　　師開堂日。拈香云。且道此一炷香從什麼處來。又云。從海外持來。今日供養大眾。
　　僧問。皷聲纔罷人皆聽。未審如何密領之　師云。秖恐闍梨不問　進云。未審此問　師云。靜處薩婆訶　進云。恁麼即慇懃禮三拜　師便打。
　　問。師唱誰家曲。宗風嗣阿誰　師云。四海五湖。東西南北。
　　問。如何是佛法大意　師云。樓上打皷。水上打羅。
　　問。世尊心印。迦葉親聞。未審和尚心印。什麼人得聞　師云。念汝遠來。且放過。
　　問。如何是壽寧境　師云。崖邊松樹子　進云。如何是境中人　師云。僧人道俗。
　　問。數日不登師丈室。今朝說法為何人　師云。蝦蟆蚯蚓　進云。和尚也不得一向謾人　師云。待儞睡惺。
　　問。牛頭未見四祖時如何　師云。天下人仰重　進云。見後如何　師云。如湯沃雪。
　　有轉運使。問云。下官如今剃却頭。便作得長老也無　師以手摩頭云。郎中　郎中應諾　師云。會麼　中云。不會　師云。干頭什麼事。
　　師有頌與轉運張僅。
　　星郎功內取無為　　秖此真靈信自誰　　塵裏認他非是我　　境中明得豈言伊　　無心暫對求人說　　有相權將指嶮凝　　憶昔遠師蓮社客　　輸他陶令返攢眉

　　興元府牛頭山精禪師

　　上堂。示眾云。若也全提舉唱。相佛便須失利。更乃盡令而行。要一人掃地也無。我今事不獲已。且向建化門中通汝箇來路。汝等欲得親切麼。第一莫向意識下卜度。莫向古今言句上求覓會解。但自克己推窮無始時來。有儞用心處。有儞造作處。直須是十二時中舉措施為。親自得力始得。若到者箇田地。燈籠露柱。水鳥樹林。悉皆助汝發機。一切處自然滔滔地。更有何事。若不爾者。徒學多聞。久立。珍重。
　　僧問。如何是學人親切處　師云。親切問將來　進云。即今見問　師云。驢年。
　　問。如何是古佛心　師云。東海淨漚　進云。如何領會　師云。秤錘落井。
　　問。如何是佛法大意　師云。八兩是半斤。
　　問。如何是驅耕夫之牛　師云。為人須為徹　問。如何是奪饑人之食　師云。殺人須見血。
　　問。如何是和尚為人處　師云。搬柴普請　進云。便恁麼去時如何　師云。苦痛深。
　　問。不居凡聖者是什麼人　師云。梁朝傅大士　進云。此理如何　師云。楚國孟嘗君。
　　問。如何是學人自己　師云。天寒宜近火　進云。意旨如何　師云。日出好隈陽。
　　問。如何是和尚家風　師云。華從愛惜落。草逐棄嫌生　進云。未審客來。將何祗待　師云。畬田粟米飯。山茶一兩甌。住即隨緣住。不住任遨遊。

　　益州覺城院信禪師

　　上堂云。若約衲僧門下。語路難陳。瞬目相承。已遭指注。更若踏步進前。較七較八。諸仁者。到者裏還反側麼。休要波波役役地傍門倚門。上他人家床橙。不如自著些子精彩。莫待臘月三十日。手忙脚亂。伏惟珍重。
　　僧問。如何是出身一路　師云。三門前　進云。如何領會　師云。緊繫草鞋。
　　問。湛然時如何　師云。我即怕儞　進云。和尚為什麼却怕學人　師拈拄杖云。退後。退後。
　　師上堂云。去却佛法二字。與鐵幢相見得也無。雖然如是。傍觀者哂。便下堂。
　　僧問。無邊身菩薩為什麼不見如來頂相　師云。愛陀三島靜。不覺樺來唇。

　　郢州芭蕉第三代閑禪師

　　上堂。僧問。如何是祖師西來意　師云。六祖愛喫和饠飯。
　　問。如何是真實之言　師云。東家杓柄長。西家杓柄短　進云。恁麼還當也無　師云。不當即別處問。
　　問。如何是無縫塔　師云。我到者裏。却道不得　進云。為什麼道不得　師云。靜處薩婆訶。
　　師上堂云。西天此土。皆行此令。諸上座。且道是佛令。是祖令。若是佛令。山僧且共諸上座子細商量。若是祖令。且作麼生迴避。若知有者。有出身之路。不昧平生。若不知有。迴避不得。墮坑落壍。珍重。
　　僧問。向上一路。千聖不傳。未審學人還有分也無　師云。雪山千丈直。雲嶺萬重衣　進云。恁麼則學人依而行之去也　師云。向上事又作麼生　進云。今日親承於師也　師云。鈍置殺人。
　　問。如何是學人自己　師云。分明舉似人。
　　問。三乘十二分教即不問。如何是和尚為人一句　師云。問得甚分明　進云。莫便是和尚為人句也無　師云。舉似天下人。
　　問。如何是佛向上人　師云。路逢不可視　進云。如何得親承去　師云。迴顧却愁人。
　　問。臨機道不得時如何　師云。啞子喫若瓜　進云。恁麼則學人退步去也　師云。知而故犯。
　　問。曹源一派還有清濁也無　師云。青山無異色。白日有閑人。
　　問。靈山會上。迦葉親聞。未審和尚一會。什麼人得聞　師云。風吹即草動。雨下路還泥。
　　問。十語九不中時如何　師云。閑門屋裏坐。抱首哭蒼天。
　　問。學人未達其源。乞師指路　師云。五里是一堠　進云。莫更是和尚為學人處也無　師云。好去不須頻下淚。青山自有白雲封。

　　郢州芭蕉山令遵禪師

　　上堂。僧問。昔日分付與跛脚沙彌。學人上來。請師分付　師云。非公境界　學人撫掌一下　師云。三千里外。
　　問。直得無下口處時如何　師云。便須進一步　進云。向什麼處下脚　師云。東山西嶺上。

　　天聖廣燈錄卷第二十五
　　天聖廣燈錄卷第二十六　　　〔宋碑〕
　　益州靈慶院海淵禪師

　　有僧問。師唱誰家曲。宗風嗣阿誰　師云。石人撫掌歌三曲。木馬嘶時滿歸路　進云。恁麼則芭蕉兒孫。天彭嫡子　師云。莫亂道。
　　問。如何是新繁境　師云。重光千佛現。顯耀甚分明　進云。如何是境中人　師云。郎中在此。且低聲。
　　問。如何是佛法大意　師云。五尺杖子兩人舁。
　　問。如何是祖師西來意　師云。崑崙鎮海心。
　　問。如何是道　師云。四面無遮障　進云。如何是道中人　師云。往來不易。

　　潤州羅漢院繼宗禪師

　　師行脚時。與數僧參一老宿　問。五人新到。阿那箇是參頭　師云。不怕三冬雪。惟憂午夜風　宿云。平地上喫交作什麼　師云。言猶在耳　宿云。且坐喫茶　師云。喫茶即得。
　　問。如何是佛法大意　師云。風吹線竹韻。雨滴鮮紋班。
　　問。祖師未來時如何　師云。海分千派浪。地拔萬重山　進云。來後如何　師云。片雲生晚谷。明月下堂階。
　　問。如何是道　師云。好華開蘚徑。綠柳舞春風　進云。如何是道中人　師云。開窓偷月色。移榻對清流。
　　問。古人道。一塵纔起。大地全収。如何是一塵　師云。窮源須至海。登嶮莫過山　進云。如何是大地全収　師云。雨餘山閣靜。雲開月色寒。
　　問。如何是觸目菩提　師云。須彌倒卓。海水騰波。

　　澧州欽山第二代如靜禪師

　　上堂云。夫妙音須假妙指。若得妙指。妙音自震。諸上座。且作麼生是妙音。還委悉麼。若未委悉。欽山與汝按指去也。乃拍手一下。便歸方丈。
　　僧問。祖師未來時如何　師云。上是天下是地　進云。來後如何　師云。下是地上是天。
　　問。魚未成龍時如何　師云。擎頭戴角　進云。成龍後如何　師云。江湖踊躍。

　　江陵府承天院寶昭正覺禪師

　　知府張相公齊賢請出世。師纔陞座。云。此座高廣。吾不能陞。雖然如是。彼彼丈夫我亦爾　時有僧問。師唱誰家曲。宗風嗣阿誰　師云。雲城西畔雙峰秀。渚水池邊瑞氣分。
　　有襄州僧正問。昔日覺城東際。法眼分付迦葉。未審和尚法嗣何人　師云。到襄州。不得錯舉　進云。恁麼即大眾證明　師云。莫亂道。
　　問。如何是清淨法身　師云。鳥飛雲外尋知己。魚躍潭中吐碧波。
　　問。如何是佛　師云。胸題卍字　學云。不會。乞師再指　師云。足躡千輪。
　　問。如何是佛法大意　師云。魚行水濁。鳥飛落毛。
　　師上堂。有僧問。一棒一喝還是佛法也無　師云。儞什麼處得者消息　其僧便喝　師便打。
　　問。如何是祖師西來意　師云。圓同太虗　學云。為什麼不見　師云。不見什麼。

　　果州青居山靈泉寺皓昇禪師

　　上堂。僧問。如何是青居山裏佛　師云。舉目無差　學云。為什麼不見　師云。不見什麼。
　　問。如何是一大事因緣　師云。厨屋五條椽。

　　郢州林谿山興教院居祐禪師

　　上堂。僧問。如何是透法身句　師云。南嶽石橋側　學云。為作麼却恁去　師云。非汝境界。
　　問。如何是禪　師云。秋後上床眠　進云。如何是祖　師云。覿面不相覩。

　　江陵府開福院德賢禪師

　　上堂。僧問。如何是摩尼珠　師云。青黃赤白　學云。作何顏色　師云。待有顏色向儞道　學云。為什麼不道　師云。非汝境界。
　　問。如何是學人自己　師竪起一指　僧云。莫便是也無　師云。錯。

　　袁州崇聖院志圭禪師

　　上堂。僧問。如何是道　師云。徧山徧嶺　學云。為什麼不覩　師云。不覩什麼　學云。如何是道中人　師云。來千去萬。
　　問。如何是還鄉曲　師云。胡僧唱不得　學云。為什麼唱不得　師云。為儞太刢利。

　　鄂州黃龍山延禧院思卿禪師

　　上堂。僧問。既是黃龍。到來為什麼不見　師云。眼不開　學云。見後如何　師云。儞試道看。
　　問。如何是道　師云。五里單牌。十里雙堠。

　　澧州夾山雲泉院省宗禪師

　　上堂。僧問。如何是夾山正主　師云。無遮障　進云。學人到來。為什麼不見　師云。汝見則休。
　　問。如何是佛　師云。螺髻竪千峰。

　　江陵府彰法院悟顯禪師

　　上堂。僧問。既是彰法。彰箇什麼法　師云。物物俱彰　進云。學人為什麼不見　師云。有眼如無。
　　問。如何是初生月　師云。歐頭柳脚。
　　問。如何是菩提路　師云。南山青草秀。北嶺萬株松。

　　澧州藥山慈雲院用和禪師

　　上堂。僧問。如何是藥山境　師云。一任觀看　學云。如何是境中人　師云。沙彌童行。
　　問。師唱誰家曲。宗風嗣阿誰　師云。天知地聞。

　　澧州夾山靈泉院仁秀禪師

　　有僧問。如何是諸佛機　師云。天台．南嶽。
　　問。如何是衲衣下事　師云。鳥飛千里毛毬落。魚躍潭中水自渾。

　　澧州靈泉院用淳禪師

　　上堂。僧問。師唱誰家曲。宗風嗣阿誰　師云。不許夜行。投明須到。
　　問。如何是靈泉境　師云。千江流不住。萬派競喧爭　進云。如何是境中人　師云。走殺衲僧。

　　鄂州嘉魚法華院法珍禪師

　　上堂。僧問。如何是衣中寶　師云。一任賞翫。
　　問。如何是祖師西來意　師云。風吹蚛竹連宵響。月照湖湘萬里途。
　　問。不落有無。請師答話　師云。得　學云。未審得箇什麼　師云。明月照臨無影樹。曲直長短不相同。

　　唐州龍潭從曉禪師

　　初開堂。僧問。師唱誰家曲。宗風嗣阿誰　師云。四面無壁落。一片坦然平。
　　問。如何是龍潭境　師云。山從西北來。水向東南下　進云。如何是境中人　師云。老僧二十五上離雪峯。
　　問。肇有四不遷義。如何是不遷　師云。秋來黃葉落。春到百花新。
　　師上堂。舉。仰山到東寺。東寺問。什麼處來。仰云。廣南來。寺云。承聞廣南有鎮海明珠。是否。仰云。是。寺云。作何形狀。仰云。白月即隱。黑月即現。寺云。還將得來麼。仰云。將得來。寺云。如何不呈似老僧。仰云。昨到溈山。亦被索此珠。直得無言可對。無理可伸。寺云。老僧年邁。不見溈山。儞是溈山之子。蟭螟蟲在蚊子眼睫裏作窠。向十字街頭叫屈。土曠人稀。相逢者少。
　　師拈云。眾中喚作呈珠話。且作麼生是呈珠處。山僧今日與大眾註破。等閑莫向江邊立。切忌寒灰灸殺人。
　　師問新到。近離什麼處　僧云。東京　師云。東京有一人。無姓無名。子還識否　僧云。不識　師云。恁麼即不從東京來　僧云。喏。喏。便下去。
　　師却令侍者請來　師云。適來唱喏。是肯老僧。不肯老僧。僧無對　師云。洎合放過。便打。

　　廬山承天羅漢院行林禪師

　　陞座云。聖主令傳祖佛音。禪宗大壯理沉沉。玄徒要悟真消息。羅漢旌幢出帝心。
　　時有僧問。朝賢親降。大眾雲臻。祖意西來。請師垂示　師云。分明記取　進云。恁麼即昔日僊居傳祖印。今日羅漢賀明君也　師云。謝汝證明。
　　問。皇恩親降。宣住承天。未審師將何物利群生　師云。汝也須知恩　進云。非但學人。群生有賴　師云。不消得。
　　問。如何是羅漢家風　師云。到者方知。
　　師上堂。僧問。如何是第二月　師云。汝更迴光看。
　　問。會萬物為己者。其唯聖人乎。未審意旨如何　師云。汝喚什麼作萬物。
　　師又云。聖人道箇天地同根。萬物一體。也不易信。秖如五老峰嵯峨。作麼生得成一去。石頭又云。聖人無己。難明之法。還知麼。衲僧安身立命在此。若未能曉悟得。實為見諦不圓。身心何遣。攀緣妄想。塵勞轉深。六賊功強。千差競起。莫作等閑。和尚子。且識取來因。明取始末方得。所以道。衲僧眼把定乾坤。綿綿不漏絲髮。直須恁麼。方有少分相應。無事。珍重。
　　僧問。昔日維摩與文殊對談。未審阿誰先說法　師云。大眾一時記取　進云。不會。乞師方便　師云。却成賺大眾。
　　進云。昔日毗耶方丈內。今朝羅漢法王前　師云。停囚長智。
　　上堂。僧問。天垂甘露。地涌七珍。未審是什麼人分上事　師云。謝汝相報　進云。恁麼即佛子住此地。即是佛受用　師云。更須子細。
　　問。求真真不顯。究道道全虗。學人擬休去。師還許也無　師云。爭敢處分。
　　問。君王道合三邊靜。法王道合又如何　師云。也要汝證明。
　　問。大通智勝佛。十劫坐道場。佛法不現前。不得成佛道。如何得現前　師云。成佛也未　進云。便承當去。如何　師云。成得什麼佛。
　　問。承古有言。三際求心心不有。心不有處妄元無。未審是有是無　師云。儞將謂定當不得。
　　問。佛法二字。如何併除得去　師云。何者是佛法。
　　上堂。僧問。道內道外。同觀廣大。不見纖毫。尋常面對。如何是面對　師云。見什麼。
　　問。古佛堂前是什麼人先到　師云。退些子。
　　問。粉骨碎身未足酬。一句了然超百億。如何是一句　師云。者迴不要粉骨碎身。
　　問。是箇什麼。得與麼難會　師云。汝幾度用心來。
　　問。大音希聲。大象無形。如何是無形底象　師云。山河大地。
　　師又云。無形底象。非同頑空。還會麼。道箇山河大地。已是周遮。何也。大音大象。古今牓樣。視聽全空。見聞皆喪。林泉清虗。猿鳥奇狀。妙用真常。似同天降。諸高德。還願樂麼。實謂平等一相。法離見聞。此若得去。方悟他道。音聲吼喚。究之則乃無言。色象紛紜。窮之則乃非相。大家信去。自然隨處安樂。不勞久立。珍重。
　　師上堂。因貓兒跳上身。師乃提起示眾云。昔日南泉親斬却。歸宗重顯示玄徒。如今賣與諸禪客。文契分明要也無。師遂拋下貓兒。便歸方丈。

　　明州天童山新禪師

　　上堂。僧問。昔日梵王請佛。天雨四花。地搖六種。今日府主親臨。有何祥瑞　師云。大眾可驗　進云。與麼則天童巖畔。不異靈山　師云。閑言語。
　　問。承教有言。諸佛出世。盡為一大事因緣。和尚今日開堂。當為何事　師云。知恩者少　進云。恁麼則大眾側聆。學人有賴　師云。莫亂道。
　　問。如何是天童境　師云。雲無人種生何極。水有誰教云不休。
　　問。舊店新開時如何　師云。也秖是舊時底　進云。買者如何　師云。儞莫自謾。
　　問。何物最大於天　師云。無過於此。
　　問。如何是密作用　師云。何曾密。
　　問。如何是爍迦羅心　師云。更有什麼心。
　　問。如何是向上關捩子　師云。蹋不著者多　進云。未審學人如何蹋得著去　師云。賺殺人。
　　問。承古有言。儂家自有同風事。千里無來却肯伊。如何是同風事　師云。誰不肯。
　　問。心徑未通時如何　師云。什麼物礙。
　　問。承教有言。般若如大火聚。此理如何　師云。絲毫著不得。
　　問。如何是虗空　師云。無儞著手脚處。
　　問。如何是師子吼　師云。莫聒人。
　　問。大眾雲集。弟子趨筵。從上宗乘。請師舉唱　師云。何不早問。
　　師乃云。諸上座。秖如適來向伊道何不早問。為復責伊問遲。為復別有道理。已得底遞相證明。後學兄弟又作麼生會。奉勸諸人。快須研究。時不待人。法眼和尚道。却來不隔陰。也是二十年方知好惡。如今看見閑處著力。於己躬分上略不管帶。何不看他古人道。儞等諸人。十二時中在什麼處安身立命。不恁麼體究。上座除此外。別無汝作計校處。便道唯有佛菩提。是真歸向處。如今且問上座。佛菩提又作麼生歸向。珍重。
　　上堂。僧問。可來白雲裏。教儞紫芝謌。如何是紫芝歌。師撫掌對之。
　　問。如何是和尚家風　師云。山中無別物。
　　問。萬里無雲時如何　師云。者一點什麼處起。
　　問。聾人聽法時如何　師云。無可分別。
　　問。將此身心奉塵剎。是即名為報佛恩。如何是奉塵剎底心　師云。方報佛恩。　問。如何是王子寶刀　師云。不易見。
　　問。鐘聲裏薦取。鼓鳴即顛倒。未審古人意旨如何　師云。是儞顛倒。
　　問。師持祖印歸江浙。獨鎮鄞江太白峰。今日幸登無畏座。請師方便顯圓通　師云。更教我說箇什麼即得。
　　師云。我如今向汝諸人面前。直是無開口處。何以如此。諸人各有本分事在。總不消得。看他上祖出頭來。於三七日中思惟如是事。便道。我寧不說法。疾入於涅槃。據他恁麼道。早是無限方便門開。何不恁麼體究。如今人秖要言語多多。得不濟事。但增憶想。不入真智。後來睦州和尚。纔見僧入門來。見成公案。放汝三十棒。雲門大師道。當恁麼時。盡大地人總須著枷帶鏁始得。諸上座。古人恁麼道。意作麼生。多少顯露。如今更蹈步向前。口喃喃地。驢年得相應去。久立。珍重。
　　上堂。僧問。全照咨和尚。真心寥廓時如何　師云。儞名全照。
　　問。如何是一大事因緣　師云。不是小事。
　　問。求之不得時如何　師云。用求作什麼　進云。如何即得　師云。幾時失來　問。萬法不生時如何　師云。萬法從何有。
　　問。如何一法　師云。山河大地。
　　問。如何是玄沙樹子　師云。用地屬誰。
　　問。承古有言。不與萬法為侶者。未審是什麼人　師云。誰恁麼道。
　　問。如何是古佛心　師云。終不向汝道墻壁瓦礫是。
　　師上堂。示眾云。本自圓成。不勞機杼。珍重。
　　上堂。僧問。世尊三昧安詳而起。未審祖師三昧從何而起　師云。謝儞報我。
　　問。勤求勝積功。理契古人同。未審古人意旨如何　師云。澗松西北風。
　　問。承教有言。超諸方便成十力。秖如方便如何超得　師云。識取方便。
　　問。言不干舌時如何　師云。爭解脫得。
　　問。佛四十九年說箇什麼　師云。說夢。
　　問。十二時中如何行李　師云。不見有十二時。

　　杭州功臣覺軻心印禪師

　　初開堂。僧問。諸官侍座。海眾臨筵。學人上來。乞師指示　師云。別處莫舉。
　　問。如何是功臣境　師云。秖恐畫不就。
　　問。如何是佛　師云。誰不瞻仰。
　　問。如何是學人自己　師云。者迴休問人。
　　問。靈靈不昧。了了常知。學人為什麼不悟　師云。笑殺大眾。
　　問。承教有言。百千諸佛盡是文殊勸發。未審文殊是何人勸發　師云。還識文殊也未　進云。未曉者如何領解　師云。適來向儞道什麼。
　　問。達磨未傳心下迎。釋迦未解髻中珠。此時若問西來意。還有西來意也無　師云。甚處得者消息。
　　問。如何是功臣家風　師云。爭敢望諸方讚歎。　問。如何是密室中意　師云。莫錯洩機。
　　問。如何是心地法門　師云。多少人構不及。
　　問。舊歲已過。新歲將臨。如何是不遷義　師云。新歲事作麼生。
　　問。如何是本源佛性　師云。少子細在。
　　問。如何是明月寶珠　師云。造次人爭得見。
　　問。如何是古佛心　師云。群生歎莫及。
　　問。祖師不在東西山。未審在什麼處　師云。且討。
　　問。如何是隨處三昧　師云。者裏用不著。
　　問。自從認得曹谿路。了知生死不相干。如何是曹谿路　師云。也踏未著。
　　問。開口道不得時如何　師云。笑殺人。
　　問。不將一物來時如何　師云。爭敢望見示。
　　問。昔時二祖伸三拜。依位端然意若何　師云。想汝紹繼未得。
　　問。四衢道中露地而坐時如何　師云。傍觀者醜。
　　問。一佛出世時如何　師云。震天動地。
　　問。如何是寶華境　師云。一任行人子細觀。
　　問。己事未明。乞師挑剔　師云。誰信儞。
　　問。摩騰入漢。藏教分明。達磨西來。有何宗旨　師云。善為流道。
　　問。如何是寶華為人一句　師云。秖恐諸方未相許。
　　問。如何是無底籃子盛將來　師云。且提去。
　　問。不可以智知。不以識識時如何　師云。欠會在。
　　問。如何是涅槃　師云。少人入得。
　　問。適來許多喧鬧向什麼處去也　師云。好笑。
　　問。久負勿弦琴。請師彈一曲　師云。誰不羨清音。
　　問。山河無隔礙。光明處處透。如何是處處透底光　師云。阿誰不見。
　　問。如何是天真佛　師云。爭敢裝點。
　　問。貧子還鄉時如何　師云。未免伶俜。
　　問。焦桐遇郢匠時如何　師云。洎錯雕琢。　問。如何是一塵　師云。莫錯認　進云。恁麼即謝師指示也　師云。有什麼交涉。
　　師又云。諸上座。問答且置。秖如古人道。一塵纔起。大地全収。一葉飛空。普天秋色。實乃洞明今古。該括河沙。情與非情。咸然空寂。又慮仁者信之不及。喻如鏡像水月。雖然漝麼說。錯解甚多。且借問諸上座。鏡中有多少像。水中有多少月。若道無像去。宛然光彩。若道有像去。迷頭逐影。有無且置。諸上座還識得月鏡也未。若識得月鏡去。一任短長隨應。曲直分輝。若未識得鏡。未明得月。可謂萬象縱橫。觸途成礙。於時夕中。作麼生得安樂去。如今要省力。會麼。各請迴光返照。休更踟躕。珍重。

　　溫州西山護國院法端禪師

　　開堂日。僧問。群僚臨筵。緇徒帀座。學人有問請師答　師云。更有什麼問　進云。恁麼則大眾盡得聞也　師云。儞聞底事作麼生。
　　問。如何是西岑境　師云。一任圖畫。
　　問。如何是佛　師云。秖今是什麼。
　　問。如何是學人自己　師云。恰問著。
　　問。如何是丈六金身　師云。天上天下。唯我獨尊。
　　問。善財入樓閣。意旨如何　師云。見箇什麼　學云。見和尚　師云。有什麼交涉。

　　湖州八聖寺清簡禪師

　　開堂日。僧問。如何是祖師西來意　師云。不欲向汝說　進云。便請師說　師云。達磨不可再來。
　　問。如何是八聖境　師云。眼在什麼處。
　　問。乾闥婆王獻樂。迦葉為什麼起舞　師云。今朝一曲更分明。
　　問。如何是向上一路　師云。蕩蕩大家行。
　　問。承教有言。經行及坐臥。常在於其中。未審此理如何　師云。那箇是其中事。
　　師云。先聖所言。終不誑汝。便道經行及坐臥。常在於其中。多少顯露。何用註解。秖為不了。便言此是非常之事。承之者須是非常之人方得。設若夙無大乘種性。信力輕微。自云。非我傭力得物之處。又不可顢頇念將去。都無利益。大眾。既然事在其中。指何為外。莫道理是中。事是外。悟是中。迷是外。切希子細。珍重。
　　師後住明州天童山。因思雪竇。退居草堂。至祥符七年七月十三日午前。說偈云。
　　火風成身　　火風動神　　火風何眹　　四大等均
　　師言訖。端坐而化。焚燒。收舍利靈骨。建塔于本山。俗壽五十八。僧臘四十。

　　明州雪竇山資聖寺清禪師

　　初陞座。時有僧問。昔日龍宮曾請佛。今朝府主遠迎師。軒蓋臨筵。有何奇特　師云。大眾可驗　學云。此意幽微難可測。乞師方便再垂言　師云。更要答話在　學云。恁麼則此日已承師的旨。他時應得為流傳　師云。且莫亂傳。
　　問。朝蓋親臨於法會。師將何物答深恩　師云。終不徒然　學云。莫是高升寶王座。善能師子吼。便是麼　師云。有什麼交涉　學云。若不傳教救迷情。畢竟無能報恩者　師云。儞也未是知恩者。
　　問。昔日靈山付法。迦葉親傳。今日龍象咸臻。如何分付　師云。汝還承當得麼　學云。已辨師機者。直下承當。未曉之流。如何同於上智　師云。阿誰未曉　學云。恁麼則若有聞法者。無一不成佛也　師云。聞底事作麼生。
　　問。師離越嶠。已赴鄞川。如何是不動尊　師云。十八離照水　學云。恁麼則處處菩提道宛然也　師云。是動是靜。
　　問。向上一路。千聖不傳。學者勞形。如猨捉影。如何是向上一路　師云。儞踏不著　學云。未達師機。如何履踐　師云。元來未在。
　　問。俱胝竪指。此意如何　師云。秖要人解。
　　問。師別承天丈室。已赴雪竇道場。斯日朝貴臨筵。便請說法　師云。好記取。
　　問。如何是雪竇境　師云。石罅暗藏千載雪。懸崖常瀉萬年冰　進云。恁麼則非但學人。大眾同得觀瞻去也　師云。是什麼境致。
　　問。學人久作迷方客。請師指出舊家珍　師云。儞幾時失却　進云。恁麼則見月休觀指　師云。儞許多時在什麼處。
　　問。師擕寶劒於此日。願垂方便定雌雄　師云。惜取頭好　進云。恁麼則廓落乾坤裏。群邪絕眾流也　師云。猶未惜性命在。
　　問。爐香煙裊裊。海眾列駢駢。特問西來意。憑師為指宣　師云。莫向東邊覓　進云。恁麼則善法堂中獅子吼。大千沙界一時聞也　師云。聞箇什麼。
　　上堂。僧問。白馬和尚尋常稱快活。有病言苦。意旨如何　師云。因誰置得。
　　師乃云。白馬和尚。尋常呌。快活。快活。一日得病。叫。苦。苦。院主。云和尚尋常快活。如今為什麼。却叫苦。白馬云。且道當時是。如今是。
　　後來法眼禪師代云。當時但掩耳出去。意作麼生。為當是肯他。若不肯他。過在什麼處。若肯他。為什麼掩耳出去。且道即今是苦是樂。試定當看。珍重。
　　上堂。僧問。承教有言。止止不須說。我法妙難思。如何是難思之法　師云。儞為什麼却說　進云。恁麼則終日說未甞說。終日聞未甞聞　師云。儞也秖是念得。作麼生會無說無聞底道理。將聞持佛佛。何不自聞聞。所以道。夫說法者。無示無聽。無說無聞。是真說法。作麼生會真。若不會真。却成假。便入邪道。何處得真。更須端的。不可容易。珍重。

　　天聖廣燈錄卷第二十六
　　天聖廣燈錄卷第二十七　　　〔宋碑〕
　　杭州九曲慶祥禪師

　　俗姓沈氏。錢塘人也。六歲。本州龍山千佛寺出家。年十一。受具於彌勒寺。始習律乘。有僧錄文光者。於時有名稱。遂師之。經箱凡一覽悉記。時謂得觀音辨。一日。嘆曰。出世之法。願遇至人。遂直造天台山法宗禪師之門。師身長八尺。手垂過膝。法宗一見異之。
　　因僧問。絕消息處如何。
　　宗曰。謝指示。師聞之。大有所悟。
　　後迴本州。當吳越有國。仰師名稱。於城中建千光王禪剎。請師居之。累請不赴。乃歸九曲舊居。其地鄰湖岸。每春雨夕晦。蛙聲蚯蚓。頗為喧雜。師語曰。吾此禪寂。當應清靜。由是絕之。殆今僧獲寧居。
　　僧問。如何祖師西來意　師云。汝問在後　又問。嶮惡道中以何為津梁　師云。以此為津梁　進云。如何是此　師云。築著汝鼻孔。
　　問。無根樹子向什麼處栽　師云。汝甚處得來。
　　問。湛湛園明。請師一訣　師云。十里平湖。一輪秋月　進云。恁麼則謝師指訣也　師云。朦照闍梨逢露柱。
　　師戊戌歲八月七日順世。闍維後。收舍利起塔。俗壽六十五。僧臘五十四。

　　杭州與教寺洪壽禪師

　　俗姓曹氏。以晉後主開運元年甲辰生于錢塘。年未及冠。告父母懇願出家。從之。禮天龍寺朗智禪師為師。落髮受具。徧遊講肆。深究毗尼。
　　後參天台山韶國師。一日。因普請般柴墜落。乃成一頌曰。
　　撲落非他物　　縱橫不是塵　　山河及大地　　全露法王身
　　國師然之。
　　復迴故里大慈山。結草為庵。至大中祥符九年。知州馬亮請住興教寺開堂。
　　師陞座云。鍾鳴鼓響。各自知時。大眾。若更上來。還成鈍漢。時有僧始出問次。師便珍重下座。
　　晚參次。僧問。朝賢致請師登座。未審提綱意若何　師云。會麼　學云。不會　師云。去。
　　又云。且道交他去。意作麼生。莫是辜他麼。所以常向僧道。堂中有粥飯。寮內有茶湯。儞去言不會。不會也難藏。便恁麼信去。無事。珍重。

　　示守園翁頌

　　未必生芽在苦求　　劬劬何以不知休　　工夫用盡園空闊　　山色長新人白頭

　　雪峯古鏡頌

　　人人有面古鏡　　何法門而不罄　　參玄上士迷頭　　緝線老婆頓悟

　　僧舉古人棒喝偈

　　古人一棒一喝　　河沙妙音該括　　喝處能辨聖凡　　棒下便知死活　　人天眼目洞開　　今古悟迷頓豁　　德山老子當時　　直下更無毫末

　　示機

　　圓明法界性　　不用強脩習　　凡聖勿盈虧　　悟迷那安立　　棄之棄不得　　覓之覓那及　　百千億如來　　成從此門入
　　師住五載。告退居上方。乾興元年壬戌三月二十日。端坐示寂。世壽七十九。僧臘六十二。州民[木*箋]沉茶毗之。收舍利。起塔於舊菴之址。

　　蘇州承天永安道原禪師

　　上堂。有僧問。如何是佛　師云。咄。者旃陀羅　進云。學人初機。乞師方便　師云。汝問什麼　學云。問佛　師云。咄。者旃陀羅。
　　又僧問。如何是佛法道理　師云。與虵畫足。為鼠穿踰　進云。還報國恩也無　師云。不唯負國。兼乃謗吾。
　　又僧問。如何是祖師西來意　師云。問者如牛毛　進云。請師答牛毛之問　師云。師子咬人不逐塊　進云。恁麼即學人造次也　師云。一等學問。罕有闍梨。
　　問。蓮華未出水時如何　師云。馨香菡萏　進云。出水後如何　師云。絕消息。
　　問。如何是學人自己　師云。十字街頭尋不見。樂橋亭下問船翁　進云。恁麼即一切皆是也　師云。演若之狂未是狂。
　　問。承古有言。向上一路。千聖不傳。如何是向上一路　師云。盤山太無端　進云。未審千聖還垂慈也無　師云。也與盤山不較多。

　　杭州龍山開化寺行明禪師

　　陞座云。大眾不用近前。若道來者裏有佛法。未來者裏。豈無也。若道無。即有分劑也。若道有。作麼生是有底道理。若於未來時體悉。及到者裏。方有會處。所以祖師云。法法本來法。無法無非法。何於一法中。有法有不法。古聖大悟風幡。或喝下見性。棒下成道。見聞知覺。俯仰折旋。何處不是諸佛出世。祖師西來。直指人心。見性成佛。不用一毫心力。何不搆取。且作麼生構。若構不得。亦不由人。大眾。為什麼如此。十界綿綿。四生活活。無絲髮暫相違背。珍重。
　　僧問。諸佛出世。普為羣生。和尚今日如何示徒　師云。更待答話在　學云。恁麼則昔日靈山。今日能仁　師云。由是虗言。
　　問。已登法座。請示玄言　師云。道什麼。
　　師至咸平四年無疾而終。僧臘四十五。世壽七十。起塔于本山。

　　杭州西山奉諲山主

　　師。錢唐人。姓盧氏。幼年出家。弱冠受具。
　　師在方丈內坐。有僧問。古人題維摩方丈不得。意旨如何。
　　師云。儞試題看　學云。其甲不答　師云。不答却好　學人禮拜　師云。汝親到維摩方丈來。乃成頌曰。
　　維摩方丈非高格　　三萬二千座不窄　　我今居處太寬寬　　也應容得諸禪客
　　一日。謂眾曰。諸人幸自可憐生。教諸人信去。早是無端。為什麼如此。淨名云。彼自無瘡。勿傷之也。
　　師於天聖三年九月十五日齋時跏趺而坐。結彌陀印而終。俗壽八十。僧臘六十。

　　廬山棲賢寶覺院澄諟禪師

　　陛座。有僧問。朝蓋親臨於座右。請師方便演宗乘　師云。在座證明。
　　問。慧劒再提於此日。請師哮吼定雌雄　師云。劒在什麼處　進云。恁麼則廓落乾坤裏。通風載眾流　師云。野狐精。
　　問。趙州石橋度驢度馬。三峽石橋當度何人　師云。蝦蟇蚯蚓　進云。恁麼則百草盡霑恩　師云。蹋不著。
　　問。如何是棲賢境　師云。雲開特地新　進云。如何是境中人　師云。禮拜了退。
　　問。善財彈指。樓閣門開。未審和尚今日如何　師云。驗。
　　問。五老幽奇即不問。如何是祖師西來意　師云。儞怎生舉似人　進云。恁麼則全因此問也　師云。有什麼交涉。
　　師云。問話且止。若論佛法。應不如此爭鋒競問。秖如今日各各道。長老開堂。盡來聽法。且問諸人。長老未開堂時。還有佛法麼。若道無。又爭得到今日。所以先聖道。我為汝保任此事。終不虗也。而況至道無門。見之者秖在斯須。皆之者剎那萬劫。此莫非向上之流。方能定驗。若是中下之士。且於方便門中。隨宜見取。不待積劫修證。頓超無學。作麼生是無學。快須薦取。久立。珍重。
　　上堂。僧問。仙洞昨朝師罷唱。棲賢今日請敷宣　師云。來日又作麼生問　進云。未審如何領會　師云。箭過新羅。
　　問。承聞和尚親見百丈。是否　師云。聞誰說　進云。未審時如何　師云。適來猶較些子。
　　問。龍離碧洞。已入雲煙。向上宗乘。請師舉唱　師云。別置一問來。
　　問。承教有言。如來無所從來。亦無所去。故名如來。如何是如來　師云。儞布施大眾。為是呈解。
　　師又云。一時來者裏聚集道。聽長老說禪。長老且不說菩提涅槃。真如解脫。諸人又聽箇什麼。菩提涅槃也。秖是[穴/(爿*臬)]語。五千四十八卷亦是閑處著到。且問諸人。將箇什麼聽。為將身聽。為將心聽。身心各不相知。諸人又作麼生聽。此事亦須是親見始得。故於方便中隨宜得解。始有少許相應。若是佛法。也不到寶覺口裏說。若說。天下人望風結舌如無孔鐵鎚。久立。珍重。
　　上堂。僧問。大眾已臨於座側。請師方便為敷宣　師云。三十年後看取　進云。與麼則大眾得聞於未聞　師云。大眾未許儞在　進云。他時專得為流通　師云。不用閑說。
　　問。五巒那邊師罷唱。三峽新奇請師宣　師云。那邊事作麼生。
　　問。承教有言。止止不須說。我法妙難思。如何是難思法　師云。大眾。聽者僧問　進云。恁麼則大眾有賴　師云。非公境界　問。如何是佛　師云。張三李四。
　　師又云。未離仙居。與諸人相見了。纔到石橋。早是重說偈言。且問諸人。什麼處是相見處。那裏是重說偈言處。莫是正恁麼時是相見處麼。若作此解會。緊繫草鞋。莫錯下名言好。珍重。
　　上堂。僧問。明心惠日師已舉。寶覺利物又如何　師云。儞試舉明心惠日看　進云。與麼則三十年後專為流通也　師云。鈍置殺人　進云。未審過在什麼處　師云。還我話頭來。
　　師又云。幸然無事。被皷聲催了上來。道我參長老。為是法堂裏參。為復法座上參。長老且不曾與上座為對待。上座即須自參。所以玄沙和尚云。我與釋迦同參。若解恁麼。十方知識一時現前。若不恁麼解。辜負丈夫氣。久立。珍重。
　　上堂。僧問。承古人有言。三界唯心。萬法唯識。唯識唯心。是一是二　師云。欠儞說在　進云。從此蒙師親指示。未了之人又若何　師云。靜處去。
　　師又云。不可淨地上著糞掃。便歸方丈。
　　上堂。僧問。此是選佛處。心空及第歸。學人如何得及第去　師去。不才謹退。
　　問。古人斬虵。意旨如何　師云。猶未知痛痒。
　　問。學人久在浮沉。乞師直指本心　師云。誰信儞　進云。未得者如何　師云。汝自擔枷過狀　進云。大眾證明於座側。學人禮拜謝師恩　師云。閑言語。
　　師又云。今時師僧問話。印本打就。箇箇一般。未有一箇本分問話者。看他茱萸和尚上堂道。汝諸人莫向虗空裏打橛。有僧便出來道。虗空是橛。茱萸當時便棒。且道者僧出來恁麼道。具眼不具眼。茱萸當時便棒。且道打他什麼處。大家驗看。珍重。
　　晚參上堂。眾集。師云。早晨不與諸人相見。今晚不可無言。便下座。
　　上堂。僧問。毗目仙人執善才手。見微塵諸佛。秖如未執手時。見箇什麼　師云。如今又見箇什麼。
　　問。三峽石橋即不問。如何是和尚家風　師云。汝何不問石橋事。
　　師又云。長老又不可索喚也。若不索喚。叢林冷落。忽有人出來便棒。又且如何道。若是賞他。他有甚長處。若是罰他。他過在什麼處。莫是纔恁麼出來。便是不得麼。若恁麼會。於佛法當看。珍重。
　　上堂云。正說知見時。知見俱是心。當心即知見。知見即于今。此是祖師付法偈。楞嚴會上又道。知見立知。即無明本。又且如何。有優劣。無優劣。莫非久在叢林上座。方能辨別。若是初機後學。也莫指東認西。久立。
　　上堂。僧問。滴滴簷頭墜。丁當正好聽。古人言畫出。畫出是何聲　師云。儞又恁麼問作麼　進云。恁麼則見月休觀指。歸家罷問程也　師云。又是忘語。
　　問。鸎聲滿谷。華不芬芳。如何是學人得力處　師云。儞怕人不知　進云。恁麼則觸處皆真　師云。也是閑處著力。
　　師又云。法眼和尚道。春日晴。黃鸎鳴。日暖風和煦物情。更聽落崖流水聲。古人恁道。是甚時節。為是迷時語。悟時語。試裁辨看。珍重。
　　上堂。僧問。寶覺門下還有不及第者也無　師云。龍門無宿客。
　　問。皷聲纔罷。大眾雲臻。向上宗乘。乞師垂示　師云。儞從什麼處來　進云。上根之者已曉師機。中下之流如何辨白　師云。儞且子細。
　　問。達磨未來時。此土還有祖師也無　師云。汝識祖師也未。
　　問。承教有言。若言如來有所說法。即為謗佛。此意如何　師云。汝猶未信在。
　　問。古人云。有物流動。人之常情。如何是不遷義　師云。古人大似不曾說。
　　問。承教有言。不持戒者名持戒。教意如何　師云。汝且分明記取　進云。恁麼則無自性也　師云。欠汝此說。
　　師又云。不持戒者名持戒。是有戒可持。無戒可持。為是性戒。為是遮戒。此若不明。十二時中破却不少。且道什麼處是破處。出家人須明大乘性戒。若也明得。山河大地一時消殞。便下座。
　　上堂。僧問。承教有言。清淨本然。云何忽生山河大地。未審此意如何　師云。汝疑什麼處。
　　問。求真真不有。窮妄妄元無。學人擬休去。師還許也無　師云。大眾總見儞問　進云。向上更有也無　師云。細看前話　進云。大眾證明。學人禮拜　師云。新羅未是遠。
　　師上堂云。大眾。王道平寧。一雨一晴。便下座。
　　僧問。如何是天然底事　師云。我秖管看。
　　問。從上諸聖從何而證。　師云。汝從何證。
　　問。承先德有言。會萬物為己者。其唯聖人乎。未審如何是物　師云。還明己也未　進云。學人不會　師云。適來却疑著。
　　上堂云。佛法無事。大家共行。大家共止。滿目是色。滿目是聲。諸佛妙義。於此明得。千里萬里。歸堂歇去　上堂。僧問。大眾已臨於座側。乞師一句指歸源　師云。分明記取　進云。恁麼則見相不生癡愛業。洞然元是自家珍也　師云。且莫虗頭。
　　問。前際不來。後際不去時如何　師云。中間事作麼生　進云。恁麼則當處出生。隨處滅盡也　師云。少觀察在。
　　問。昔日明心。今朝惠日。未審是一是二　師云。大眾子細聽　進云。恁麼則一言纔合道。無二亦無三也　師云。也是汝恁麼會。
　　師又云。他問。昔日明心。今朝惠日。者裏向他道。大眾子細聽。且道有分付處。無分付處。秖如恁麼問。見明心來。見惠日來。還驗得麼。其如東問西問。也不無。上座。若也不問。惠日口似楄檐。上座若問惠日。直得望風結舌。明眼底辨取。若也未明。且莫聽聲響好。珍重。
　　上堂。良久。云。幸好一盤飯。不可強糝椒薑去。雖然如此。試[口*(一/巾)]噉看。珍重。
　　一日。示眾云。髑髏常于世界。鼻存磨觸家風。古人與麼道。至親至切。雖然如此。也須子細。秖如須彌山與鼻孔相去多少。試參詳看。久立。

　　蘇州萬壽院德興禪師

　　開堂日。拈香畢。乃云。出世天機。何人委知。儻或未薦。更立少時。便陞座。
　　時有僧問。緇徒帀座。朝宰臨筵。如何是萬壽最初一句　師云。已不及初　學云。恁麼則祖令已蒙師的旨。遐方盡得為宣揚　師云。適來向儞道什麼。
　　問。如何是萬壽家風　師云。笑殺天下人　學云。恁麼則蒙師指示也　師云。更不消得。
　　問。祖祖相傳傳祖印。師今得法嗣何人　師云。莫是虗傳　學云。恁麼則昔時百丈親傳授。今朝萬壽為羣迷　師云。恁麼會爭得。
　　問。四眾盡臨於此座。未審師今嗣阿誰　師云。大有人未審　學云。漝麼則百丈一曲師今唱。學人專得為流傳也　師云。學人又爭得。
　　問。僚宰成臻於此座。師將何法報君恩　師云。謝儞分憂。
　　問。如何是佛　師云。大眾一時瞻仰。
　　問。如何是和尚為人一句　師云。汝且自為。
　　問。摩竭陀國親行此令。如何是此令　師云。天下大行。
　　問。如何是萬壽境。
　　師云。今日總見　學云。恁麼則親蒙指示也　師云。儞作麼生會境　問。如何是祖師西來意　師云。盡道返西天　學云。恁麼則得遇於師　師云。阿誰得遇。
　　師乃云。問答俱備。其誰得意。若向他求。還成特地。老僧久處深山。比為藏拙。何期今日入到萬壽門下。可謂藏之不得。既藏之不得。分明露現。未審諸人阿誰先見。如有見處。對眾出來吐露箇消息。師良久。眾皆無語　師云。久立。珍重。

　　越州雲門雍熈永禪師

　　上堂。有僧問。四海象龍俱在此。一句西來請舉揚　師云。大眾證明　學云。玄機高峻緣難會。再乞慈悲為指南　師云。不會人慈悲。
　　問。如何是和尚家風　師云。謝汝撿校。
　　問。昔日靈山。龍女獻珠得成佛。學人無珠可獻時如何　師云。莫謾大眾。
　　問。如何是佛法大意　師云。此意不小。
　　問。師子未出窟時如何　師云。且莫哮吼　學云。出窟後如何　師云。退後著。
　　問。如何是祖師西來意　師云。儞不會是什麼意　學云。如何是西來意　師云。謝儞領話。
　　又云。秖如適來向汝道不會。是什麼意。為復是責汝。為復是不對汝。且作麼生會。若也未會。明日更來問。珍重。
　　上堂。僧問。祖祖相傳傳祖印。師今法嗣嗣何人　師云。謝汝相悉。
　　問。大雄嶺頭親得旨。若邪谿畔指迷津。學人上來。請師如是　師云。不勞如是。
　　問。象龍帀座。朱紫趨筵。祖意西來。請師舉唱　師不對　學云。雄嶺峰前親得底。若耶谿畔倍光輝　師云。適來作麼生會。
　　問。如何是雲門為人一句　師云。一恁舉似人　學云。恁麼即一言已播於寰中去也　師云。閑言語。
　　問。如何是秦望峯前為人一句　師云。分明記取。
　　問。如何是古佛徑路　師云。誰不履踐。
　　問。如何是學人休心息意處　師云。拗折拄杖得也未。
　　問。如何是迦葉門風　師云。喜得不墜。
　　問。如何是百味具足底句　師云。何啻百味。
　　問。心王出勅時如何　師云。更宣一徧看。
　　問。盲龜值浮木孔時如何　師云。未足為幸。
　　問。起滅不停時如何　師云。莫妄想　問。如何是學人得力處　師云。老僧亦承恩。
　　問。如何是透法身句　師云。方便作法身。
　　問。如何是不定句　師云。灼然疑殺人。
　　問。如何是決定義　師云。未可執著在。

　　天聖廣燈錄卷第二十七
　　天聖廣燈錄卷第二十八　　　〔宋碑〕
　　杭州靈隱山玄本禪師

　　上堂。僧問。蚌含未剖時如何　師云。光從何來。
　　僧問。臨濟入門便喝。德山入門便棒。未審此意如何　師云。天晴不肯去。
　　問。如何是靈山境　師云。甚處觀不足。
　　師因見僧看經。問僧。看什麼經　僧無語　師乃有頌。
　　看經不識經　　徒勞損眼睛　　欲得不損眼　　分明識取經

　　色空頌

　　堂堂色裏無空相　　皎皎空中絕色形　　直下色空無一二　　色號元來不我名

　　杭州靈隱山玄順庵主

　　師。蕭山人也。俗姓錢。幼投福州支提山了悟禪師出家受具。後入溫州鴈蕩山卓菴。後止杭州靈隱寺。
　　師因離鴈蕩。有頌。
　　浪宕閑吟下翠微　　更無一法可思惟　　有人問我出山意　　蔾杖頭挑破衲衣
　　因皈天竺山。
　　事事無能一不前　　喜歸天竺過殘年　　飢餐困睡無餘事　　休說壺中別有天
　　師至祥符中復有偈云。
　　生也孰來　　死也孰去　　生死去來　　是尋常事　　多幻之方　　電光相似　　諸方亦然　　我亦如是　　本無言說　　余今強舉　　請便茶毗　　更莫停止
　　師言訖。端坐而終。僧臘五十。俗壽七十。

　　福州支提山雍熈寺文翰禪師

　　明州人。於杭州靈隱山景德寺依了悟禪師出家。仍受心印。
　　師陞座云。大眾。不假山僧露此機鋒。還有佛法繼祖轉法輪底道理麼。若言無此道理。三世諸佛淨妙法輪成斷去始得。便有轉時不轉時。大眾若言有法輪常轉底道理。今日何假山僧更陞此座轉此法輪。便成二頭三首。為什麼如此。秖如十方世界。四時運轉。八節推遷。物象生成。日月輪照。乃至風飄雨潤。火熱氷寒。三界綿綿。四生浩浩。為復是世間法。為復是有為法。無為法。是轉輪法。還有甄別得麼。若未能甄別得。山僧敢為決疑。
　　時有僧問。堯雲舜日陽和景。祖風何似國風清　師云。可謂赴汝此問　學云。天人羣生類。皆承此恩力　師云。且莫錯定當。
　　問。高臥煙霞藏密旨。修心滅智等寒灰。今朝既赴群生請。少室之機望直垂　師云。大眾見汝問　學云。謝師指示　師云。且喜沒交涉。
　　問。昔日靈山一會。迦葉親聞。今日支提一會。誰人得聞　師云。誰人不聞　學云。恁麼則見聞之者。頓悟無生也　師云。莫妄想。
　　問。慈雲普潤三千界。利人一句望師垂　師云。汝瞌睡作麼　僧乃畫一圓相拓呈　師云。莫鬼恠　學云。如此之機。師如何接　師便打。

　　台州天台山般若寺從進禪師

　　上堂。有僧問。佛未出世時。還有佛法也無　師云。有　進云。如何是佛未出世時佛法　師云。是汝問底　進云。既有。又用佛出世作什麼　師云。莫為不孝之子。
　　問。承先德有言。清虗之理。畢竟無身。未審此意如何　師云。大似虗空釘橛　進云。虗空是橛又如何　師云。良藥秖救有命人。
　　師乃示眾云。後進初心。無妨東問西問。忽於一言半句下得箇發明處。便不辜負出家行脚。他古人亦如此。或得一言半句便休去。或築著廅著便歇去。然雖如此。猶未是大丈夫在。直饒不於一言半句下便會得。亦未必不是大丈夫在。何以故。言前體道。未是通人。句從投機。還非達者。秖如道言前體道。未是通人。句後投機。還非達者。作麼生便得恰好去。者箇喚作玄中別唱。格外高談。須是恁麼人。方構恁麼事。若未是恁麼人。不如且於隨宜方便中討箇會處好。珍重。
　　僧問。諸佛為一大事因緣出現於世。師今出世當為何事　師云。待出世時來向汝道。
　　問。古澗寒泉時如何　師云。切忌飲著　進云。飲者如何　師云。喪却性命。
　　問。萬里無寸草。何處放白牛　師云。萬里無寸草。未是放牛處　進云。未審什麼處是放牛處　師云。問取石人去。
　　問。學人未達自心。未明諸法。乞師方便指迷津　師云。自心即且致。指何為諸法　進云。恁麼則心法無二去也　師云。三四五。
　　問。如何是祖師西來意　師云。又見一華開　進云。學人不會　師云。結果自然成。
　　問。眾盲摸象。各說異端。如何是真象　師云。開眼著　進云。恁麼則得見真象也　師云。猶亂摸在。
　　問。如何是龍濟潭裏龍　師云。不在碧波中　進云。未審在什麼處　師云。却歸潭裏去。
　　師又云。伊問龍濟潭裏龍。向伊道不在碧波中。且道在什麼處。還見麼。諸上座。若是識龍人。一見便休心。珍重。

　　顯道偈

　　道本絕言　　奇哉淵曠　　橐籥天地　　包含萬家　　生乎人倫　　其用彌廣　　休曰無根　　勿稱有狀　　水底之月　　山谷之響　　夫曰真虗　　皆為妄想

　　諸法各住位偈

　　諸法各住位　　是名真實義　　真實義者何　　無我無我所　　我所法既無　　有無皆遠離　　由斯絕見聞　　眼界耳界異　　色象及音聲　　沙界元周備　　物我甚分明　　師子真遊戲

　　送遊方禪人

　　祖堂曾立雪　　飛錫更無求　　一句分明了　　諸方自在遊　　洞庭看遠水　　廬岳過殘秋　　人問忘機事　　唯言到九州

　　牧童頌

　　肥壯白牛攀角上　　水村騎過曉煙微　　滿原青草從閑放　　謌向春風和者稀

　　漁父頌

　　世上如麻事不牽　　逍遙秖在水中天　　金鱗得了忘垂釣　　一葉輕舟看月眠

　　越州清化山寶壽院志超禪師

　　錢塘人也。俗姓董。弱冠出家受具。至閩中西明室得旨。後住清化山。
　　師開堂日。僧問。如何是佛　師云。儞是什麼人　進云。莫祇者箇便是也無　師云。是即勿交涉。
　　問。聲色二字如何除得　師云。儞喚什麼作聲色　進云。爭柰即今何　師云。即今有什麼。
　　師又云。我宗無語句。亦無一法與人。設有言說。俱非真實。大眾。秖如真實底事作麼生。還有人舉得麼。出來對眾舉看。山僧為儞證明。還有麼。若無。久立。珍重。

　　漳州法濟禪院海蟾禪師

　　俗姓陳。泉州人也。幼年行脚。遇泉州西明清錫禪師。一言相契。後住漳州法濟禪院。
　　師陞座云。靈山會上。百萬億眾。唯有迦葉一人得親聞。今日一會。不異靈山。且道還有親聞者也無。若有親聞者。便能續佛壽命。令法久住。為苦海之舟航。作昏衢之日月。若未能親聞。何殊當時退席之眾。秖如聞與未聞。且作麼生會。為復是耳聞。為復是眼見。若是耳聞。誰人聞。若是眼見。何者是見。何不恁麼體究。眾中還有問事底麼。出來道看。
　　時有僧問。君王出世。四海澄清。未審法王出世。有何拯濟　師云。汝作麼生會君王出世　進云。法王出世無他事。道合君王贊大平　師云。莫取口頭著到。
　　問。若以無言說。又沒世尊言教。若以有說。恐漏洩祖師西來。去此二途。師意如何　師云。總是汝恁麼道。
　　問。雲臺延慶已聽指迷。今日漳城望垂提耳　師云。汝試舉雲臺延慶看　進云。今日漳城豈無方便　師云。適來豈是責汝　進云。兩處迷從歸坦道。一輪寶月又騰輝　師云。是何言歟。
　　上堂。僧問。如何是古佛心　師云。秖如今。
　　師云。三世諸佛．六代祖師。亦未曾與仁者暫時離隔。莫不長垂恩德。左提右挈。仁者未必不依而行之。作麼生違背得他恩德。如閻浮提。日出扶桑。大地眾生。有情無情。盡承光輝。所有一切種種事業皆在光影。古人也說。如魚在水。如鳥飛空。乃至揚鬣掉尾。升高自下。還解離得濕性空體也無。若離得濕性空體。向什麼處安身立命。何不恁麼體究取。知恩者少。負恩者多。奉勸上座。且知恩好。珍重。
　　僧問。承和尚有言。直道便休去。亦是祖師來後。未審如今便休去。什麼處是祖師來後　師云。道上座不先陀得麼　進云。恁麼即親見祖師也　師云。大眾總見汝　進云。祖師未來時。此道有誰知　師云。不信道　進云。凡聖不曾異。絲髮更無差　師云。休去得也。
　　問。承教有言。見聞為種。八難超十地之階。如何是見聞為種　師撫掌一下　進云。如何是八難超十地之階　師云。汝適來作麼生會。

　　漳州淨眾傳先禪師

　　陞座。僧問。承教有言。若能轉物。即同如來。秖如目前諸法。且作麼生轉　師云。那箇是目前法　進云。如何則諸法凝然。皆同無相也　師云。汝自敗闕。
　　問。少室聞五葉之華。今日聽一乘之理。如何是一乘之理　師云。汝作麼生聽　進云。恁麼即無二亦無三去　師云。誰敢信汝　進云。大眾臨筵。焉敢造次　師云。禮拜著。
　　問。此座高廣。吾不能陞。和尚今日為什麼陞得　師云。汝不是問此座。
　　問。賢侯特地申三請。法座初臨事若何　師云。誰向汝恁麼道　進云。恁麼即幸向今朝申一問。六國從此不知音　師云。汝不知音。

　　泉州靈臺山令岑禪師

　　初陞座。維那白槌云。法筵龍象眾。當觀第一義　師云。第一義見成。本無異說。大眾且作麼生觀。作有相觀。作無相觀。若作有相觀。即是邪見。若作無相觀。即是斷見。不有不無。且作麼生觀。直饒恁麼會得去。亦是週遮。然雖如此。今日豈無方便。乃陞座。
　　時有僧問。承和尚有言。直饒恁麼會得去。亦是週遮。如何即是　師云。如何即是　進云。也知真諦無兔馬之遺蹤。柰何般若有淺深之照　師云。也者闍梨自生分別　進云。恁麼即舜若多性可銷亡。爍迦羅心無動轉去也　師云。閑言語。
　　問。昔日五峯。今朝雲臺。如何是不動尊　師云。進前一步　進云。恁麼即開慧眼去也　師云。未在。
　　問。教中有言。為．無為．實．不實法。如何是實．不實法　師云。是有為。是無為。
　　問。如何是雲臺境　師云。前山後山　學云。如何是境中人　師云。瞌睡漢。
　　師於本院坐化。闍維之。舌不壞。収舍利。同起塔。

　　杭州南山資國圓進山主

　　錢塘人也。幼歲婺州禾山出家受具。後至撫州崇壽契稠禪師法席。師乃問。如何是和尚為人一句。
　　稠云。觀音院裏舉。上藍院裏舉。師聞斯語。從此契悟。
　　僧問。丹霞燒木佛。意旨如何　師云。招因帶果。
　　僧問。鵝王擇乳。意旨如何　師云。一撥良琴。頓清賓主。
　　問。古人聞木魚聲云。又打我也。意旨如何　師云。一等警眾。
　　問。古人道。庭前栢樹子。意旨如何　師云。碧眼胡僧笑點頭。
　　問。古人道。東家作驢。西家作馬。意旨如何　師云。相識滿天下。

　　湖州何山宣化院曉禪師

　　上堂。僧問。如何是何山境　師云。猨啼在上峯　進云。如何是境中人　師云。還識境也未。
　　問。如何是佛　師云。眾人瞻仰。

　　袁州仰山太平興國院擇和禪師

　　開堂日。僧問。府衙受請。崇勝宣揚。未審當為何事　師云。將謂儞證明　進云。師既如是。靈山會上又如何　師云。是今是古。
　　問。郡侯虔請命。不異匿王心。如何得示真實相　師云。有也未　進云。如何委的　師云。禮拜了退。
　　問。古人道。溈山鏡．仰山鏡。未審古人意旨如何　師云。儞更迴光看。

　　洪州龍沙章江院昭達禪師

　　上堂。僧問。天得一以清。地得一以寧。和尚得一又如何　師云。證明得麼　進云。上根之者已曉師機。中下之流如何領會　師云。闍梨作麼生會。
　　問。昔時趙州三等接人。今日朝宰臨筵。師如何接　師云。即今是　進云。昔時趙州。今日和尚　師云。且莫錯定當。

　　臨江軍建山慧力院紹珍禪師

　　上堂。僧問。金雞未鳴時如何　師云。是何時節　進云。鳴後如何　師云。却不知時　問。師子未出窟時如何　師云。在那裏　進云。出窟後如何　師云。且走。
　　問。世尊無言。迦葉無語。學人上來。請師證據　師云。且舉。

　　福州古田靈峯道誠禪師

　　上堂。僧問。承古人有言。佛佛授手。祖祖相傳。未審此理如何　師云。那斥古人恁麼道　進云。秖如道。吾有正法眼。付囑大迦葉。又作麼生　師云。不方好眼　進云。恁麼即千聖不傳方是的。一言合道未為真　師云。真箇謾語。
　　問。祖祖相傳傳祖印。師今得法嗣何人　師云。阿誰不知　進云。昔時羅漢親承囑。今日靈峯度有情　師云。者裏不消得。
　　問。承教有言。於三七日中思惟如是事。未審是什麼事　師云。更莫思惟　進云。秖如古人道。體解大道。又作麼生　師云。秖欠解在。

　　洪州大寧院慶璁禪師

　　上堂。僧問。不因眾請。無由得見。不因師說。無由得聞。既見既聞。又成聲色。學人上來。師意如何　師云。飽叢林。
　　問。道泰不傳天子今。時人盡唱太平謌。未審師今意旨如何　師云。山僧罪過。
　　問。如何是祖師西來意　師云。喫。
　　問。如何是佛　師云。須彌山。
　　問。祖祖相傳傳祖印。師今得法嗣何人　師云。有水皆含月。無山不帶雲。
　　上堂云。生死涅槃。猶如作夢。且道三世諸佛．釋迦老子有什麼長處。然雖如此。莫錯會好。拍手一下。便下座。
　　僧問。四見見時無見見。山河大地又如何　師云。莫忘想。
　　問。承古有言。東山西嶺青。未審意旨如何　師云。東山西嶺青。雨下却天晴。更問箇中意。鵓鳩生鷂鷹。

　　興國軍延壽院慧禪師

　　開堂日。僧問。師登寶座。群牧親臨。學人上來。請師一接　師云。從什麼處來　進云。大眾證明。學人禮拜　師云。傍觀者醜。
　　問。德雲不下妙峯頂。善才何處得參尋　師云。汝還見麼　進云。恁麼則親見文殊　師云。有什麼交涉。

　　漳州報恩院傳進禪師

　　上堂。僧問。不落師機。請垂方便　師云。休去得麼　進云。恁麼即道因言下了。佛不在他求也　師云。棒打石師子頭。
　　問。縣宰堅令揚祖道。利人之句若為宣　師云。莫辜負汝麼　進云。恁麼即甘雨雖然同澍潤。根葉莖柰有差殊　師云恠別人又爭得。

　　袁州崇勝院楚齊禪師

　　開堂。僧問。朝宰已臨於法會。崇勝家風事若何　師云。還解證明麼　學云。恁麼即朝宰聆音。人天有賴也　師云。也不得麤心。
　　問。大眾駢闐祖座側。西來祖意事如何　師云。分明記取　進云。恁麼則瞻之不覩。不覩常存也　師云。也須子細。
　　問。祖祖相傳傳祖印。師今得法嗣何人　師云。也要大眾證明　進云。恁麼即五老峯前親得旨。二王臺畔接迷徒也　師云。且莫錯定當。

　　漳州隆福院紹珍禪師

　　陞座云。恁師舉唱宗乘。大眾還相體悉得也無。若相體悉得。也可謂觸處祖風。未掌間斷。塵中妙旨。物物真心。終日繁興。都無所得。眾中有達者。大家證明。令法久住。後學初心。有疑請問。
　　時有僧問。群主虔請。海眾駢闐。達磨西來。乞師垂示　師云。愜意麼　進云。爭柰學人疑在　師云。疑箇什麼。
　　問。東去竺乾機未曉。西來一句請師提　師云。即今在什麼處。
　　問。如何是隆福境　師云。萬象遮不得　進云。如何是境中人　師云。識取好。

　　天聖廣燈錄卷第二十八
　　天聖廣燈錄卷第二十九　　　〔宋碑〕
　　南康軍雲居山契瑰禪師

　　上堂。有僧問。承古有言。服像雖殊。妙明不二。為什麼眾生日用而不知　師云。過在什麼處　學云。恁麼即明妄非他。覺明為咎也　師云。且子細好。
　　師云。諸上座。人人具足。各各圓成。僧是僧。俗是俗。男是男。女是女。現行現用。譊訛在什麼處。為什麼特地不知去。過在阿誰。恁麼說話。事不獲已。還有會處麼。於此會得。不妨省徑。更若意思卜度。轉疎轉遠。不如歇去。珍重。
　　上堂。僧問。承古有言。路逢死虵莫打殺。無底籃子盛將歸。未審師還受也無　師云。儞什麼處得來　學云。恁麼即不虗施也。
　　師云。却且提取去。
　　師又云。諸上座。佛法也無事。尋常向諸人道。不用求真。唯須息見。還息得也未。若也息得。見盡情忘。體露真修。若也不息。且問諸人即今見箇什麼。還有證明處麼。若也明得。許上座有箇入處。如若不會。徒學多生。珍重。
　　上堂。僧問。如何是佛　師云。讚嘆不及　學云。莫秖者箇便是　師云。不令人讚嘆。
　　問。皷聲纔罷。大眾雲臻。佛法省徑處。乞師指示　師云。便好散去　學云。恁麼即全因此日也　師云。禮拜了退。

　　杭州靈隱山南院慈濟文勝禪師

　　俗姓劉氏。婺州人也。幼歲出家受具。
　　造雲居山齊禪師法席。雲居問。為復學佛法來。遊山翫水來　師云。嚮重日久。遠離婺州　居云。是什麼物恁麼來　師云。特伸禮覲　居云。汝若為佛法來。什麼處不是汝悟處　師默然不對。
　　雲居上堂。舉。龐居士問馬大師。不與萬法為侶者是什麼人。大師云。待儞一口噏盡西江水即向汝道。居士從此頓悟。又云。不與萬法為侶者。且道是阿誰　師從此契悟。更不他遊。後住靈隱寺。
　　師開堂日。陞座云。大施門開。所須一任於此構得。謂之己物現前。還構得麼。
　　時有僧問。僚宰共臨此會。緇儒競集茲筵。祖意西來。請師為眾　師云。散去得未　學云。恁麼則一音普潤於沙界。學人此問不虗施也　師云。儞作麼生會。
　　問。昔日梵王請佛。蓋為群生。今朝大諫請師。當為何事　師云。汝也須感謝大諫　學云。恁麼則非但學人。人天有賴　師云。賴箇什麼。
　　問。承教有言。汝既慇懃三請。豈得不說。如何是說　師云。善思念之　學云。五千退席又如何　師云。退亦佳矣。
　　問。祖祖相傳傳祖印。師今得法嗣何人　師云。汝爭證明得　學云。恁麼則歐阜早年親得旨。靈山今日度群生也　師云。汝得什麼旨。
　　問。如何是靈山境　師云。郢手難圖畫。憑君子細看。
　　問。古鑑未磨時如何　師云。古鑑　學云。磨後如何　師云。古鑑　學云。未審分不分　師云。更照看。
　　問。如何是和尚家風　師云。莫訝荒疎　學云。忽遇客來。又作麼生　師云。喫茶去。
　　師自承天寺辭退法席之後。數載隱居本州興慶庵。至天聖四年。朝廷。以故駙馬都尉。吳元扆宅。特捨為精舍。御書賜額為慈孝寺。於京國中肇建禪林。是年春。詔俾住持。行至楚州。感疾而逝。臨終前。有頌云。
　　住亦何依　　去亦何滅　　休問旨歸　　秋天一月

　　台州瑞巖院義海禪師

　　霅川人也。姓胡氏。冠歲出家受具。
　　造雲居法席。雲居問。什麼物恁麼來。師於言下大悟。遂作一頌。
　　雲居什麼物　　問著頭恍惚　　直下便承當　　猶是自埋沒
　　後歸故里。祥符中。郡牧刀衎。請師出世。住報本禪院。
　　師陞座。僧問。如何是祖師西來意　師云。若到諸方。但道報本不解答話。
　　問。如何是和尚家風　師云。無諱忌　進云。忽遇觸忤和尚又如何　師云。不解作客。勞煩主人。
　　問。釋迦掩室於摩竭。淨名杜口於毗耶。未審和尚如何示眾　師云。汝不欲我開談　學云。未曉師機　師云。且退。
　　問。法身還有用也無　師云。儞特置此問　學云。如何得不用去　師云。死漢。
　　問。如何是無德真人　師云。者裏無安排儞處。
　　上堂云。古人道。我今為汝保任此事。終不虗也。雖然如此。作麼生會此事。且莫失人保持。請歇。
　　師於天聖三年八月三日三更示寂。焚燒後。収舍利。起塔于本山。俗壽五十六。僧臘三十二。

　　杭州龍華山悟乘禪師

　　俗姓程氏。處州人也。幼歲出家受具。遂至雲居。問云。如何是大道之源。
　　雲居云。從甚處流出。因茲大悟。舉無疑滯。
　　咸平中。州牧請坐龍華道場。
　　師開堂日。僧問。一佛出世。諸天捧足。和尚出世。什麼人捧足　師云。足認來意。
　　問。如何是佛　師云。向儞道三十二相。得麼。
　　問。如何是龍華為人一句。
　　師云。別無善巧。
　　問。迦葉門風師紹續。乞師方便指昏迷　學云。須知慙愧　學云。爭奈不明何　師云。莫謾大眾。
　　師一坐道場二十餘載。至乾興元年六月朔旦。書偈云。
　　吾有一訣　　凡聖同轍　　珍重禪流　　是生是滅
　　儼然而逝。俗壽五十九。起塔于本山。

　　明州廣慧禪院志全禪師

　　錢塘人。俗姓衛氏。依本郡廣潤院出家受具。得法於雲居齊禪師。禪師問。古人道。阿那箇魔魅教儞出家。阿那箇魔魅教儞行脚。今日阿那箇魔魅教儞到者裏。師於言下契悟。
　　祥符中。信州牧請開堂。乾興元年。明州請住廣慧禪剎。師陞堂。僧問。如何是衲僧本分事　師云。儞莫鈍致我。　僧禮拜　師云。却是大眾鈍致闍梨。便下座。
　　師上堂。僧問。賊不打貧兒家時如何　師云。說向人也不信　進云。恁麼則禮拜而退也　師云。得箇什麼。

　　明州大梅山居煦禪師

　　永嘉人。俗姓周氏。依天台般若寺出家受具。參雲居齊禪師。雲居問。汝從甚處來。若從僧堂來。即是謾語。不從僧堂來。又是自瞞。汝從甚處來。師於言下頓悟。
　　祥符中。住大梅山保福禪院。師上堂。僧問。見聞不脫。如水裏月。此理如何　師云。不可謔儞也　學云。恁麼則見聞幸有真消息。水月騰輝更好觀也　師云。儞却謔我。
　　問。如何是古佛心　師云。不用更沉吟。
　　問。古人面壁。意旨如何　師云。但恁麼會　學云。未審如何領會　師云。且禮拜。
　　問。玄沙見虎。意旨如何　師云。儞還曾見麼　學云。恁麼即處處真塵塵。盡是本來人也　師云。大眾且道者僧身命知落處也未。
　　問。諸方幸有驚人句。保福如何賜一言　師云。却成笑殺諸方。

　　處州南明山仁壽院惟宿禪師

　　開堂日。未陞座。云。大眾休道此座高廣。吾不能陞。山僧道常陞此座。與諸人對談第一義諦。諸人還信也無。久參上座同共證明。其如未曉。重涉繁辭。便陞座。
　　維那白槌云。法筵龍象眾。當觀第一義　師云。更不勞觀。也第一義現前。若也再觀。却成廢力。
　　時有僧出禮拜　師云。勞而無功　問。昔日梵王請佛。蓋為群生。今日郡牧請師。當為何事　師云。都官不虗相請　學云。恁麼則都官證明。學人禮謝　師云。莫謔都官。
　　問。祖祖相傳傳祖印。師今得法嗣何人　師云。儞恐大眾不知。
　　問。談真則逆俗。順俗則違真。師如何示人　師云。儞也不得辜恩　學云。若不申問。焉曉師機　師云。飽叢林。
　　問。法法不隱藏。古今常顯露。如何是顯露底法　師云。見示大眾　學云。恁麼則學人謹退也　師云。知過必改。

　　杭州龍華山寶乘寺有忠寶月禪師

　　永嘉人也。姓鄭氏。依本州開元寺出家受具。造雲居齊禪師法席。雲居問。從什麼處來　師云。浙中來　居云。是什麼物恁麼來　師擬祗對　居云。鈍根阿師。參眾去。
　　師從此歇心。樞衣數載。
　　至祥符初。住杭州法雨院。於天聖年。牧主李及請居龍華道場焉。
　　師開堂日。僧問。昨日靈山。今朝法雨。未審是一是二　師云。更須子細。
　　問。如何是佛　師云。孰不瞻仰。
　　問。如何是西來意　師云。幾人曾問來。
　　師住龍華。上堂　僧問。元首明哉。股肱良哉。師登寶座。如何談道　師云。汝作麼生會　學云。恁麼即一言歸有道。萬象出無心　師云。恁麼會。又爭得。

　　湖州報本禪院義圓禪師

　　開堂日。州牧與大眾既集。師拈香畢。僧問。朝盡臨筵。祖風再扇。向上宗乘。請師舉唱　師云。郎中證明　學云。恁麼則一音纔震。四眾咸聞也　師云。聞底事作麼生。
　　問。師登寶座。大眾雲臻。從上宗乘。如何指示　師云。若到諸方。切忌錯舉　進云。恁麼即信受奉行去也　師云。儞作麼生信受　學云。三乘教典。曲為今時。達磨西來。抑而印可也　師云。未信儞在。
　　問。如何是祖師西來意　師云。更答話在。

　　南康軍雲居山慧震禪師

　　上堂。僧問。靈山一會。迦葉親聞。此日一會。何人得聞　師云。闍梨不妨惺惺　學云。未審如何領會　師云。將謂刢利。
　　問。古鑑未磨時如何　師云。光彩何分　學云。磨後如何　師云。大家總見。
　　問。皷聲纔絕。清眾咸臻。為人一句。乞師垂示　師云。刢利人難得　學云。恁麼則人天有賴　師云。閑言語。
　　問。如何是佛法大意　師云。大意秖如此。
　　問。龍女獻珠得成佛。學人無珠可獻。還得成佛也無　師云。無珠爭得成佛　學云。恁麼即學人無分也　師云。不恁麼會　學云。未審師意如何　師云。待汝悟了向汝道。
　　師又云。大凡佛法。也須是有箇發明處始得。若無發明處。假饒千問萬問。秖是隨言逐句。並無一箇領會處。枉用工夫。奉勸諸人。且體究覓箇悟處。珍重。

　　潤州甘露禪院真禪師

　　開堂日。僧問。昔日梵王請佛。蓋為群生。知郡請師。當為何事　師云。儞道為什麼事。
　　問。聖教有言。槌鍾告四方。請師為說法　師云。儞道大眾不知　學云。恁麼即甘露門中。普潤群生也　師云。也須子細。
　　問。靈山一會。迦葉親聞。今日一會。什麼人得聞　師云。儞幾時到靈山　學云。恁麼即大眾側聆師子吼也　師云。莫亂道。
　　問。承古有言。光非照境。境亦非存。光境俱忘。復是何物　師云。爭敢別注解　學云。豈無方便　師云。不妨會人言語。
　　問。承古有言。毗盧藏中有大經卷即不問。如何是毗盧藏　師云。大眾盡見　問。如何是甘露家風　師云。一切成見　進云。恁麼即明君垂睿澤。西祖轉芬芳也　師云。也不得錯會。
　　問。生死到來。如何迴避　師云。那箇是生死。
　　師上堂云。佛法總不消如此。祖師西來。直示玄旨。教諸人有箇省徑入處。立地參取古佛。如今立地了也。且道古佛在什麼處。諸人還見麼。若有會處。便與善才同參。不必樓閣門前頓超諸位。亦不讓於諸聖一分子。秖許他先不可。既有如是風格。請諸人紹取。依而行之。久立。珍重。

　　廬山惠日院達禪師

　　上堂。僧問。師離脩水。得屆仙居。如何是不動尊　師云。儞從什麼處來　問。羅漢也恁麼道。寶覺也恁麼道。未審惠日如何道　師云。別處作麼生。
　　問。馬師登座。百丈捲席。未審意旨如何　師云。刢利人難得　學云。恁麼則師歸方丈。大眾歸堂　師云。儞又作麼生會　學人禮拜　師云。莫虗頭。
　　師又云。馬祖上堂。百丈捲席。若是衲僧。便合知時。不勞久立。
　　上堂。僧問。青蘿黃緣。直上寒松之頂。白雲澹泞。出沒太虗之中。學人上來。乞師指示　師云。非君境界　進云。學人未會。乞師方便　師云。適來不謾道。
　　問。如何是仙居家風　師云。何似諸方。
　　問。如何是釋迦寶劒　師云。非但能摧外道心。亦曾落却天魔膽。
　　上堂。僧問。祖佛未出世時。還有佛法也無　師云。祖佛什麼時出世　進云。恁麼則未離兜率。已降閻浮。不度長江。居少室也　師云。也是儞恁麼會。
　　問。一得永得時如何　師云。儞得底事作麼生　進云。恁麼則青霄雲外鶴。獨立萬年松　師云。我也未信儞在　問。祖師西來。直指人心。見性成佛。未審意旨如何　師云。儞還信得及麼。
　　問。華開華落人皆委。秋去冬來事若何　師云。委底事作麼生　進云。恁麼則往來人自老。今古月長新　師云。有什麼交涉。
　　師又云。祖師西來。教外單傳心印。直指人心。見性成佛。諸上座。更不用再三。珍重。
　　師上堂云。此方真教體。清淨在音聞。隨機設化。應物施為。古人揀擇一門。要人易解易入。且如楞嚴會上。諸大聖人各述箇悟由。豈是不知。貴要後人從此而去。如是不思議事。設化多途。無乖一揆。諸上座。此事也不在多聞記持。愽達古今。自信取了。各自修行。不勞久立。

　　明州大梅山保福居素禪師

　　上堂。僧問。靈山一會。迦葉親聞。今日一會。誰人得聞　師云。迦葉聞底事作麼生　進云。今日豈是虗施此問也　師云。適來將謂是　進云。恁麼即昔日靈山。今朝梅峯也　師云。且休得麼。
　　問。如何是和尚家風　師云。不避譏嫌。
　　問。蚌含未剖時如何　師云。謝見示。
　　問。欲入無為海。須乘般若船。如何是般若船　師云。到岸也未。
　　問。承古有言。不起纖毫脩學心。無相光中常自在。未審此理如何　師云。又成費力　進云。乞師再垂方便　師云。何如古人。
　　問。一即一切。如何是一　師云。香臺．露柱　進云。爭柰香臺露柱何　師云。情知汝不柰何。
　　問。佛真法身。猶若虗空。如今虗空現前。為什麼不見佛　師云。為汝好眼。
　　問。如何是道　師云。問取門前按山　進云。秖者便是也無　師云。元來不解問。
　　問。正說知見時。知見俱是心。知見即不問。如何是心　師云。此問不當　道云。為什麼不當　師云。為儞無知見。
　　上堂云。汝但不循動靜合離。恬變通塞。生滅明暗。如是十二類諸有為相。隨拔一根。脫黏內復。復歸元真。發本明耀。耀性發明。諸餘五黏應拔圓脫。不由前塵所起知見。明不循根。寄根明發。由是六根互相為用。諸上座。此是楞嚴經中如來標指。如今不了者。蓋為外見諸法。內有一心。能所交馳。輪迴於生死。元是一精明。分為六和合。一處成休伏。六用皆不成。
　　又道。一根既返源。六根成解脫。但得返源便得。儻若返源去也。然後眼得為色。耳得為聲。鼻得為香。舌得為味。身得為觸。意得為法。隨緣了達。任性縱橫。得無罣礙。但恁麼會好。久立。珍重。
　　僧問。如何是佛未出世已前事　師云。眾人要知　進云。出世後事如何　師云。待別時來。向汝道。

　　越州清化山寶壽子昌禪師

　　姓朱氏。蘇州人。也本州開元寺出家受具。
　　詣雲居山契悟。於祥符年。越州清化山請師出世。
　　師開堂日。維那白槌云。法筵龍象眾。當觀第一義　師云。以斯觀者。名為正觀。若他觀者。非見佛也。且問諸人。還解恁麼觀得麼。未能如是。有疑請問。
　　時有僧問。久乃不聞師子吼。請師一句震雷音　師云。儞什麼處去來。
　　問。鴻鍾大擊。法皷遐聞。如何是和尚為人一句　師云。展轉為流通。
　　問。須菩提唱無說而顯道。釋梵絕聽而雨華。未審今日誰是聞者　師云。秖欠雨華在。
　　師後住杭州廣法院。不疾而終。闍維之後。収舍利。起塔于本山。師俗壽五十二。僧臘四十五。

　　衢州顯聖寺居曜禪師

　　上堂。僧問。祖祖相傳傳祖印。師今得法嗣何人　師云。人天大眾前　進云。恁麼即雲居一隻箭。今日射三衢　師云。情知儞恁麼會。
　　問。如何是祖師西來意　師云。前後宗師答未休。
　　問。天得一以清。地得一以寧。和尚得一又如何。
　　師云。說什麼天地　進云。還有利人分也無　師云。大眾笑儞。
　　問。如何是和尚家風　師云。老僧自來秖如此。

　　潭州興化寺善能禪師

　　開堂日。僧問。大眾雲集。請師舉唱宗乘　師云。好問着　進云。恁麼則不負於師也　師云。莫用力。
　　問。久處龍門。如何得達　師云。汝幸是龍門客。
　　問。如何是學人深深的的底事　師云。許儞一著。
　　問。如何是興化境　師云。觀瞻不足　進云。如何是境中人　師云。還見也未。
　　問。如何是佛　師云。儞問不是　進云。學人不會。乞師指示　師云。且禮拜著。
　　上堂云。大眾。道箇省要。已是周遮。然雖如是。且莫錯會。久立。珍重。

　　荊門軍清谿山清禪師

　　上堂。僧問。如何披露。與道相應　師云。儞幾曾披露。即與道不相應。
　　問。如何是觀音妙智力　師云。能救世間苦。
　　問。如何是祖師意　師云。問取露柱　進云。如何是露柱意　師云。適來向道什麼。
　　問。古路坦然。如何履踐　師云。儞是行脚人。
　　問。心心不動時如何　師云。者鈍漢　進云。恁麼即禮謝師恩　師云。且莫麤心。
　　師上堂。云。初心未會會取。若會。不壞世間。不出世間。諸上座。恁麼說底話。是出世間語。是不出世間語。要會麼。世間凝然。一味法界。久立。珍重。

　　潭州北禪崇勝寺覺寧禪師

　　上堂。立云。今日還有人問話麼。
　　時有僧問。如何是佛法大意　師下座。歸方丈。
　　僧問。如何是本來宗旨　師云。幸是出家人。
　　問。如何是文殊　師云。儞須識取普賢　進云。恁麼即依而行之也　師云。莫錯會。
　　問。如何是三界　師云。儞喚什麼作三界　進云。恁麼即無三界也　師云。儞適來問什麼。
　　問。如何是道　師云。儞還識得也未　進云。恁麼即謝師證照也　師云。速禮拜著。
　　師上堂云。如來光中。映令暫現。現即現也。且喚什麼作如來光。珍重。

　　杭州南山省堂主

　　師姓楊氏。謝池人也。福州黃蘗出家受具。
　　後自雲居得法。
　　一日。因經堂內有僧看經。召師云。世尊元來三十成道　師云。日許多時。什麼處去來。僧無語。
　　因官人入寺。見木數條。遂指問師云。良匠無餘材。者箇什麼處得來　師云。用不盡底。
　　僧問。九年面壁。意旨如何　師云。與天下人為牓樣。
　　師遂有頌。
　　祖師面壁九年餘　　此是西來未上機　　直至如今天下客　　強將言句為施為

　　牧童頌二首

　　濛濛烟雨草春肥　　牧去隨時忘却歸　　閑插野草了角上　　不能相悉謂狂機

　　又

　　牧童自有牧童親　　豈與常流作並鄰　　一笛吹從林下過　　逍遙誰愛入紅塵

　　天聖廣燈錄卷第二十九
　　天聖廣燈錄卷第三十　　　〔宋碑〕
　　杭州南山興教寺惟一禪師

　　初開堂。陞座。維那白槌云。法筵龍象眾。當觀第一義　師云。重言不當。大眾還委麼。且作麼生是第一義。若自觀者。名為正觀。若佗觀者。名為邪觀。或有問話。請埀見示。
　　時有僧問。覺華開處。徧滿娑婆。祖意西來。合談何事　師云。孤猨呌落中巖月。野客吟殘半夜燈　進云。恁麼則昔日靈山。今朝興教。
　　師云。相識滿天下。知心有幾人。　學人佇思　師云。速還三拜。
　　問。師唱誰家曲。宗風嗣阿誰　師云。不避來機。速當一問　進云。恁麼則五老峯前親得旨　今朝興教度群迷　師云。不是智音者。那能辨濁清。
　　問。承古有言。如來有正法眼藏付囑摩訶迦葉。和尚今朝當付何人　師云。者裏有多少人　進云。未曉者如何領會　師云。還我話來。
　　上堂。僧問。不落見聞。請師答話　師云。三十年後。
　　問。眾手淘金。誰是得者　師云。是儞眼皮重　進云。恁麼則駿馬不移蹄　師云。金在什麼處。
　　問。狂風忽起。掃蕩煙雲。學人到此。為什麼不會　師云。真箇不會　進云。不探龍領。爭獲驪珠　師云。珠在什麼處。
　　問。達磨未來時如何。
　　師云。索橋路險人難度　進云。來後如何　師云。少林閑坐九年餘。
　　問。牛頭未見四祖時如何　師云。南來冬熟笋　進云。見後如何　師云。北去夏宜桃。
　　問。佛末出世時如何　師云。白雲數重　進云。出世後如何　師云。青山一帶。
　　問。如何是道　師云。刺頭入荒草　進云。如何是道中人　師云。乾屎橛。
　　問。曹谿一曲師親唱。未審如何和得齊　師云。儞試道看　進云。恁麼則謝師舉唱　師云。秖為宮商調不同。
　　問。大耳三藏第三度為什麼不見國師　師云。脚跟下看　進云。如何得見　師云。草鞋根斷。
　　問。和尚未見棲賢時如何　師云。春來好寒　進云。見後如何　師云。秋去盛熱。

　　真州定山惟素山主

　　有僧問。古人拈槌豎拂不當宗乘。未審山主如何為人　師云。旦莫強惺惺　進云。恁麼則却成起動也　師云。龍頭虵尾漢。
　　問。如何是不遷　師云。暑往寒來　進云。恁麼則遷去也　師云。啼得血流無用處。
　　問。達磨心印師已曉。試舉家風對眾看　師云。門前有箇長松樹。夜半子規來上啼　進云。恁麼則白鼉一派。流注十方　師云。日月麗天。風雲難蔽。
　　問。知師洞達諸方旨。臨機不答舊時禪。如何是新奇　師云。若到諸方。不得錯舉　進云。學人慇懃於座右。莫不秖此是新奇　師云。折草量天。
　　問。如何是定山境　師云。清風滿院　進云。忽遇客來。將何祇待　師云。莫嫌冷澹。
　　師云。若論家風與境。也不易酬對。多見指定處所。教他不得自在。曾有僧問大隨。如何是和尚家風。答云。赤土上畫簸箕。又云。肚皮上不貼牓。且問諸人作麼生會。更有夾山．雲門．臨濟．風穴。皆有此話播於諸方。各各施設不同。又作麼生會。法無異轍。殊途同歸。若要省力易會。但識取自家桑梓。便能紹得家業。隨處解脫。應用現前。天地同根。萬物一體。喚作衲僧眼睛。緜緜不漏絲髮。苟或於此不明。徒自伶俜辛苦。
　　有僧問。眾手淘金。誰是得者　師云。莫作貴　進云。不作貴又如何　師云。金在什麼處。
　　問。如何是佛　師云。含齒戴髮　進云。恁麼則人人具足　師云。遠之又遠。
　　問。如何是不生不滅法　師云。春到百華開。秋來群木落　進云。恁麼則一年一度春也　師云。欠子細在。
　　問。牛頭未見四祖時如何　師云。成象立業　進云。見後如何　師云。立業成家。
　　問。如何是一味法界　師云。花紅柳綠　進云。如何是定山路　師云。峭　進云。履踐者如何　師云。嶮。
　　問。萬法歸一。一歸何所　師云。一葉落。天下秋　進云。如何領會　師云。三十年後。
　　問。承教有言。無上法王有大陀羅尼門。名為圓覺。流出一切清淨真如．菩提涅槃。未審圓覺從什麼處流出　師云。山僧頂戴有分　進云。恁麼則信受奉行　師云。依稀似曲纔堪聽。
　　師又云。將知佛法須是徹底悟得。方能始終一貫。作用施為。得其自在。若是學成者。終有劑限。子細窮究。便隨末忘本。喚作流浪生死。無本可據。所以教中云。何況能以有思惟心。測度如來圓覺境界。如取螢火燒須彌山。終不能着。若論此事。無用心處。亦非懈怠而得。却請上座各自迴光返照。與道稍有相應。其如不達宗旨。總成逐塊。
　　僧問。十二時中如何得與道相應　師云。皇天無親。唯德是輔　進云。恁麼則不假脩證也　師云。三生六十劫。
　　問。如何是深山巖崖逈絕無人處佛法　師云。月明千嶂裏。風動萬年枝　進云。恁麼則處處菩提道。明明功德林　師云。薰天炙地。
　　問。如何是佛法大意　師云。山高海深。
　　問。不見一法即如來。方得名為觀自在。如何是觀自在　師云。好好禮三拜　進云。莫秖者便是　師云。十萬八千。

　　蘇州西山堯峰院顥暹禪師

　　初開堂。有僧問。法筵龍象眾。當觀第一義。如何是第一義　師云。儞去什麼處來。
　　問。海門三級浪。專聽一聲雷時如何　師云。猶是未警發在。
　　問。如何是佛　師云。無比不思議。
　　問。先聖出世。為一大事因緣。和尚今日出世。當為何人　師云。秖恐儞未是其人。
　　問。如何是祖師西來意　師云。盡道九年曾面壁。
　　問。如來路上無私曲。便請玄音和一場　師云。莫並巴兒曲。須超白雪辭。
　　問。祖祖相傳傳祖印。師今得法嗣何人　師云。同道方知。
　　問。如何是和尚為人一句　師云。山僧自來不曾容易。
　　上堂云。止止不須說。言詮道復優。有疑如未決。對眾莫淹留。
　　時有僧問。學人有疑。請師決　師云。者迴更莫淹留。
　　問。未經爐冶時如何　師云。爭得成器。
　　問。善財徧參。還具本分事也。無　師云。善財徧參為什麼事。
　　問。一念萬年時如何　師云。還得盡善也未。
　　問。心徑未通時如何　師云。是誰之過。
　　問。能所俱忘時如何　師云。那箇是儞忘底能所。
　　問。如何是真規自宛然　師云。千聖不能宣。
　　問。如何是道　師云。堯舜其猶病諸。
　　問。如何是密作用　師云。秖恐大眾未肯儞。
　　問。學人乍入叢林。乞師一接　師云。去。
　　問。承教有言。是法平等。無有高下。如何是平等底法　師云。堯峯高。寶華低　學云。恁麼則却成高下去也　師云。情知儞恁麼會。
　　問。承教有言。妙湛總持不動尊。首楞嚴王世希有。如何是不動尊　師云。世希有　學云。恁麼則不動真際。隨處發揮去也　師云。却不令人讚歎。
　　師云。諸上座。秖如此僧問不動尊。山僧向他道在希有。意旨又且如何。莫是三秖果滿。萬行功圓。是世之希有麼。又莫是當人分上。本自圓成。不勞修證麼。若也恁麼會。實謂妄認緣塵。分別影事。既不許上座恁麼會。向者裏作麼生承當。若也承當得。便乃不從一地主一地。寂滅性中無有異。若向者裏承當未得。不免須待龍華重授記在。各請歇去。珍重。
　　上堂。聞雷聲。乃示眾云。還聞雷聲麼。還知起處麼。若知起處。便知身命落處。若也不知。所以古人道。不知天地者。剛道有乾坤。不如喫茶去。
　　上堂。僧問。如何是堯峯境　師云。多少人看望不足。
　　問。如何是道　師云。夕死可矣。　問。如何是金剛力士　師云。者裏用不著。
　　問。如何是孤峯節操松　師云。而今未堪看。更待雪霜中。
　　問。如何是佛　師云。休更歷僧祇。
　　問。魚龍得水時如何　師云。踊躍無盡。
　　問。片雲出洞時如何　師云。何必龍吟。
　　問。亡僧遷化向什麼處去也　師云。蒼天。蒼天。
　　師復云。大眾。秖如未後一僧問。亡僧遷化向什麼處去也。山僧向化道。蒼天。蒼天。且道意旨落在什麼處。莫是悲傷遷逝。痛憶道人麼。若乃恁麼評論。實謂罔知去處。要知去處麼。更不用久立。歇去。
　　師春日上堂。云。久去春來。樓閣門開。若也入得。不用俳徊。諸上座。還向者裏。入得也未。若也入得。所以古人道。是處是彌勒。無門無善才。若也入之未得。自是諸上座狂走。更不忉忉。久立。珍重。

　　蘇州吳江聖壽院志昇禪師

　　初開堂時。有僧問。知師久醞葡萄酒。今朝慈濟為誰開　師云。想儞也未知滋味　進云。恁麼則優曇華扸。法界馨。香佛日初開。昏衢永耀　師云。不勞如此。
　　問。寶座既登於此日。家風一句請師宣　師云。儞還證明得麼　學云。恁麼則人天有賴。四眾咸忻　師云。閑言語。
　　問。師赴群心揚祖道。未知祖道嗣何方　師云。同道方知　學云。恁麼則錦里昔年親得旨。松江今日度群迷　師云。却不是我同道。
　　問。四眾臨筵當此日。玄機一決為誰宣　師云。儞不妨刢利　進云。恁麼則非唯大眾。朝宰霑恩　師云。莫亂道。
　　上堂。僧問。如何是佛　師云。人天贊莫及。
　　師又云。若論佛法。更有什麼事。所以道。古今山河．古今日月．古今人倫．古今城郭。喚作平等法門。絕前後際。諸人還信得及麼。若信得及。依而行之。久立。珍重。

　　杭州臨安縣功臣山開化院守如禪師

　　初開堂日。有僧問。朝宰既伸於三請。師將何法報深恩　師云。何以儞特致。
　　問。如何是功臣為人一句　師云。自來不曾埋沒人。
　　問。承教有言。清淨本然。云何忽生山河大地　師云。且道是誰致得　進云。恁麼則滿眼青山無寸樹。極目淥水絕波瀾　師云。也是錯會。
　　問。如何是功臣境　師云。上座合具行脚眼　進云。恁麼則峨嵋凝千尋雪。鼇背巍籠五色烟　師云。勿交涉。
　　問。皷聲雄震雲徒集。利人一句請師宣　師云。也須是儞重發揚始得　進云。學人秖恁麼。師意又如何　師云。將謂汝會我意。
　　師又云。晨朝一粥。諸人已各知時。如今不可更要山僧處分喫茶去。便下座。
　　上堂云。大眾。還知道聖僧同諸人到者裏麼。既勞尊降。焉敢稽留。久立。珍重。

　　杭州景德靈隱寺惠明禪師延珊

　　筠陽人也。俗姓張。年十三出家。二十受具。二十三行脚。徧參知識。
　　景德二年。遊錢塘。遂挂錫于靈隱。前住持慈濟大師文勝。一日。示眾云。縱目所觀。復何所見。
　　纔聞。有悟。乃為頌曰。
　　縱目所觀一何覩　　煙風疊嶂翠崔嵬　　若曉自心非萬法　　祖師誰道是西來
　　天禧二年。府主馬侍郎請開堂。昇座。維那白槌云。法筵龍象眾。當觀第一義　師云。還觀得麼。且作麼生觀。為復向長走陞座處觀。為復向維那白槌處觀。若恁麼觀。即沒交涉。
　　時有僧問。昔日梵王請佛。布演三乘。今日侍郎請師。當說何法　師云。今日何似當時　進云。恁麼則人天有賴　師云。賴箇什麼。
　　問。祖祖相傳傳祖印。師今得法嗣何人　師云。儞也證明不得　進云。恁麼則靈隱得旨。雲居師孫　師云。莫亂道。
　　問。承侍郎牋疏有言。黃花翠竹當斬。直示於真如。學人上來。請師直示　師云。侍郎曲為上座　進云。恁麼則趙州栢樹。人人委。靈隱黃花處處開　師云。儞也報侍郎恩未得。　問。如何是靈隱境　師云。一任觀取　進云。如何是境中人　師云。儞作麼生會境。
　　問。不涉有無。請師道　師云。話墮也。
　　問。如何是道　師云。道遠乎哉　問。如何是佛　師云。巍巍堂堂。
　　問。如何是觀音入理之門　師云。我亦從中證。
　　問。承古有言。不是風動。不是幡動。未審此理如何　師云。歇去得也未。
　　問。學人已踏破明暗雙關。請師一接　師云。費力作麼。
　　問。如何是露地白牛　師云。頭角甚分明。
　　問。如何是正真一路　師云。絲髮不通　進云。恁麼則依而行之　師云。莫亂走。
　　問。山嶽無虧時如何　師云。白雲橫洞口。
　　上堂云。與上座一線道。且作麼生持論佛法。若也水洩不通。便教上座無安身立命處。當此之時。祖佛出頭來。也有二十棒。分恁麼道。山僧還有過也無。不見雲門大師道。世尊生下。周行七步。日顧四方。一手指天。一手指地。云。天上天下。唯我獨尊。我當初若見。一棒打殺與狗喫却。何以如此。圖得天下太平。且道雲門恁麼說話。有佛法道理也無。雖然如此。雲門也秖具一隻眼。久立。珍重。

　　秋示眾

　　秋風蕭索凋黃葉　　幾處衣砧聲切切　　此箇圓成入理門　　何處更教余重說

　　居山

　　自愛居山獨守愚　　白雲來往豈相疎　　有時茶罷林間去　　信脚騰騰步不虗

　　其二

　　自愛居山任寂寥　　豈同塵世事喧囂　　松門秖在煙霞際　　到者方知路不遙

　　常州薦福院歸則禪師

　　上堂日。僧問。請師一言。令學人達本源　師云。汝是行脚人　進云。未達者又如何　師云。誰是未達者。
　　問。如何是祖師西來意　師云。東畔打鍾聲　問。知師已唱胡家曲。未審。宗風嗣阿誰　師云。宗風誰不知　進云。一曲已蒙師舉唱。學人撫掌又如何　師云。汝未是知音者。

　　湖州何山宣化院惠忠禪師

　　開堂日。維那白槌云。法筵龍象眾。當觀第一義　師云。唯在諦觀。不須求覓。恁麼。告報却成。重說偈言。若據適來維那白了。便好散去。既若未散。有事請問。
　　時有僧問。一佛出世。天雨四華。地搖六動。和尚出世。有何祥瑞　師云。更不要雨華　進云。恁麼則大眾霑恩。學人禮謝　師云。我却謝儞。
　　問。優鉢華易見。善知識難逢。學人無問。請師不答　師云。莫謾大象　進云。還有向上事也無　師云。儞喚什麼作向上事。
　　問。如何是何山境　師云。雨來山色暗。雲出洞中明　進云。今日親得觀光也　師云。見什麼。
　　問。諸佛出世。轉大法輪。和尚出世。如何為人　師云。儞什麼處。見諸佛出世　進云。還有奇特事也無　師云。莫寐語。
　　問。祖風蕩蕩時如何　師云。儞是行脚僧。

　　杭州靈鳳山太守禪院惠端禪師

　　俗姓呂。常州無錫縣人。依杭州龍華寺悟乘禪師出家受具。得法於本師。更不他遊。
　　師初陞座。時有僧問。優曇華折人皆委。祖令親行事若何　師云。識法者懼　進云。恁麼則施行有據　師云。人小膽大。
　　問。承聞和尚親見龍華。是否　師云。承聞誰說　進云。已遂成山志。何忘立雪功　師云。閑言語。
　　問。如何是佛法大意　師云。一人舉令　進云。如何領會　師云。四海晏清。
　　問。梵王請佛。蓋為群生。施主請師。當為何事　師云。少人證據　進云。施主虔誠。學人禮拜　師云。言猶在耳。
　　上堂。僧問。如何是佛　師云。捏　進云。未審如何修證　師云。上上更加泥。
　　問。如何是涅槃　師云。好山好水　進云。不會　師云。益子益孫。
　　師上堂云。門庭肅靜。賓主誰分。海晏河清。君臣道合。乾坤大地。古佛家風。十世古今。祖師宗令。如斯提唱。猶是買帽相頭。若是本分衲僧。迢迢十萬八千。珍重。

　　湖州海會院岳禪師

　　初開堂。拈香畢。便有僧問。如何是第一義　師云。不欲再三　進云。恁麼則得聞於未聞　師云。聞底事作麼生　進云。專得流傳　師云。更須子細。
　　問。昔日麼竭陀國親行此令。和尚今日如何方便　師云。儞擬不遵　進云。天上忽雷驚宇宙。人天無不盡沾恩　師云。閑言語。
　　問。龍出洞中。雷騰霄漢。師登寶座。四眾咸臻。向上宗乘。乞師一言　師云。一任貶剝　進云。恁麼則學人禮謝　師云。得箇什麼。
　　問。梵王請佛。蓋為群生。施主請師。當為何事　師云。謝儞證明　進云。恁麼則天人群生類。皆承此恩力　師云。知恩人難得。

　　明州瑞巖山開善院普禪師

　　陞座。僧問。乍離曰雲之境。已臨鄞水道場。如何是不動尊　師云。儞擬爭先。
　　問。承請疏有言。鐵牛石女因為了悟之談。雪嶺曹谿克繼祖宗之美。四眾風趨。重垂開示　師云。學士亦見此問　進云。此日邊事雖可驗。三才未兆始誰知　師云。莫成多事麼　進云。若然者。為眾輒投師子吼。深勞無畏洩來機　師云。又爭得　問。師唱誰家曲。宗風嗣阿誰　師云。儞道大眾不知。

　　東京景德寺僧志言者

　　壽春人。姓許氏。受業於本寺七俱胝院。常親法華講席。一日。如感心恙。肆逸無羈。容止甚異。每遇諸塗。俱書空不已。或紙札示人。墨書道麗。往往事符。其久始誦法華經。因著稱。終呼為言風子。然飲啖匪常。弊垢靡澣。而殊微俗狀。集仙王質潛試之具。中饌。既而延入齊房致問。如何是祖師西來意　函答曰。青山影競潑嵐起。寶塔高吟撼曉風。
　　又云。請法華燒香　曰。未曾齋戒覓。不向佛僧求。
　　又僧問。儞是凡是聖　法華以手指曰。我在者裏住。
　　後有國子助教徐岳問。如何是祖師西來意　曰。街頭東畔底　進云。未會　曰。三般人問不得。
　　又有人問。如何是祖師西來意　曰。文殊在裏寺。堦頭莫問佗。
　　達者目為散聖。如佛圖澄．寒山．拾得者。也故附於此。

　　天聖廣燈錄卷第三十(終)