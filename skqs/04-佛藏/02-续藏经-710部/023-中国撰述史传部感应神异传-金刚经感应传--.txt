續藏經   金剛經感應傳
　　金剛般若波羅蜜經感應傳目錄

　　琰法師　　荀氏　　法藏　　陸彥通　　陳昭　　任五娘　　白仁哲　　司馬喬卿　　吳逵　　偷馬賊　　周伯玉　　王待制　　虔思　　竇公主人　　三刀和尚　　幵行立　　靈幽　　釋明濬　　蘇仁欽　　楊旬　　何軫女　　軍校　　孫翁　　劉縣令　　宋承信　　唐珍　　王氏　　朱進士　　揚琰　　承[尸@句]周興　　郭承思　　趙璧　　李玄宗女　　王迪功　　馮察院　　姜學生　　霍參軍　　張隱　　徐玘　　陸翁

　　 

　　金剛般若波羅蜜經感應傳
　　琰法師

　　梁天監中。有琰法師。居長安招提寺。年十一歲為僧。忽一日。同寺中僧侶往占吉凶。於相師家。以次占。至琰。曰。可惜聰明壽夭。至十八歲數亦足矣。琰聞之不樂。及歸寺。發心躬詣藏殿。焚香躬禮　三寶。發願脩行。乞賜經一卷。畢世受持。禱祈已。隨手於藏函內抽得經一卷。乃是金剛般若也。於是專心受持。不捨晝夜。忽一日。夜至更深。見房中有五色光明。須臾見一梵僧。身長丈五許。語琰曰。汝壽止十八歲。必致夭亡。今得持念大乘經力。增延壽數(矣)言訖潛隱。因得此驗。愈更精勤。年踰十九。一日尋訪。相師愕然。謂琰曰。予昔曾言師壽必夭。不期今日再會。師習何善業。喜得夭相已消。重添法齡耶。琰曰。專心持念金剛般若經。相師稽首謂曰。吾輩緣在塵俗之中。罔知佛法之功德有此殊異。觀師此去。壽至九十二矣。後果應相師之言。終于招提寺。(出感應記)。

　　荀氏

　　隋時益州新繁縣西王李村。居士荀氏。晦跡不顯。人莫知之。甞於村東空地上。遙望虗空。手寫　金剛般若經。遂感諸天龍神覆護。凡遇雨。此地不濕。約有丈許。如屋覆然。每雨。則牧童小兒。皆避於此。至唐武德年間。有僧語村人曰。此地向來有人書經於此。致有諸天設寶蓋於上覆護。切不可令人作踐。爾後設欄圍繞。供養佛像。每遇齋日。集遠近善友。誦經脩善。甞聞天樂。聲振一方。遂為吉祥之地(矣)。

　　法藏

　　沙門法藏。隋時人也。居鄜州寶室寺。稟性淳古。行業精勤。甞於開皇中。在本州洛州縣建造寺宇。曾將自己衣鉢變賣。起蓋殿屋二處。又寫經八百餘卷。至唐武德二年二月中。偶染一疾。昏寐中。忽見金剛神。手執經一卷。謂法藏曰。汝造寺寫經。有互用之罪。我今授汝　金剛般若經一卷。汝若至心能寫此經一卷。流通讀誦。互用之罪。悉皆消滅。言訖不見。俄而疾愈。爾後罄賣衣資。書寫此經一百卷。畢世受持。脩諸善行。不涉世緣。壽至九十九歲。其年正月十五日。延請大眾看念　妙法蓮花經一七卷　金剛般若波羅蜜經一七卷。陞座端坐。索筆書偈。與大眾相別。俄然化去。一時緇素。咸覩　阿彌陀佛化身。接引往生西方極樂世界。九品花池托質矣。頌曰　今年九十九看看無所有更莫問如何虗空打筋斗。

　　陸彥通(陸報應記作睦)

　　隋人陸彥通。日誦金剛經十卷。李密盜起。時彥通宰武牢。邑人欲殺之。以應義旗。城上有賊。持劍趕殺彥通。前有一深澗。賊逼近。躍入其澗。空中見金剛神。以手指令一人接彥通臂。置石上。都無損傷。神人曰。汝持經有感。故特來相救。因得保全还家。神所接之臂。異香數日不散。後位至方伯。年八十餘。一日無疾。索筆書偈。香湯沐浴。端坐而逝。偈曰　八十九年在世隨身做些活計今日撒手便行明月清風自在。

　　陳昭

　　唐武德年間。信士陳昭。江陵人。日常齋素。持念金剛般若經。累積功行。有大蟒。時來座側聽經。畢即退。每日如是。有隣人力昌。勇悍不信。見虵往來。疑是妖恠。潛伺打殺。其虵[口*(銜-金+缶)]冤。訴于閻摩天子。勅使者追力昌魂至冥司。令虵纏身噬囓。苦痛難忍。力昌遂託夢告妻曰。我在生打殺一虵。其本要聽經百卷。可以昇騰。只欠七卷。我不合打殺。今彼虵苦楚不可勝言。可與我請僧寫得　金剛經七卷。躬就佛前懺悔。以救倒懸之厄。妻覺而憶其夢。欲依寫經。奈何口食不給。倍增悲苦。有男名僧護。方年五歲。問母何事悲哭。母說其由。僧護即答母曰。何不將兒賣却。以救其父。於是哽噎抱兒出市。賣與蜀客。得錢兩貫。與子分離。五內痛割。遂請僧寫經七卷。對三寶前苦心禱祝。一願夫力昌承經功德。解釋冤尤。二願母子再得相見。自別之後憶子目盲。但每日誦念金剛經。求乞於市。其子隨客往蜀。一去三十年。繼父母俱亡。忽念親母。賣我寫經薦父。至今不知存亡。遂收拾家資。復回江陵尋母。未即之見。買宅蹔居。忽遇節臘祭祖。就齋求乞老嫗數人。來則誦金剛經一卷。乞意回向。僧護云。我幼年喪父。我母將兒賣身薦父。今得回鄉。尋母不見。願得父母同獲超昇。數中一婆婆便呌。郎君。我是汝母。汝年五歲。賣儞寫經薦父。見有賣券在我住處籃兒內。僧護索券讀之。悲喜交集。焚香拜告　三寶天地神祇。今得母子相見。緣母目盲。不能見子。遂取水漱口。躬對天地之前。與母舐其目。左右皆明。遂得母子團圓。以應向年之所禱也。觀者無不感嘆。

　　任五娘

　　唐龍朔元年。洛川景德寺比丘尼房。有女使任五娘。死已。乞靈座供養。經月餘。其弟妹每夜聽得靈座有呻吟之聲。初甚恐。因焚香問之。靈即答曰。我在生不合犯五重罪。一不合在房非為。二好食牛肉。三作踐五糓。四澆潑羹湯。五殺害眾生。又將活魚作鱠。凡被殺眾生。盡在陰司。要我逐一償報。今準炎摩天子。勑令我受刀林劍樹地獄。一日一夜。萬死萬生。痛不可忍。即今身上有刀七枚。痛入骨髓。我目告冥司鬼吏。有何因緣。能免此苦。鬼吏答曰。汝生前所造惡業深重。受此地獄。若要脫離。必得陽間孝順子孫。為寫得金剛經七卷圓成。可免此苦。答曰。別無子孫。祇有親弟妹在家。求蹔停苦。願放圍求救。蒙許而歸。望弟妹以骨肉之情。將我生前遺下衣資。變賣得錢。捨入淨土寺。求寶献大師為我寫經一七卷。躬對佛前。懺悔殺生種種無邊重罪。願我早離地獄辛酸之苦。於是弟妹遂依所囑。即為出賣遺物。命僧寫金剛經。纔得一卷。冥司獄吏奉天子勑。即與任五娘身上抽出一刀。寫經七卷圓滿。其刀盡皆抽訖。承此大乘經典功德。凡此索報生靈。悉得解脫。若生善道。其任五娘業障氷消。出離地獄。得人天。一日復來。拜謝弟妹。方欲詳問。遂亦不見矣。(出報應記)。

　　白仁哲

　　唐龍朔中。白仁哲為虢州朱陽縣尉。蒙差運米遼東。過海。忽遇惡風。四望昏黑。仁哲與合船人從八十二人。盡皆憂懼。仁哲平昔持念　金剛般若經。志誠有感。當時整理身心。焚香看誦　金剛經。未終卷。忽如夢寐。見空中有一梵僧。身放五色光明。謂仁哲曰。汝等八十餘人。宿有惡業因緣。今日俱當沒溺海中。即目海內鬼神羅剎等眾。咸伺求其便。數內只緣仁哲平日持經功德。今蒙玉帝有勑。徧告龍王水府神祇。庶得免此撗逆之禍。吾特來報汝。勿致憂疑。須臾風恬浪靜。八十餘人俱得濟岸矣。(出報應記)。

　　司馬喬卿

　　唐永徽元年。司馬喬卿為大理司。直丁母憂。哀毀骨立。刺血寫金剛經一卷。才畢。忽墓上生芝草三莖。長一尺八寸。綠莖朱盖。取而復生。(出金剛感應傳)。

　　吳逵

　　唐天寶年中。常州宜興縣人吳逵。每日五更。躬就佛前。誦金剛般若經一七卷。兼禮拜念佛。逵有詩曰。五更鐘動莫貪眠抖擻精神向佛前一拜一聲彌陀佛花池已種一枝蓮每日修行。年至九十二。忽別兒女。無疾告終。自見二使者。引見閻摩天子。問逵。在生作何善業。對曰。自幼至今。專念金剛經。天子合掌。命逵坐。朗誦一卷。方念至在舍衛國。口中即出妙香。見佛顯現。王不勝欣喜。謂逵曰。君有般若之功。吾勑送汝生舍衛國中。承品宦之後。受其爵祿。享富貴福。子孫榮顯。使者奉命送逵。目過舊舍。就空中報兒女曰。吾得念經之力。閻王勑令吾生舍衛國中。特來相別。汝等宜受持金剛經及法華經。陰府深敬此二經。若不能受持。以諸花香。恭敬供養。得福無量。仍不得殺生。蠢動含靈。皆有佛性。買命放生。得長壽報。兒女聞之悲哭。曰。不用傷感。人生世間。有一善可憑。命盡如夜眠天曉。還見日月。一向在惡。必入黑闇勉之。言訖不見。(出雜爼記)。

　　偷馬賊

　　唐大曆中。太原偷馬賊誣一孝廉同情。拷掠旬日。不勝苦楚。並無招詞。推吏疑其為冤。未成文案。孝廉專持　金剛經。其聲哀切。晝夜不息。忽一日。有竹一段。兩頭有節。墮於地上。不知從何處來。眾囚皆爭奪看。轉至獄卒之前。疑是藏刀在內。對眾劈開。視之。乃有金剛經中半偈。云。法尚應捨。何況非法。眾皆愕然起敬。賊首悔過。因得放焉。

　　周伯玉

　　唐大曆十一年。衛州別駕周伯玉。日常持念　金剛般若波羅蜜經。公私不易其心。以為功課。一日忽見梵僧來前。伯玉問曰。是何尊者。答曰。吾是般若會上須菩提也。為汝誦經數年。惜乎不斷肉食。汝若志心求佛道者。必須長齋斷肉。伯玉自此斷肉蔬食。轉加精進。誦持　般若尊經。寒暑不輟。(出證驗賦)。

　　王待制

　　了禪師應驗序曰。昔唐時。有王待制。船至漢江。阻風。波濤洶湧。四面昏黑。檣頎楫摧。危險之甚。滿船驚惶。性命莫保。待制亦懼。不得已。遂將平日持誦　金剛般若經一卷。拋棄江中。遂得風浪平靜。待制惟日深憶此經。受持年遠。鬱鬱不樂。經涉兩月。方到鎮江。見舟尾百步許。有一物似毬之狀。出沒無時。眾疑其異。待制差人喚漁人取之。乃螺螄。輥成一團。割之。外濕內乾。待制用手分開。視之。乃是向日所拋之經。毫髮無損。待制驚喜拜而受之。且嘆曰。漢水會于九江。至南徐。動數千里。舟船往來。不可數計。然未聞所持之經。自彼之此。螺螄一見而不捨。其為名耶。利耶。財耶。色耶。將必求脫輪迴生死者也。嗚呼。萬物之中。唯人最靈。有畢世不聞是經。有聞而不見。見而不信。信而為名利財色。役其心不能受持者。尚螺螄之不若也。謂之最靈。孰與之哉。時宋紹熈七年。歲在丁亥。仲秋念五日。歇叟消子述。

　　虔思

　　唐乾元年中。廣州僧虔惠。自幼受持　金剛經。寒暑不易。因與緇俗數十人。泛海往南安都護府。忽值風濤大作。打壞船隻。滿船人俱沒海中。唯虔惠在浪中偶遇一藂蓬蒿。自身漸至蓬蒿之上。隨浪三日三夜。方得濟岸。子細視其蒿中。乃見金剛經一卷。並無淹濕。虔惠拜受此經。精誠供養。日夜受持。年至百三十歲。端坐告終。其經本自出。香烟漸成五色雲氣。徐徐上昇天界。大德僧眾與大守官僚。遠近緇白。咸駐此處。俟經來下。至一日一夜。莫知所之矣。

　　竇公主人

　　唐陳國竇公主人。盧氏苪公寬之妹也。平日好善。信罪福。甞誦金剛般若經。卷將終。有兩三分。忽頭疼大作。自念儻死不得終卷。力疾索燭。要續圓滿。而火悉滅。婢使空迴。夫人嘆息不已。忽見燈炬。漸次升堂。直入臥處。去地三尺計。又無人執侍。光明若晝。夫人驚喜。急取經看之。有頃。家人鑽燧得火。燭光即滅。自此病亦痊。日誦五卷。一日苪公將死。夫人往省視。公謂夫人曰。吾妹誦經精恪。冥司注記姓名。又添遐算。異日必有好果報也。夫人壽至九十。無疾索浴。端坐而終矣。

　　三刀和尚

　　唐朝崔昭。為壽州刺史。有一徤兒。犯極刑。處決之際。差官吏押往市曹處斬。連施三刀。其刀自折。刺吏問徤兒曰。汝有何術。答曰。無他術。平昔專心持誦　金剛般若經。遂差人取經來看。及開函視之。乃見經本已作三段。痕跡分明。刺史見之。合掌歡喜。讚歎曰。甞聞此經有不可思議功德。今果若是。遂免其罪。徤兒求出家為僧。刺史即施度牒。號曰三刀和尚。

　　幵行立

　　唐幵行立。陝州人。不識一字。長慶初。常隨善友口授金剛般若經。得一年。自能背誦。時或為(脫一字)凡身到處。即奉經本。焚香持誦。一卷一日。偶販疋帛三百餘貫。往他州貨賣。經過峻嶺。撞見強賊數人。各持刀仗。來趕行立。箱篋約重五十斤。急弃之。竟投嶺下深澗側避。忽見空中有一金剛神。以手指行立。只覺身在水面上。如行平地。眾賊見箱袱。遂即取之。及舉甚重。不能起。賊皆驚異。却在嶺上招手。喚行立曰。儞上嶺來。我若殺儞。如殺我等父母。行立即上來。賊再三扣問。汝有何幻術。答曰。非有幻術。恐是平日專心持誦　金剛般若經。為佛神力感應。故有斯靈異。賊遂令行立開箱視之。乃見五色光明。現於其上。眾賊皆合掌悔過。遂捨壹佰貫文與行立　經前去受持。眾仍發願。棄鎗刀。更不作賊。俱改惡從善矣。(出感應傳)。

　　靈幽

　　釋靈幽。在京大興善寺出家。長慶二年暴亡。已經七日。體質微暖。而未殯之。自見二使。引見閻摩天子。勅問幽。在世習何行業。幽對曰。貧僧一生常持　金剛般若經。天子合掌。賜座命幽朗誦一遍。地獄煎[火*敖]捶楚之苦。一時停息。誦經畢。天子再問幽曰。念此經中而少一章。師壽合終。今加汝壽十年。歸世勸人。受持此經。真本在濠州鍾離寺。在碑上。幽既還魂。具錄表奏唐天子。奉勑差中使往濠州碑上看此章。在無法可說。是名說法後增爾時惠命須菩提到如來說非眾生。是名眾生是也。

　　釋明濬

　　唐永徽元年。釋明濬暴死。蘇云見二青衣引至冥王。問。一生何業。濬答。但誦金剛經。王曰。善哉。若誦滿十萬遍。明年必生淨土。弟子不見師也。乃放還。濬自此愈加精進。至二年三月卒。寺眾咸聞異香。(出本傳)。

　　蘇仁欽

　　唐武德年間。長安蘇仁欽。有父。前生甞於陰府借過受生錢。得托生處。世享富貴福。因循不曾答還。自死之後。墮廁中擔負沙石。臭穢沒身。受無量苦。又仁欽在生。恃其豪富。不知慚愧。恣意宰殺猪羊。烹炮物命。盖因被殺眾生。各經陰府陳訴。又復幽顯靈祇。注記罪惡。致蒙陰司追錄。仁欽魂識收繫在獄。遂使陽間受諸重病。枕臥床廗。經年不瘥。以是殺生惡業。減筭夭亡。見二使者。押見閻摩天子。勑曰。緣汝前生脩善。以致今生富饒。汝今恣意享福。不識因果。殺害眾生。遂使減筭絕祿。令獄卒驅至刀山劍樹之上。償諸惡報。於是慞惶恐怖。仰告王曰。念仁欽生前雖不曾看經作善。甞施財請贖　金剛經一卷。捨與安國寺僧神敬受持。此僧遷化已。豈無報應。須臾有異香芬馥。見僧神敬手執　金剛經。直至天子殿前。言。貧僧久與仁欽受持此經。致有般若之功。於是特來告王。願賜慈悲。再放仁欽還魂。改惡從善。王即合掌。判仁欽加五十年壽。復歸陽間。因得還魂。鄉隣遠近見聞者。無不驚嘆。各戒殺生。回心向善。仁欽得活。發心印施法華經一百部　金剛經一千卷。齋僧一百員。脩設水陸大齋。作諸功德。忽夜夢亡父。言。我受地獄苦無量。謝汝脩行佛法。功德之力。我已得生天界。汝若為我將田百畒。捨入寺供佛齋僧。此功德不可思議。功超七祖。福及子孫。仁欽遂依亡父所囑。以滿心願。(出雜爼記)。

　　楊旬

　　唐大曆中。夔州推司楊旬。常持　金剛般若。處心正直。積累陰功。感動　穹旻。有子年二十三歲。習科舉業。一日稟父。欲入試場。父云。汝學未充。不可。其父當夜夢一金剛神。謂旬曰。汝念經陰隲有感。吾特來報。汝子將來必貴。若應科舉。須改作楊椿名納試奏。吾場屋中助子筆也。旬既得夢。次日令子作楊椿名納卷。果得第六名。次年赴省試。椿自夢見一金剛神。語椿曰。今年省題。乃是行王道而王。汝可預留心意。切勿漏泄。正試之日。果如其夢。試中第九十六名。及殿試畢。試官納三名卷子御榻上。擇日拆號唱名。椿再再夢神語曰。汝策甚好。却不中主文意。打在第五甲。吾今將汝卷於　御榻上換了第一名卷。後日唱名。汝應奪天下都魁矣。緣汝父子平昔念經行善之報。至斯。果應其夢。史岩聞推司楊旬子。中天下都魁。請旬賜坐。令旬解職。旬告史君曰。念旬平日仰托二天之庇。奉公四十年。家無資產。唯積陰德。留得三箇慳囊。乞台旨取來。當廳開看。第一箇有三十九文當三錢。第二箇有四千餘文折二錢。第三箇計萬數小錢。史君不知所以。旬曰。每年承鞠勘公事。遇有死囚。詳其情理。可逭定為流罪。即投一當三錢。有犯流罪者。定為徒罪。投一拆二錢。有犯杖罪者。量輕或釋放之。便投一小錢。又每効周箎。行　太上感應篇十種利益。一。收街市遺弃嬰孩。倩人看養。俟年捨伍願識認者。還父母團欒。二。每年冬十一月初三為始。收六十已上。十五已下乞丐貧人。入本家養濟院。每日給米一升。錢十五文。至二月初三日。已滿一季。令其自便求趂。三。普施應驗湯藥。救人疾苦。四。施棺木。周急無力津送之家。五。有女使不中使喚。不計身錢。量給衣資。從便改嫁。六。旬處於世。專一戒殺。救護眾生。遇有飛走物命。買贖放生。七。每遇荒歉之年。其粮食貴籴賤粜。賑濟貧民。八。應有寺觀崩損者。為修理之。聖像年深剝落者。為裝飾之。或橋梁道路溝渠不通者。咸為治焉。九。有遠鄉士夫。客旅流落者。斟量遠近。以助裹粮。而周令還鄉。十。旬忝居推司。凡遇死囚。貸以復生。常推己及物。濟人之急。救人之危。感動穹蒼。賜旬男今日奪天下都魁。皆因旬平昔奉公行善之所致也。豈敢捨公門退職而自求安逸耶。有詩二首。以呈史君　詩曰。
　　夔郡楊椿作狀元為文司權四拾年推情貸活人無數累積陰功感上天。
　　人道公門不可入我道公門好修行若使曲直無顛倒脚踏蓮花步步生。

　　何軫女

　　何軫妻劉氏。年二十六歲。生一男得兩周。一女方周滿。忽夜夢入冥司。判決劉氏來春三月命終。覺後思之。憂惶涕泣不已。其夫與親屬咸問哭泣之因。答曰。甞夢入冥司。判我只有半年在世。至期果死無憾。但愧兒女無依。忽一日自省。遂命畫士繪畫　佛菩薩像一軸。恭敬供養。斷除葷酒。晝夜躬對　佛前。精處持念金剛般若經。回向發願云。惟願我　佛慈悲。增延世壽。若滿四十五歲。兒女皆有娶嫁之期。死入黃泉。亦自瞑目。每日專心持念。至三十八歲。兒得娶婦。及四十三歲。女得嫁人。以滿所願。至太和四年冬。恰滿四十五歲。悉捨衣資。莊嚴　佛像。為善俱畢。一日徧告骨肉親緣曰。吾死期已至。何軫以為鬼魅所纏。不信有此。至歲除日。劉氏自請大德沙門。祗對　三寶之前。授以八關齋戒。沐浴更衣。獨處一室。跏趺而坐。高聲誦念　金剛般若波羅蜜經。誦畢寂然無聲。兒女親屬俱入室看視。端然而坐。已化去矣。凜然如生。唯頂上熱而灼手。凡四眾士庶見者聞者。無不歸敬　三寶。讚嘆希有。其夫何軫。一依亡僧之禮。營塔安葬於荊之北郭。(出酉陽雜爼)。

　　軍校

　　唐乾符年間。兗州都督使崔尚書。法令甚嚴。有一軍校。衙參不到。崔公大怒。令左右斬之。其軍校就戮。顏色全然不變。眾或異之。當時斬訖。至三更。軍校睡覺。祇見身體臥在街上。遂走歸家。妻兒皆驚駭。恐是鬼魂。謂妻子曰。我非鬼也。初被斬時。如醉夢中。罔知所以。今忽睡覺歸來。舉家歡喜。明旦至帳前拜謝。崔公驚愕。謂曰。汝有何術。今敢復來。軍校答曰。素無他術。自幼至今。每日持念　金剛經三卷。昨朝失曉。誦經過期。有犯軍律。崔再問曰。汝知斬時否。答曰。初押出戟門外。只覺身如醉夢中。都不記憶。又問曰。汝所誦之經在何處。答曰。在家中佛厨函內。崔急令取來。及開函。只見五色毫光。取經看時。已作兩段矣。崔大驚異。亦自悔過。撫慰軍校曰。我與汝幣帛。可買銀箔。債寫此經一百卷。就延壽寺。命僧看念懺悔。一時俱散施。留經十卷。恭就本寺　佛殿供養。仍令圖畫就戮之處。并斬經之像。以彰靈跡。(出報應記)。

　　孫翁

　　唐政和中。真州石匠孫翁。每日持念　金剛經三卷。一日同三十餘人入山鑿石。忽山崩。盡喪其中。唯孫公在石罅處得活。經一十二年。因子孫鑿石。穿透。見翁端坐。容貌如故。子孫驚拜。問翁何以得生。翁曰。常持金剛經。又問飢否。曰。始初因喫一箇酥餅。至今不飢。翁問曰。我昔所看之經在否。子孫答曰。有。遂還家。遙取經看經。上有一圓孔。恰如酥餅大。凡見聞者。無不贊嘆此經有不可思議功德。能救護孫翁飢渴垂死之患難也。(出報應記)。

　　劉縣令

　　昔毗山劉縣令。為官清廉。家法甚嚴。日誦　金剛經三卷。寒暑不輟。前任運司幕官。同妻難月。夢見一僧從空而來。云。有事冐于尊聽。貧道修行六十餘年。盖因世緣未了。再令出世。念閤下善根成熟。特來依投。願收錄。劉曰。既蒙不弃。無吝見教。其僧便入臥房。劉怒而覺。次日。其妻分娩得生一女。聰惠過人。年七歲。不曾從師。經書盡皆通曉。隨父日誦金剛經。未及月餘。便能暗誦。父母甚喜。年登十九。吟詠成章。女因患方愈。值夏月。忽作蚊蚋詩云。昨日曾未與君期今朝擅自入羅幃玉體任君飡一飽猶作嬌聲殢阿誰其父聽得大怒。喚出廳前。深責情意。欲置之死地。母急來救。詢問其由。女曰。昨夜蚊虫叮我。今朝作詩。別無他事。母即去白父。說其因由。父曰。汝既在室。安得有此等語。句句有情。女告父曰。不然請題。奴別作四句。父將剪子為題。女隨口便答曰。有情兩股合無情兩股開快從腰裡取長短任君裁父微咲不語。女便入房。索浴更衣。出廳白父。念奴適來。幾乎不得其死。不如及早拜辭父母去矣。因成頌曰。十九年來作客清淨。無花無逸了了分明。歸去一任東西南北。生也了死也了。不論年多年少。今日撥轉遇真空。一輪明月清皎皎。描也難描畫也難畫。滿頭插花盤膝坐化。

　　宋承信

　　宋紹興二年。有宋承信。居秀州華亭縣。因患飜胃之疾。數年百藥不能治療。忽一夜。夢見有一梵僧。謂承信曰。汝乃宿世冤愆。遂致今生受諸病苦。汝知否。應有世間男子婦人。或風癱。或勞跛。或盲聾瘖瘂。或病纏身。經年累月。枕臥床席。將死不能。氣絕者。其魂靈攝在陰司。考校前生今世所作罪惡。因緣果報。毫髮無差。若有奉施金剛經。或自他書寫。或畢世受持。纔舉心動念。遂惑陰府官曹。撿察善功。先放魂魄附體。次遇良毉。其病即愈。睡覺省悟。明旦令妻焚香。躬對諸佛菩薩之前。發願甘許奉施　金剛般若經一千卷。兼自盡形受持。爾後又復夢見有一金剛神。賜藥一丸。令承信吞之。次日其病即瘥。將養月餘。身輕體徤。容貌精神俱獲復舊。凡見聞者合掌稱歎。此經有起死還生之功。可不戒且敬哉。

　　唐珍

　　宋唐珍。乃紹興府會稽縣押獄。日常持誦　金剛經三卷。寒暑不易。紹興八年。同楮旬諸茂偷據官錢。事覺。由縣申解本府。趙相公判送司理院再勘。唐珍等至。夜夢一金剛神。語珍曰。汝得平日持念　金剛經有感。汝但放心。臨斷之際。吾當助相公神筆。先判楮旬諸茂。各決脊杖。配隣州。汝決杖一百。回監。俟贓足日呈放還家。睡覺。再三思量。我既為首。所犯刑名。其罪是一。安有輕重哉殊。不可曉。以至臨決斷之時。逐一果應其夢。毫髮無差。所見所聞之者。咸疑其異。方知　金剛般若之功。有不可思議者也。遂感　金剛神力。冥助趙相公之筆。復何疑哉。爾後發願印施金剛般若經三百卷。盡世專精受持。壽至八十五歲。無疾而終。(出雜爼記)。

　　王氏

　　宋紹興九年。明州王氏。日常持　金剛經。因夫帶往岐州任所。身懷六甲二十八箇月。不能分娩。又以多病。形骸羸瘦。深慮生產之時。子母難全。憂惶不已。一日倚門而立。偶見一異僧。教化曰。同增福利。王氏將錢捨施已。僧云。娘子有善根。何不印施金剛經。若發心印施得一千卷。見世增延福壽。父母子孫團圓。所願皆遂。福及七祖。先亡一切眷屬。咸獲超升。王氏猛省。依僧所囑。遂印施　金剛經一千卷。齋僧一千員。就念經一千卷。躬就天寧寺。對三寶前懺悔。求願保祐生產之日。子母双全。早祈感格。齋罷還家。至夜三更。得夢。自見一金剛神。以杵指王氏腹。其疼不可忍。及覺。已生二男子在床。相皃圓滿。令人愛樂。仰藉般若之功。天神衛護。報應之速。王氏既得母子双全。不勝忻幸。爾後專心齊素。誦經不輟。年至六十一歲。無疾忽爾身亡。自見二使者引見閻摩天子。勅問。汝在生作何善業。王氏答曰。自幼持念　金剛般若經。至今每日不缺。天子賜金床與王氏。就殿側坐。朗誦一遍。地獄辛酸之苦。一時停息。諸受地獄之人。普沾恩利。天子再問王氏。何不誦呪。答。世間無本。勑令鬼吏於藏中取呪本付王氏。囑曰。汝歸陽間。展轉流通。切勿遺墜。天子又曰。王氏向後壽終。逕生極樂世界。不復再來此處矣。
　　補闕真言曰。
　　唵　呼盧　呼盧　社曳　契　莎訶
　　一迴向真如實際心心契合　　二迴向無上佛果菩提念念圓滿　　三迴向法界一切眾生同生淨土

　　朱進士

　　宋朝蘇州府朱進士。服儒衣冠。習舉士業。平昔罔知佛法之妙。一日閑遊。偶至虎丘寺。正值佛印禪師講演　金剛般若經。至一切有為法。如夢幻泡影。如露亦如電。應作如是觀。師逐一解說佛法大意。朱聞之甚喜。自念平日未甞聞此佛法。深有理焉。惜乎圓滿。歡喜回家。次日午刻。忽睡去。夢一鬼吏。押五箇罪人。朱亦隨後。約行二里許。見一大街。入巷門。掛青布簾人家。鬼吏揭簾。罪人皆入。至厨房。見竈上桶內有湯。罪人皆去喫。朱亦覺渴。方欲飲。被鬼吏喝住曰。聽佛法之人不得飲。因此驚覺。心疑此夢。信步行至大街。入巷。果有人家與夢中無異。朱扣門入。其家主翁見進士至。急忙相接。朱問。適來使宅厨房。有何動靜。主翁遂問家人。言厨下方養得六箇小犬。內一枚死者。朱即驚惶流汗。自謂若不得聞佛法之力。遂入狗胎。化為畜類矣。因弃其舊習。專心持念　金剛般若經。寒暑不輟。壽至八十九歲。功行圓滿。於八月十五日。遍請諸山師德道友親朋相送。就陞於後園樹枝梢上。說四句偈。與眾相別。端然立化去矣。偈曰　八十九年朱公兩手劈破虗空脚蹈浮雲粉碎立化菩提樹東。

　　揚琰

　　宋乾道七年。三月十三日。左中太夫龍圖閣待制提舉佑神觀揚琰。和王之子也。偶夢見父和王偕母夫人。龍圖省記考妣已棄諸孤。恐亟去。懇留為十月之欵。和王許之。龍圖再拜。勸酒委曲如生之禮。龍圖泣。和王及夫人亦泣。龍圖稟考和王。尋常所脩功德。燒献錢焉人物。用得否。和王曰。用得。再問。釋道功果孰勝。和王云。一日但舉手飜覆。龍又問。世間經文孰勝。和王答。陰府深敬重　金剛般若波羅蜜經。汝若為吾印施得一千卷。最為第一。龍圖意謂欲冥器。即對云。容造以献。和王曰。可。時以暮矣。頃刻有一急足從水中行來。報覆酉時有金字牌過楚州。龍圖再稟。大人今在何處。和王云。吾管地部。方眷戀間。忽然睡覺。不勝悲感。淚流枕席。遂念和王英爽不昧。神色如生。盖和王為宋大將。歷百戰戡定禍亂。大功不一。受降不殺。全活甚眾。入扈殿垂四十年。未甞妄刑一人。忠厚明恕。宜得功德之助。有所主宰。且晤人間所脩功德。看誦　金剛經文。所焚冥器。陰府皆得用之。又知善惡報應。冥陽一趣。無間彼此。亦足以勸世之為善者也。龍圖恭覩　釋迦世尊降生之日。就禪福資寺。脩設天地冥陽水陸大齋一會。及齋僧若干。如法脩禮　金光明三德妙懺一七晝夜。命僧眾看誦　金剛般若波羅蜜經一藏。計五千四十八卷。用資二親冥福也。

　　承局周興

　　宋淳凞元年。楊州府承局周興。自幼日誦　金剛經一卷。公私不易其心。甞承太守莫隊差興賷弊帛香燭壽禮約有一千餘貫。往行在送朝貴生日。行至瓜洲渡客店郁三家投宿。其夫妻見承局行李重貨。喚兄郁二謀意商量。夜至三更入房。將周興潛地打殺。離店五里許。埋在路傍。行李財物。盡行劫已。緣承局過限。回劄延引杳無所歸。其妻子被官府兩次監禁杖限。倐經一年。實難追獲。後因太守被召赴行在。一行人從起程。未乃到瓜洲渡。尚有五里許。忽有一朵蓮花。攔在路上。太守令從者折之。刀斫亦不斷。遂掘至四五尺。只見一死人。其蓮花從口中出。眾人慶護取出。子細看時。尚自眼動。再三熟視去。是周承局也。取到人家。以粥徐徐調理。次日方能言語。云。被客店郁二等劫死。埋地已得十六箇月。太守驚問。因甚活。且不飢。答曰。得日前持誦　金剛經力。被埋在地如夢中。見有一金剛神。將一朵蓮花插在周興口中。至今不覺飢渴。太守合拳讚歎云。甞聞此經有不可思議功德。自愧將渠妻子經年監禁。悔何及矣。且平日所理公案。不無冤枉。即移牒楊州府官。請速為釋放周興妻子。立便差人追捉郁二郁三并妻等人。究問明白。郁二等招伏。打死周興。劫了錦段拾疋。沉香一塊。壽燭十根。并献壽禮物等欵成。具錄聞奏。奉旨議得。周興承佛法功德力。故神天守護。今已得活。其郁二郁三謀劫。罪情實重。若與貸命。慮後再有陰謀害人。併與重杖處死。其妻決脊二十。編管海外軍州。永不放還。善既有報。其惡亦然。可不誡哉。(出雜爼記)。

　　郭承思

　　紹興府寄居郭承思。新除溫州參軍。將欲之任。親詣天寧寺佛菩薩之前。焚香發願云。挈家九口赴任溫州。一願到任。合家不食牛肉。二願掌權處政。常行方便。恤念孤貧。濟人之急。救人之危。俟考滿還鄉。誓捨財金。書　金剛般若經一卷。恭入佛殿。永遠供養。後得三考滿。與同寮官司法元珍迪功。共買舟涉海還鄉。參軍家眷居船前倉。司法居後倉。行至紹興府界首。偶值風濤大作。四面昏黑。眾皆驚懼。只見海內鬼神。將船鑿為兩段。郭思承前倉。風帆順便。徑直到岸。司法後船。人口行李盡皆沉溺海中。盖緣司法任政徇私。拗曲作直。致招此報。郭參軍秉心良善。奉公執法。誓願救人又承　金剛般若之力救護。平復還鄉。善惡報應。如指諸掌。見者聞者。無不感歎。

　　趙璧

　　泗州書生趙璧。赴京應舉。其妻已亡。後趙璧及第還鄉。離家十里許。似夢非夢。見亡妻在路傍。哀告甚切。云。念奴在生之日。殺害物命。每於蠏出之時。買作醉蠏。恣意食噉。自死之後。准閻摩天子勑馳入蟹山。被群蟹鉗其眼目。及徧身流血。晝夜受苦。又生前不合吐酒餘殘飲剩盞脚。陰司積聚五石九斗七升五合。使奴陽壽。先減一紀。又受三七日大地獄苦。再准王勑。若獄吏監奴賣酒。以俟無常鬼追到亡魂。俱勒來買酒。却就奴身上刺血應賣。升合務要補填原數足日。別受地獄。今聞夫主及第榮歸。特來哀告。陰府深敬書寫　金剛般若經。乞將奴房奩變賣。若為奴寫得七卷。仗此般若之功。實可救拔地獄之苦。其夫允諾。纔到家。即便捨財。請僧寫經。方了兩卷。一日備祭祀禮。為妻上墳。方到暮側。忽見一老翁。言。吾是小神土地。汝妻承寫經功德。昨日午時。准閻摩王勑。上昇天界。地下不復見矣。豈不見佛印禪師戒殺文曰。鱗甲羽毛諸品類。眾生與佛心無二。只為當時錯用心。致使今生頭角異。水中游。林裡戲。何忍將來充日計。磨刀煑火或研虀。口不能言眼還覷。或槌榼。或刀刺。牽入鑊湯深可畏。追燖毛羽括皮鱗。刮脊剜心猶吐氣。美君喉。誇好味。勸子勸妻言俊利。只知恣性縱無明。不懼陰司毫髮記。命纔終。冤對至。面覩閻王爭敢諱。從頭一一報無差。爐炭鑊湯何處避。勸賢豪。須戒忌。莫把眾生當容易。食他一臠臠還他。古聖賢言終不偽。戒殺兼能買放生。免入阿鼻無間地。又滿庭芳詞。鱗甲何多。羽毛無數。悟來佛性。皆同世人。何事剛受口頭肥。痛把眾生剖割刀。頭轉鮮血飛紅。零炮碎炙。不忍見渠。儂喉嚨纔嚥罷。龍肝鳳髓。畢竟無蹤。謾羸得。生前夭壽多凶。奉勸世人省悟。休恣意。擊惱閻翁。輪迴本來面目。改換眨時中。

　　李玄宗女

　　荊州江陵縣李玄宗女。年十三歲時。夢見一梵僧。謂女曰。汝有善根。何不持念　金剛經。又云。世間若有男子女人。每日淨心能誦一卷。陽間增延壽筭。百年命終。即生天界。若能究竟般若。宜到涅槃彼岸。或有看經。雖未圓就。死入陰府。不能拘錄。即判生富貴之家。受諸勝報。玄宗女依僧之囑。日誦三卷。年二十四歲。不願有家。忽患傷寒。三日而卒。有二使者。引見閻摩天子。照勘其女無罪。及見女子頭上有佛顯現。王云。此女既有般若之功。即判還魂。臨放時。王囑曰。汝父有仇讎。遂使陽間。先減二紀之壽。不久追入陰司對證。因汝父好將活魚切鱠。今有魚七千餘頭。狀訴索命。汝若不信。歸陽間問父。每夜夢見落在網中。日日頭痛。此是魚求報也。女得還魂。以陰府事。逐一白父。其父聞之。驚惶無措。遂同女往天寧寺大佛殿內。齋僧百員。發願斷除葷酒。手寫　金剛般若經四十九卷。寫經已畢。玄宗忽一夜夢見有數百青衣童子。俱拜玄宗。口稱我等昔日被君殺戮。各經陰府訢其冤。索君性命。今蒙寫經功德。我等咸承善力。出離三[除/土]苦趣。各得往生善道。君既釋冤。陰司復還原壽。又添遐筭。玄宗聞之。不勝欣喜。自爾持誦經文不輟。為善不廢。壽至百二十歲。無疾索浴告終。(出雜爼記)。

　　王迪功

　　縣尉王迪功。好鷹獵殺害眾生為樂。有妻在家。日誦金剛經。一日妻正念經。見夫出獵方歸。其妻苦勸夫。從持經功德分第十五。同念此一分。不肯終卷。竟入厨房。烹炮物命。恣意飲宴。後過五年。迪功忽患風中在床。經年不愈。一日自見二使者來追。命盡而卒。唯心頭有氣。二使者引見閻摩天子。怒責迪功曰。汝既受爵祿。何不福上增脩。却好殺害生命。減筭絕祿。令獄驅入鑊湯之內。其鬼吏撿簿。告王曰。此人雖有殺業。善籍重如山。生前甞得其妻勸念　金剛經一分。功德雖片紙。重如惡簿。合與免罪。放還陽間。天天勑曰。就鑊湯內取一杓湯。淋其背。然後放還。因得再活。後患背疽。遍體潰爛。痛不可忍。百藥不能治。一日令妻就佛前代發願云。今後誓不殺生。候病痊日。願自手書　金剛經。齋素受持。忽一夜夢見一僧。用手摩迪功背三匝。至天明視其疽已痊。更無痕癮。善惡之報如此。(出報應記)。

　　馮察院

　　馮察院日持誦　金剛般若經三卷。年至二十八歲。一日為國事。脩劄具奏至帝。當夜四更。忽見兩使者追入冥府。引見閻摩天子。勑曰。汝壽合至七十九。官至樞府。緣汝奏劄。於國損民。汝當絕祿除筭。馮驚愕。俯伏告曰。臣既陽壽未盡。乞賜再生。誓當畢世持經。常行陰隲。不造罪僭。有犯天律。王憫其回心向善。放回陽間。再三誡諭曰。凡掌權政。可製簿一面。日間作事。夜必書之。既不可書。必不可作。此延年之術也。纔舉一善。專民恤物。增延福壽。若用刻剝之心。上帝惡之。則促壽減祿。馮得再生。日行方便。利國施民。陰德日著。壽至九十八。官拜丞相。忽一日臥疾。有第九子方十一歲。出廳前嬉戲。見無數牛頭馬面獄卒。子問諸鬼曰。何緣來此。鬼吏答曰。我等特來迎接閻摩天子。其子驚惶。哭入堂內。以所見白父。亟相咲而撫掌曰。生為上柱國。死作閻摩王。是吾職也。頌曰。休將鈆笔逞文筆。迴禮空王樂出家。已發一心歸大道。不須六賊苦攔遮。勸同妻妾終成疾。位極公卿一似花。從此晚年憑惠劍。願將名字寄丹霞。索浴更朝衣坐化。又頌曰。大洋海裡打鼓。須彌頂上聞鐘。業鏡將來。爍破飜身。透出虗空。

　　姜學生

　　送州姜學生。村居二十三歲。暴疾夭亡。見二使者追魂。引見閻摩天子。勑曰。汝前身脩福。注今生壽年八十二歲。丁丑科赴試得舉。官至公卿。汝不合殺牛食肉。有犯天律。准玉帝勅。令汝減筭絕祿。汝既讀書。豈不聞海州雷雨七日七夜。天降石鼓。記曰。萬物唯心造。為牛最苦辛。君看橫死者。盡是食牛人。昔有進士庾信。殺牛食肉。恃文章聰明。毀謗三寶。自死之後。受諸地獄。今變為烏龜。王勑鬼吏牽烏龜至殿下。令姜學生看。其龜有九頭。頭目並皆流血。苦痛不已。此即庾信也。有一鬼吏語生曰。汝急告天子。改惡修善。乞賜還魂。若判入地獄。無有出期。生曰。有何門路。願求指教。鬼吏曰。陰府深敬重書寫受持　妙法蓮花經　金剛般若經。汝若發心。即獲脫免。得此遂告天子曰。念生双親垂老。別無兄弟侍養處世。年幼不知罪福。致犯重罪。雖讀庾信文詞。却不曾毀謗佛僧。既陽壽未終。乞賜放回陽間。孝養父母。發願書寫　妙法蓮花經　金剛般若經。畢世食素。精勤受持。天子憫其回心。改惡從善。責放還魂。天子誡曰。汝迴陽間。孝養父母。恭敬三寶。誦持經典。修行善業。若再違犯。卒入黃泉。千佛出世。不通懺悔。姜學生既得還魂。親識隣里。咸來詢問其由。無不慚愧。改過自新矣。

　　霍參軍

　　霍參軍誦持金剛經。忽見廳下地裂。涌出包龍圖。稱吾是速報司。參軍問速報司曰。報惡不報善。善者受飢寒。惡者豐衣飯。清者難度日。濁者多榮變。孝順多辛苦。五逆人愛見。速報司唯當靈不靈。唯當現不現。既靈須顯靈。既現須教現。願賜一明言。免使閻浮眾生怨。包龍圖答曰。吾掌速報司。非是不報惡。非是不報善。善者蹔時貧。惡者權飽暖。濁逆曲惡輩。報案盡抄名。第一抄名姓。二除福祿神。三教絕後代。四遣禍星臨。五使狂心計。六被惡人親。七須壽命短。八報病纏身。九遭水火厄。十被王法刑。如此十苦難。盡是十惡人。參軍休問我。照鑑甚分明。一朝天地見。萬福一齊臨。詩曰　湛湛青天不可欺未曾舉意早先知善惡到頭終有報只爭來速與來遲。
　　霍參軍再問速報司。陽間有僧尼善友及士夫黎庶。有受持金剛般若經之人。將來百年命盡。死入幽冥。得超昇否。包龍圖答曰。用得。

　　張隱

　　張隱年方弱冠。食素。常誦　金剛經。同里屠兒亦名張隱。為殺猪羊數多。被冤仇院府訢冤。準閻摩天子勑。陰使誤追持經張隱。責曰。汝生處世。何得殺害生靈。隱答曰。看經為務。不曾宰殺。王索業鏡照看。果有善根。天子問鬼吏曰。張隱合得壽命多少。鬼吏閱簿。壽至九十歲。天子語隱曰。汝既不曾宰殺。兼乃持經。今汝放還魂。隱死時。正當仲夏。已經三七。尸體腐壞。不任再附。後來告王曰。汝尸既不任託。勅使者急追屠兒張隱來受報。王謂持經張隱曰。汝與屠兒同名同姓。同年月日時。宜託彼尸而活。屠家見夫死三日復省。不勝欣喜。略不顧。徑走歸元居。語本妻與子曰。我再得還生。屠家認作夫。看經之家認作父。兩家各諍。孰能甄別。於是經官。乃明准刺吏判曰。身魂兩生。姓名不殊。生本各枝。死迴同氣。身屬屠家。其情性聲音。却是持經之人。實難分辨。仰兩家輪流各養一月。仍具實表奏朝廷。以為罕事。屠兒子孫。改惡從善矣。

　　徐玘

　　徐玘乃杭州人吏。每夜五更。持誦　金剛經三卷畢。方入公門。其家富。一日有劫賊百餘人。竟入徐玘家。將老小併用拘縛。將徐玘縛在箭垛上。玘云。金剛不壞身。今如之何。須臾只見佛現空中。畏心稍釋。眾賊咸放箭射之。連發百箭。或中垛墜地。玘身上下俱無所傷。眾賊驚駭。問玘。汝有何術。答曰。無術。每日專心受持　金剛般若經。想是三寶龍天救護。有此感應。眾賊合掌驚悟。併釋放之。

　　陸翁

　　湖州城南屠戶陸翁。年二十三歲時。門前見一雲水僧彌。教化有緣人。陸不領解。僧云。汝殺猪羊不計其數。何不改業。陸曰。承襲祖業。不忍棄捨。僧云。汝若不改。後世必墮此類。仍被他殺。冤冤相報。無有出期。貧僧觀汝。宿有善根。何不受持　妙法蓮花經。及　金剛般若經。汝若受持。消除惡業。增長善福。豈不見仁宗皇帝御讚蓮經云。六萬餘言七軸裝無邊妙義內含藏溢心甘露時時潤灌頂醍醐滴滴凉白玉齒邊流舍利紅蓮舌上放毫光假饒造罪如山岳只消妙法兩三行僧言訖。回頭不見。陸遂省悟。想是佛及觀音菩薩化身來勸化我。即請畫工。繪裝阿彌陀佛．觀音．勢至相一軸。設席供養。投師習誦　妙法蓮花經金剛般若經。未及五年。自能暗誦。且如明日宰殺猪羊幾許。預夜躬就佛前焚香。持誦　蓮經一部。金剛經一七卷。對佛懺悔。口稱來晨殺猪羊幾口。願將看經功德超度被殺猪羊。盡此報身。早生淨土。願我命終之時。免斯冤對。朝日相似。陸反覺身輕體徤。自得其樂。年至八十一歲。將死半月之前。徧請親戚朋友．市戶隣居。言在十一月初九日辭世。至日。聊備蔬食。祇迎相別。至期俱赴齋罷。果能索浴更衣。端然坐化。凡士夫鄉友。無不瞻仰稱嘆。時周璟親見。亦同相送。頌曰。陸翁處世實奇哉。兒女親綉咲滿腮。八十一年如夢覺。百千三昧絕疑猜。殺生不碍真如性。念佛先空罪福堆。感得慈尊來接引。水晶宮裡白蓮開。頌曰。六十餘年專殺業。手提刀秤暗修行。今朝得趣菩提路。水裡蓮花火裡生。

　　金剛般若波羅蜜經感應傳(終)