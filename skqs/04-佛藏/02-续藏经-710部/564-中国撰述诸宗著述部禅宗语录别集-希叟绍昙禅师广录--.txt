續藏經   希叟紹曇禪師廣錄
　(侍者)法澄．了舜．普和．希革．惠洇．彌紹．道亨．宗壽 編
　　 

　　希叟和尚廣錄卷第一
　　希叟和尚廣錄目次

卷第一
　　佛隴□□禪寺語錄　法華禪寺語錄

卷第二
　　雪竇資聖禪寺語錄　開善崇慶禪寺語錄

卷第三
　　開善崇慶禪寺語錄

卷第四
　　小參　　法語(卍已下二目係新插)　　序說

卷第五
　　拈古(并)頌

卷第六
　　題　　跋　　頌

卷第七
　　題詩　　贊　　小佛事

　　希叟和尚廣錄目次(終)
　　希叟和尚廣錄卷第一

　　希叟和尚佛隴□□禪寺語錄

　　　　侍者　法澄　編
　　師於淳祐九年。正月初八日。入院。
　　山門。大解脫門。無入作處。掣斷玄關。頭頭活路。(遂驟步入云)信脚何妨行數步佛殿。德山軟頑。雲門放憨。救不得也。瞿曇瞿曇。(遂插香云)我也無端入閙籃方丈。震旦心宗。竺乾正眼。覿面當機。是非俱剗。不落思惟透險崖。(喝云)堦下漢勑黃。衲僧家。尋常鼻孔遼天。因甚被這箇穿却。豈不見道。至化難逃。
　　江湖疏。臨崕擠人。惡語傷人。冤深潮海。嚼齒吞齦。(啞)說著無非是惡心。
　　法衣。未入雞足山。不踏黃梅路。惡業苦無多。平白披毛去。明眼人前。一場笑具。
　　法空座。現成箇。見得到。行得到。說得到。須彌燈王。狼籍不少。
　　索語。陷虎機。屠龍技。大用現前無小試。莫有奮不顧身底麼。出來相見。
　　佛問。隴頭瑞氣盤空闊。古佛今朝又放光。答云。病眼見空花。進云。野梅的皪寒包玉。引得清風度暗香。學人上來。請師祝聖。答云。太白峰前松萬本。歲寒難比聖人心。進云。開堂祝聖蒙師指。六代傳衣事若何。答云。賊無種相皷籠。進云。如何是第一祖。答云。觸誤梁王諱。恓恓暗渡江。進云。如何是第二祖。答云。白折一隻臂。進云。如何是第三祖。答云。通身紅爛不堪覰。進云。如何是第四祖。答云。空拳誑小兒。進云。如何是第五祖。答云。再來不直半分錢。進云。如何是第六祖。答云。石頭墜折瞎驢腰。進云。六祖已蒙師指示。向上宗乘又若何。答云。簷頭滴滴。分明瀝瀝。進云。昔日定上座參臨濟問。如何是祖師西來意。還端的也無。答。太平休整閑戈甲。進云。際下禪床擒住云。道道。未審有指示無指示。答云。利劒斬虗空。萬象鳴剝剝。進云。定擬議。是會不會。答云。閉目食蝸牛。一場酸澀苦。進云。只如傍僧云。定上座何不禮拜。還有成褫意也無。答云。與賊過梯。進云。因甚其僧禮拜。便悟去。答。萬里崖州未為遠。進云。作家宗師。天然猶在。遂禮拜。答云。賊贓不受。
　　提綱。向上一路滑。壁立萬仞嶮。石火電光猶是鈍。德山臨濟。用險崖機搆不徹。南泉趙州。具透關眼覰不見。搆得徹覰得見。萬里崖州未為遠。更說甚即心即佛。畫地為牢。非心非佛。刻舟求劒。畢竟如何。(拂子擊禪床云)聲前句後新羅箭舉保壽開堂。三聖推出一僧。保壽便打。三聖云。恁麼為人。非惟瞎這僧眼。瞎鎮州一城人眼去在。保壽擲主丈歸方丈。拈云。保壽是則是。惜乎小膽。待三聖恁麼道。拽主丈和聲打出。庶見宗通眼活。當時既已放過。即今底聻。(遂橫按主丈。顧眎左右云)誰敢當夜小參。西子湖邊泛渺茫。一堤寒綠看垂楊。誰知業債難逃避。開眼堂堂入鑊湯。到這裏如何即得。擬欲爛煨黃獨。不顧紫泥。未免陷古人脚跡。擬欲關空鎻夢。塞路斷橋。又恐坐在葛藤窠裡。不如隨分納些些。俯順時宜去也。(遂拈主丈云)竪窮三際。(橫按云)橫亘十方。(卓一下云)碧眼黃頭會不得。(靠主丈云)野梅風定暗浮香。
　　復舉。南泉山下。有一庵主。僧過云。近日南泉出世。何不上山禮拜。主云。非但南泉出世。直饒千佛出世。亦不出禮拜。南泉聞得。令趙州往勘。州到便禮拜。主不顧。從東過西。從西過東。主亦不顧。州云。草賊大敗。拽下簾子便行。歸舉似南泉。泉云。我從來疑著這漢。
　　頌云。奴顏婢膝走人間。羞見羊裘七里灘。文叔雖為天子貴。子陵只作故人看。
　　為齊王上堂。山雨釀春寒。曉濕梅花重。結實較遲遲。且聽香浮動。化工有意待重來。永為鼎鼐調羹用。且道重來底人是誰。(乃起身曲躬云)齊王萬福元宵。謝新舊兩班上堂。人家競賞元宵。佛隴百無一有。管宴雖愧空疎。賓主不分新舊。隴頭月助放光明。谷口風編排節奏。春風舞袖樂昇平。不知身在然燈後。(乃拍手云)好大哥正月十七。百丈禪師忌拈香。一喝三日聾。盡把家私喪。深掘陷人坑。難免無根謗。千古叢林作禍基。幾人含笑幾人悲。
　　因事上堂。舉趙州參投子。中路值投子提瓶下山。州云。久嚮投子。元來只是賣油翁。子云。汝只識賣油翁。且不識投子。州云。如何是投子。子提起瓶云。油油。
　　拈云。盡道投子老兒。尋常涓滴無滲漏。因甚被趙州點撿。直饒錮鏴得成。未免粘手綴脚。
　　二月一上堂。三兄五弟。嘯月眠雲。看山翫水。拈得口兮失却鼻。眾中驀有箇漢。出來道。如來禪祖師意。只這是。佛隴不惜低眉。向前深深打箇問訊云。低聲低聲。墻壁有耳。
　　謝新舊知事。(應亨浩)妙應群機。亨衢得路。浩浩塵中。如何辨主。辨得主。進退隨宜。不妨去住。倒跨楊岐三脚驢。南北東西誇獨步。
　　佛涅槃上堂。拘尸羅城。娑羅雙樹。死欵難翻。賊身全露。引得波旬。叢然笑舞。後代兒孫口似椎。有屈誰伸訴。山花點滴啼紅雨。
　　上堂。春日晴。燒痕青。錦雲片片。花霧冥冥。(舉拂子云)無位真人。面門出入。(喝云)賊精賊精上堂。一不做。二不休。得人一馬。還人一牛。豈不見臨際三遭白棒。大愚肋下。三拳痛[祝/土]。不共戴天讎。山悠悠水悠悠。怨結春風百草頭。拍膝云休休。說著令人滿面羞。
　　祈晴上堂。衲僧主丈頭。一升三合米。今年春雨多。一飽應難擬。覺海山仙。聞如是語。怒髮衝冠。驅神駕鬼。誅雲師掃煙翠。(以拂子。打一圓相)放出金烏出海門。且聽歌舞樂豐年。只圖一箇不知恩。
　　清明上堂。寒食清明節。人家拜掃時。帋灰粘蝶翅。啼血染花枝。追親思遠。寫恨含悲。不論富貴。大小由之。唯有林泉衲子。無思無念。無欲無為。圓蒲靜倚。瘦策閑戲。燕子自長春寂寂。長歌一曲囉囉哩。(拍膝云)不是知音說向誰。
　　上堂。從上爪牙。千差萬別。截鶴續鳧。傷龜恕鼈。(拈主丈云)主丈子。不入這保社。瞞瞞頇頇。跛跛挈挈。有眼如盲。有舌如結。(靠主丈)靜倚松根。憨眠不徹。佛法從教爛似泥。(搖手云)不說不說上堂。山舍春深。生涯日貧。桃花爛熳。不見靈雲。何故。家無白澤圖。
　　上堂。薄福住山。渾無暇日。忙時直是閑。緩處非常急。驅園夫奴子。鋤菜地。掃松行。指莫監楊團。拆東籬。補西壁。眼前事亂如麻。脚跟下黑如漆。驀有箇漢。出來道。長老何太區區。只向道。任是七佛祖師。亦無這箇消息。
　　入京歸上堂。赤脚走紅塵。全身入荒草。費了幾精神。不若居山好。一塢閑雲。千峰啼鳥。聲色純真。是非不到。堪悲堪笑。寒山子。十年歸不得。忘却來時道。
　　上堂。(拈主丈云)活鱍鱍硬紏紏。明眼人覰不透。剛被春山杜宇知。點血啼清晝。(擲下主丈云)臨風[跳-兆+孛]跳撼坤維。(喝云)驢前馬後上堂。向上機。頂門眼。碗脫丘。漏燈盞。從上諸祖。已錯拈提。佛壟今朝分明剖判。會麼。夜後打眠。齋時喫飯。
　　摘茶笋上堂。撼茶樹。偷筍去。角虎出林。銕蛇橫路。毒氣炎炎如火聚。眨上眉毛見得親。靈跡不在猿啼處。
　　上堂。松粉飄香。麥鬚弄黃。今朝春告別。無處覔行藏。燕子知不遷義。深談實相。對語雕梁。見汝諸人不會。銜泥營故壘。飛過莫家塘。
　　因事上堂。舉五祖頌云。山前一片閑田地。叉手丁寧問祖翁。幾度賣來還自買。為怜松竹引清風。
　　拈云。東山老人。忒無主宰。些小田地。買來賣去。有甚了期。佛壟即不然。祖翁田地絕邊垠。契券分明孰敢侵。削盡春風閑草木。松濤翻月竹篩金。
　　浴佛上堂。棒打不死。水浸不死。兩手揶揄。一身染污。假饒佛壟藥頭靈。到底如何洗得清。
　　結夏上堂。四月十五。諸方結夏。畫地為牢。重重杻械。獨有陽堂。石磬峰雲自高飛。去留無礙。何故。登東山而小魯。登泰山而小天下。(拍膝云)不知誰是同參者上堂。古人道。參十箇善知識。不知參一箇首座。參十箇首座。不如參一箇同行。參十箇同行。不如參一箇自己。佛壟即不然。太平休整閑戈甲。一枕松風醉黑甜。
　　上堂。肥馬碌碌。瘦馬碌碌。醫得眼前瘡。剜却心頭肉。朝不足莫不足。六六依然三十六。會麼。雲門見睦州。良遂參麻谷。
　　上堂。萬機休罷住雲間。門掩青蘿竟日閑。時聽嗚咿歌一曲。倒騎黃犢出松關。若作佛法會。錦包特石。若作世諦會。銕褁泥團。惆悵無人知此意。(拍繩床云)臨風拍碎石闌干。
　　徑山遺書拈香。父不仁。子惡毒。熱血相噴。痛拳相[祝/土]。不共戴天讎。推入阿鼻獄。此冤此恨與誰論。海月山雲亦斷魂。
　　端午上堂。有服藥。甚功效。不收肘後方書。不入神農本草。善財采處不識真。文殊用之不得妙。(拈丈云)佛壟信手拈來。(卓下云)百病根源俱掃。諸人還覺脫體清涼麼。(良久云)既已清凉。(擲下云)何須這箇上堂。煙晴竹樹啼姑惡。月冷松梢哭子規。莫謂一聲聲破夢。未歸須憶到家時。
　　台州夔一翁。同少野相訪。上堂。人從天台來。遺我一卷易。報道同人于野。先號咷而後笑。終吉。佛壟田舍兒。素不知書。三沐三薰。玩之無懌。何故。誰將華屋富。換却草廬貧。
　　上堂。三日晴。五日雨。無象太平。滿田禾黍。不作佛法商量。亦非世諦流布。碧眼黃頭總不知。(拈杖云)問訊輪皴主丈子。(卓下云)牢記取道舊至上堂。(橫按主丈云)德山令行。曲直難辯。(喝一喝)臨際用底。真偽不分。佛壟小長老。無力蹈古人脚跡。隨分東拏西撮。以當門風。(擲下主丈云)主丈從教化活龍。雖然如是。取笑傍觀。
　　上堂。(拈主丈)平如鏡面。險似懸崖。不容擬議。豈屬安排。(卓下云)閃電光中行活路。大悲院裏赴村齋上堂。三伏炎炎。汗流如雨。佛壟把扇扇。風手尚無力。何暇拈槌竪拂。與諸人說黃道黑。雖然如是。錯會者多。
　　謝監收上堂。(舉拂子)這一粒。甚處生。陰陽未判。芽孽先萌。開花也。一川雪霽。結實也。萬頃雲橫。收拾歸來香滿鉢。飯餘鼓腹唱歌行。且道承誰恩力。(顧眎左右云)聻上堂。六月買清風。人間恐無價。佛壟拔貧作富。盡情收拾。與諸人祛除熱惱去也。(將拂子。作搖扇勢云)暢殺我儂。快殺我儂。
　　上堂。顯大機。明大用。六月黃河連底凍。千聖不携。己靈不重。帶角披毛異類行。拍膝云漆桶漆桶。
　　上堂。是是。荊棘叢林。黃金田地。非非。伊蘭旃蔔。甘露蒺藜。是不是非不非。鶴健將雛去。猨閑抱子歸。
　　上堂。有亦不管。無亦不管。飯來開口。睡來合眼。且道。什麼人境界。(良久云)我亦不知上堂。(拂子畫一畫云)包羲一畫。朴散淳離。達磨九年。情忘義斷。已後搬泥拽石。擔板輥毬。邪法難扶。浸成凌滅。到這裡。如何即得。(喝一喝)幸然明似鏡。何用曲如鉤。
　　謝侍者維那相訪。并謝監收上堂。小玉聲中桶箍聲。爆處。密用潛行。危分險布。佛壟且無許多般事。乘時刈却禾。香飯炊雲子。閑唱山居歌。散步松門路。雖然。點撿將來。也是趙婆酤醋。
　　上堂。山僧未到此間時。西湖之岸。南山之陰。客寄雲簷。夢見石磬峰前。紅光亘天。時與諸人。舉手加額。同聲贊美。既到此後。飽和羅飯。松風一枕。鼻息如雷。欲求前日夢中境界。了不可得。何故。賊不入慎家之門。
　　上堂。細入微塵。大包無外。擬欲承當。失錢遭罪。
　　解制小參。秋初夏末。東去西去。明眼衲僧。撞著露柱。直得狸奴白牯。動地放光。碧眼黃頭。隱身無路。雖然如是。猶涉程途在。須知更有到家句。到家句。三千里外。逢人錯舉。
　　舉南泉鉏田次。有僧來參。泉云。汝去庵中做飯喫。與我送一分。上山來。(左槎芒繩縛鬼子)僧到庵。做飯喫了。將家生一時打破。就南泉床展脚眠。(六月黃河連底凍)南泉見時過飯不至。遂歸。見僧打破家生。在床下眠。泉亦就半壁眠。(玻璃萬頃含秋月。折筯如何攪得渾)其僧拂袖便出。(海枯終見底。人死不知心)泉後云。三十年前。有箇伶俐道者。至今不知落著。(珊瑚枕上兩行淚。半是思君半恨君)拈云。南泉老漢。有定亂之謀。無定亂之劒。致得這僧無禮。當時見僧在床上眠。便縱火燒却庵。直饒這僧。出身路活。未免髑髏著地。
　　解夏上堂。出佛身血。破和合僧。驢腮馬頷。逞技矜能。堪笑靈山兒戲劇。聚頭爭看蠟人氷。(拍膝云)驢年驢年。
　　謝新舊維那首座監寺上堂。雲巖洞裏桃花。黃蘗樹頭蜜菓。春陽煦嫗爭妍。霜雪憑凌不到。乘時収秔兩全真。信手拈來俱是妙。彷彷彿彿。渾渾圇圇。一似楊岐栗棘蓬。擘不破。吞得過。家私盡底掀翻了。諸人還知麼。(良久。拍床云)狼籍不少故舊至上堂。丹桂飄庭際。寒蛩語砌陰。聲聲調雅奏。點點簇黃金。盡情拈出。宴樂嘉賓。佛壟雖貧未是貧。雖然如是。喚作聲得麼。喚作色得麼。
　　上堂。有一物。無人識。或在東南。或居西北。破草鞋跟踏著。價重千金。折主丈頭挑來。分文不直。識不識。吳地冬瓜。鎮州蘿蔔。
　　中秋上堂。一月行空。千門賞翫。自己光明。幾人著眼。馬師父子。盡力揩磨。不得一半。諸人要見真月麼。(拂子打圓相云)何似破漆碗上堂。正令全提。無在不在。簸箕有唇。洞庭無蓋。若作奇特商量。入地獄如箭射。不作奇特商量。入地獄如箭射。
　　謝副寺。寮首座。修造。監收。上堂。守洞山活業。須賣生姜。續佛日光明。豈無火種。佛壟雖則移梁作柱。拆東補西。收拾將來。莫不稱職。美則美矣。只如古德道。刈禾鎌子疾如風。又且如何定當。待山僧計較得成。即向諸人道。
　　九月一上堂。地僻雲深。秋高境寂。堂戶凄凉。無人面壁。雖然淨地上。誰肯狼籍。
　　上堂。秋葉飄零。秋虫夜鳴。色不是色。聲亦非聲。不勞眼見。只許心聽。達磨九年會不得。急携隻履問歸程。
　　重九上堂。甘菊舒黃。茱萸噴香。淵明錯會。耽賞重陽。采菊東籬下。南山見未忘。(拍膝云)剛道花枝有短長。
　　海莊歸上堂。繭足尋莊到海門。天衣往事與誰論。長空鴈影沉寒水。瘦立西風幾斷魂。
　　上堂。撞烟樓。不知羞。闢蟭螟眼。輥百花毬。四七二三阿轆轆。不思萬里有崖州。
　　上堂。頭上漫漫。脚下漫漫。拈掇不起。地闊天寬。何故。老僧住持事繁。
　　達磨祖師忌燒香。鼠竊竺乾。身逃震旦。合火分贓。兒孫無眼。死欵諸方不言。今朝佛壟分明斷。以何為據。(插香云)看上堂。竪抹橫該。馬腹驢胎。聖凡情盡。古路封苔。不用閉門防客。愛閑能有幾人來。
　　上堂。(拈主丈)主丈子。半生倔強。不受人瞞。等閑拋擲。青山不敢青。白雲不敢白。逗到今日。無繩自縛。一點氣用不著。未免隨氀[叟*毛]。秋行枯葉徑。春步落花村。且恁麼過。雖然如是。土曠人稀。
　　上堂。山木陰陰。寒花淺深。巢雲鶴怨。掛月猿吟。妙手王維畫不得。(拍膝云)神光徒自覔安心上堂。(拈主丈)無量劫來。七顛八倒。(卓下云)打破虗空。(擲下主丈)全身入草上堂。謝愛雲西堂相訪。舉福巖寘和尚頌云。福巖山上雲。舒卷任朝昏。忽爾落平地。客來難討門。拈云。福巖雖則緘封甚密。爭柰沒蹤跡處有踪跡。佛壟即不然。佛壟山上雲。一片三四片。忽遇客推門。零亂舒還卷。有踪由却沒踪由。通身是眼。尋難見尋得見。木落千林。光浮碧巘。
　　開爐上堂。佛壟開爐。寒灰死火。撥著星兒。彌天罪過。咲倒嵩山破竈墮。
　　舉應菴冬夜示眾云。一十三州七十僧。驢腮馬頷得人憎。諸方若具撈籠手。今日無緣到淨因。
　　徑山先師。佛鑑和尚。拈云。應庵太師祖。道也煞道。惜乎舌頭太長。徑山即不然。五百餘僧八十州。襤襂破衲面皺搜。諸方有道不肯學。甘共山僧拽木頭。
　　拈云。徑山先師。道則也煞道。惜乎舌頭太短。佛壟雖則舌頭無骨。狗尾續貂。試下一轉語看。三十餘僧眼似眉。白雲深處聚頭嬉。燒枯柴火煨山芋。拽木撈籠總不知。
　　上堂。冬至日舒長。(舉拂子云)這箇長多少。虗空為尺不能量。蟭螟眼中盛恰好。盛恰好。衒惑神光。迷逢達磨。
　　上堂。謝首座秉拂。知事做齋。人天眼目。堂中首座。一句截流。千差失照。何似栗棘蓬銕酸饀。格外安排。目前包褁。只要諸人。塞斷耳根。併却咽喉。聽得真咬得破。咬破後如何。三十烏藤。莫言不道。
　　上堂。我也無端到住山。忙忙業識不曾閑。白雲拂盡到枯葉。恐礙采樵人往還。寒松瑟瑟。幽鳥關關。家私花擘盡。誰道語音蠻。
　　上堂。生平說大脫空。今受活地獄報。一片無骨舌頭。數日和根爛了。眾中莫有善能救藥底麼(乃吐舌云)阿爺爺。
　　上堂。古檜吟風。寒鴉布陣。不落見聞。幾人錯認。不錯認。道士擎拳。闍梨問訊。
　　聖節上堂。祝融峰。萬年松。翠陰籠鶴。瑞氣蟠龍。用獻聖明天子壽。枝枝葉葉自春風。
　　臘八上堂。六年雪凍不死。見明星便說悟。貿易皮衣走出山。覰人銕褁面皮頑。且道還可救藥也無。(乃搖頭云)難難因事上堂。炊無米飯。向無煙火。斷義忘恩。違因背果。三世諸佛也恁麼。歷代祖師也恁麼。天下老凍膿也恁麼。佛壟一眾也恁麼。且道。其中還有優劣也無。(良久云)時難且與同床竈。歲晚須知各戶門上堂。一塢耕樵。門扃綠蘿。富驕時少。貧樂時多。婦搖機軋軋。兒弄口[口*過][口*過]。澗水松聲交節奏。(拍床云)何似東山瓦皷歌。
　　鋪新蓆上堂。入荒田不揀。信手拈來草。緯地與經天。頭頭俱是妙。打成一片見全功。碧眼黃頭俱靠倒。豈不見。長慶稜道者。坐破蒲團。一箇兩箇。三箇四五六七箇。(拍膝云)家風狼籍知多少謝南麓雪崖庵主上堂。山鬟風急墜松釵。冷竈凝烟午未齋。黃獨煨香不能熟。老僧忍凍拾枯柴。見成活業。出格安排。懶瓚窮未徹。糞火一生埋。
　　立春日上堂。(拈主丈)春日打春牛。一擊百雜碎。黃梅石女暗驚胎。生下無名物一塊。問四聖。四聖不知。問六凡。六凡不會。(擲下主丈)風前散作萬家春。賤似黃金貴似塵。
　　歲旦上堂。惟一堅密身。一切塵中現。老婆腰繫紫紗裙。嬌兒手把紅羅扇。南奧東村。張坊李店。拜賀新年。春風滿面。懽悰。不覺語聲高。驚落梅花。一片兩片三四片。
　　散聖節上堂。大道無方。至尊無位。睿哲文明。垂衣而治。堯風舜日萬斯年。舉世無思不戴天。
　　謝新舊副寺監寺。并謝應都寺歲齋上堂。高價賣生姜。雪真珠滿床。清貧雖徹骨。富敢闘君王。灼然如是。膾身為食。漬血為漿。盡情供養。猶未相當。若也未是。和烟耕綠野。枯笛送斜陽。
　　元宵上堂。(舉拂子)這一燈。處甚起。沒踪由。難擬議。三賢十聖。眼見如盲。芥狗泥猪。放光動地。(吹拂子云)大家吹滅暗中行。然燈佛在你脚底。
　　百丈和尚忌拈香。浪蕩貪觀野鴨兒。犯叢林合講清規。鼻頭揑破知慚愧。燒炷楓香供養伊。
　　上堂。增金以黃。謗沉無香。達磨不會。歷魏游梁。更有不識好惡底。齊腰立雪。寄食窮鄉。(拍膝云)巫峽聞猨空斷腸。
　　上堂。花禁冷葉紅。草敵虗嵐翠。費盡幾丹青。欲描描不類。和煙和雨濕闌干。諸禪德。吾無隱乎爾。
　　上堂。一徑直。二周遮。眉毛眼睫。地角天涯。雲門胡餅趙州茶。惠崇蘆鴈趙昌花。會則星河秋一鴈。不會則砧杵夜千家。
　　因雪上堂。枯木糝瑤花。虗庭封玉砌。少室謾安心。神光空折臂。不墮功勛一色邊。(拍膝云)闌干誰共倚佛涅槃上堂。四十九年。欺胡謾漢。疾入涅槃。救得一半。諦觀紫磨金色身。(拍膝云)涴却娘生眼上堂。我有一機。極盡玄微。飢來喫飯。寒來著衣。我有一句。包羅今古。犬吠枯樁。猫捉老鼠。且道是佛法耶。世諦耶。(良久云)問取門前石塔子上堂。秘魔擎叉。俱胝竪指。邪法難扶。如何得是。山僧冷地思量。只得吞聲飲氣。何故。攻乎異端。斯害也矣。
　　上堂。眾人問訊了也。侍者燒香了也。(拈丈云)次當主丈子。宣說法要。(畫一畫云)太文采生。(卓一卓云)太多口生。(靠云)掛壁從教白醭生上堂。(拈丈云)覿面當機。東湧西沒。平地上險崖。惺惺中淈[泳-永+盾]。不是心。不是佛。不是物。(擲下云)貶向無生國。
　　清明上堂。花錦蝶翻紅。柳烟鶯織曉。曾不動機絲。奪盡春工巧。玄中玄。妙中妙。三世諸佛覰不破。歷代祖師窮不到。窮得到。寒食清明。家家拜掃。

　　法華語錄

　　　　侍者　了舜　編
　　師於景定庚申。六月初九日。入院。
　　三門。路透清波。山橫翠壁。樓閣門開。(彈指云)從這裡入。
　　佛殿。三十二相。八十種好。馬頷驢腮。彌天羅過。新法華。因甚刺腦入膠盆。(插香云)過在你。殃及我土地。正直聰明。風流儒雅。堅護法城。策勳千載。李將軍。有佳聲在(李觀察為土地)祖堂。靈鷲峰前。熱血相噴。覺城東際。陷坑無底。失脚休論後與先。癡翁何似我風顛(癡絕開山)據室。(拈丈云)智與理冥。神與境會。碎維摩床。斷毗盧鬢。碧眼黃頭著眼覰(卓主丈云)百雜碎法座。頂[寧*頁]機。法空座。不涉思而知。不動步而到(喝云)無端入荒草。
　　府帖。借家傳帝網絲。下公子仙鼇釣。捩轉衲僧鼻頭。撩撥諸方一笑。鵾化鵬飛總未知。推蓬對月平分破。却請維那。揚帆皷棹。
　　府疏。韓柳肺腸。蘇黃骨髓。點著禪衣。香風帀地。七十二峰增秀氣。
　　江湖疏。共飯江湖。何須唆闘。含血噴人。先污其口。結成不共戴天冤。句句無非是罵門。
　　山門疏。三百斤銕枷。數載無人荷。颺在壁根頭。只得冤讎到。口欵分明不可翻。老肩無力也須擔。
　　祝觀相香。柱石皇家。遠布伊周之德。金湯佛法。永推裴李之心。壽介松椿。福深河海。
　　提綱。一物不為。鳳縈金網。萬機寢削。龍怖碧潭。便恁麼去。少室門風。離離荒草。放開線道。俯順時宜。借東山皷。樂趂呵場。熱發諸人。一笑去也。(拈主丈橫按。作打長皷勢云)堋八刺札。還聞麼。新翻曲調。逸格鄉談。意隨流水遠。聲遏莫雲寒。豆子山前人不會。(靠丈云)月移花影上闌干。
　　舉裴相國。捧佛請黃檗安名。公案。(拈云)裴相國。容儀挺特。百福嚴身。脫體現成。不知污染。老黃檗。強將五采。黼黻太虗。明眼人前。不滿一笑。何故。它家自有黃金骨。不假旃檀入細雕。
　　為太師周國正惠公。周國夫人。上堂。尊貴中來。報土無差。瓊琚庭院。錦綉樓臺。何似靈山聽法華。聯[車*麃]穩駕白牛車。
　　十五日。謝兩班上堂。老倒住山。全無伎倆。揖客低腰逢僧合掌。雖然俯順時宜。不礙當機收放。何故。鯤化鵬飛羽翼齊。搏扶一舉青霄上。
　　為行者立參。盧老無端颺下柴。碓頭舂出古菱花。惡聲千載成狼籍。養子誰人解克家。
　　入城歸上堂。三伏走人間。炎蒸汗如雨。非無休歇時。亦無栖泊處。(拈主丈)拄杖子。脊梁生銕鑄。浩浩塵中能辨主。歸來息影翠微深。抹月披雲。(卓主丈一下云)截斷千差路。
　　上堂。解夏五日了也。水牯牛作麼生。溪東溪西。山南山北。白蘋香細。翠草陰濃。收放無羈。去留自適。爭奈鼻繩在山僧手裏。要知穩步到家。藏身無跡處麼。數聲羗笛烟村暝。猿掛寒梢月正明。雖然猶隔洞庭七十二峰在。
　　八月秋。何處熱。出門行處。荒草離披。面壁坐時。寒蛩凄切。衲僧眼裏著得須彌山。耳中著得四大海。聲色純真。只得一橛。且道如何是盖色騎聲句。(良久云)人倚畫樓江月冷。玉簫三弄碧雲秋。
　　重九因事上堂。籬菊鋪黃。茱萸噴香。淵明錯會。耽賞重陽。何似林間衲子。無榮無辱。無可思量。飽噇香積飯。高臥古禪床。是佛是魔俱掃跡。献花無路鳥空忙。
　　十月初五。達磨忌拈香。教外別傳。全無巴鼻。接二祖錯指本來心。破六宗。打落當門齒。罪犯彌天。容身無地。法華小比丘。既不能斬草除根。因甚燒香作禮。不見道。禮之用和為貴。
　　謝三峰西堂蔭首座上堂。湖山蒼蒼。湖水茫茫。丹楓飄錦。金橘鋪黃。明眼衲僧。隨境轉聖凡。無處覔行藏。雖然。瞞法華一人即得。若遇屋裏人。不勞拈出。且那个是屋裏人。(顧眎云)聻天童別山和尚遺書至。上堂。太白峰前施小伎。淵嘿雷霆人自畏。瓦礫翻成釋梵宮。古佛門風重振起。不墮功勳。等閑遊戲。金毛獅子忽翻身。草木昆虫俱[打-丁+(改-己)]淚。[打-丁+(改-己)]淚即不無。且甚處見天童師兄。(良久云)杲日麗天。盲人摸地。
　　上堂。覺城東際。小小叢林。旃檀圍繞。獅子嚬呻。蘿月四窗雲萬壑。見成一片祖師心。(喝云)眼裏無筋一世貧。
　　上堂。落寞山家。忙如火急。趂晴刈茆。帶霜收橘。山僧冷地思量。盡把家私狼籍。日日日東上。日日日西沒。
　　上堂。有一物。黑如漆。常在面門出入。騎聲盖色。妙密中嶮崕。倒用逆施。嶮崕中妙密。三世諸佛。遠之愈親。白牯狸奴。得之轉失。法華不惜眉毛。(拈主丈)為汝當陽拈出。夭夭矯矯。[粼*ㄑ][粼*ㄑ]皴皴。將謂南山鱉鼻蛇。却是天台楖栗。(擲下主丈云)分文不直病中上堂。久病脚力衰。嬰兒學移步。喪盡目前機。辯得塵中主。鼻直眼橫。皮穿骨露。驢不成兮馬不成。(撫膝一下云)且無描摸處。(良久云)賺殺僧繇吳道子病起。并謝新舊職事上堂。(拈主丈)曹山攢簇不得底病。盧醫難以施其巧。山僧自出母胎。四百四病。悉皆甞遍。世醫亦為之拱手。驀於絕思慮息機緣。裂萬差破諸有處。見一無位真人。面前深深問訊云。且喜邇來大小職事。進退合宜。聞如是語。如獲肘後方書。通靈妙藥。以至佛祖身心。饑飽勞疫。風寒暑濕。一切諸病。(卓主丈一下云)不消一服。脫體清凉去也。諸人莫要同到安樂之地麼。(靠主丈)彼自無瘡。莫傷之也啟建天基節上堂。(拈主丈)拄杖子。化作直符使者。遍巡天台南嶽五臺峨眉檀特羅浮竺乾震旦。次第報云。黃河三千年一度清。聖人五百世一間出。今正是時。既告報已。急歸覺城山下。普集人天。撾鼓升堂。三呼萬歲。法華既其懃至。乃慰之曰。甚勞神觀。彼聞此語。還復本形。(靠主丈)軃入禪床角頭。休歇身心。涵泳聖化去也。何故。堯舜垂衣天下治。何須木鐸警華戎。
　　佛成道上堂。棄金輪王位。尊貴不尊貴。凍餓深雪中。爭甚麼閑氣。見明星沒巴鼻。更言大地一切眾生成正覺。吽吽。棒折也未。
　　謝應藏主至。(綿州人)上堂。大康山楊浮山。撞頭搕額。共打鄉談。其中切脚無人會。一大藏教。華梵重翻。且道是甚麼字。切不得道鉢囉娘。且聽蒲許村中人熱忙。
　　刈茆划柴上堂。(舉拂子)百草頭通玄路。靠倒葛藤椿。拶透險崕句。爛柴□輕重不分。刈茆鎌。鋒鋩不露。更識活弄祖師頭。盧老依然不識字。(擊拂子)瞥轉一機。放開揑聚。賴有天台拾得知。(以拂子。吹一吹云)撒火飛星。無你棲泊處。無你蹲坐處。
　　上堂。西風簇浪花。太湖連底凍。冷照玉奩清。一片無瑕縫。面目分明。眼睛定動。不墯虗凝裂萬差。(拍膝云)漆桶漆桶。
　　因雪上堂。鰲山店頭。少林庭下。臂血濺天。睡魔退舍。心如墻壁。癩馬繫珠椿。流出胷襟。一漚生巨海。(拈主丈)拄杖子。忍俊不禁。(卓主丈一下)補劓息黥。零敲碎打。徐徐向伊道。闍梨前頭。大有雪在。
　　歲旦上堂。梅開的皪花。徑糝模糊雪。裝點早春容。慶賀新年節。少室家風。全機漏泄。堪咲神光不識瞥。白把一枝臂折。有屈難伸說。無端拄杖重饒舌。(卓主丈一下)阿剌阿剌滿散天基節上堂。(拈主丈)生諸馮。御飛龍。昇平寰宇。舜日堯風。林下野人思報德。(擲下主丈)只憑拄杖為流通。雲臥難逃至化中。
　　謝首座監寺樹頭上堂。楊岐栗棘蓬。臨際清凉樹。钁頭無柄。正好栽培。版齒生毛。不妨吞吐。一抽三二添四。跛脚雲門。乾坤獨步。瞎人天眼分緇素。
　　元宵上堂。人間萬斛金蓮。競賞元宵佳節。法華徹骨貧窮。闘勝不如闘劣。室內一盞燈。燦燦心花發。不夜光明照古今。見得分明。眼裏重添屑。
　　正月十七。百丈忌拈香。脚跨馬師門。便有彌天過。喝得耳朵聾。[捅-用+丑]得鼻頭破。縱大雄老虎。略露爪牙。脫百丈野狐。不昧因果。說條念貫。監本無端。不獨瞞人亦自瞞。
　　上堂。凍折枯梅。三兩枝亞。香度野橋。影橫茆舍。道人鼻觀相忘。有眼如盲。不被這些留礙。可憐鬼窟藏身。喚起來。雪團打雪團打。
　　入城歸上堂。(拈主丈)拽杖出烟霞。紅塵去路賒。淡金垂柳線。寒玉點梅花。觸目分羣象。當機裂萬差。豈不見。太原孚上座。樓頭吹畫角。喪盡潑生涯。(卓主丈一下)活與深深掘窖埋謝坤都文。并客西堂。雷捲風旋。搖乾蕩坤。一伸怒臂。相助扶顛。聽古洞生薑。倍增高價。與楊岐破屋。重整頹塼。法華贏得日高眠。蘿窗清夢覺。引客步松門。春晝永鳥聲喧。(拍禪床一下)我行荒草裏。汝又入深村。
　　涅槃上堂。并謝客相訪。槨示雙趺。諦觀紫磨。滿面埃塵。通身羈鎻。法華不解埋藏。冷被賓朋恠笑。盡情訐露。幽谷回春。山鳥聲冤花泣淚。重重花擘涅槃心。
　　上堂。(拈主丈。左邊卓一下)天左旋。(右邊卓一下)地右轉。(中間卓云)千聖元樞。玲瓏八面。衲僧家。尋常口裏水漉漉地。遇一機一境。擺撥不下時。口裏膠生。肚裏熱悶。法華向灸瘡盤上。(卓一下)痛加針砭。待汝蘇息起來。徐徐向伊道。家在岷峨。歸程稍遠。
　　上堂。若論此事。譬如乘敗漏之船。經涉太湖。遇黑風飄鼓。洪波袞雪。白浪滔天。櫓棹失踪。帆檣倒影。到此之際。命在須臾。從前學得底。記得底。說得底。千機萬變。一點使不著。只得向前各求活路。大事為你不得。小事為你不得。你這一隊漢。見這般境色。尤不省覺。却來這裏。瞠眉努目。討甚麼碗。(拽主丈下座。大眾一時趕散。復喚侍者云)侍者收取拄杖上堂。百鳥啼春風。村村自花柳。揭示目前機。大地人知有。隨聲逐色。活陷重圍。盖色騎聲。翻成窠臼。(卓下云)牢關擊碎。海岳平沈。山鳥自啼花自笑。到頭一點不關心。
　　謝道舊至上堂。家住雲坳。蓋頭把茆。蓬門無鑰。誰解推敲。萬籟聲沈。鳥啼幽谷。千林色靜。月掛寒梢。風簷索寞人投宿。睡到平明手脚交。更問其中端的。床頭木枕子。葛坦半中凹。
　　蓋僧堂上堂。妙斵鼻頭墁。巧運風斤手。千聖頭邊蓋覆來。密密綿綿無滲漏。不辭合土和灰。成就牛欄馬廐。只圖一箇不知恩。噇飯噇眠。易宵為晝。翻笑脇尊者稜道者不唧[口*留]。脇不至席。坐破蒲團。驢前馬後。至今湖海揚家醜。
　　佛鑑和尚忌拈香。毒窠蜂。惡相從。棒不至心死。喝不到耳聾。撥玄樞於機輪轉處。喪家私於小玉聲中。怨無窮恨無窮。有口不能分雪得。一年一度。且聽落花啼鳥訴春風。
　　上堂。拽轉十二時。不與諸塵對。飽和羅飯。瘦策閑嬉。三箇成團。四箇作隊。向雲坳磵曲。采蕨蕈煎茶。縷筍芹為膾。彌勒不知。釋迦不會。剛被春風透密機。高林破曉鶯吟碎。眼裏聞聲。且居門外。
　　謝道場三侍者至。上堂。翫犀牛。呼小玉。一種風標。十分塵俗。勤巴子病入膏肓。老鹽官笑含鴆毒。花簇簇錦簇簇。雲峰老人曾刮目。我從山水窟中來。自謂一生看不足。看不足。眨得眼來。雲歸幽谷。
　　上堂。高不高膚寸。低不低太華。深不深蹄涔。淺不淺溟渤。法華高低淺深。瞞諸人一點不得。諸人高低淺深。瞞法華一點不得。(拈主丈。畫一畫)盡情畫斷。更莫論量。綴鉢飯抄雲子白。晴甌茶泛雪花香。
　　上堂。路隔重湖。一塵不到。片段白雲。綿蠻幽鳥。靜倚石闌聽。穩拂苔衣臥。此樂只應林下有。人間少。衲僧家。眼裏著得須彌山。耳裏著得四大海。聲色堆頭。閑行閑坐。(拍禪床)全身入荒艸浴佛上堂。水洗硬石頭。浪打枯楊樹。淨智裝嚴功德聚。雖然脫體無塵。未是透法身句。如何是透法身句。只有湖水無行路。下座詣大佛殿。杓頭薦取。
　　謝首座秉拂。監寺幹如意袋。維那斡楞嚴會香燭。上堂。觸翻茶瓢。眉毛掛劒。殺活不分。邪正難辨。古今同轍不同途。妙悟玄機轆轆轉。雖然。且道首座甚年出家。甚年行道。待化佛放光。如意入手。分明與諸人道。
　　上堂。燕語雕梁。綠陰覆墻。繰車聲軋軋。風遞繭絲香。釋迦老子。三百六十骨節。盡情撒向諸人面前了也。添一絲毫不得。減一絲毫不得。切不得動著。動著則打破蔡州。因甚如此。(良久云)參畫屋上堂。有祖以來。家徒四壁。本自空牢牢地。無端遞代相承。將無作有。拆東籬補西壁。開張戶牗。夾截太虗。甚至刻桷丹楹。雕文喪德。如何得返朴還淳去。山僧恁麼道。也是鸕鷀語鶴。
　　端午上堂。山僧昨夜三更。夢入不思議境。逢無位真人。授肘後靈符。心法泯亡。字義炳著。畫非古篆。體越梵書。不可以聖智知。不可以凡情測。今遇天中節。拈出與諸人。佩服去也。(以拂子。空中點三點。畫一畫云)不須懸白澤。何用食菖蒲。千妖百恠盡消除。張道士李師巫。望風驚蛻骨。(掛拂子云)遺下藥葫蘆為行者立參。雲嶺栽松。破钁頭活埋佛祖。月坊舂碓。非臺鏡不染塵埃。齷齪漢。布地遍惡蹤。監本獃。蹈前車覆轍。良馬窺鞭。一撥便轉。韓盧逐塊。三搭不回。無明草。須要利器械底剗除。折柴衝。豈無大力量人擔荷。且未說黃梅半夜。正傳衣鉢。先要知法華近年。重整規繩。坐臥經行。十二時隄防六賊。頑愚孛惡。三十棒趂出三門。如斯告報。取咲傍觀。且道笑箇甚麼。少年曾決龍蛇陣。老大還同稚子歌。
　　復示頌云。不擬寒山落韻詩。未傳盧老潑禪衣。脚頭活取通霄路。來透庭前剗草機。
　　上堂。枕石安眠。山雲四屯。救不得也。浣盆浣盆。更說甚德山臨際。棒如雨點。喝似雷奔。(拍膝云)草迷人去路。月掛客愁村。
　　兜率茆屋西堂至。上堂。茆屋賦新詩。內院尋知識。身從勝境中來。句自活法中得。非身非句。絕毫絕釐。慈氏少陵安得知。法華不敢輕饒舌。只恐山禽語帶微。
　　因事上堂。指臨際參黃蘗。接雲門嗣雪峰。賊無種相皷弄。說黃龍。碎澄散聖冬瓜之印。荷慈明骨董之箱。賊無種相皷。法華門下。還有這般作略底麼。(自云)有。三十棒趕出門外。何故。當甚王小波草鞋。
　　因事上堂。鴆鳥毛。蠱毒水。毒不傷人。何妨服餌。(以拂子。打一圓相云)只有這些兒。含毒噴人。深入骨髓。三世諸佛。畏之如兔見蒼鷹。歷代祖師。遠之如龍怖金翅。唯有活衲僧。嗜之如鼎味。粉骨碎身猶未已。貪他底著他底。(以拂子。擊禪床一下云)佛也如何救得你。
　　為聖僧開光明。打頭不遇作家。謾說俱輪先度。饒伊諸漏頓超。到底終成染污。不染污。(以筆點眼云)活眼點開。光吞寰宇。
　　歸僧堂上堂。六用門頭。力戰爭奪。鎗殺賊陣雲橫。群魔竄入藕絲孔。竟挽天河洗甲兵。凌烟閣就。汗血功成。高枕圓蒲塵夢破。隔窗幽鳥話昇平。灼然如是。千聖同盟。諸禪德。若也脚跟浮逼逼。畫堂立變銕圍城。
　　祈晴上堂。久雨不晴。高低水平。浸爛釋迦鼻孔。淹鱉迦葉眼睛。(拈丈云)主杖子。天造草昧。宜建侯而不寧。正恁麼時。向甚處曬[日*良]皮草。(卓一下)豁開正眼明如日。掃蕩重昏天宇清。
　　上堂。住院恰周年。日夜荒忙殺。園荒手自鉏。屋老身驚壓。費盡心神。百醜千拙。翻思三條椽下。噇飯噇眠。凡聖情空。心行處滅。赤條條地生涯別。生涯別。羊頭車子推明月。
　　斷橋遺書至。上堂。南宕湖邊。天台山上。踏斷石橋。絕人來往。難透無過者。一關望崖。多少空惆悵。握不成拳。伸不成掌。活語翻成死欵招。謾說藕絲牽玉象。
　　上堂。諸莊旱澇不為憂。只恐難調水牯牛。拽脫鼻繩憨睡穩。數聲羗笛野田秋。絕無形影。誰放誰収。通身白了通身黑。游戲風煙百草頭。
　　上堂。三伏炎蒸。汗流如雨。老倒白雲。說迷說悟。一莖草上建瓊樓。(喝云)熟睡饒譫語上堂。覿體全彰。曾無覆藏。蟬聲集古寺。鳥影度寒塘。眼裏無筋。偷觀即瞎。耳中有竅。絕聽何傷。堪笑勤川孟八郎。不知諸佛出身處。錯摶量。薰凰自南來。殿閣生微凉。引得傍人闘熱荒。(拍膝云)鵲石何曾解放光。
　　上堂。不可以智知。金剛手把八楞鎚。不可以識識。鎮州出箇大蘿蔔。不可以語言造。山禽聚集啼清曉。不可以寂默通。八角龜烏吞大虫。只這四重關。古今多少人透不得。法華與汝。八字打開了也。還有掉臂過關者麼。(自云)有。(乃展兩手云)還我出身公驗來解制上堂。不守蠟人冰。不憐鵝護雪。互用六根門。大地一團銕。(擊拂子一下云)百雜碎了也。妙盡依亡。肱枕綠蘿形影絕。献花百鳥自空忙。
　　謝新舊職事上堂。墅里山前。一棚傀儡。箇東箇西。或進或退。打東山皷樂。斷送及時。著楊岐戲衫。編排合製。雖由行主線牽抽。妙舞三臺誰不會。誰不會。喝彩一聲。鴉飛鵲喙。
　　謝連監寺上堂。司南車。轆轆轉。務與冥行指迷。肯被傍人指點。三脚驢却步不前。老楊歧。惡殽難掩。雖然。靜為養道之源。退乃脩身之本。著脚休循覆轍行。白牛露地橫眠穩。
　　上堂。四十餘年。白雲高臥。無端刺腦膠盆。日夜烹煎家火。莊田淹沒。與死為隣。屋舍傾頹。安身難保。山僧冷地思量。不覺呵呵大咲。咲什麼。定業難逃。何妨咲破。賴有東村王老知。繞笆籬唱哩哩囉。(拍禪床云)何似大石調。
　　中秋謝都場監収。并知客維那。上堂。明月可中庭。鴈影沉寒水。烹金爐冷歲華深。九鼎遺言猶在耳。(拈主丈云)深深撥著。宿火通紅。不假一槌成大器。刈禾鎌子疾如風。
　　退院上堂。秋晚台星照命宮。不亨通事亦亨通。持還趙國連城璧。換我蘿窗一枕風。

　　希叟和尚廣錄卷第一
　　希叟和尚廣錄卷第二
　　慶元府應夢名山雪竇資聖禪寺語錄

　　　　侍者　普和　希革　了舜　惠洇　編
　　師於景定五年。四月初八日。入院。
　　三門　千聖靈樞。妙在轉處。爍盡玄微。更進一步。(喝一喝云)莫來攔我毬門路佛殿　殿成不必拆。佛生何用打。(插香云)燒炷兜樓香。共說家私話。何故。以力假人者霸。
　　據室　鴆鳥毛。烏喙藥。毒無醫。休動著。輕動著。盡大地人。皮膚脫落。
　　省劄　震旦心宗。竺乾正眼。盡在大丞相國公筆頭點出。烜赫光明。輝天鑑地。却煩維那。分明揭示。
　　山門疏　大覺無心。九峰饒舌。較短量長。家私漏洩。引惹平人入禍門。金剛腦後抽生銕。
　　法座　丈夫膝下有黃金。爭肯與他人作禮。(驟步云)須彌燈王。脚頭脚底。
　　提綱　略露險崖機。千丈雪飛寒瀑。全提活人句。奩一錦簇春花。眼無筋。聽之則聾。耳無竅。覰之瞎。隱潭龍不善吞吐。穩臥碧淵深。明覺老爭解品題。虗名瀑布集。見聞俱泯。聲色純真。兔角杖力探。探之不窮。須彌筆強描。描之不就。幽遠入聖人之夢。分明示古佛之心。松風蘿月。助發玄機。谷鳥山雲。互分體用。雖然如是。猶是半提。只如開堂祝　聖。全提一句。又作麼生道。(擊拂云)四海五湖龍世界。九洲三島鶴乾坤舉本山明覺祖師。示眾云。莫有閙市出頭底麼。(良久云)不如策杖歸山去。長嘯一聲烟霧深。(拈云)明覺老人。文經武緯。韜略雙全。有八方受敵之謀。千里折衝之策。因甚歸華山馬。放桃林牛。只圖獨善其身。不能兼善天下。新乳峰。雖能褒貶。爭柰蹈入脚跡。要知麼。武陵溪路非秦境。貪看桃花入洞天。
　　小參。相逢不拈出。舉意便知有。早是斫額望鄉關。白雲千萬里。山僧四十年前。在此六藏眾底。語不動唇。行不動塵。佛眼覰不見。四十年後。濫尸此席。通身泥水。滿面塵埃。無著慚惶處。事不獲已。隨分將牛溲馬渤。狼毒砒霜。阿魏水銀。燈芯皂角。開箇小小雜貨鋪子去也。恐有舉意知有。當場買賣底。出來相見。不作貴不作賤。作麼生商量。(擊拂云)無星秤子輕拈出。輕若鴻毛重若山。
　　舉德山小參。不答話。頌云。萬戟森嚴細柳營。信威獨許漢將軍。誰知袖隱屠龍手。却把蒿枝箭策勳。
　　謝權管專使。東臯留兩班。洎同聚兄弟。并天童監寺。相送入院上堂。妙攝化權。使不辱命。鶴唳東臯。雲歸乳嶺。(拈丈云)主丈子黑[粼*ㄑ]皴。困臥壁根。(卓一下云)聲前喚醒。(以主丈搖曳云)舞蹈清風兩腋生。(靠主丈云)安閑又入蘿窗定。因甚如此。賓主歷然。頭正尾正。
　　結夏上堂。謝蹈山管茶兄弟。禁足護生。剋期取證。掘窖深埋。不由情願。乳峰自小不意秦法森嚴。仁義道中。別通一線。飯餘石鼎奏松風。山後山前。踏斷黃雲。一片兩片。三片四五六七片。也教知道。草裏有人。麥中有麵。
　　謝都寺幹齋。首座藏主秉拂。并謝燦首座仁庵主。上堂。南山燦燦。白石爛爛。覿當面機。瞎人天眼。(拈主丈)主丈子聞如是語。從定而起。向香積世界。乳竇峰前。(卓一下)轉法輪。(卓一下)摶香飯。聽之雙耳聾。嗅之舌頭爛。何似楊岐栗棘蓬。秦時[車*度]轢鑽。(啞)仁義盡從貧處斷。
　　上堂。雕梁燕語。喬木鶯吟。秋田水足。麥嶺雲深。聲色純真渾聲色。無端花擘祖師心。耳無輪眼無筋。優游千聖外。(拍膝云)閬蕩拾花針端午上堂。大地藥除眾生病去。文殊善財。不須多事。大家相聚喫盞菖蒲茶。幾枚茭粽子。向水邊林下。目視雲霄。嫌佛不肯做。雖然如是。不堪共語。乳峰與麼道。(拈主丈云)也是灸瘡瘢上。重著艾炷卓一下上堂。宿雨初晴。嵐光翠滴。瀑瀉懸崖。雲籠怪石。無位真人。面門出入。(喝一喝云)淨地上不許狼籍明覺祖師忌拈香。乳竇翠峰。何分彼此。遂府糖霜。口甜心苦。滅却雲門一字宗。斷崖飛瀑冤難訴。
　　上堂。雪峰輥毬。睦州擔板。展轉神通。搆得一半。那一半。良久戴嵩牛臥綠楊陰。韓幹馬嘶芳草岸。
　　病中入城歸上堂。醭醭紅塵。炎炎火聚。著脚無踪。翻身有路。去時山色慘愁容。歸來幽鳥啼芳樹。不涉去來。如何吐露。碧眼黃頭總不知。拈主丈問訊[粼*ㄑ]皴主丈子。(卓一下云)逢人不得錯舉祈雨上堂。杲日流金。旱苗渴雨。投壑可期。扣天無路。衲僧家為法忘軀。諸庄皆旱。我總不憂。佛性有無。須明狗子。隱潭龍王。聞如是語。身湧碧潭。拏雲擭霧。三日為霖遍九垓。大田勃爾興禾黍。飯抄雲子應無慮。雖然放筯忘恩。恒河沙數。
　　解制上堂。山僧一夏。與兄弟說黃道黑。謗大般若。今朝自恣。勘驗蠟人。五根完全。一根爛壞。且道還可救也無。(乃吐舌云)阿爺阿爺謝新舊兩班上堂。山無烟雲。幽景不能發越。樹無枝葉。春風豈識敷榮。乳竇乖崖飛雪。枯木糝花。向背卷舒。燦然奪目。美則美矣。要識山中景則易。要見境中人則難。如何是景中人。(以手擘開面)驢不成馬不是。
　　八月旦上堂。八月秋何處熱。盡大地一團銕。衲僧家向南北東西。草鞋跟踏得裂。主杖頭挑得折。驀劄相逢。德山棒臨濟喝。百怪千妖。如何計結。(拍膝云)噁。邪法難扶。(搖手云)莫說莫說上堂。秋氣肅金。秋暘鏖戰。林間秋葉。片片凋零。砌下秋虫。聲聲凄怨。滿眼聽不聞。滿耳覰不見。聽得聞覰得見。(以拂擊床云)聲前句後新羅箭中秋謝坤監寺上堂。積癈未蘇。連遭荒旱。銕作心腸。也須寸斷。山僧自小。不喜煎熬。幸遇中秋。何妨賞翫。(以拂子打圓相)皓月流輝。(畫一畫云)覺天雲散。倒跨楊岐三脚驢。深村荒草閑行看。(颺下拂子)光境俱忘。瞎乾坤眼。
　　九月一上堂。水牯牛偏捩拗。酷暑雲林。恣情[跳-兆+孛]跳。山前祖父田園。忍見離離荒草。秋風正要及時畊。脫落鞭繩無鼻竅。去住自如。収放在我。牧笛聲聲送暮霞。故家深入千峰杳。嗚咿嗚咿。拍禪床莫教忘却來時道。
　　重陽上堂。并謝殿主古西堂。東籬菊染黃。秋浦茱凝翠。古佛放光明。助發實相義。淵明有眼無筋。錯認白衣人至。金風剪剪。玉露團團。故人知此意。(拍禪床)笑拍玉闌干。
　　為天童相訪。上堂。(拈主丈)隰州佛放光。遠射千峰頂。錦鏡冷交輝。瀑花寒闘影。非虗非實。非色非空。舉世無人描邈得。(擲下主丈)只憑這箇為流通十月半上堂。花禁冷葉紅。草滴虗嵐翠。清淨盧舍那。全身荊棘裏。總饒伊眼裏著得須彌山。耳裏盛得四海水。裂斷千差。到休歇地。乳峰俯順人情。向耳邊低聲道。玄沙道底。
　　上堂。謝翠山相訪。舉拂子翳眼藥。文武火。(點一點)用得親。(撥云)煨得過。翠巖落盡眉毛眼愈明。乳竇爛却皮膚骨將槁。家醜分明說向誰。握手松根忘汝我。冷地思量。誾誾而笑。笑甚麼。曾陷迷魂八陣圖。夢中驚入夔門道。
　　上堂。大眾問訊。侍者燒香。曲彔棚上。說黑道黃。七世冤憎同劫會。泥犂拔舌自檐當。何故。麟鳳出時山總秀。芝蘭生處草俱芳。
　　十一月旦上堂。小春纔過。冬至相催。光陰駒過隙。鬚鬢雪成堆。松根石上。槁木寒灰。凍膝擁深霜樹葉。禪心清點野橋梅。喚起來打。更莫遲回。蟄龍須奮躍。何待禹門雷。
　　上堂。(拈主丈)乾非上。坤非下。(畫一畫)一畫先天。包含八卦。推窮爻象。凶吉不分。說盡繫辭。疑難未解。(卓一下)吉凶分。(卓一下)疑難解。(靠主丈)阿魏無真。水銀無假。
　　大行追嚴上堂。統御金輪四十年。拱垂衣化育黎元。萬機休罷昇遐去。四海無思不斷魂。林間衲子。感戴深恩。(以手合掌云)合掌迎歸兜率院。當來成佛補慈尊。
　　拈香。六龍鞭御。促歸釋梵之宮。四海遏音。哀慕唐虞之化。
　　上堂。三度拂蒿枝。秦時[車*度]轢鑽。拶得火星飛。結得弓弦斷。用盡自己心。瞎却他人眼。千里玄樞錯踏翻。神駒十影無羈絆。業風吹上乳竇峰前。點一柸茶。向伊道。且緩緩。
　　上堂。勸兄弟。莫弄筆頭。簇錦攢花。光騰萬丈。鏤氷琢雪筆掃千軍。生死岸頭。一點用不著。豈不見。辛州賣柴个老盧。眼不識橫畫。米不別精麤。倩人書偈言。無物。却受它家一鉢盂。(拍膝云)衲僧門下。天地懸殊上堂。天巧剪瑤花。六出繽紛落。二祖立腰酸。楊岐嗟項縮。爭似火爐頭。柮榾高燒。紙衾包却。煖烘烘。憨睡著。不墮凝寒一色邊。(拍膝云)錯錯冬夜。堂前揭牓。
　　。
　　冬至上堂。復見天地心。舉世皆知有。山意衝寒欲放梅。岸容待臈將舒柳。(拈主丈)惟有主丈子。黑[粼*ㄑ]皴元依舊。受霜凍不枯。遇陽和不秀。壁角落頭。塊然拙守。終日談玄口不開。(卓一下)噴嚏也成獅子吼上堂。謝兩首座秉拂。都寺幹齋。并施主王判院。毛孔聞香。眉間挂劒。香積人歸。梵天血濺。美則美矣。格外一機。更須撥轉。轉即不無。眾中驀有箇耳不聽聲。舌不甞味底。又且如何擺撥。(良久云)不願萬戶侯。願識荊州面。
　　上堂。謝大慈和尚相訪。大慈苕菷生。倒拈風颯颯。掃盡大地塵。趙州驚吐舌。驀劄相逢玉乳峰。殷勤為掃寒巖雪。(拈主丈)主丈子。愛客情深。(卓一下)把火助熱。卓破苔錢。(畫一畫)畫斷雲。放出寒梅。南枝北枝。一花兩花三四花。疎影橫溪。暗香浮月。無端盡把春容泄。清不徹。惱碎心廣平似銕。
　　上堂。道至無難。惟嫌揀擇。混俗通真。騎聲蓋色。近在口皮邊。遠過河沙國。慈明揭示。借鬼畫桃符。雪竇標題。去猊懸白澤。一見便見。迅雷陶壁奮飛梭。擬議尋思。逆浪禹門遭點額。
　　佛成道上堂。小小星邊。深深雪裏。骨凍將枯。眼花難洗。喫盡飢寒走出山。滿面慚惶。誰使你誑言。大地一切眾生正覺成。(吽吽)棒折也未上堂。謝樵屋梨洲二西堂相訪。樵屋雲深。梨洲花褪。仙實纍纍。白茅剪剪。鶴馭初閑趂負暄。羲皇世上人希見。好風吹上玉乳峰頭。握手長歌。春和滿面。雖然世諦相見即得。佛法向上。千聖玄樞。如何撥轉。(拈主丈)沒機關。(卓一下)通一線。(擲下云)聲前句後新羅箭。
　　上堂。發得一機活。出得一言當。萬里無片雲。青天合喫棒。不待春風著意吹。暗香元在梅花上。
　　永明壽禪師忌。拈香。埜客吟殘。中巖月落。坐斷白雲。死不再活。只將宗鏡鑑惟心。法眼重重添翳膜。醫無藥光爍爍。要識永明妙旨。(插香云)更添香著上堂。謝林閣主。畫成道說法二相。(閬州人)道無可成。法無可說。黃面瞿曇。重重敗缺。家醜豈容外泄。剛被兒孫告訐。圖形畫影與人看。乳竇門風添煖熱。彷彷彿彿。一似閬州城南錦屏山。子細看來。却是鹿苑啣花。竺峰積雪。添得時人眼中屑。
　　上堂。(拈主丈。作彎弓勢)柳條弓蒿枝箭。(卓一下)射中虗空成兩片。狸奴白牯。雷厲風行。碧眼黃頭。星飛電卷。擬搆珠林嚙鏃機。(卓一下)險正旦上堂。咸淳更號。立見昇平。兩朝聖化。四海歡聲。乳竇家貧開宴。用度非輕。錦雲山瀑帽。珠雪瀑懸纓。步步寒花翠結。關關幽鳥琴清。排當不知因底事。(起身鞠躬云)大眾萬福。慶賀元正元宵上堂。并謝藏主副寺塔主淨頭知庫。寂寞萬峰頭。佳節成虗度。貧無一盞燈。好有多般事。洞山薑索價太穹。無縫塔入門辨主。廁籌子動地放光。利市官招財滿庫。不作佛法商量。亦非世諦流布。且道。一大藏教。還該著也無。(拂子打圓相云)我見燈明佛。本光瑞如此。
　　楓橋枯山訃音上堂。半夜客船鍾。漁火愁眠省。不見老寒山。淚濕吳雲冷。幽鳥啼霜月影斜。埜橋楓葉翻紅錦。喚作聲得麼。喚作色得麼。(拂子擊床云)擊碎重關。枯山未泯。
　　百丈忌拈香。一喝三日聾。大寂門風喪。深掘陷人坑。密布漫天網。笑一上哭一上。做盡死模活樣。乳峰子細思量。(插香云)沉本無香。何須起謗上堂。謝育王知客。延慶座主。春山青春水綠。鳥弄笙簧。梅飄香玉。具足清白梵行之相。聲色純真。豈容攢簇。聽不足觀不足。一會靈山儼未分。斷絃須是鸞膠續。雖然。爭柰育王通師公。未肯點頭在。何在。鸚鵡喚人喫煎茶。
　　二月旦上堂。并謝元白雲藏主。坐斷白雲。萬機寢息。黃葉止啼。總不消得。閑倚危闌看瀑花。縱乾伸眼清無極。清無極。自謂太平僧。(拍膝云)豈知堯舜力上堂。謝理兄舊住。座主隣竹外。湖頭知庫。達磨眼睛。天台骨髓。鈎鎻連環。提掇不起。提得起。湖頭春水綠成紋。竹外清風來未已。東土阿師即不問。且道。西天慧理三藏。(卓一下)還識這个麼。擬議尋思。(擲下)劒去久矣。
　　上堂。謝同山講師。張制屬。王判院。天高地厚。水闊山遙。古今常理。何用忉忉。衲僧家。脚跟下一段光明。十日並照。明察秋毫。不揀候門射策。何須華頂降魔。孤迥迥冷蕭蕭。(拍床云)無端翻黑月。魑魅哭連宵佛涅槃上堂。二月十五。瞿曇滅度。足示雙趺。胷摩卍字。山愁慘莫雲。花淚啼紅雨。去年一次。今年一次。明年一次。輙莫明年更明年。百千年。年年一次。狼籍涅槃心。此恨憑誰訴。(拈主丈)賴有[粼*ㄑ]皴主丈子。(卓一下)牢記取。
　　上堂。天地不仁。以萬物為芻狗。聖人不仁。以百姓為芻狗。(拈主丈)拄丈子不仁。以三世諸佛。歷代祖師。四聖六凡為芻狗。化育春陽煦嫗前。摧殘霜雪憑陵後。截鶴續鳧。折衡剖斗。(靠主丈)力盡神疲困壁根。(啞)笑破他人口。
　　三月旦上堂。春日晴春雨足。玉龍怒噴懸崖瀑。花簇簇錦簇簇。滿山桃李嫌麤俗。休揑目。直饒伊向聲色堆頭。密透重塵。坐臥經行。了無拘束。(拍床云)砒霜未是毒。
　　啟建壽崇節上堂。關睢頌德。樛木垂陰。八荒開壽域。萬國奉君心。亘古今為諸佛母。曇花時現覺園春。
　　祝香。世世與佛同生。壽崇高嶽。時時體堯為善。德化坤維。
　　乾會節上堂。黃河清。聖人生。體天行健。濬哲文明。率土更新堯舜化。八荒無地著歡聲。
　　祝香。大千沙界。扇咸淳至化之風。億萬斯年。慶乾會誕彌之節。
　　三月半上堂。并謝道舊。錦鏡濃粧十樣花。練拖寒瀑掛蒼崖。無賓主句全機露。見得分明眼著砂。依亡妙盡。猶隔天涯。奪取黃梅無底鉢。且教盧老去擔柴。
　　佛鑑禪師忌拈香。父豩頑子惡毒。熱血相噴。嗔拳相[祝/土]。如風吹水自成紋。醫得耳聾成瞎禿。冷地思量。笑不成哭。乳峰將底報深冤。(良久插香)捩鼻木上堂。活馬騮。百十箇。乳竇峰前。追風跳竈。楊岐三脚驢。盡力跂步不前。江西千里駒。奮鬣追踪不到。更饒伊象頭檀特。九十六種。見鞭影而行。蹶蹄不少。未奏沙場汗血功。便思嚼嚙天閑草。好則甚好。明覺老人。笑須絕倒。
　　三月廿五上堂。綠暗紅稀。人家翠微。杜鵑啼月。紫燕[口*(銜-金+缶)]泥。莫春者。浴乎沂。風乎舞雩。詠而歸。本是儒家閑戲劇。剛言漏泄祖師機。是不是非不非。老倒乳峰那得知。(拈主丈)松根憨睡足。閑把瘦藤戲。(策杖下座)侍者無事相隨。
　　四月初一上堂。謝耆舊栽松。萬本青松。後人標榜。臨濟兒孫。當機不讓。千古清凉樹蔭人。法門梁棟真堪賞。初莫學黃梅道者。貪傳破鉢盂。連累周家女。無地著渾身空惆悵。(拍床云)藂林難免無根謗滿散壽崇節上堂。仙苑蟠桃不老春。三千年實薦芳新。錫開王母瑤池宴。滿簇金盤壽聖人。雖云絕品。未足為珍。(拂子打圓相云)幸有菩提真妙果。年年同献佛生辰。
　　祝香。德配堯仁。布母儀於天下。心同舜善。開壽域於坤維。
　　佛生日上堂。無憂樹下風如箭。九龍吐出水含毒。涓滴沾身痛入心。霎時吹面刀剜肉。不知悉達為何因。纔出母胎罹此酷。後代兒孫忍見渠。一年一度香湯浴。浴即不無。且道。佛身無為。不墮諸數。向甚處下手。(以手作澆湯勢。唱云)我今灌沐諸如來。淨智莊嚴功德聚。(拍禪床云)只恐不是玉滿散乾會節上堂。聞道金輪出母胎。盡河沙界掃氛埃。想應新整乾坤手。多帶堯風舜日來。普天率土。壽域宏開。(拈主丈)林下野人何祝献。(卓云)一莖草上玉樓臺。
　　祝香。以大椿八千歲。仰祝堯齡。窮華藏十三重。恢張禹甸。
　　結夏上堂。百二十日夏。今朝始發頭。飯杪雲子白。羹煑菜香浮。未問寒山子。先看水牯牛。山前千頃地。信脚踏飜休。
　　上堂。謝楊居士。一口吸西江。赤土塗牛嬭。蕩盡聖凡情。(卓一下)猶欠這一解。丹霞馬祖。眼見如盲。靈照龐婆。口說如啞。驀劄相逢露一機。驚翻巖瀑蒼龍掛。雖然斫額望鄉關。前頭大有路在。
　　煎笋上堂。玉版阿師。錦繃稚子。頴脫藂林。頭角呈露。參透油煎石磉盤。飽經鰲煉翻身去。塞斷咽喉。更須吞吐。(擊床云)毗耶未識香來處端午上堂。籜包角黍。茶點菖蒲。香浮毛孔。清透肌膚。肱枕梨床心醉月。驅邪何用掛神符。(啞)汨羅人去遠。還有獨醒無。
　　上堂。雲収麥壟。水足秋田。繭繰白雪。鶯弄朱絃。無象太平還有象。蕢桴土皷樂堯年。誰知聲色裏。心印是渠傳。
　　上堂。謝郡主汪令人。同宅眷。入山施財。蓋佛殿建眾寮。大哉力量人。生極富貴家。不被富貴惑。廣修一切善。智惠心為父。慈悲性為母。忠孝為兄弟。貞良為姊妹。正信為師友。和柔為眷屬。降神釋梵宮。秀氣鍾玉葉。非女示汝身。助揚佛正化。香湯沐金軀。莊嚴功德聚。法華誓流通。俾令出火宅。賜與制[來*攵]綾。三車無少異。凡可著力處。悉皆善用心。竭來玉乳峰。萬選青銅施。茂我旃檀林。覆我覺王殿。永除諸滲漏。不嗅其餘香。佛天展歡顏。湖海蒙光賁。舉手加額贊。連聲道難消。祝之以世壽。盤石固難比。祝之以世福。滄海淺非肩。世世願為諸佛母。四生九有盡承恩。
　　上堂。(拈主丈)捉象者全其力。捉兔亦全其力。用力既均。厥功可奏。山僧四十餘年。周行大澤。密透棘林。架弩張弓。只能自射。今朝踞萬峰頂。靈禽異獸。雜陳乎前。試放一箭看。(擲下主丈)看看。(良久拍膝云)比擬張麟。兔亦不遇。
　　挂帳上堂。活衲僧生銕鑄。吐出銕心肝。掛起銕面具。蚊子上銕牛。無你啗啄處。素紈搖月。碧帳含烟。或放或収皆在我。長伸兩脚放憨眠。灼然如是。天地相懸。開眼不知天大曉。閻家催索水漿錢(拍床一下)閏月一日上堂。能與諸魔外道戰闘惟靜。能令四大地眾生歸仰惟退。能通三大藏人天講說惟默。能與三世諸佛。歷代祖師。把手共行。惟正。過此四重關。別有一條通天活路。是汝諸人。因甚望崖却步。(拈主丈)忍俊不禁。(卓一下)八字打開。令箇箇到大休歇之地。雖然如是。(靠主丈)誰知雲外千峰秀。更有靈踪在上方。
　　上堂。(因暴風率雨)舉興化和尚云。昨日赴箇村齋。遇暴風卒雨。向古廟裏軃得過。(拈云)興化老兒。人貧智短。馬瘦毛長。恁麼說話。敢稱臨濟兒孫。乳峰遇暴風卒雨。亦不能軃避得。整襟危坐。瘦策閑嬉。靜倚危闌看雪瀑。懸空千丈玉龍飛。(拍床一下云)不知誰薦截流機。
　　大慈環峰和尚訃音上堂。一湖橫陳。七峰環遶。妙轉玄樞。死生關破。去何有偈。流水渡百灘。來本無言。疾風號萬竅。更問如何與若何。珍重便行。髑髏前失照。斷猨哭月千林曉(辭世頌。來本無言。去何有偈。更問如何。珍重珍重)七月初一。祈晴上堂。薄福住山。百無所取。何以表勤。惟誠為主。祈晴便得晴。祈雨便得雨。忽有箇漢。出來道。長老如虫禦木。偶爾成文。又何必趙婆酤醋。只向他道。蒿枝箭解射紅心。發機豈藉千鈞弩。
　　因事上堂。乳竇相從幾弟兄。忘形骸外又忘情。炊香好甑和蘿飯。鼠糞無端污却羹。隣僧扣齒。訴不平聲。折筯何妨挑剔去。壁根不到礙人行。
　　開山通禪師忌拈香。虗空包不包。大地壞不壞。行脚不遇人。出語無賴聊。謾言密室不通風。濕紙如何褁大虫。
　　上堂。謝慧知客。(巴州人)巴南巴西。水流巴字。古篆分明。心畫顯著。游泳江湖四十年。與世同波無彼此。朅來千丈岩前路。截流機透險崖句。辨龍蛇眼明今古。雖然。何侶老趙州[彳*京]彴橋頭。滴水丈波喫茶去。
　　上堂。社燕催歸。賓鴻欲返。雪點白蘋洲。錦鋪紅蓼岸。蝦蟆入汝鼻孔裏。毒蛇穿你眼睛中。即不問。且道。占波國與新羅國闘額。是第幾機。(喝云)切忌妄通消息。
　　中秋上堂。靈山話月。曹溪指月。玉乳峰前。相呼看月。縱饒光透十虗。未免成第二月。諸人要見真月麼。(以拂。打圓相云)非暗非明。非圓非缺。無物堪比倫。教我如何說。
　　上堂。并謝劉省元。瑞巖仙巖和尚。并諸道舊。目前機。真實相。張都料。輪材底輪材。李作頭。[祝/土]磉底[祝/土]磉。動靜奚分兩處看。太平基業初無象。逈出常情。與誰共賞。佳客歡呼自往來。瑞巖拍掌仙巖唱。潦倒龐公。精神迭宕。
　　上堂。從上若佛若祖。峻機雄辯。狹路通衢。列派分宗。圖王覇業。殊不知。三傳作春秋廢。九師興而易道亡。乳峰這裏。憨憨癡癡。百醜千拙。飢來喫飯。困來打眠。不知寒暑之往來。不知生死之交謝。但見皇風成一片。不知何處是封疆。
　　上堂。共住孤峰頂。霜牙咬菜根。一身塵不染。千古道長存。石竹閑眠鹿。巖松冷掛猨。(拍床一下)我行荒草裏。汝又入荒村。
　　上堂。謝監収。一二千碩糓。四五百籮粟。[禾*罷]稏熟天風。高低布雲麓。辛勤収拾歸來。碓擣明璣。鉢盛香玉。無位真人手捫腹。口唱無生曲。花簇簇。聽不足。(拂子擊床云)欵乃一聲山水綠開爐上堂。(拈拂子)死柴頭無烟火。(吹一吹)信口一吹。面門爍破。可怜龍門遠知客禮首座。火爐頭熱血相噴。分爭你我叨叨。林鳥啼評跋了。(良久云)笑倒嵩山破竈墮。
　　上堂。乳竇家私。寸無可取。分明徹骨貧。剛道薰天富。綱宗委地。力要匡扶。大廈傾頹。直須撑拄。不學老楊岐。破屋雪真珠。縮項暗嗟吁。不學大愚芝。脫粟淡黃[泳-永+(虀-卄)]。不喫從君去。千聖頭邊露一機。(拂子擊床云)靈蹤不在猨啼處。
　　上堂。(謝兄弟傳瓦。蓋印心堂)合水和泥。打成一片。脫却胚腪。重加煅煉。滲漏全無蓋覆人。平地昇高乘快便。若非眾手出力扶持。心印蒙塵。光難發現。美則美矣。只如古人道。明堂瓦插簷。又且如何擬議。(良久云)切忌鑽龜打瓦。
　　上堂。趂晴蓋却屋。捉空種了麥。安身立命既無憂。只須體究庭前柏。堅守歲寒。青無變色。喚作西來直指宗。瞎。
　　出城歸上堂。月下扣朱門。不會推敲句。滿面是埃塵。低頭陪笑語。不重己靈。諸聖不慕。拍盲入草尋人去。歸來羞對白雲。倦倚寒巖枯樹。(拈主丈)笑倒[粼*ㄑ]皴主杖子。主杖子笑甚麼。(卓一下)逢人但恁麼舉理宗皇帝小祥陞座。鳳輦昇遐恰一周。思君心切淚交流。攀龍無路空摧哽。凝望蒼梧幾許愁。莫有知恩報恩底麼。出來吐露(問答不錄)提綱。萬機休罷。龍睡碧潭。百念凝寒。鳳栖金闕。是以千聖受手。瞥轉玄樞。虗徹融通。靈明炳煥。惟精惟一。允執厥中。妙入化機。深窮聖域。不可以言語造。不可寂默通。近在眼皮邊。遠過河沙國。釋迦老子。棄金輪位。逾城出家。正覺山前。發明此事。度生已畢。拘尸羅城。金棺七繞。放大寂光。九有四生。咸躋妙覺。應真不借。隨類分身。象駕崢嶸。降生巨宋。為我。
　　理宗烈文仁武安孝皇帝。四十餘年。行堯舜道。八荒開壽域。萬國奉君心。子育黎元。砥平天下。功回位轉。妙盡依亡。生死情空。聖凡路斷。正恁麼時。且道。
　　先帝即今。向甚處作佛。帝網重重華藏界。剎塵何處不稱尊。
　　舉僧問齊安國師。如何是本身盧舍那。國師云。與我過淨瓶來。僧過淨瓶。國師云。却安舊處著。僧安舊處。再問。國師云。古佛過去久矣。(拈云)這僧掣開金殿鎻。國師撞動玉樓鍾。雖然覿面全提。要且當機蹉過。諸人要見本身盧舍那麼。(提起拂子云)切忌捏目。敬呈一頌。統御金輪四十春。篤行舜德與堯仁。莫言過去無踪踪。盧舍時時現本身。
　　楓橋中庵和尚訃音上堂。吳江風急浪翻空。聲擊楓林半夜鐘。驚起客船塵夢破。踏翻大地去無踪。寒山撫掌。龐老槌胷。少室門庭空寂寂。凝寒古路綠苔封。
　　至節上堂。史筆書雲。綉閨添線。愛日舒長。豐年取驗。衲僧不被四時遷。妙應圓機轆轆轉。(喝一喝)喝散嶺上白雲。(畫一畫)掣斷脚跟紅線。陰極陽生總不知。曝背晴簷。手摘寒梅。一點兩點三四點。拈花微笑今重見。
　　上堂。如來禪。祖師意。落葉錦翻空。亂山雲積翠。見得分明隔萬層。道得完全失千里。非不非是不是。達磨大師。無當門齒。
　　上堂。銕團欒。無縫罅。上下三指。彼此七馬。德山臨濟。眼見如盲。雲門趙州。口說如啞。(拈主丈)主丈子。忍俊不禁。(卓一下)等閑捉敗。休休。盡法恐無民。且放天寒赦。
　　上堂。庾嶺春歸。溪梅早知。雪破寒英。一點半點。月橫疎影。三枝兩枝。未放高樓吹笛。且聽茆舍吟詩。十分瀟洒。一段清奇。將謂黃梅消息絕。(拍床云)暗香猶有好風吹。
　　上堂。謝天童月靈江。靈江月中巖月。交影松蘿。斷猿啼切。聲色純真見一邊。騎聲盖色天然別。別別。明覺掀眉。長庚吐舌。
　　智覺祖師忌拈香。迅瀑千尋。懸崖萬仞。說法聲高。驗人機峻。要扶法眼門風。花衲元非古錦。堪笑高麗四九僧。面門搭了冬瓜印。(插香云)乳竇謗沉無香。(吽吽)是可忍。孰不可忍。
　　雪上堂。圖畫天開。春風剪裁。爛銀庭院。白玉樓臺。將謂乳峰貧徹骨。敵君王富自何來(拍禪床一下)丙寅正旦上堂。松頂雪簪花。山頭雲褁帽。呼喚賀元正。粲發溪聲笑。一不成單。二無兩箇。漏洩元元化母機。春風未必能包褁。
　　上堂。陌上語聲喧。賀歲人來去。鞦韆擘曉煙。綠蓋翻春霧。佛法無多。兩手分付。更問如何與若何。咸淳丙寅正月五。
　　上堂。昨夜蝍蟟吞跛鱉。天明屙出一團銕。平地翻身觸險崖。擘破崑崙成八橛。捻土為香供養伊。細問因由不肯說。不肯說。太饒舌。莫管他人屋上霜。自家掃取門前雪。
　　元宵上堂。道教灰飛。佛燈花燦。大地歡悰。笙歌賞玩。(拈主丈)主丈子。按下雲頭。得失是非。渾然不管。一點光明耀十虗。古今閱幾平人眼。因甚如此。(靠主丈)司空見慣。
　　百丈祖師忌拈香。未有清規。人能弘道。纔涉典章。翻成機巧。華屋春風錦綉圍。草廬不見人高臥。(插香)啞。刻糞為香。是誰之過。
　　上堂。謝龍首座相訪。天童來。飄蓬四十餘年。夢遶晶然山路。才見廣安軍人。便憶破庵師祖。摵破碎沙盆。打動蝦蟇皷。驚落蛟龍虎兕威。知音不在頻頻舉。
　　病起上堂。謝殿主藏主。都寺副寺。修造知庫侍者。光明幢。如來藏。八面玲瓏。十方通暢。拭佛祖大病之瘡疣。見鬼神幽愁之情狀。擡你爺擡你娘。擡上方丈。(拍禪床云)洞山寧免無根謗。雖然。我王庫內。無如是刀。何似楊岐破屋。盡底掀翻。鼎新改創。金鷄飛上玉欄干。乃作鷄聲云。[口*注[口*注[口*注。低聲低聲。莫說會禪。連侍者惡模樣。
　　佛涅槃上堂。瞿曇醜惡。臨死猶多。足下輪輻顯露。胸前卍字揩磨。抱橋澡洗。寄帽投河。舉世無人援手得。竟隨殘夢入無何。
　　上堂。庭院春深。和風翠陰。桃花簇錦。柳線搖金。無眼靈雲徒說悟。一生埋沒祖師心。
　　上堂。威音前。咸淳後。(拈主丈)一箇黑[粼*ㄑ]皴。(卓一下)機發牢關透。全身游戲生死園林。信脚踏翻聖凡窠臼。笑釋迦客夢未醒。耻彌勒藩籬未剖。(左卓一下云)客夢醒。(右卓一下云)藩籬剖。(擲主丈)貶入無何有乾會節上堂。焚香書寫佛名經。窗外幽禽報喜聲。次補數中添一位。太唐國裏聖人生。
　　因事上堂鑿透耳聾。板夾背傴。只要醫行。不管人苦。(拈主丈)主丈子。不別時宜。(卓一下)強行直路。大地羊腸遶棘林。(喝一聲)何處去三月半上堂。萬物一體。天地同根。(喝一喝)清平世界。切忌訛言。(拈主丈)主丈子。不是萬物。喚什麼作一體。天不能盖。地不能載。與什麼同根。優游千聖外。妙密洞無痕。(靠丈云)三月懶行花下路。一家閒閉雨中門。
　　無準和尚忌拈香。玉几山前。凌霄峰下。熱喝嗔拳。做人話杷。犀牛扇颺向他方。捋虎鬚攔胷便行。一炷兜樓怨結成。(插香云)貴買賤賣上堂。浴乎沂舞雩歸。天真自性。不涉離微。語底默底不是。非語非默更非。明眼衲僧會不得。(拍膝云)落花深院靜。愁聽子規啼。
　　上堂。謝量田種樹。落賴門風。大家撑拄。量田底量田。種樹底種樹。帶雨扶犂綠野畊。和雲荷钁千峰去。有甚心情。管得南泉猫兒。趙州狗子。勘證平田婆。連累周家女。棘林中有通天路。飽飯狂歌。閒行幾步。脚頭山色無重數。
　　上堂。謝摘茶看筍。寂子撼茶。人貧智短。老婆偷笋。馬瘦毛長。乳峰瞥轉一機。不露槍旗。睡魔退舍。深藏頭角。玉版書勳。舌頭無骨人。始解知真味。雖然如是。原溈山夢。贈趙州掌。是體是用。(舉起手)者篾籃子。是十五錢買得。
　　上堂。桑疇雨過羅紈膩。麥壟風來餅餌香。揭示西來端的意。好商量處錯商量。鶯啼綠樹。燕語雕梁。費盡分疎人不會。急隨蝴蝶過蕭墻。
　　浴佛上堂。金輪王宅。惡業無多。不知何事。生此妖魔。打與狗噇頑不殺。好將惡水劈頭澆。
　　壽崇節上堂。布關睢化襲宮闈。萬國人趍奉母儀。壽結蟠桃千載實。年年天仗宴瑤池。
　　乾會節上堂。九曲黃河徹底清。六龍乾會聖人生。周行七步稱尊處。山嶽齊呼萬歲聲。
　　上堂。謝首座秉拂。都寺幹齋。遂府糖霜。黃蓮未是苦。天台風樂。烏喙不多爭。覰之眼睛枯。嗅之腦門裂。無端更加栗棘蓬。吞不得吐不得。百味完全。如何咀嚼。乳峰有箇肘後靈方。普使諸人飫甞妙味。(舉拂子)看看。(打圓相。中間著品字三點。畫一畫云)會神。麼農元不識。喚作梵天書。
　　上堂。共住不知名。千聖亦不識。無端平地生荊棘。兄呼弟應。與世同波。笑獨醒人死汨羅。恁麼也好。不恁麼也好。(拍床云)手拍闌干唱竹枝。哩哩囉天涯望遠無人到。
　　上堂。舉溈山臥次。(長蛇偃月勢難分)仰山上問訊。(赤脚上刀梯)溈山轉面向後。(綿[果/衣]蒺藜)仰云。某甲是和尚弟子。何用形迹。(撩鉤搭索)溈山作起勢。(利動君子)仰便出。(黃蘗作驢鞦)溈喚回云。我適來得一夢。你試為我原看。(滿口嚼冰霜)仰將一盆水。一手巾度與。(毒蛇須是乞兒捉)溈便洗面。(刺腦入膠盆)香嚴至。(更添一箇牙郎當)溈云。我適來與寂子。做一上神通。不同小小。(滿川龍虎轝。猶自說平基)嚴云。我在下面。一一知得分明。(不獨瞞人亦自瞞)溈云。試道看。(捉賊須見贓)香嚴點一盃與之。(幽州猶自可。最苦是新羅)溈云。二子神通。過於鶖子。(誣人之罪。以罪加之)拈云。細影密鋪金瑣碎。清聲微動玉玲瓏。則不無溈仰父子。點撿將來。總是開眼做夢。雖然。洛陽花下路。迷却幾多人。聊呈一頌。撮藥場中驗作家。一枝手髂兩條蛇。劉寄奴草雖靈驗。已是遭它毒口來。
　　上堂。舉藥山久不上堂。(古墓深深埋暗箭)院主白云。大眾久思示誨。(休將游艇子。撩撥洞庭湖)藥山云。打鍾著。(皁旗閃閃陣雲橫)院主打鍾。(火牛鞭起奪齊城)眾才集。藥山便歸方丈。(倒携無柄箒。六合掃胡塵)主云。既許示誨。因甚一言不措。(甲不開倉)山云。經有經師。論有論師。爭怪得老僧。(百花帽子布纏腰)拈云。眾中盡道。藥山閉門屋裏坐。禍從天上來。殊不知。院主雖得一場榮。刖却一雙足。聊呈一頌。九曲明珠久蘊藏。走盤時見發寒光。當陽拈出還収拾。瞎眼波斯自著忙。
　　上堂。旱地奔雷。青天撒雨。六戶不扄。龍無龍句。田地穩密底。死汗迸流。妙用縱橫底。寒毛卓竪。萬別千差透密機。(拈主丈)撼動憨眠主丈子。主丈子喏。老老大大。百念灰寒。因甚被人唆使。只向他道。四皓出商山。漢業歸明主。功成依舊深藏去(靠主丈)上堂。鑑在機先。妙在轉處。碧眼胡兒。全無肯路。行一步是一步。信脚錯踏翻。大地無寸土。業風吹上乳竇山。來點一盃茶。徐徐向伊道。提鞋去。
　　中夏上堂。蒿籬關猛虎。筆管養蒼龍。穩帖帖藏牙伏爪。黑漫漫怪雨顛風。臨濟小[病-丙+斯]兒。驚心欲折。豐干老凍膿。睡思方濃。山濛濛水溶溶。乾坤無碧落。収放絕行踪。
　　上堂。幕掛春烟。簟鋪秋水。高枕橫眠。鼻雷聒耳。爍石流金總不知。何須殿閣薰風至。又誰管九十日。種粟燒畬。說甚麼十三番。悟明自己。灼然是箇無煩惱。閻家倒退三千里。其或未然。(拍床云)莫道甕中常有米。
　　明覺祖師忌拈香。洞庭七十二峰。飛雪一千餘丈。晨昏說法琅琅。誰謂盧公已往。元不往。(插香云)在者裏。優曇火裏開。嗅著無香氣。
　　上堂。三伏炎蒸。汗流如雨。一莖草上建瓊樓。徹骨貧窮敵國富。乳峰者裏。乾嚗曝地。滴水也無。有甚汗臭氣。雖然。菩薩龍王行雨潤。遮身直上九重雲。
　　上堂。三界炎炎如火聚。攪擾勞生困蒸煑。邪見稠林蔽祖庭。孰為臨濟陰凉樹。(拈主丈)主丈子。回避無門。全身荷負。(東邊卓一下)特立獨行。(西邊卓一下)危分險布。(畫一畫)掃除枝葉不留踪。普覆大地人。徹骨清凉去。雖然如是。趙婆酤醋(靠主丈)謝監収。并祈雨上堂。一雨潤枯焦。大地承恩澤。黃鋪畎畆雲。青鎻郊原色。刈禾鎌子疾如風。收放全歸掌握中。且道。金鷄一粒粟。又且如何拈掇。切不得道。供養十方羅漢僧。何故。噎殺人。
　　開山通禪師忌拈香。未見岑大虫。狐膽先驚破。密室不通風。家私狼籍了。更說新開乳竇山。(插香云)無端刻糞作旃檀。
　　解夏上堂。正因二字得聞。鼠糞汙一釜羹。乳峰初無箇事。飽噇飯了閑行。松門雨霽。苔逕雲橫。隄防平地上。著脚是深阬。
　　上堂。謝新舊知事頭首。并元東山。玉乳巖花。一花五葉。新舊聯芳。色香奇絕。蹙紅皺碧奪天機。琢雪鏤氷布林樾。簇簇羣英。臨風選折。剛被東山野老知。瘦策幽尋。衝開碧嶂雲。踏破青蘿月。
　　因事上堂。寺踞千峰。十方同聚。家賊難防。令人驚怖。正法明王。怒髮衝冠。作如是言。休驚怖。(拈主丈)儂家自有降魔杵。(卓一下)粉碎髑髏。(畫一畫)裂開腸肚。熱銕洋銅滿滿盛。鼻繩牽入泥犂去。佛子將謂出家行菩提路。誰知反不如狼虎。累及七代先靈。生身父母。號天血洎啼紅雨。(拍床云)啞。怨恨憑誰訴上堂。有一物。全機用。塵勞之儔。如來之種。輕若鴻毛輕。重若丘山重。(拈主丈)乳峰信手拈來。(卓一下)點破勞生塵夢。剛被秋虫落葉知。清聲戛玉寒。翠色黃金弄。雖然不直分文。(擲下主丈)擲地金聲。令人驚悚八月旦上堂。一宿覺。三擔土。脚未跨門。丰骨已露。等閑舉一步。危徑結寒花。信采示一機。斷崖飛瀑布。雖然。要跨乳峰門即易。要入乳峰室即難。何故。鴻飛冥冥。戈人何慕。
　　上堂。舉馬祖百丈。南泉西堂。翫月次。祖云。正恁麼時如何。(藕絲絲牽。動五須彌)堂云。正好供養。(過山尋蟻跡)丈云。正好修行。(渡水覔魚跡)泉拂袖便行。(蝦跳不出斗)祖云。經入藏。禪歸海。惟有普願。獨超物外。(渾家送上渡頭舟)拈云。馬師父子。一等弄光影。就中南泉較險。何故。拂迹成痕。復成一頌。百戲場中賽錦標。蜜脾古馬舞兒多。頭籌暗被奪將去。行主喃喃強說呵。
　　上堂。謝後堂□寮元監寺。并踏山。地上翻瓢。眉間掛劒。古道雖微。惡聲難掩。窮則通通則變。倒跨楊岐三脚驢。踏破山前祖父田園。一片兩片。四五六七片。
　　丙寅九月初一。退雪竇。千丈懸崖弄險巇。草鞋修整已多時。秋風償盡皮毛債。散步閑雲快活戲。

　　希叟和尚廣錄卷第二
　　希叟和尚廣錄卷第三
　　慶元府瑞巖山開善崇慶禪寺語錄

　　　　侍者　彌紹　道亨　宗壽　編
　　威淳五年。三月初三日。入院。
　　指三門云。池開古鏡奩。山聳青螺髻。急著眼來看。不得作境會。覿體全彰解脫門。(驟步入云)一踏牢關百雜碎。
　　佛殿。你面黃。我面黑。是馬是驢。各隨業力。驀劄相牽入草窠。(插香云)鼻頭香臭不爭多土地堂。(舉香云)者一通。還會麼。護法護人。頭頭撞著。曾在靈山授記來。切不得忘却。
　　祖堂。十二瑞峰前一火白拈賊。佛面夜叉心。是何等相識。(燒香)燒香供養。使自知非。剪月初無陷虎機方丈。(拈丈云)瘦藤枝烏律卒。(卓云)入草尋人。(空中畫云)揣空出骨。不是心不是佛不是物。(颺下云)貶向無生國。
　　法座。入微塵。含法界。頂[寧*頁]機。(驟步云)看脚下。須彌燈王。冰消瓦解。
　　府帖。虬龍一滴涎。鳳凰五色髓。撲撲噴清香。穿却衲僧鼻。通身是徧身是。回互無門。一場矩氣。送與堂司明揭示。
　　府疏。摛錦綉文。判虗空筆。騰萬丈光。入三分石。矜誇自己雄才。訐露它人惡跡。座元路見不平。對眾分明剖析。
　　山門疏。杓柄短長。鍋兒大小。家醜無端花擘了。狼籍不小。慚惶不少。藏主師兄。平跋則个。
　　江湖疏。逼人上樹拔却梯。推人入井覆却桶。江湖用此惡心腸。誰云契義金蘭重。怪語顛言。開眼說夢。
　　索語。蛇頭揩痒。虎口拔牙。[拚-ㄙ+ㄊ]得性命。始是作家。有麼。(問答不錄)提綱。入門欵。無改換。芝峰一一從公斷。事涉春緣。何妨花判。不分照用。春山蕨竪菴主麤拳。打破疑團。古洞桃瞎靈雲正眼。江鷰歸時蒿自發。矛盾相攻。鷓鴣啼處百花香。離微不犯。出水蓮花。已遲八刻。合喫幾藤條。輥毬柳絮。略露一機。當甚破漆碗。不得犯苗稼。戴嵩牛臥綠楊陰。且喜息戰爭。韓幹馬嘶芳草岸。自餘岩花似錦。磵水如藍。點污法身。罪難逃逭。斷則斷了也。且道責情三十棒。教誰下手。(良久拍床云)盡法無民。且行一半舉韓文公。問大顛。弟子公務事繁。佛法省要處。乞師一言。大顛良久云會麼。公云不會。三平侍者云。相公先以定動。後以智拔。公有省。乃云。和尚門風高峻。弟子。於侍者得入路。拈云。韓文公。儒林丹鳳。學海蒼龍。飛必冲天。行必澤物。因甚出大顛網羅不得。向侍者得入路。可謂不遊三級浪。爭見禹門高。更聽一頌。讀盡燈窓萬卷書。經論勛業付洪儒。古今鼎鼐調羹手。幼學誰人不順朱。
　　為郡王上堂。國有世臣。伊周是則。神政氷清。忠謨鯁直。存方寸地子孫耕黍稷非馨深種德。美則美矣。(舉主丈)這爭如何。(卓一下)巨闢十三華藏界。藏身無迹海騰波。
　　月半上堂。留兩班。并謝專使副寺浴主寮元。萬疊青山。一溪寒水。花禁冷葉紅。草滴虗嵐翠。無位真人祇者是。不離當處當湛然。左右逢原無二體。覰之瞎雙眸。即之雲萬里。祇如堅持漢節。賤賣生姜。妙悟水因。重光佛日。還有者箇時節麼。待芝峰點頭。即向汝道。
　　上堂。特為大卿侍郎。萬壑喬松。九枝靈草。瑞氣久鍾。清聲遠播。才大今為宗庿梁。國香世產芝房寶。別露風規。尋僧論道。十二峰高勢莫齊。到頂方知天下小。
　　上堂。回諸山禮歸。并謝新舊直歲。入院恰一月。業識忙忙走。踏斷碧溪雲。覽遍羣峰透。拈得鼻孔失却口。歷歷醒醒。翻成不唧[口*留]。杜鵑聲切苦催歸。盡把家私剖。且道露柱懷胎。畢竟是男是女。(以拂子。擊禪床一下)瞥轉玄樞活路行。驢前馬後壽崇節滿散上堂。樛木垂陰。關雎詠德。萱樹北堂。星昭南極。春陽姁嘔育黎元。大地誰人不感恩。
　　乾會節上堂。再世唐堯。更生虞舜。統御金輪。永膺天命。林泉何以報生成。一縷檀烟萬佛名。
　　佛生日上堂。淨飯王宮積惡多。從天降謫个妖魔。指天指地胡揮揎。無柰通身穢汙何。(以手作澆湯勢)瑞岩無柄杓。惡水劈頭澆。特石須頑也合消。
　　上堂。謝首座秉拂都寺幹齋。新舊殿主。并雪崖滅禪相訪。跛脚阿師。弄蹄驢子。一字關徒費分疎。栗棘蓬恣情吞吐。凌滅祖師禪。函蓋乾坤句。孤危不立自孤危。萬仞雪崖丰骨露。十二峰前。斫額望汝。何故。洞山佛無光。無你捫摸處。無你栖泊處。
　　上堂。結夏已十日了。寒山子作麼生。村詩吟落韻。竹管貯殘羹。結夏已十日了。水牯牛作麼生。愛從荒草去。不向坦途行。精神[陡-土+止]頓。頭角崢嶸。(卓主丈)好把一阬埋[療-(日/小)+土]却。千峰雲靜月華明。
　　端午上堂。并謝靈叟。苦澀菖蒲茶。膠粘青蒻粽。嗅著鼻頭辛。咬得牙關腫。佛病祖病蠲除。妖星怪星驚悚。善才採藥。颺在壁根。天師書符。抗藏衣籠。和盤掇出宴佳賓。山鳥山花欣然。錦綉鋪陳。笙簧品弄。(以手搖拽云)囉囉招囉囉送。莫怪空疎。伏惟珍重上堂。半晴半雨。釀成梅溽。無位真人。口生白醭。玄談發囦默之雷。妙應答傳聲之谷。花簇簇錦簇簇。聽不足玩不足。(拍膝一下云)啞。六六依前三十六上堂。一二三四五六七。數目分明誰委悉。李淳風與袁天綱。推盡先天筭不出。筭得出。昨日五月盡。今朝六月一。
　　請監収上堂。諸莊収斂。幾樣心腸。憂風憂雨。憂旱憂荒。(舉起拂子)刈禾鎌雖云快利。要用處不犯鋒鋩。策勳汗血。別甑炊香。飯裏有沙如咬著。方知禾熟不臨場。
　　上堂。天地不仁。人心招感。田稼如雲。一風消散。農家血泪流肝腸斷。惟有林間衲子。有亦不知。無亦不管。圓蒲擁雪衾。綴鉢盛香飯。放憨一飽萬緣空。冷笑傍人忙似鑽。灼然如是。萬兩黃金也合消。其或未然。(拍禪床一下)切莫怪閻家打筭周國夫人忌陞座。拶倒涅槃城。月上女藏身無影迹。掀翻生死海。安提遮斫額望鄉關。自餘臺山路驀直去。平田路甚處去。當時摩竭令。幾喪目前機。是定非正定。出得出不得。總是好肉剜瘡。鬼門貼卦。於本參事中。了無交涉。殊不知。臥雪庭前。輪王位下。有一烈女丈夫。不離五障。立證法身。遊戲萬緣。即登覺海。靈光不昧。萬古徽猷。心佛眾生。三輪普現。正恁麼時。且道承誰恩力。(以拂擊禪床云)妙處欲言言不及。月移花影上闌干。(頌)善護菩提樹有年。金枝玉葉蔭兒孫。大功難紀人間世。千佛名書補處尊。
　　上堂。謝新舊首座。都寺藏主。副寺典座維那。(拈主丈云)祖師提持。[翟*支]瞎人天眼目。栗蓬吞吐。塞斷佛祖咽喉。大藏教流出自己胷襟。桶箍聲破蕩鬼家活計。今日吃什麼菜。高價賣生姜。義出豐年。古今一致。紫芝岩下。用舍行藏。二俱得妙。且道眾力扶持。畢竟建立誰家宗旨。(卓丈云)三要玄門百雜碎。飽和蘿飰樂昇平。
　　八月旦上堂。衲僧家無本據。暑退凉生。任情去住。折主丈。挑撥紅塵堆裏人。破草鞋。踏斷枯木巖前路。無佛處急赴過。有佛處不得住。揑聚大千無寸土。業風吹上十二峰。來徐徐向伊道。提鞋去。
　　謝監寺副寺。木禪西堂圭藏主上堂。截流機。分涇渭。清濁淺深。窮源倒底。三脚驢子弄蹄行。踏過何曾沼著水。芝峰家醜外揚。也是碓坊洿米。低聲低聲。墻壁有耳。何故。座滿江南客。何須唱鷓鴣。
　　上堂。(拈丈)主丈子。四十八年。撥草瞻風。參尋知識。有一句子。緊緊囊藏。不務速說。三世諸佛說不到。一大藏教該不著。今日遇太白友。舉似諸人去也。(卓一下)太白松行二十里。瑞巖山作十二峰。逢人不得錯舉。
　　石窗和尚忌拈香。形名未兆見全身。(遲八刻)孤迥寥寥徹骨貧。(誰信道)借伴有時隨類去。(看脚下)可怜伎倆不如人。(知即得)者四重欵案。已被芝峰結斷了也。只如渡水。寧不濕脚。還疑著也無。(插香云)優曇火裡開。嗅著無香氣。
　　九月一上堂。寒空書鴈。破壁吟螿。井梧翻葉。巖桂飄香。無位真人。橫拖倒拽。無地埋藏。舉世生盲人不識。分拏摸象恣猖狂。(拍膝去)徒勞香至子。歷魏與遊梁。啞。鵲石何曾解放光。
　　重九上堂。并謝修塘監収修厨屋諸庫。掌財劄得脚跟。牢不怕風濤險。大田多稼如雲。只要及時収斂。歸來香積國經行。喜見飛簷翔唇吻。議賞元勳。高低有分。(舉拂子)且道。者一分是誰合得。我王庫內難承領。蹔寄東籬賞菊人。
　　退畊遺書至上堂。鳳宿龍巢。宸車苔輾。歬不搆村。後不迭店。疑殺天下人。自疑猶未免。瞥轉一機。星馳電捲。飛來峰刮地風寒。冷泉水滔天浪袞。死句飜成活句傳。大冶精金經百鍊。(良久云)啞。退畊師兄。能事云周。一死何憾。
　　月半上堂。(拈主丈)主丈子黑[粼*ㄑ]皴。韜藏頭角。枯槁身心。剛被業風飄皷。忙忙入草尋人。奔馳鳥道。(卓一下)簸弄驢唇。湖海聽聞齊掩耳。只宜藏拙古巖陰。
　　上堂。萬疊青山。一溪流水。幽鳥綿蠻。烟蘿鏁翠。瑞巖活計無多。徒掛傍人唇齒。徹骨貧窮。熏天富貴。一陣西風丹桂香。(良久云)二三子。吾無隱乎爾上堂。開爐并謝莊主。莊上喫油糍。鬼精魂罷休拈弄。鴈影沉寒水。窮伎倆何用施呈。雖云博飯栽田。何似歸堂向火。靜悄悄煖烘烘。不勞共話無賓主。衲被蒙頭萬境空。喝死水何曾有活龍。
　　上堂。滄溟深未必深。須彌險未必險。衲僧家。險崖機不可挨。深密心不可察。(拈丈)主丈子忍俊不禁。(以丈作探水勢)試與探惻看。深無半寸。(作登陟勢)平如鏡面。浩大雷聲。全無雨點。(靠主丈)只好深雲龜六藏。佛眼迷踪尋不見。尋得見。瑞巖點一盃茶。徐徐向伊道。日暮窮途。家鄉尚遠。
　　上堂。(拈丈)沒絃琴。(卓一下)有遺音。調高流水。聲振緇林。碧眼黃頭爭品弄。無端花擘祖師心。瑞巖素非妙手。效顰彈一曲看。(橫按丈。作撫勢)叮當叮當。絕聽子期迷節奏。(靠丈)和雲高掛古松陰上堂。四十年打成一片。癩馬繫枯樁。老僧使得十二時。病牛耕爛葑。直趍堂奧。坐致太平。堯舜之君。猶有化在。(拈丈)主丈子爛遊湖海。綿歷間關。到者裏。一點氣甦不得。你這一隊。皮下無血漢。來此挨肩並足。討什麼盌(拽主丈下坐。以大眾一時趕散)上堂。荊棘林大火聚。峭壁深阬。無栖泊處。直饒伊瞥轉一機。轉得身通得步。瑞巖未敢輕相許。何故。鳳栖不在梧桐樹。
　　上堂。書載五雲。綉添一線。剝盡羣陰。天心復見。(拈拂子)惟有龜毛拂。今古無遷變。松根石上笑談空。(擊床)切忌隨他語脉轉。
　　禮都寺水陸陞座。大智洞明。十方虗徹。玄樞妙轉。千聖迷踪。直饒透箐眼明。截流機峻。須知更有向上一路在。(拂擊床)這裡見得徹去。方知東山五祖老凍膿。與元禮首座。我不會。你自會得好。我不如你。眼眼相照。如鏡對鏡。了無痕瑕。到這裡。無心可修。無願可酬。無難可禳。無恩可報。但見皇風成一片。不知何處是封疆。雖然衲僧門下。十萬八千。何故。老僧笑指猿啼處。更有靈踪在上方。(頌)太阿久瘞豐城劒。纔過張華便發光。積世冤讎都掃却。蟄龍銀匣襲珍藏。
　　上堂。謝首座看拂。都寺齋。扭碎東山鼻孔。牽斷佛眼耳輪。一等施呈毒手。腕頭力重千鈞。飫饕法味。飽聽圓音。漢室威儀重復見。紫芝香散碧巖春。
　　郡王忌。大道虗曠。逈絕言詮。一性混融。不分凡聖。仁者見之謂之仁。智者見之為之智。百姓日用而不知。故君子之道鮮矣。所以勞佗癡聖人。擔雪共填井。或棄金輪位。或見宰官身。繼千佛之芳猷。布百王之聖化。千差合轍。萬派朝宗。正恁麼時。且道。我故奉化郡王諡清敏。受靈山記。穹護法城。致君澤民。建昇平業。功圓果滿。轉位回機。即今向什麼處成佛。不生兜率陀天上。定在蓮花世界中。(頌)忠清千古燦奎文。盖世功名富貴生。旌佩擁雲何處去。毗蘆樓閣欵經行。
　　上堂。謝元翁首座相訪。簸弄乾坤。靈蛇在掌。露刃含霜。阿誰近傍。殲厥渠魁未得時。蟄龍護匣牢収抗。還他道地。劒州與太阿無兩樣。携來剪月亭前。共聚五湖禪流。拭目縱觀。連聲稱賞。
　　佛成道上堂。半夜逾城。六年栖雪。餓得腸枯。凍得骨折。那更見明星。兩眼添重屑。後代兒孫苦證羊。一年一度爭饒舌。(拍膝一下)正法眼藏。宜乎向這瞎驢邊滅。
　　上堂。天巧剪瑤花。漏洩真消息。(拈主丈)撩撥木上座。勇發千鈞方。戲伸老臂。扶插氵之危層。活弄圓機。幻上方之香積。不勞斂念。立奏全功。(卓一下)擊碎玄門談不二。(又卓)喚回殘夢聽疎鐘元正上堂。正月一。是新年。家家慶賀。處處喧闐。(拈丈)惟有主丈子。不隨時變。松根穩坐。石上安眠。驀地放憨歌一曲。(卓一下)囉囉哩囉囉哩囉。且道與東山瓦皷歌。是同是別。木人聽不足。(靠主丈)瘦立綠蘿烟正月半上堂。謝(直歲侍者浴主寮元)一點心燈。寒光燦爛。今古長明。幾人著眼。諸方老凍膿。燒畬種粟。三呼三應。妙悟水因。眉間挂劒。雖然列焰分輝。當暗中有明。當明中有暗。(舉拂子)而今拈出普請看。(打圓相)見麼。出格元宵。何妨賞翫。
　　百丈和尚忌拈香。獨坐大雄峰。臨機多弄險。遭虎口殺活不分。脫狐身真假難辨。那堪創立清規。平地深深坑壍。結成不共戴天讎。(插香)燒炷楓香解釋休上堂。謝惠知客恭侍者。(自雪峰雪點來)人從雪峰來。接得乳峰信。報道古磵寒泉。湧出千丈飛雪。推倒妙高臺。掀翻烏石嶺。松山土主。冷地翻身。隱潭龍王。夢中驚醒。郎忙抖擻精神。念一道離怖畏真言。南無三滿多。沒馱喃。唵部齡。唵齒齡。吽吽。急急如律令。三世諸佛立地聽。梵語華言難改正。
　　二月初五上堂。謝范都監相訪。家在蓬萊。霓裾粲霞。步虗聲有節。觀徼念無差。護劒蒼虬鳴寶匣。聽琴瘦鶴倚庭花。丹成九轉。符掃群邪。不負東林蓮社約。乘軺來訪竺僊家。虎溪分未得。欵喫趙州茶。
　　上堂。謝修渤塗莊。垹監寺開藏主傳維那。祖父田園。積年荒廢。農不務畊。漁專討利。徹底掀翻自有人。去盡殘蘆并敗葦。鴈過長空。影沉寒水。字字聲聲說大義。且道一大藏教。還該著麼。待桶箍爆時。却向汝道。
　　上堂。九十日春今欲過。人生能見幾韶光。秦源方被桃花誤。隋岸還看柳絮狂。(拈丈)主丈子。知不遷義。緘封不密。(卓一下)滿口嚼冰霜。千言萬語無人會。(擲下)又逐流鶯過短墻。
　　四月一上堂。(拈拂子)長鬚翁久不見。壁角深藏。心灰百煉。將期休影息陰。豈謂明明弄險。(拂點云)點出夜叉心。(畫一畫)擘開菩薩面。醜惡既乖張。佛手難遮掩。贏得春山哭杜鵑。鮮血染花枝聲聲怨。
　　上堂。赤日燒空。旱苗槁死。車水農夫。汗血如雨。深思三條椽下。七尺單前。飽飯憨眠。嫌佛不做。灼然如是。消萬兩黃金如糞土。其或未然。黃蘗作驢鞦。後頭純是苦。
　　解夏上堂。(兼謝監収)秋暘肆酷。秋暑炎蒸。不容鵝護雪。難保蠟人氷。一夏噇眠虗過了。秋風拈弄刈禾鎌。有權有用。無黨無偏。幾箇祖師頭割了。立教凶歲變豐年。
　　上堂。(謝董居士相訪)秋陽肆酷。劃地奔雷。洗滌袢襟。喜而不寐。懿德山王。贈之以偈。大旱逢甘雨。他鄉遇故知。顛崖泉漱玉。甞稻雪翻匙。咿嗚咿。誰知艱棘際。復見太平時。(拈丈)主丈子。暗中聞得。手之舞之。足之蹈之。暑退凉生前路活。(擲下)化龍一躍出天池。贏得龐公笑展眉。
　　開爐上堂。(謝諸莊監収歸。并客至)僧鉢一粒飯。農家一滴血。戰爭収拾歸。知費幾牙頰。明璣杵白。別甑炊香。伴客地爐燒榾柮。無賓主話商量。雖然。切忌增金以黃。
　　閏十月旦上堂。謝客至。雨後谿聲寒弄玉。風前木葉碎飄金。見聞互用非聲色。花劈威音古佛心。見成家樂。管宴佳賓。莫謂瑞巖岑寂甚。一回拈出一回新。
　　穹窿劒門和尚訃音至上堂。(辭世頌。珍重元無世可辭。臨行書偈自塗糊。木人歌罷石人舞。擊碎驪龍頷下珠)打破劒門關。未死先辭世。書偈自塗糊。白把驪珠碎。口欵細供通。自首原其罪。木人歌舞石人悲。聲遏行雲。鴈序分影。落千峰外。
　　上堂。(謝雙嶼王居士弘藏主)一口吸盡西江水。猶在半途。一氣轉得一大藏教。尚存法執。瑞巖口門窄。除二時齋粥外。容一窖不得。若吞三世佛。恐作礙膺。若留元字脚。恐成疣贅。今日大開。普示諸人去也。(乃開口)見麼見麼。臭氣熏人爭掩鼻。此時肝膽向誰傾。(顧視云)聻上堂。舉外道問佛。不問有言。不問無言。(黃金包褁爛泥團)世尊良久。(誰知冷灰裡。九轉透瓶香)外道云。世尊大慈大悲。開我迷雲。令我得入。(束手墮懸崖)阿難問世尊云。外道有何所見。便言得入。(削玉求瑕)世尊云。如世良馬。鞭影而行。(直饒描得似。費了幾丹青)拈云。截鶴續鳧。移嶽盈壑。黃面老人。不免掛人唇吻。只如不加藥餌。不用針刀。活必死於膏肓。又且如何明辨。若也辨得。良馬窺鞭。已遲八刻。若也未辨。東土阿師。不如西天外道　頌。
　　萬里澄江練淨時。水天一色冷含輝。漁翁認得烟村路。柳綫穿魚帶月歸。
　　上堂。謝(後堂首座。藏主秉拂。都管冬齋)兜率天宮初說夢。修多羅藏又談空。一人人飽純陀味。不與尋常至節同。娟娟蘿月。瑟瑟松風。四壁生涯貧徹骨。敵君王富樂無窮。
　　上堂。舉大耳三藏。得他心通。朝見唐肅宗。宗令國師驗之。藏見國師便拜。側立于前。國師云。聞三藏得他心通。是否。藏云不敢。國師云。且道老師。即今在什麼處。藏云。一國之師。在西川看競渡。第二又問。且道老僧。即今在什麼處。藏云。在天津橋上。看弄胡孫。第三度又問。三藏無語。國師叱云。者野狐精。他心通在什麼處。
　　拈云。大耳三藏。不道謂無他心通。可惜龍頭蛇尾。若是通身是眼。第三度問老僧在什麼處。只向他道。一國之師。在鬼窟裏作活計。若著得此語。直饒國師不高竪降旗。未免舉手加額　頌。
　　萬金包褁爛泥團。不惜當場撮弄看。敗闕遭人窺覰了。末梢依舊被渠瞞。
　　上堂。舉曹溪六祖大師。到廣州法性寺。聞二僧論風幡。拈云。新州賣柴漢。黃梅席上。竊得衣盂。夜半三更。郎忙驚走。洎見風幡。便言心動。也是作賊人心虗。雖然如是。風幡未動。何處求心。白雲盡處見青山。行人更在青山外　(頌)煙雨濛濛望眼迷。蘭舟小泊畫橋西。兒童不識春流漲。却恠橋還柳樹低。
　　上堂。蔓草繫羅裙。山雲籠蓆帽。皷舞賀元正。石女呵呵笑。喚作新年頭佛法。賺度人不少。不喚作新年頭佛法。賺度人不少。
　　元宵上堂。一點心燈。靈明炳煥。去古來今。清光無間。不同萬斛金蓮。惑亂癡人賞翫。今朝上元節。拈出普請看。(拂子打圓相)見麼。擬議尋思。空華翳眼上堂。舉馬大師。馳書到徑山。國一開書。見一圓相。遂於圓相中。著一點。封回。國師聞云。欽師猶被馬師惑。拈云。大小國師。三緘不密。錯斷諸方名言。瑞巖要問。欽師被惑則固是。且道馬大師。還被惑麼。待渠擬議。只向道。惑了也。教者老漢知道。螳螂方怒臂。黃雀已爭擒　(頌)[病-丙+斯]撲場中作斷交。拳來趯去不相饒。誰知用盡平生力。却傍被人奪錦標。
　　上堂。謝客相訪。舉南泉歸宗麻谷三人。同去參禮國師。至中路。南泉畫一圓相。歸宗於圓相中坐。麻谷作女人拜。泉云。恁麼則不去也。於是相喚而回。
　　拈云。家貧猶自可。路貧愁殺人。(頌)上林春色正繁華。公子聯鑣去賞花。貪弄玉盃泥樣醉。笙歌藂裡簇歸家。
　　上堂。(謝雪竇義都寺。加定寧藏主。并客)舉慈明和尚。一日故人至上堂云。颯颯凉風景。同人訪寂寥。煑茶山下水。鼎燒洞中樵。慈明和尚。可謂大開東閤。宴樂佳賓。芝峰茆舍挂珠簾。勉強效顰。管顧諸人去也。
　　雲外客幽奇。尋盟到紫芝。看花思錦鏡。對月話峨眉。道味濃於醴。鄉情熟似糜。倚松陪一笑。貧樂浩無涯。
　　上堂。謝都管殿主。年老住山。有些巴鼻。楊歧破屋。得老手扶持。投子油瓶。賴作家提起。三世諸佛。踢出芒草鞋尖。五蘊魔軍。竄入藕絲竅裏。樂以忘憂。喜而不寐。直饒忍餓去挑箍。諸禪德。東隣殺牛。不如西隣之禴祭。
　　上堂。不滯平常心。不畏險崖句。飽飯恣酣眠。嫌佛不肯做。業風吹到十二峰前。背却法堂。著草鞋去。且喚回來。與一盃茶。徐徐向伊道。善為道路。
　　上堂。舉無著往五臺。禮文殊。路逢一老人。無著云。莫便是文殊麼。老人云。豈有二文殊。無著禮拜起。老人不見。拈云。可笑無著。賊在面前。不能捉得。空自閉門呌屈。有甚共語處。當時待他道。豈有二文殊。劈面便唾。老人雖有衝天之謀。管取入地三尺　頌。
　　遠望蓬萊去學仙。途中忽遇李先生。還丹一粒吞還吐。回首空山獨自行。
　　舉麻谷問臨濟。大悲千手眼。那个是正眼。濟云。大悲千手眼。作麼生是正眼。速道速道。谷拽濟下禪床。便坐。濟云不審。谷擬議。濟便喝。拽谷下禪床。却坐。谷休去。
　　拈云。臨濟麻谷。如屯百萬大軍。對壘相似。皂旗閃爍。雪刃縱橫。凜然有不可犯之勢。洎乎兩將挑戰。却以瓦礫相攻。子細看來。當甚小兒戲劇　頌。
　　大悲正眼露堂堂。百步當搖閃電光。被掣風顛醫瞎了。暗中拖拽下禪床。
　　佛誕辰上堂。嶺上雲磨松偃蹇。巖前瀑漱石琮琤。瞿曇面目全彰露。誰道今朝始誕生。跛雲門棒。休放拍盲。一杓香湯三拜著。聽渠千古惡名行。
　　結夏上堂。一春連雨。民心憂懼。妻子號飢。米無糴處。珍重活衲僧福德聚。衲被蒙頭。無思無慮。九旬禁足。鈍鳥栖蘆。三月安居。蟄虫坏戶。翻轉銕面皮。嫌佛不肯做。酌然如此。消萬兩金如寸土。其或未然。黃蘗作驢鞦。後頭純是苦。
　　上堂。謝首座藏主。前宵剪月亭邊。曲奏高山流水。雖云獅子筋絃。品弄必資妙指。不落宮商人聳耳。嘉州大像增百倍精神。荊溪老龍。添十分活意。正音將謂絕無聞。誰料鄭聲亂雅中。有此清彈爾。(乃合掌云)慚愧慚愧。
　　無文和尚訃音至上堂。雷轟薦福碑。天秘無文印。字義既難明。心傳誰得正。東湖瀉恨浪滔天。驚[怡-台+(確-石)]瑞巖殘夢醒。(拍禪床)猛拍闌干。呌天不應。哭不成兮笑不成。野花泪泪濕千峰影。
　　上堂。舉大集會上。勑天下獰惡鬼神。付囑護持正法。(不知禍起蕭墻內。虗等防胡萬里城)若有一人不到。令四天門下。飛熱銕輪追之。(抑逼人作麼)中有一魔王云。待一切眾生成佛竟。我方發菩提心(只恐不是王。寬裁蓆帽別處戴)拈云。黃面老子。布漫天銕網。貴圖打鳳羅龍。只者魔王也不易得。既解裂網而出。惜乎羽力不全。重遭縛殺。當時若道。寧可永劫沉淪。不從諸聖求解脫。非惟象頭檀特。枯木重榮。亦使什迦老人。退身三步舍。
　　九月旦上堂。三月休征。修文偃武。治格太平。生靈鼓舞。無端塞馬嘶風。又欲揚塵簸土。密運機籌。肅行師旅。塞北安南一戰収。生死冤魔都掃去。重賞元勳。凱歌聲撼芝峰路。雖然。不知誰是傍觀孫武子。
　　上堂。謝育王藏主。九月授衣天。芝峰無可授。破衲擁寒雲。對客慵開口。一大藏教。頓漸偏圓。如何分剖。鴈字書空義炳然。見得分明。金屑重重翳眼睛。
　　上堂。謝太白南山元翁二座元至。舉古詩云。山逢好處行已倦。(一云。書當快意讀易盡)客有可人呼不來。世事相違每如此。好懷能得幾回開。芝峰則不然。成癖襟懷為愛山。不逢佳處不開顏。錦屏劒閣重相見。疑在岷峨翠靄間。
　　上堂。謝育王寂窗和尚相訪。一二三四五。六七八九十。(閩音)梵語華言譯不成。玉几重新添註解。字義炳然。無人領解。賴有同風知。點頭道奇怪。彷彷彿彿。一似東山瓦鼓歌。腔調宛同。聲無高下。諸人要知格外鄉談麼。(作長鼓勢云)彭八刺拶。未在未在(閩音)上堂。謝秉拂造齋。書雲開管宴。法輪食輪轉。覰之雙眼盲。味之唾三嚥。雲門胡餅。謾自誇張。楊岐栗蓬。急須収卷。且道収卷後如何。露柱燈籠。春風滿面。
　　上堂。謝道士。興首座相訪。道德五千言。深明玄妙句。雲門一字關。截斷橫陳路。十二峰前。危分險布。喚醒惺惺石上瞌睡主人公。握手評論。掀眉笑語。驚放寒梅一兩花。漏洩先春。奔馳驛使。(拍床云)啞。尋香逐臭人無數。
　　郡王忌。提綱。向上機。頂門眼。察秋毫處暗昏昏。透險崕中平坦坦。三世諸佛。正視無門。白牯狸奴。活埋何限。(以拂子擊床云)這裏見得徹去。便見從上諸聖。脫珍御服。衣弊垢衣。撈摝羣生。入泥入水。故我奉化郡王。述而不作。了如幻三昧。隱菩薩相。現宰官身。致君澤民。封王建節。奮醫國手。穹護法城。凡聖情空。死生夢破。塵勞境寂。智慧花開。九有四生。皆承恩力。且道。行何行願。獲此殊勝。(掛拂子云)妙處欲言言不及。月移花影上闌干。
　　結座。親隨彌勒下長汀。一字王書奉化名。輔國功成歸內院。子孫恩被錦衣榮。
　　上元上堂。謝知客。無辨古今眼。有辨古今舌。說得十分真。何如見得徹。見得徹。耿耿心燈奪夜寒。年年宴賞元宵節。
　　上堂。謝道士至。茅舍春深。韶華可人。山花裛翠。烟草如茵。況有尋幽客至。錦囊探句。藜杖挑琴。握手松根同一笑。高風曾不護東林。
　　上堂。雪竇方菴遺書至。廣漢馬駒子。十方羅漢僧。不喫金鷄粟。專啣血戰冤。古龍囦吸乾到底。清凉樹靠倒無根。五處移場弄巇險。化機曾不涉春緣。休征藏密。地陷天崩。棠棣花殘鴈沉影。椎胸未免哭蒼天。
　　四月旦上堂。三月青春彈指過。九旬朱夏又從頭。茶抽雀舌郎忙摘。麥弄蝦鬚逐旋収。熾然說法。聲撼林丘。(拈丈)南陽忠國師來也。見汝諸人不識。(擲下云)倒騎佛殿。徑入蟭螟眼裏去也。
　　上堂。謝秉拂造齋。天厨禁臠。熊掌與魚。二難兼得。我此一眾。久受枯寂。食法二輪。同時撥轉。飽甞真味。無著歡喜處。可謂無上法喜。純陀之供。雖然。且道。與天厨禁臠。相去幾何。(拍床云)五陵玉筋耽肥軟。何似春山笋蕨肥。
　　五月旦上堂。結夏已半月了也。水牯牛作麼生。愛從荒草去。不向坦途行。閙中牽索。靜處加鞭。月白風清眠露地。聲聲牧笛響烟村。
　　端午上堂。小供天中節。家貧樂有餘。蒻包粳米粽。茶點石菖蒲。不用童尋藥。何須鬼畫符。千妖俱掃迹。長夏得安居。雖然。衲僧門下。天地懸殊。
　　上堂。放下著。莫妄想。無孔銕鎚。半斤八兩。面門拋擲。土曠人稀。無業趙州元不會。鳳林徒自說吒之。
　　六月旦上堂。六月苦炎熱。蠟人何似生。火雲烹得解。解後却完全。堪笑雲門老。杲掣風顛。通身臭汗。微凉生殿閣。打失鬼精魂。要會諸佛出身處。(良久拍膝)驢年驢年。
　　上堂。眼裏著得須彌山。耳裏著得四大海。子細思量。身如椰子大。著許多[土*盍][土*盍]圾圾作麼。瑞巖眼裏著聲不得。耳裏著色不得。年近八十。救死不贍。何暇向聲前色後。鼓弄人家男女。今朝旦喜。祖父田園。旱苗得雨。高下豐熟。一飽可期。皷腹謳歌。快活快活。你這一隊漢。略不知恩。更來者裏。挨肩並足。討恁麼椀。(拽主丈下座。大眾一時走散。復云)侍者収取拄杖上堂。請監収。雨足龍閑。年豐民樂。袖出刈禾鎌。大地全収却。歸來十二峰前。別甑炊香。明璣滿鉢。餵飽活衲僧。曲肱酣睡。著。佛法身心爛似泥。(拍膝)啞。醫無藥。
　　上堂。截鶴續鳧。夷壑盈嶽。肇法師。折許多氣力。作什麼。古今天地。古今日月。山是山水是水。僧是僧俗是俗。切不得動著。何故。彼自無瘡。勿傷之也。
　　上堂。謝新舊兩班。十二峰前傀儡棚。盡由行主線抽牽。編排科段無新舊。歌舞秋風樂管筵。
　　上堂。謝江西巽藏主。雪峰來。人從福州來。接得江西信。報道雪峰木毬。輥入育王鰻井。怒浪飜空。魚龍乞命。秋風吹落惺惺石上。驚觸主人翁酣睡醒。(良久)掀眉一笑千峰靜。
　　中秋上堂。八月十五中秋節。人皆競賞天邊月。心月孤圓自不知。不涉圓虧光影滅。馬師父子錯商量。拂袖便行猶未徹。諸人還見心月麼(以拂。打○相)急著眼看。重重金屑。
　　打板上堂。巖桂飄香。井梧凋葉。活祖師機。重重漏洩。見得分明眼似眉。道得完全舌如結。諸人要知親切句麼。蒲團三月冷如氷。今朝穩坐。靜聽渠分說。
　　重九上堂。九月九。重陽節。不向東籬賞菊花。只點茱萸茶一啜。苦澀難甞舌如絕。更吞栗棘蓬肝腸裂。且道陶淵明。還曾知此味麼。(乃搖頭云)莫說莫說上堂。九月授衣天。山林無可授。破衲擁殘雲。癡坐蒲團透。長慶稜捲簾悟道。病眼見空花。香林遠紙襖大書。破袖爭出手。鳧短鶴長。驢前馬後。(拍膝云)不知笑破他人口。
　　上堂。謝道士游山歸。會萬物為自己。其惟聖人乎。(拈主丈)主丈子。嫌佛不肯做。不居凡聖位。自己生冤家。更有何物可會。朝游檀特。莫宿羅浮。鴈宕天台。隨緣放曠。徤行青草徑。困臥白雲根。優哉游哉。快活活快。且道誰是同行者。(靠丈。顧視云)聻上堂。綉閤新添一綫長。金針闘巧製鴛鴦。(竪拂云)不知這箇長多少。莫把龜毛亂較量。
　　上堂。為勤監寄庫水陸。如意珠在何許。盡情収拾堅牢庫。輕如毫末重如山。賤似黃金貴如土。輪鎚擊不開。毗嵐散還聚。隋珠照乘何足云。趙璧連城難較此。豈不見。郁山主。騎驢過斷橋。顛殺知落處。凜凜寒光照千古。又不見。个寂子。通身有口難吞吐。傾出栲栳珠。殷勤奉東寺二老。家珍誰堪分付。勤監寺喏。牢記取　(頌)要見心珠發耿光。只消一念破慳囊。昆虫草木承恩力。世世藂林建法幢。
　　上堂。謝秉拂幹齋。并修墻。十方義聚。和氣如春。非魔非佛。無主無賓。食法二輪能妙轉。不虗剪月過書雲。雖然。聞韶不知味。門戶喜重新。
　　上堂。謝遠首座。并說規矩。結繩為政。畫地為牢。堯舜之君。猶有化在。拈丈主丈子。罪犯彌天。剛強難化。非結繩可以取其信。非畫地可以格其非。商令至嚴。惡心轉熾。瑞巖老朽。既司其職。當言不避截舌。(卓丈)輕輕點著。返朴還淳。何故。不過虎溪橋。誰識東林遠。
　　佛成道上堂。當年不合棄金輪。忍凍吞飢度六春。又被毛頭星換眼。至今苦屈未能伸。瑞巖不孝。尚有慈心。燒塊木頭修薄供。且圖溫飽過。切忌賺他人。
　　正旦雲晴上堂。兆應豐年。單明一色。玉作樓臺。銀連巷陌。新晴人喜賀元正。不識春山頭併白。
　　上堂。謝新舊知客掌財維那。茶迎過客無新舊。秤定須彌有重輕。活弄手頭雖得妙。何如聞爆桶箍聲。
　　涅槃上堂。今朝二月十五。黃面瞿曇滅度。諸方撾皷聲冤。盡是閑言長語。一點涅槃心。無人知落處。(拍膝云)山花泪滴如紅雨上堂。久雨新晴。物情顯煥。蝶弄海棠陰。鶯啼楊柳岸。聲色純真。不得一半。堪笑靈雲活眼睛。却被桃花換。(拍床云)啞。瞎漢瞎漢上堂。謝都寺殿主。并冊子。廣福和尚相訪。楊岐栗棘蓬。趙州殿裏底。一句當機裂萬差。盡大地人扶不起。且道。達磨西來。所傳冊子上。還該著麼。如辨端倪。三脚驢踏破坤維。然燈佛在你脚底。
　　上堂。謝天童環溪和尚相訪。四十年同參。廿餘年相別。不唱菩薩蠻。何暇說佛法。驀劄相逢十二峰。我患生盲你患聾。是聖是凡都莫問。且分苔石憩松風。
　　上堂。謝智首座龍維那相訪。客路奔馳歲月深。朝游東魯暮西秦。子規苦勸人歸去。血濺巖花幾見春。只如象骨巖法戰不勝。大隋菴劫火洞然。還有這箇消息麼。待須彌崩倒。却向汝道。且道須彌。幾時崩倒。(喝)看。
　　壽崇節滿散上堂。示大家身。為帝王母。與佛同生。福兼寰宇。萬國歡悰慶誕彌。蟠桃何止宴瑤池。
　　祝香云。一德覆坤維。永輔明君之化。八荒開壽域。長居聖母之尊。
　　浴佛上堂。棒打不死。水浸不死。指地指天。周行七步。做出許多裝夯子。瑞巖不欲證父攘羊。訐人短處。勉強辦一盆湯。為洗通身染污。教渠知有淨智莊嚴功德聚。雖然。笑倒門前老松樹。
　　乾會節滿散上堂。九曲河清產聖人。行堯舜道覺斯民。萬邦翹仰垂衣化。皷舞春風賀太平。
　　祝香云。色禽峻宇。常懷五子之歌。富壽多男。式副封人之祝。
　　結制上堂。九旬禁足。困魚止濼。三月安居。鈍鳥栖蘆。圓覺伽藍俱掃迹。釋迦彌勒是他奴。且道他他是誰。(喝云)切忌安名立字禮都寺供佛寄庫。提綱。元禮首座。與老僧見處一般。(苦瓠連根苦)楊岐監寺。跨瞎驢踏人無數。(甜瓜徹蔕甜)似這般底。束作一束。投寄堅牢庫藏。亘百世無一毫增損。光吞宇宙。聲振古今。以此供千佛。合掌道難消。以此利群生。銘心思報德。何患袈裟下堅固。誰云法臘不增高。先身後身。一夢兩覺。且道承何善力。得恁麼殊勝。(以拂擊禪床)欲窮千里目。更上一層樓上堂。謝閩浙蜀中兄弟相訪。筀筍剪龍鬚。山茶烹雀舌。欵客話家私。各打鄉談說。閩蜀同風。浙音迥別。老倒芝峰耳重聽。(拍床云)子規聲訴三更月端午上堂。道士書符。引鬼入師巫舍。童子采藥。抱病投良醫門。自身無瘡。徒勞針艾。瑞巖素無活人藥。亦無奪命符。俯順時宜。(以拂畫一畫)百恠千妖俱掃跡。飽占米飯唱山歌。知音者少觸脾多。
　　上堂。煎笋并謝前白雲和尚相訪。傾倒投子油瓶。拗折龍孫頭角。大鑪[糒-米+金]裏烹煎。香透千巖萬壑。殷勤奉供。昔年高臥白雲僧。與無舌人。從頭咬嚼。咬得著。鼓舞昇平。唱村田樂。
　　上堂。謝靈峰權管。跨弄蹄驢。住疎壁院。千古遺風今再見。吞吐何須栗棘蓬。煅煉已成丹九轉。傾出瓶壺。寒光閃電。扶危妙在通權變。
　　立秋上堂。一葉落天下秋。一塵起大地収。三世諸佛。歷代祖師。天下老和尚。古往今來。未曾起一毫情念。因甚十方虗空。悉皆消殞。知麼。但得龍王致霖雨。大田多稼自豐年。
　　解夏上堂。(閏六月)九旬禁足已嫌多。那更重加一月遙。不解六根門互用。蠟人銕做也應消。
　　上堂。八月秋何處熱。塞鴈來賓。井梧凋葉。(拈丈)衲僧主丈知時節。(畫一畫)千里萬里一條銕。(卓一卓)阿剌剌。
　　中秋上堂。謝祖印西堂太白客。祖印高提。虗明炳煥。譬如中秋夜月。高低普照。幽晦俱明。若論靈山指曹溪指。好修行好供養。總是光不透脫。諸人要見光境俱亡。十方通暢處麼。問取玲瓏巖下。具透關者。
　　九月旦上堂。謝新舊兩序。監本祖庭花。東西爭擢秀。一等放清香。不分新與舊。枝枝葉葉。[陡-土+止]頓精神。粧點芝園劫外春。
　　重九上堂。秋菊鋪黃。茱萸裛翠。彭澤淵明。清吟濁醉。一年一度賞東籬。蹉過重陽總不知。因甚如此。逐物意移。
　　上堂。謝監収。天童兄弟相訪。[禾*罷]稏黃雲。精神玉粒。熟知稼穡。人著意勤。収拾已収拾。舂石墜腰。炊香滿室。客來唱曲賀豐年。撫髀清歡。莫嫌貧極。
　　開爐上堂。監寺莊主知庫。楊岐驢弄蹄。天衣鴈沉影。兩个老無知語。不分邪正。何似火爐頭話。無主無賓。是非審定。不違法印。雖然我王庫內。豈有是刀哉。古今多少人。以橘皮為火。紛然錯認。(拍膝云)啞。死灰煨殺誰深省。
　　達磨忌拈香。航海而來。面壁而坐。未明直指單傳。先被梁王勘破。當門齒露風。隻履歸何早。熊耳峰前。纍纍荒草。至今惹得行人笑。
　　元正上堂。昨宵送舊。今日迎新。迎新送舊。費盡精神。新舊兩頭忘記了。始知今日是元正。不用借婆衫子拜。今年人是去年人。
　　元宵上堂。并謝知客監寺。綿州憩藏主。貧苦芝峰。賞元宵節。宴樂佳賓。將何鋪設。明挑海底燈。細剪亭前月。打拍東山瓦皷歌。(作打丈皷勢云)掤八刺札。樂有餘清不徹。趣味森嚴。恰似趙州。曾到未到。喫盃盃茶。洞山生姜不改辣。(拍膝云)啞。不是知心向誰說涅槃上堂。二月十五。瞿曇滅度。山鳥悲春。山花泣雨。盡大地人。有屈無伸處。(拈丈)獨有瑞巖主丈子。銕作心腸渾不顧。唱太平歌。(卓一下)歡聲滿路。因甚如此。(靠丈云)殲厥渠魁。澄清寰宇三月旦上堂。浴乎沂舞雩歸。道存目擊。樂以忘機。嗟歎奔馳途路客。拋家失業有誰知。(拍床云)杜鵑啼出血。勸得幾人歸。
　　上堂。薄福值荒年。日飡三頓粥。兩眼挂青山。真味填枵腹。貧有餘樂不足。誰管古人見延壽。不見延壽山前麥熟與未熟。無事巖泉洗耳聽。幽禽巧奏陽春曲。好大哥。快活快活。
　　佛鑑和尚忌拈香。五髻峰頭。怨憎會苦。熱血相噴。重重染污。箇樣老妖魔。慚愧今朝死。麤茶一甌。麤香一炷。(插香云)供養阿儂。(作女人拜云)願百劫千生。驀劄相逢。好眼看承。好心攀顧。切莫重行巇險路。何故。背後恐遭人指註。
　　四月旦上堂。大地全荒總不憂。奪飢人食縛耕牛。衲僧舉止合如是。百煉精金肯博鍮。
　　佛誕辰上堂。撈摝群迷。示生五濁。臭穢通身。如何洗却。百袞洋銅。(以手作澆湯勢)澆一杓。(阿爺爺。〔葉言〕)徹骨清凉。快活快活。
　　德祐元年。二月十六日。退院上堂。
　　六年償債芝峰寺。費盡衣盂用盡心。今日杖藜行活路。笑看花木媚清陰。

　　希叟和尚廣錄卷第三
　　希叟和尚廣錄卷第四
　　小參

　　結夏小參。(拈主丈云)二千年前。摩竭提國。(卓下云)親行此令。車不橫推。理無曲斷。二千年後。靜深堂上。(卓云)小店新開。阿魏無真。水銀無假。當場辨的。應用無虧。垂一機。坐斷天下人舌頭。使一星。毒入天下人骨髓。以此禁足。朝遊檀特。暮宿羅浮。以此護生。地絕昆虫。水無鱗介。然雖如是。(靠丈云)且靠一邊。何故。善賈之家。不停死貨。
　　舉德山示眾云。今夜小參不答話。問話者三十棒。(當門懸白澤)時有僧出禮拜。山便打。(賞不避仇讎)僧云。話也未問。因甚便打某甲。(淚出痛腸)山云。汝是甚處人。(入泥入水)僧云新羅人。(不勞再勘)山云。未跨船舷。好與二十棒。(貪行荒草裏。不覺露沾衣)拈云。德山前頭較些子。後頭笑殺人。子細看來。可謂少年曾決龍蛇陣。老大還同稚子歌。
　　法華小參。鈯斧埋藏歲月深。巖居日與白雲隣。業風無柰重飄鼓。又作擔柴賣筊人。事到於斯。難為回避。只得草鞋緊峭。楖栗橫擔。踏翻玲瓏二十里之松濤。來看洞庭七二峰之蘿月。嗚咿樵唱。欵乃漁歌。鼓舞昇平。樂無為化。且道承誰恩力。(掛拂子云)切忌妄通消息。
　　舉教中道。森羅及萬像。一法之所印。(師拈云)黃面瞿曇。一乘席上。三百六十骨節。八萬四千毛竅。盡情撒向諸人面前。直至而今。収拾不上。新法華。雖無較長短淺深之手。要斷二千餘年。未了公案。(以拂子。空中撥云)森羅萬像。甚處得來。(擊禪床一下云)一法向甚處著。(擲下拂子云)道泰不傳天子令。時清休唱太平歌。
　　冬夜小參。無陰陽地。長惡根株。枝梃不萠。花開無影。結團團果。非青黃赤白形其色。非甜酸苦澁充其滋。春陽昫嫗。不足以育生。霜雪憑陵。豈賴其成熟。原其用。非楊岐栗蓬之可擬。雜其真。非黃蘗蜜果之可儔。圓陁陁。獨露於萬像之中。赤灑灑。孤標於八紘之表。輕如毫末重如山。賤似黃金貴如土。法華包藏既久。今遇書雲令節。打破慳囊。和盤托出。供養諸人去也。(以拂子。打一圓相云)還見麼。覰之眼睛枯。嗅之腦門裂。味之咽喉結。食之髑髏乾。若是舌頭無骨底。信手拈來。不妨吞吐。忽有箇漢出來道。長老甚好供養。太麤惡生。只向他道。蟠桃只解供王母。霜橘從教占洞庭。
　　舉洞山與泰首座。喫果子公案。(師拈云)這則公案。古今多少人咬嚼。多是渾圇吞。少見百雜碎。法華於眾口分飡處。試咬一箇看。掇退果卓。不無洞山。未免倚勢欺人。不顧傍觀者哂。法華當時。若見他道。有一物黑似漆。即以手掩其口云。低聲低聲。非惟塞斷洞山咽喉。亦免後人粘牙綴齒。具眼者辨取。
　　歲夜小參。千聖樞機。群情杻械。盡底掀翻。未為脫洒。(拈主丈)主杖子四十餘年。撥草瞻風。參尋知識。究明此事。逗到臘月三十日。依舊黑[粼*ㄑ]皴地。引得馬當庿大王。忍俊不禁。向碧玉盤中。青螺影裏。布扶疎梅月。奏蕭瑟松風。泛漁浦雪航。鳴樵家玉斧。將家私盡情花擘了也。拄杖子。(喏)還會麼。惺惺著。囱前雖點舊年燈。樓上已吹新歲角。(卓下云)錯舉東山空和尚。與夢石分歲云。歲暮人人有所分。翁今分歲亦隨羣。餅翻溪上團團月。膾縷簷間細細雲。漱壑醴泉珠萬斛。堆盤珠柳雪千斤。兩翁一飽風顛在。倦僕饑童總未聞。(師拈云)雪峰大開東閤。宴樂佳賓。則固是。超羣逸格。點檢將來。未免將常住物。當自己人情。法華家貧難辦素食。勉強效顰。與諸人分歲去也。草舍開張小小筵。炊無米飯爨無烟。通身飽煖憨憨睡。夢到滄洲白鳥邊。
　　結制小參。布袋結。包括乾坤無漏泄。禁網開。靈禽異獸撞頭來。釋迦老子。不善用心。以大圓覺為伽籃。平地擠人。墮坑落壍。法華不欲助桀為虐。向脫落無羈處。闢通天活路。與諸人開粥共夏。(拄杖畫一畫云)萬緣畫斷。一物不為。東廊西廡。飽飯閑嬉。聽殷都料斫木形瓦棺之用。任馬泥水磨磚泄南嶽之機。是亦不管。非亦不知。佛法身心爛似泥。(卓下云)任運獨超千里外。松蘿不與月輪齊。
　　舉達磨見武帝。帝問云。如何是聖諦第一義。(八角蒺藜當面擲)祖云。廓然無聖。(銕網漫空)帝云。對朕者誰。(砒霜本是毒)祖云。不識(截耳臥堦)帝不契。(買石得雲饒)祖遂渡江。(善為道路)復拈云。老胡殫千金之產。學屠龍之伎。伎成無以施其巧。雖然。誰知冷灰裏。九轉透瓶香。聊呈一頌。宮花壓鬢墜烏雲。傾國風流宛勝秦。玉笛插藏人不見。夜深吹起鳳樓春(眾中莫有遞相品弄者麼。自顧眎左右云)有。(拍膝云)邪法難扶解制小參。布袋頭開。東去西去。滿目荒榛。一身塵土。破草鞋等閑踢出。後彌勒前釋迦。折拄杖信手挑來。胡張三黑李四。瞎頂門眼。辯龍蛇。透險崕機。擒虎兕。朝遊南嶽。暮宿天台。晝往西天。夜歸東土。此猶是衲僧尋常行履處。爭柰法華橫點頭。未敢輕許。何故。鴻飛冥冥。弋人何慕。
　　舉洞山示眾云。秋初夏末。東西去去。直須向萬里無寸草處去。劉陽庵主道。出門便是草。(拈云)一人平地上險崖。一人險崖中平地。點撿將來。總欠一著。聊呈一頌。
　　萬里無寸草。出門便是草。支筇寂寞中。望斷無人到。
　　結夏小參。緊結布袋頭。森羅萬象一時収。高掛主丈子。火冷雲深無覔處。契此翁用盡神通。拖不行把不去。未免飲氣吞聲。向大寂光中。禁足護生。怗然而住住大住地變荒榛。晴天飛雹雨。德山臨濟。回避無門。雲門趙州。隱身無路。又說甚平等性智。金裹爛泥團。身心安居。水浸黃楊樹。開粥共夏。餿飯祭閑神。圓覺伽藍。蒿籬關猛虎。有來由無本據。總是熟睡饒譫語。契此翁諾兜率內院即得。乳竇峰前。斫額望汝。(拍床云)牢記取舉藥山示眾云。我有一句。待特牛兒生。即向汝道。(銕索鎻長江。豈知魚變化)有僧出云。特牛生兒了也。自是和尚不道。(倒用司農印)藥山喚侍者點燈來。(閉目食蝸牛。一場酸澁苦)其僧抽身歸眾。(虎斑終不似人斑)　拈云。藥山老兒。向千聖頂[寧*頁]。輥出百花毬。直是不形文采。爭奈這僧。機如掣電。眼似流星。等閑一擊百雜碎。待點得燈來。片帆已過東海。
　　為行者立參。貪傳無底鉢。栽松道者。七歲重來。愛吟落韻詩。寒山[病-丙+斯]兒。半生清苦。甘贄手親行襯。累南泉打破粥鍋。老盧眼不識書。摵黃梅非臺鏡。窮伎倆一時拈弄。惡聲響千古流傳。人苟存尊堯鄙桀之心。豈無希顏慕藺之作。務在克遵師訓。更須痛念己躬。鹽車馬。展驥可期。陶壁梭。化龍有日。切宜謹守。無致故違。三十竹篦。莫言不道　復頌云。
　　槽廠安身不記年。一心希慕嶺南能。肩頭颺下潑柴擔。要汝來傳佛祖燈。
　　晚參。旃檀藂林。旃檀圍繞。破驢脊上足蒼蠅。獅子窟宅。獅子嚬呻。窮伎倆不勞拈出。我此一眾。身無所倚。心無所緣。真實具存。了無枝葉。等閑開口。聲振梵天。信手拈來。香浮宇宙。文殊師不能控禦。束手墮懸崖。南堂老豈解提持。謾献遼束豕。屏息狐狸之形。掃除荊棘之林。威震祖庭。光揚法席。於斯告報。趙婆沽醋。取笑諸方。眾中莫有純一無雜。不受塗糊底麼。如無。(拈主丈)拄杖子。未免引諸人。全身入草去也。(卓一下)欲窮圓澤意。須到葛洪川。
　　解夏小參。小小青山。藂藂翠竹。野景無多。怡然縱目。明覺老人。向獨脫無依處。閑坐解疎慵。為靜勝所縛。(拈丈)主丈子。同轍不同途。見山不是山。居竹不見竹。業識忙忙卒未休。(卓一下)忙中解唱陽春曲。花簇簇錦簇簇。聽不足玩不足。(卓一下)欵乃一聲山水綠。只如聲色純真。動靜一致。於衲僧分上。還有小分相應也無。(靠主丈。良久)還我九十日飯錢來為新歸堂兄弟晚參。畫地為牢。已是傷風敗教。結繩為政。明知散朴離淳既云拂跡成痕。因甚鑿空安柄。老臊胡。左搓芒繩縛鬼子。越禁者多。後掘地窖陷平人。突圍不少。積年塵鏡假揩磨。始見光明。蹊田特牛去鞭繩。豈能畊稼。切忌知而故犯。務在遵而力行。雖無罪貫三千條。只要罰油十六兩。聊陳管見。以曉後來。塞却耳根。分明聽取。(說規矩。不錄)頌一莖草外隱全形。翳盡藂林活眼睛。破綻莫教輕捉著。堂前高挂贖金名。
　　冬至小參。一拳拳倒黃鶴樓。一剔剔翻鸚鵡洲。發許多無明多麼。萬機休罷無餘事。肱枕蘿囱臥白雲。踏破籬門。捉起來打。總恁麼。祖師門下。苔封古徑。荒草離離。有甚麼共語處。(拈主丈)主丈子。忍俊不禁。向陰陽未判。動靜未分已前。闢開線路。與諸人。應時納祐去也。(卓一下)群陰剝。水退石稜生。山空霜木落。(卓一下)一陽生。氷河新發焰。石笋暗抽莖。(畫一畫)陰陽削跡。(又畫一)動靜無痕。皓老布裩。拈來赫歷赤。洞山菓子。咬破渾崙吞。熈熈焉陶陶焉。雲外不知堯舜化。飯餘曝背傍晴簷。雖然如是。(擲丈)不直分文除夜小參。聖諦廓然無。一葦橫江闊。少林立雪。凍折牛腰。庾嶺爭衣。行甚驢脚。活馬駒於金鷄粟下。養虎危身。死臨濟於黃蘖棒頭。助桀為虐。古路斷碑皺剝。水上紅旗閃爍。開畬鍬子。鈍銕無鋒。安心石頭。碔砆難琢。這一絡索。盡情拋却。年窮歲盡。各有生涯。又誰把他人。潑笊籬。漏木杓。高燒柮榾禦春寒。飽和羅飯村田樂。衲衣下事休拈著。輕拈著。(拍膝云)樓上已吹新歲角。
　　眾寮晚參。說規矩。妙斵去漫。巧運風斤之手。專工修月。細無玉斧之痕。木之就規矩。在梓匠輪輿。金可作瓶盤。假洪爐烹煉。學道謹鞭羊之戒。希賢思畫虎之羞。蠅附驥千里可期。葛倚松九霄有望。馬勝熱威儀攝眾忍不步趨。婆羅門聚會無殊。速須敬遠。隄防六賊守心城。莫使穿窬。掃蕩群邪行正路。須教透徹。百丈頹綱。要人提掇。楊岐破屋。要汝支撑。灼然皮下有血人。終不隨他語脉轉。倘能深信。彼此無辜。其或未然。(拍膝一下)啼得血流無用處。不如緘口過殘春頌　千丈巖頭太險生。無端更掘陷人阬。深深疊石防頹岸。要汝臨崖撒手行。
　　結夏小參。(拈主丈)隔墻見角知是牛。隔林見烟知是火。衲僧門下。挈水提瓶。不可放過。(卓一下)擊碎神駒白玉鞭。(畫一畫)掣開古殿黃金鎻。偃三玄戈甲。掃蕩祲氛。去五位君臣。肅雍清庿。止原夢二子。休逞神通。叱跛脚阿師。不須話墮。百法明門關閉了。四壁蕭然無一窖。又教誰九旬禁足。癩馬繫枯樁。三月安居。瞎驢牽石磨。月娟娟山悄悄。笑拍闌干唱竹枝。哩哩囉囉無人和。(卓一下)遏雲聲斷千峰曉晚參普說。慈明骨董箱。荷斯文重寄。眼中金屑萬重。楊岐三脚驢。躐先聖靈踪。脚下泥深三尺。原其攛身軍伍。喫苦吞辛。縮項嗟噓。忍寒受餓。故有展戈矛吞栗棘。前不搆村。後不迭店。貽千古法門之誚。後世劈琴煑鶴。漫紫削方。漢楚割鴻溝。爭圖王霸。棄骨董。
　　箱。如爛繒弊屣。視三脚驢。如疥狗泥猪。圾垃成堆。誰肯正眼覰著。致令象頭檀特。九十六種。不了妙覺。未入正修。窮空不歸。還入輪轉底。乘閒而入。覆巢破卵。剝床及膚。殆無所容膝。眾中若有个漢。牙如劒樹。口似血盆。欲不報平奮不顧身。怒臂援溺。烟塵不動。殲厥渠魁。逐大軍於藕絲孔中。策元勳於凌烟閣上。如關羽斬顏良。目無萬軍之敵。臥龍擒孟獲。面施七縱之機。盤珠坂丸。了無留影。疾風凌雨。豈待褰裳。俊哉俊哉。快活快活。諸禪德。決欲擔荷此事。若非渾鋼打就。生銕鑄成。翻轉面皮。爺也不識。脚尖踢倒三世佛。鼻息衝破五須彌。力負萬鈞。眼生三角。少室門墻。鮮覰崖涘。前所謂慈明攛身軍伍。一見汾陽。便有奪槍殺賊之意。千鈞弩發。乃云。自到師席。每見垂示。皆世俗鄙事。佛法二字。略無所聞。(滿川龍虎舉。猶自說平基)汾陽知是个漢。不肯放過。略施鼠伎。怒罵云。是何禿子。敢裨販老僧耶。(折許多氣力作麼。誅龍之器。惜用揮蛇)慈明驚走聲救。(將謂有多少奇特)汾陽掩其口曰。喚作罵耶。明大悟。(消得龍王多少風。買錢得金。一場富貴)又被胡僧覰破。六人成大器。(〔豆〕娘顏本醜。那更飾黃金)明就辭歸里。(照顧溪邊老婆子。善為道路)幸自可怜生。無端汾陽矢上加尖。念一道五天神呪。梵語不成。唐言不是。天無頭。(劈面便唾。年衰鬼弄)人吉州城畔展戈矛。(著甚死急。頂戴燒鐘十萬斤)將軍疋馬林下過。(草賊大敗。士元貪展驥。不顧髑髏乾)袁州城裏閙啾啾。(一家有事百家忙)後住南泉。以楊岐充監寺。(臭肉來蠅。不是冤家不聚頭)窮煎餓炒。透金圈吞栗棘。日求升合度朝昏。(鬼家活業。餿飯祭閑神。不勞拈出)一日際晚。慈明出遊。(龍得水時添意氣。虎逢山色更威獰脚跟不點地)岐乃撾皷。請歸立參。(折逼人作麼。毒蛇須是乞兒捉)明乃示悔。(鴉臭當風立。掩耳而退)叢林因有晚參之名。
　　山僧比來。謬玷師席。居萬峰頂。白雲往來。野鳥啁哳。無[泳-永+复]故時敗人意中事。得與五湖四海。學般若龍象。開粥共夏。晝看飛瀑。夜倚團蒲。坐臥經行。不知身在圓覺枷藍。現成受用。若起一毫分別之想。便墮聖凡閫域。若墮聖凡閫域。便分生死路歧。若分生死路岐。便入邪魔群隊。如蚕作繭。自縈自纏。障閉出身之路。回視骨董箱。輕若鴻毛輕。盡力舉之不動。三脚驢。俊若神駒俊。盡力鞭之不行。病在伊何。病在偷心未死。所以道。臨際兒孫。不受鑑覺。若受鑑覺。自救不了。豈有宗門奇特事耶。到者裏。直須盡情放下。將從前學得底。參得底。悟得底。聖凡閫域。生死路岐。邪魔群隊。束作一束。颺在大洋海外。更海外。空勞勞地。別立生涯。將一莖草。作丈六金身。將丈六金身。作一莖草。隨緣放曠。任運騰騰。凡亦不知。聖亦不會。三間茆屋分雲住。十里松門伴月遊。其或未然。中峰雖在猨啼處。不問樵家路轉迷。
　　告香。萬法是心光。諸緣惟性曉。本無迷悟人。只要今日了。釋迦老子。達磨大師。天下老和尚。逾城栖雪。向壁觀心。擔板輥毬。擎杈竪指。潛行密用。險布危分。列派分宗。千差萬別。逗到臈月三十日。結角羅紋處。是了耶。不了耶。幸自可怜生。無端龜毛拂子。老無定力。刺腦膠盆。剛要從公定當。(竪起拂子云)這箇不是萬法。喚甚麼作心光。(擊床云)者箇不是諸緣。作麼生惟性曉。悟是誰悟。迷是誰迷。(畫一畫)悟迷無影迹。佛祖絕離微。松風瑟瑟。蘿月依依。對客高堂清話歇。(挂主丈云)冷和雲影掛松枝。了不了兮誰得知(散說不錄)解夏小參。百二十日夏。今宵已足期。蠟人輕檢點。不見兩莖眉。致令明覺老人。誾誾含笑。水邊林下。瘦策閑戲。將乳峰白石。偃盖蒼松。錦鏡清光。珠林翠色。揍成瀑布一聯詩。那斯祁。力[囗@力]希。新翻音律。逸格風規。梵語華言該不著。賡酬惟有夜虫知(拍床云)不遇寒山舉向誰。
　　冬節小參。揑聚大千。指甲上塵塵法界。踢出古佛。脚尖頭步步寒花。臨際兒孫。不受鑑覺。玲瓏八面自回合。峭峻一方誰敢窺。盤珠坂丸。了無留影。說甚陰極陽生。道消道長。赫赤布裩。隨時換替。豈容皓老書名。團欒菓子。信手拏撮。未許洞山知味。剗斷去路。截斷葛藤。飯餘散步出松門。遠看青山近飛瀑。雖然如是。不是一番寒徹骨。爭得梅花撲鼻香。
　　除夜小參。屋中有主從君住。尺箠當猛虎。奮呼而操擊。無主外來俱得路。徒手遇蜥蜴。變色而却步。(拈丈)主丈子。爛游湖海。四十餘年。硬葛怛。黑[粼*ㄑ]皴。翻轉銕面皮。親爺也不識。塞破臨際血盆口。孰教伊旱地轟雷。搥折德山麁[米*萬]梨。免致得孤峰結草。自餘斷碑橫古路。水上立紅旗。撼茶原夢。弄鬼精魂。說識論心。隨邪倒見。擎杈竪指。臭霧漫天。擔板輥毬。祲氛塞路。(卓一下)不消一劄。瓦解氷消。眾中驀有箇漢。出來道。主丈子。峻機妙用則不無。只如臘月三十日。一點氣使不著。又且如何擺撥。(又卓一下)來年尚有新條在。惱亂春風卒未休。
　　為行者立參。負石舂粇。盧行者十成鈍置。吟詩捉飯。寒山子一世顛狂。這不唧[口*留]漢。鈍置藂林。惟大闡提人。別行活路。安排鍬钁。旋栽冬嶺之松。淬礪鋒鋩。快剗春庭之草。澡心清潔。潑凡夫成佛不為難。苦口叮嚀。老和尚怜兒不覺醜。急須悔過。莫返為冤。冀汝淨行人。速下菩提種。
　　晚參。利劒斬虗空。萬象鳴嚗嚗。蒿籬關猛虎。大地暗昬昬。衲僧行履。如火燒氷。如蛇噀毒。無你近傍處。無你啗啄處。氣吞牛斗三千丈。俊哉俊哉。頭戴燒鍾十萬斤。快活快活。耕破山前地。穴鼻牛拽斷繩頭。踏斷天下人。良馬駒過由鞭影。呼臨濟提瓶挈水。呵德山捧硯脫靴。上門上戶眼如鈴。有麼有麼。機如電。嫌佛不肯做。自己生冤家。膝下有黃金。肯受人籠絡。灼然如是。衲僧門下。本色大闡提人。其或未然。前路驀然逢著虎。莫謂翁翁不道來。
　　結夏小參。握靈蛇簸弄乾坤。韓信臨朝底。抱金匱深藏巖谷。諸葛困茅廬。(拈主丈)主丈子。忍俊不禁。從公定當。(卓一下)貶向二銕圍山了也。盡法無民。放開線路。向飛雪巖前。現前清眾。遵行古制。創立新規。以大圓覺。喫蒙汗藥。為我伽藍。馬廐牛欄。身心安居。繫縛盲驢。平等性智。鴨鷄無氣。黃面老子。積世家私。一時潑撒了也。且道九十日內。諸人將何受用。(靠主丈)萬壑深雲千峰月。枕肱無事放憨眠。莫道無事好。
　　中夏晚參普說。金鷄一粒粟。馬駒踏殺天下人。莫嚇我堂堂行九逵。嚼嚙金勒。便有天閑十二氣象。黃蘗三頓棒。臨濟未是白拈賊。灼然灼然。跳籬驀墻。脫間漏架。重關巨闢。劫盡家財。說甚青氈吾家舊物。慈明易身軍伍。遭汾陽怒罵。連聲求救。(消得龍王多少風)骨董箱荷斯文重寄。一縷繫千鈞。厥後黃龍。奮卓犖不羣之志。築滿一肚皮。閑言長語。到處領眾行脚。(前不搆村。後不迭店)將謂秦無人。擲枕子打雲峰。汞銀入煆即流。真不掩偽。曲不藏直。向聞棒聲合喫處。不消一劄。久佩泐潭冬瓜印子。一時百雜碎。(遲八刻)醜人醜舉止。佛手驢脚。欲隱彌露。引得展大旗。拖條布裙。屎臭氣無眼山翁。拳分背觸。塵飛翳天難掃去。猫捕鼠巧盡拙生。選佛得甲科。從緣入無失。醯酸蚋聚。肉臭蠅攢。邪法難扶。如何得是。楊岐聽喃喃幽鳥。深村荒草。把手共行。(赤眼撞著火柴頭)住單丁破院。布雪珠滿床。縮項嗟吁。凍餓不死。弄蹄驢子。踏躐白雲。絕後再甦。聞驅儺笑。略伸怒臂。一拳拳倒黃鶴樓。一踢踢翻鸚鵡洲。直得通身汗下。向一莖草上。現瓊樓玉殿。(鬼家活計。不勞拈出)有般漢。出得醬甕。不解澡身。皷喙呀唇。咬人火急。摵摩尼珠百雜碎。(將謂天雄附子。元來草木烏頭)貧無四壁。強書白契。賤賣田園。松竹清風。盡情狼籍。(有甚共語處)頻呼小玉。識得家私。子湖看狗舌如鉗。撥火窮神歸破墮。(家貧生出〔豆〕娘兒)似者一火。不唧[口*留]底。衲僧門下。掘窖深埋。有甚麼罪過。盡法無民。留取一箇半箇。縱饒驕陽七載。洪水九年。盡大地寸草不生。別甑炊香。不到得無飯喫。緣他一副英靈骨。未出母胎。已是渾金鑄就。璞玉鐫成。輕若鴻毛輕。重若丘山重。看渠等閑。垂一機示一境。如萬丈洪崖。轉圓石相似。饒你通身手眼。亦無窺覰處。亦無近傍處。不枉為達磨兒孫。諸禪德。一等擘破黃面皮。拋離父母。瞻風撥草。訪友尋師。何不學如是作略。真實究取己躬一段光明。令脚跟如十日並照。斫額望鄉關。大涉程途在。所以雲門大師道。直得盡乾坤大地。無絲毫過患。猶是轉句。不見一法。始是半提。須知更有全提底時節。且道如何是全提底時節。莫是半夜逾城。六秊栖雪。正覺山前。明星換眼麼。且喜沒交涉。莫是九年面壁。斷臂安心。半夜傳衣。非風幡動麼。且喜沒交涉。莫是打牛打車。磨磚作鏡。野鴨飛過。驀鼻牽回麼。且喜沒交涉。莫是棒如雨點。喝似雷奔。輥毬斫牌。擎叉竪指麼。且喜沒交涉。古人見你奔馳。不能休歇去。不得已。掉出一柄鈆刀子。與汝一刀兩段。令汝洒洒落落去。爭柰以病為藥。三箇成團。四箇作塊。聚頭浩浩摶量。者箇公案。又如何。那箇公案。又如彼。轉增業火。日夜烹煎。欲往西秦。却之東魯。譬如州縣捉劫賊相似。圖形畫影。多立賞金。看者百千。及乎賊在面前。却又不識。若要真正全提。須向生佛未具。父母未生。機境未形。心行未到。豁開正路。掉臂便行。方有自由分。則不墮佛法卑種類。所謂佛法卑種類。盜名竊服。寄活吾門。名利戰鏖。恣情裨販者。不預焉。指其稍有鎡基。稍蘊志識。可為上。而反趍下也。或因微識理路。流浪半途。不肯進前。便謂萬法掃空。而忽無因果。或於古人方策上。諸方口皮邊。逴得一言半句。攢花簇錦。四六文章。築在肚皮中。貼在額頭上。到處輕忽上流。造無間業。或顯己長談彼短。或重久習薄初機。或尊偏見斥圓聞。或喪冲機矜俊辯。不如取笑識者。其病伊何。只緣不立大志。發大願。全無真實。惟務浮虗。如插春枝於浮壤。一時非不發榮。不久則枯矣。此利根之病。不可不知。
　　若鈍根者。於無事角。力守頑空。全無孔竅。執為木偶。不知非木偶。執為墻壁。不知非墻壁。見神見鬼。忽笑忽啼。一魔著心。萬藥難解。
　　若是利根底。背法堂著草鞋而去。隔江見招扇而趍。鈍根底。坐破七箇蒲團。捲簾見天下。方許具衲僧些子氣息。若到乳峰門下。主丈不在。苕箒柄各與三十。且道賞伊罸伊。向下文長。付在來日。珍重。
　　解夏小參。乳峯絕頂。法歲云周。禁足護生。裂開禁網。燒畬種粟。颺下鋤頭。折主丈。壁根頭憨眠□覺。破草鞋。笆籬上乾晒重修。只待金風肅野。玉露漙秋。鴈過長空。影沈寒水。鷗盟古渡。雪點蘋洲。東入天台。南尋衡岳。朝遊檀特。暮宿羅浮。洒洒落落。優優悠悠。驗蠟人氷誰管得。憐鵝護雪罷休休。休休。今古山河元一統。何須漢楚割鴻溝(拍禪床)瑞巖小參。綠蘿深處臥雲烟。觸戰蠻征事悄然。臨老無端重出醜。借婆裙子拜婆年。似恁麼。有甚共語處。若恁麼。有些提掇處。用則行舍則藏。無適無莫。遇緣則宗。祖翁門戶綠苔封。盡大地人難插脚。(拈丈。畫一畫云)裂破了也。從這裡入。石馬石人齊皷舞。澗聲清奏太平歌。稍涉遲疑。仰謝十二峰。分照月如剪。
　　為行者立參。侵鬢霜寒。荷钁剩栽無影樹。墜腰石冷。和糠舂出古菱花。累周家女。泣淚太多。想黃梅僧。短氣不少。有為者必若是。彼人也何畏哉。入芝蘭室。久久齅無香。行霧露中。時時衣有潤。勤謹溫良。何妨共飯。頑嚚悖逆。斷請抽單。青燈繼晷。寒山子務學必求師。黃葉止啼。瑞巖老人怜兒不覺醜。切宜遵守。慎勿犯違。庶曹溪絕潢潦之流。俾良田純粳稻之種。生苕箒。專要掃脚蹟。黑竹篦。且不順人情。出廐良駒。見鞭影即行千里。摩雲俊翼。假風力直上九天。冀汝清淨人。同埴菩提果　頌。
　　拋捨箕裘要出家。學盧行者去擔柴。脊梁不具黃金骨。碓米坊中被活埋。
　　結夏小參。萬法是心光。諸緣惟性曉。本無迷悟人。祇要今日了。懿德山王。聞如是語。誾誾而咲。即而問曰。既無迷悟。了个甚麼。瑞巖被渠一問。有口如槌。有舌如結。直得山河大地。明暗色空。草木昆虫。洪纖長短。無限威光。一時囊括了也。向九十日。截斷離微。掃除玄妙。潛鞭密練。晦德窒聰。不敢移易一絲毫。雖然鳳縈金網。龍悕碧潭。瞥轉玄樞。別尋活路。三三兩兩。松根石上。唱紫芝歌。宴樂昇平。快活快活。正恁麼時。且道承誰恩力。(以拂子。擊床云)握手欲言言不及。月移花影上闌干。
　　趙侍郎請為眾開室普說。提綱。拶透險崖機。瑞芝峰冷無香色。揭示截流句。剪月池怒漲波濤。鼻無竅。嗅之髑髏乾。眼無筋。覰之魂魄喪。具足凡夫法。凡夫不知。具足聖人法。聖人不會。知不知會不會。璞玉渾金。泥團土塊。到者裏。三世諸佛。歷代祖師。天下老和尚。放一頭低。俯順時宜去也。何故。坐中盡是江南客。何必樽前唱鷓鴣。
　　冬夜小參。群陰剝。小人道消。千林木落。一陽生。君子道長。石笋抽芽。(拈丈)主丈子。出陰陽之表。居消長之前。行一步。(卓一下)大地揭翻無寸土。示一機。(卓一下)虗空消殞絕離微。不學魯史。青黃點畫。不將宮線。長短針錐。無思無慮。無事無為。向晴窗曝暖看野梅花放疎影橫枝。清絕境。太平時。(靠丈)靜倚松根眠。覺醒閑歌一曲囉囉哩。不是知音說向誰。
　　除夜小參。臘月三十日。臘月二十九。等是歲華終。無事窮相守。舉行糊餅。團團海月圓。細縷凍雲。絲絲氷玉瘦。衲衣下事。簇火商量。今古誵訛。盡情分剖。香林臘月火燒山。用盡精神不知有。若知有。臈月扇子。帀地風生。臘月蓮花。普天香透。分付正法眼。老臊胡活陷平人。還我犀牛兒。一國師外揚家醜。(以拂畫一畫云)一畫畫斷。別有機籌。紛紛不解靈蛇毒。王不留莖草爛秋。
　　結夏小參。大地踏翻無寸土。昆虫介甲絕行踪。護生禁足元勛在。圓覺伽藍一掃空。个是諸方。普請邊事。瑞巖老不以筋力為能。隨分與現前三兄五弟。飽和羅飯。唱太平歌。要坐便坐。苔石擁雲深。要行便行。筇枝敲月冷。佛法身心爛似泥。蠻觸戰塵無半點。驀有箇漢出來道。瑞巖恁麼。與九十日內。克期取證。還有些少相應也無。(喝一喝)莫將黃屋富。換我草廬貧解夏小參。瑞巖頻喚主人翁。徹底惺惺不若聾。裂盡見聞行活路。鄉關猶隔海千重。若是性燥漢。翻轉銕面皮。爺來也不識。掣開禁網。擊碎伽藍。主杖頭不撥一塵。南嶽天台交點過。草鞋尖踢出箇佛。驢腮馬頷得人憎。放行也得。把住也得。如十八歲男兒。作狀元相似。俊哉俊哉。快活快活。雖然。酷暑逢秋雖爽意。金風肅殺又愁人。
　　歲夜小參。瑞巖徹骨窮。冣苦冤憎會。廚無糝聚蠅。將何物分歲。擬烹露地牛。催納筋角反為憂。擬取鳳凰髓。傷賀太平祥瑞氣。擬吞栗棘蓬。塞斷咽喉氣不通。擬包鐵酸饀。欠紫絲頭難措辦。不如據見定。隨家豐儉。泉[奭*斗]聖井。盤簇靈芝。繪縷綠雲。餅翻剪月。飯後更煎茶一盞。且無冤債與他償。驀有个漢出來道。長老深明因果。滴水氷生。因甚將常住物。作自己人情。只向他道。舉世人貧食周粟。相逢難話首陽薇。
　　行堂小參。石嶺雲深。荷钁剩栽無影樹。碓坊月冷。和糠舂出古菱花。齷齪漢。鈍置先世門風。伶俐底。不墮從來窠臼。穩跨聖僧項。透丹霞剗草之機。直入圓通門。悟大士尋聲之旨。冥心激勵。潑凡夫立地成佛不為難。苦口叮嚀。老和尚嚼飯不覺醜。自宜警策。勿犯規繩　頌。
　　不業農商不業儒。緇田弗下寸根株。驢年斫倒菩提樹。羞見新州箇老盧。
　　晚參。十二時不雜用心。(黑牛臥死水)四十年打成一片。(癩馬繫枯樁)坐頑石。喚醒主人翁。(黃丹塗鬼面)荷破箱。滿盛閑骨董。(苕箒畫蛾眉)前不搆村。後不迭店。隔海望扶桑。大欠風帆在。若是黃金肌骨。生銕肝腸。未出母胎。已作獅子吼。潛行密用。險布危分。爛嚼虗空吐出滓。揭翻大地無寸土。驅耕奪食。塞路斷橋。控石霜角虎。眼光搖百步之威。未完牙爪。跨陝府銕牛。脚力負萬鈞之重。猶帶鞭繩。糞坑頭。倒卓諸祖師。草鞋尖。踢出三世佛。如斯作略。衲僧門下。少分相應。自餘不真履踐。唯事浮華。肚裏黑漫漫。脚跟浮逼逼。猖狂失守。頑鈍無知。有甚共語處。我此一眾。雖無枝葉。尚帶玄微。離心意識參。出聖凡路學。常提殺活劒。不稟釋迦文。竪淑世光明幢。當忍死以俟。美則美矣。且不涉途程。到家一句。又作麼生。(拍床云)剛被子規知此意。臨風啼血染花梢。
　　結夏小參。圓覺伽藍。十方通暢。凡聖同居。任情往來。無端老臊胡。現小家相。劄定牢關。剛要九十日內。護生禁足。驗蠟人氷。乃呵呵大咲云。殊不知。坑灰未冷山東亂。劉項元來不讀書。瑞巖忝良弓之子。必學為箕。家法森嚴。豈容踰越。未免別通線路。與諸人。開粥共夏去也。(以拂子搖拽云)松下掃除青草徑。(畫一畫云)磵邊開闢綠陰亭。飯餘握手閑行坐。(擊一下)唱曲山歌賀太平。遏雲古調。流水新聲。眼裏無筋聽不足。(又擊云)臨風擊碎聖凡情解夏小參。萬般施設不如常。文不驚人又久長。如常恰似秋風至。無意凉人人自凉。(拈主丈云)主丈子也如常。九十日內。深藏壁角。穩貼貼地。且無一點撑觸處。無端把不定。見湖海參玄上士。縈纏禁網。困守蠟人。(以丈畫云)八面裂開。(卓一下)從頭擊碎。使一身無繫著。六用絕瘢痕。作箇洒洒落落人去也。如斯施設。且道是如常不如常。(靠丈云)莫把是非來辨我。浮生穿鑿不相關。
　　至節小參。萬法本閑。而人自閙。(拈主丈)主丈子。退藏於密。嬾行芳草徑。高臥白雲根。千眼覔他踪跡不得。無端失脚閙藍。光陰飄忽。三見書雲。無片時間暇。幸無柏庭友于。同此貧樂。爛煨黃獨。熟煑青藜。看早梅鏤月。瘦影橫斜。聽枯葉舞風。清聲陸續。隨時消遣。不墮斷常。且道與洞山道。有一物。常在動用中。動用中収不得。相去幾何。(喝云)莫將華屋富。換我草廬貧。雖然如是。(擲丈云)不直分文結制小參。三代結繩為政。已是朴散淳離。九旬畫地為牢。轉見情亡義斷。瑞巖素來。不喜助桀為虐。今夏隨分。與三兄五弟。向白雲深處。古木陰中。信步閑行。草鞋尖。不曾踢出箇佛。曲肱高臥。木枕子。未甞推出示人。喫和蘿飯飽即休。唱村田樂倦即止。若說平等性智。鴉鳴鵲噪。半點不相瞞。圓覺伽藍。水淥山青。絲毫無隔碍。外無所倚。內無所緣。優哉悠哉。快活快活。到這裏。直饒盡大地。草木藂林。一一變作閻家老子。要索飯錢。無開口處。何故。中書堂裏經綸事。問著樵蘇怎得知。
　　解制小參。十方同聚會。(臭肉泊蒼蠅)箇箇學無為。(困龍臥死水)此是選佛場。(誤賺人不少)心空及第歸。(謝三娘秤金)恁麼告報。眾中莫有橫點頭底麼。若有九十日夏。尅期取證。功不浪施。如無。夏末秋初。東去西去。拄杖頭。撥著一箇半箇。挈水提瓶。草鞋尖。踢出一人兩人。喚來洗脚。如斯舉止。未免芝峰橫點頭在。何故。(良久。擊拂云)長江流不盡。秋露滴無窮冬夜小參。揭榜僧堂。鬼面貼卦。掇退果卓。倚勢欺人。驢腮馬頷得人憎。諸方不具羅籠手。鸕鷀語鶴。小人道消。君子道長。管他閑事作麼。這四塊捩鼻木。古今多少人。被渠碍塞。有氣出不得。芝峰今夜不惜鈆刀。盡情花擘了也。眾中莫有知香別臭底麼。若有。野梅知得先春信。不待凝寒已放花。如無。喫果子時。切忌渾崙吞却棗。
　　除夜小參。住院二十餘年。年年做箇分歲。邇來赤骨律。窮到此如何理會。擬烹露地牛。恐遭官禁罪。擬炊無飯米。欠納秋苗稅。事不獲已。未免將常住物。作自己人情去也。剪月為殽。擘芝為膾。一飽忘百飢。遊戲諸塵外。如斯管宴。且道還契諸人意也無。(拍膝云)噁。官局既無銷食藥。何妨鼓腹樂清貧　頌。
　　東村王老夜燒錢。拈引山雲海月魂。貧極瑞巖輕助薦。儘教無佛處稱尊。
　　結制小參。瑞巖喚醒主人翁。把手經行禁網中。踏斷綱宗開活眼。笑聽山鳥話家風。莫是半夜逾城。六年栖雪麼。(人貧智短)莫是少林面壁。分髓分皮麼。(馬瘦毛長)莫是打牛打車。行棒行喝麼。(黃丹塗鬼面)莫是暗抽橫骨。密度金針麼。(苕箒畫蛾眉)自餘插鍬叉手。惟識惟心。險布危分。潛行密用。總是熟睡饒譫語。於本參中。隔海望鄉關。大涉波濤在。不若盡情颺下。穩帖帖地。同此安居。飢來喫飰困來眠。遠看青山近流水。(喝云)莫道無事好除夜小參。五十三年行脚。走遍天涯海角。早知唐喪光陰。悔不閉門獨活。古松下苔石憨眠。野溪邊筇枝倒卓。幽鳥啼春水奏流。湊成一曲村田樂。樂則不無。且道臘月三十日事。如何擺撥。(乃搖手云)休話著。(以丈畫云)都拈却。作者好求無病藥。(卓丈云)鐵牛掣斷黃金索。

　　法語(卍姑入此目)
　　示曄庵主再住庵法語

　　臥松蘿下。塊石枕頭。喚起來打。爛煨黃獨。不顧紫泥。養拙未尊。其餘皷破钁活埋佛祖。竪麤拳勘驗龍蛇。總是無風帀帀之波。萬里望鄉關。日莫途遠。若是衲活僧。千聖頭邊。別行一路。爭肯臥松蘿埋身鬼窟。煨黃獨。把定死蛇。皷破钁弄鬼精魂。竪麁拳呈醜伎倆。柴門掩月。茆舍鋪雲。磵水鳴琴。松風度曲。萬機休罷。一物不為。花鳥迷踪。聖凡絕迹。何天書可到。何佛眼可覰。任方來用盡神機。向甚處嗅佗氣息。
　　燁上人久諳此味。知有千聖向上不傳一路。盡情颺下。別立生涯。朅來法華。開粥共夏。正茲商略古人不恰好處。痛加針砭。故疾發作。犯禁抽單。炷香覔語。為庵中道伴。信筆示之。倘能深究東山出醬甕入虀甕。還丹點銕之語。摵南泉摩尼珠。百雜碎。白雲無文之印。奪歸掌握。回視從上住庵諸老。透關眼囓鏃機。當甚馬[序-予+氣]孛。雖然。再從覺城山下過。棒折也未放你在。若只數松窠揖強榦。辜負己靈。甘為流俗。非獨望古人於九霄之外。枯樹生耳。不免少一番不得。上人其勉之。

　　重慶元東山。造經歸蜀。求語

　　錦官經論場。雖西竺聖師。奪外道赤幡。瀉懸河辯。未易彷彿。因是周金剛。奮不平之氣。肩擔疏鈔。誓掃南方魔子。未跨龍潭。過現未來心。一點百雜碎。吹滅紙燭。止啼之金。變為灰燼。老東山窮自知之理。發蓬蒿箭。鎻斷岷峨吳楚老宿喉襟。會聖庵前。聞如來密語。生平礙膺。掃無踪迹。摵碎南泉摩尼珠。貫花之文。削無形影。蜀罹犬戎之厄。一大藏教。片文隻字。悉秘龍宮。使後進決志流通者。漠漠長河。舍舟亥濟。元公恍然興嘆。萬里南來。一肩擔荷。庶復見漢官威儀。踐立芳塵。殊途同歸。初無東西異轍之分矣。中流一壺。遇若千金。於教門豈小補哉。更能窮自知之要。飲水防咽。則古今東山。一夢兩覺。朅來玉乳峰前。夜雨青燈。細論委曲。其志可嘉。需語為途中道伴。予既跋群英餞行軸。茲不重贅。攄山偈以贈。五千黃葉止兒啼。不異渝江碧落碑。古篆分明無贋本。具看經眼不難窺。

　　示希革侍者。歸江陵省親

　　在昔東山多英傑。圓通訥却萬乘之詔。以大覺行。其尊法有體。卍庵顏脫身戈甲。嬰妙喜鋒。珊瑚枕上兩行泪。一轉語報佛祖恩足矣。要知斯文重寄。非眼生三角。力負萬鈞。鮮能荷擔。所以道。離心意識參。出聖凡路學。已是畫影圖形。搜尋六賊。欲覔真贓。卒難入手。須向威音王已前。生佛未具。一揑百雜碎。方有入作分。若慕臨際[病-丙+斯]兒。脫間漏架。跳籬驀墻。肋下[祝/土]拳。攔腮贈掌。斫額望鄉關。白雲千萬里。
　　革侍者髫齓出家。尋師訪道。奮志效圓通卍庵之作。每恨不逢樵子逕。未識葛洪家。朅來玉乳峰前。背法堂著草鞋。上門上戶眼如鈴。有麼有麼。機如電。不消山僧輕輕噴嚏。寒毛卓竪。緊捉烏藤。革轍二門。必期打透。頻呼小玉。認即非聲。扯破犀牛。見即非色。稍知蹊徑。痛欲加鞭。秋風裝衣。遽有江陵省親之舉。臨行需語。為途中道伴。因謂學道如初。成佛有餘。驊騮墮地。抱千里之志。不可半塗而息。大鵬展翅。乘九萬之風。豈戀槍榆之樂。當思圓通卍庵。一等喫花瑞菜。春陽姁嫗。霜雪憑陵。信口吐出。如優曇旃蔔。撲鼻馨香。原其所自。無非離心意出聖凡。項上生銕三百斤。打硬做成。任是古佛。也合低頭。甘聽處分。到者裏。森羅萬象。介甲昆虫。總是生身父母。春水滿澤。夏雲奇峰。秋月揚輝。冬松孤秀。時時順色。日日承顏。冷面相看。少曾間隔。豈不思。大義渡頭。放暮頋一著子。日月星辰。為之撲落。放一線道。緊繫草鞋。若到江陵。有問千丈巖前。切不得道。奉化到山四十里。興盡早回。革轍向上有事在。要汝東針西劄。予忍死而俟。

　　題圓正法。不屈韃寇。就座與寺俱焚。并與小師正受法語(丁酉燒成都府時)

　　達人大觀。視生死。如游戲園林。入佛入魔。盤珠坂丸。了無留影。豈威武可屈。諸塵可受耶。無相禪師。踞正法閫奧。善用此機。當羯胡虐焰亘天。志烈秋霜。義不受辱。談咲危坐。同須彌燈王。入無聲三昧。五熱炙身。懸若符契。古謂大冶精金無變色。信不誣矣。受禪人親承箴訓。終不向語脉轉却。須知聲色堆頭。別有通天活路。信脚錯踏翻。和光明藏解脫門。盡情掃却。受與不受。總非他物。爭肯閉目藏睛。耽小家活計。葬精靈鬼窟。雖然如是。且道乃師一期戲劇。向火焰上。轉大法輪。三世諸佛立地聽。是受耶。不受耶。咄清平世界。切忌訛言。

　　示日本平將軍法語

　　士大夫。處身富貴。不被富貴所籠罩。又能擘破娘生銕面皮。銘心此道。非夙具般若種智。何以臻此。所患不能[拚-ㄙ+ㄊ]死做真實工夫。多見思量計較。將心待悟。擬心休歇。喜人密證。欲人稱贊。才起此念。便是生死根本。況此事。一超直入如來地。不歷地位堦差。豈以輕心慢心。螢火之見。可擬議哉。須是撞个無面目漢。痛與打併。使胸次無元字脚。道佛一字。嗽口三年。方有少分相應。若打祖師門下過。喫痛棒有分。豈不見。李都尉參石門得道。乃云。參禪須是銕漢。著手心頭便判。直趣無上菩提。一切是非莫管。此是士大夫。參禪樣子。往往以思量計較。為窟它。聞恁麼說話。便道莫落空否。譬如過海。波濤怒作。舟未翻先自驚懼。忙跳下水去。此深可怜愍。閤下灼然欲究明此段大事。直須將從前思量計較。求證悟待休歇底心。盡情颺下。百不知百不會。致君澤民。游刃兒戲。驀地喚醒。如睡夢覺。如蓮花開。掀髯一咲。豈不快哉。然後以斯道覺斯民。引大地人。下成佛種。庶不負靈山付囑。亦不枉東南閻浮提。打一遭。佛法東流入海。因承大願力。隱菩薩相。示宰官身。為內外護。至祝至祝。山野生于西蜀。失脚南方。五十餘載。參見四十餘員。具大眼目。真實履踐。大名宗匠。恨未能究徹向上巴鼻。以此疾心。久聞鈞譽。穹護法城。時為舞蹈。遠隔滄溟。無由瞻見。惟切斗山之仰。
　　昨承建長鄉老禪師賜書。為閤下需語。三思前輩大老。與士大夫。交游未深。不知造蘊。不敢輕易通信。恐悞於人。況小僧耶。溫英二兄。裝軸懇言甚切。不獲已。老草奉呈。萬丐目至。

　　示小師居簡住三大士廟庵

　　収書得知。與三大士共香火。始為之笑。又為之喜。
　　笑者衲僧家。千聖頂[寧*頁]。瞥轉玄樞。氣食萬牛。嫌佛不肯做。一旦緘封不密。被鬼神覰見。乃云。修行無力。大隋南泉。一狀領過。肯向精靈鬼窟。倚青蝦蟆定吉凶。惑亂人家男女。翫祭鬼神。殘羹餿飯。辜負己靈。造無間業。
　　喜者古庿香爐。鬼家活計。灼然提點得。到死火寒灰。臭烟蓬勃。乾坤聚墨。日月韜光。赴村齋避暴風卒雨。與老興化。把手共行。早是郎當不小。枕撈波。夜宿帋錢堆裏。踢出神前酒臺盤。將蜆子老乞兒。倒卓屎坑頭。未為獨脫漢。終日拈香擇火。不知身是道場。鬼面神頭。千變萬化。到這裏。却須盡底掀翻。向生佛未具。朕兆未分已前。別立生涯。不行千聖閫域。方有自由分。若只循途守轍。未免依前。被三大士驅役。丈夫自有衝天志。寧不思之。

　　序說(卍姑入此目)
　　坦講師求子直序

　　在昔老臊胡。踰海越漠。以直指人心之說。惑亂大唐人家男女。殊不知。未發足竺乾時。早已迃曲了也。立雪斷臂。平地活埋。打牛打車。騰虵繞足。支分五派。置之勿論。天台智者。入思大室。橫飛捷出。志烈秋霜。於真精進。法供養中。克證旋陀羅三昧。窮直指之妙。一乘席上。宗通說通。心言直故。始終地位。無委曲相。繩繩數百年。履坦途由直徑。冒其氏者。不可以一二數。豈敬直內義方外。彷彿而語。坦上人以子直為字。切有慕焉。大象截流。由基神箭。發無不中。行無不到。稍涉遲回。鷂子已過新羅國。

　　左上人逢源說

　　般若真源。純清絕代。濫觴西竺。滴水氷生。達磨大師。揚其波流入震旦。少室峰前。淵涵靈照。雪冷霜凝。飲者死心。攪之斷臂。已是無風帀帀之波。曹溪決其正。肆其瀾。派列支分。盈塞湖海。欲究其源。無非自得。
　　左上人。以逢源為字。深有慕焉。求予剩語。因謂曰。參禪學道。須得其源。若得其源。則語默動靜。折旋俯仰。苦樂逆順。得失是非。等印妙心。處處逢渠。如影隨形。無毫髮間。始信孟軻氏。居安資深。左右逢源之言。不妄矣。如不逢源。撓撓勞生。坐化異類。吾無取諸。上人其審之。

　　三峰彪侍者求仲文說

　　霧豹澤毛。七日不下食。盖變其文也。若是石霜角虎。糙暴生獰。文采未彰時。怒視耽耽。威。墮地千里。腥嘯生風萬木折。奚俟鞹文炳蔚。然後能噬物哉。
　　彪侍者妙年英發。負食牛之氣。以仲文為字。深有取焉。插翅出林。反目睨母。肆藂林無窮之害。文不在茲也。如其肉醉藍田。堅石沒羽。匪同日而語。上人其勉之。當刮目以待。

　　是上人求竹房語

　　清陰十畝。碧玉萬竿。瀟洒門庭。天然幽致。道人飽和羅飯。藜床瓦枕。夢繞華胥。山鳥綿蠻。臨風喚醒。雲疏鏤月。簷角蒙烟。靜報平安。清無俗語。縷柏香燃古篆。約枯梅老檜。講歲寒之盟。橫琴膝上。三歎遺音。桂影半江。誦唐人僧在翠微之句。怡然神與境會。心與道融。視整整錦繃。森森玉節。鳳巢密葉。雪壓寒梢。揭示真如。闢開戶牖。雖香嚴一擊忘所知。多福三莖四莖曲。蕩盡家私。無以加此。
　　是上人取竹房為號。乞語於予。不覺醜露。倘姁嫗憑凌一其操。榮枯長短虗其心。閴爾六窗。空然一室。則坐臥經行。惟汝之適。如或摘葉尋枝。扶籬摸壁。未免此君有屈無雪處。

　　境上人太虗說

　　六合之外。聖人存而不論。三間茆屋隨緣住。十里松門獨自遊。六合之內。聖人論而不議。四五百條花柳巷。二三千座管絃樓。是皆桎身。蛙井未覩鯤溟。衲僧家。沒意智一著子。踞千聖頂。握萬化機。寂寥非內。寬廓非外。如太虗空。迥無邊表。森羅萬象。一印頓圓。心佛眾生。三輪普現。摩竭提國。法空為座。癩馬繫枯樁。嵩山少室。併息諸緣。黑牛臥死水。周金剛無心無事。虗而靈空而妙。黼黻太過。王老師。真達不疑。廓然寥豁。豈強是非度量不少。擲劒揮空。空輪無跡。揑目生花。太青受點。含生不來。望空啟告。真不思議境。非出頭天外。孰能睥睨哉。
　　境上人揭太虗為號。深有取焉。灼然。於一切境。如石女兒。心行處滅。虗徹靈明。金塵密透。則野色更無山隔斷。天光直與水相通。苟涉錙銖。六合雲生。笑破虗空口。

　　西寺恭論師房寒泓序

　　灌谿漚麻池水。得臨際一杓。揚波皷浪。彌滿江湖。劈箭機先。孰探深淺。雪峰古磵寒泉。非趙州一疏。壅脉塞源。停含穢惡。瞪目見底。難辨濁清。世皆謂二老。得一十八灘。濫觴之正。愚竊觀之。一人力皷狂瀾。一人生淹死水。大寂源流。略覰涯涘。曾未知玉囦瑩徹。光透十虗。鏡水凝寒。影融萬象。攪無痕迹。放含沙毒。射人。湛不搖中。噀蒼龍氣。吞海。截流機。無以施其伎。犯牛斗。難以尋其源。烹雪乳者結咽喉。驟冰稜者竦毛骨。雖臨際趙州。有逆水之波。逗河之手。主丈生獰。靠壁有分。又應能濡其涓滴哉。
　　恭上人禪房虗僻。鑿方池於風簷之側。雅扁寒泓。清志乎澡心。淵意乎浴德。無事開窗卷箔。鑒止凝神。梅印月以影橫斜。竹弄風而陰瑣碎。崖洗秋而玉瘦。泉濺沫以珠跳。吟入鏤冰。觀空擲礫。塵無濯纓之染。名無洗耳之慚。洞見從上諸老肺腸。如[餤-火]倉公上池之水。無絲毫間。洋洋焉自樂乎天真。信鮫龍雲雨。非池中物也。求予剩語。因書以勉。如曰供宴逸之玩。雖東風解凍。於牣魚躍。同靈沼與民之樂。吾無取焉。上人其擇之。

　　涓禪人碧磵序

　　湛如藍揭示法身。凝不流生淹死水。放開線道。便見滔滔聒聒。漱石穿崖。色後聲前。皷弄人家男女。雪峰瞪目不見底。坐在澄澄湛湛。至今未有出身之路。南堂靈光逐處精。認得昭昭靈靈。到底不知截流之機。雖云正脉流通。望曹溪一滴。猶隔雲泥在。餘波末流。窮其源。冐其氏者。不可以一二數。
　　涓禪人雅號碧磵。意有慕焉。求予剩語。不覺醜露。灼能聲不是聲。色不是色。眼耳互為佛事。則東西絕岸。花紅深淺。鳥語綿蠻。總是自家行履處。若夫透清波路。過獨木橋。切忌脚跟浮逼逼。

　　欽西堂號實泉求語

　　實際理地。不受一塵。線路放開。和泥合水。來源有自。豈可掠虗。在昔新州賣柴漢。眼不識橫畫。用質直心。折匾擔頭。撥開正脉。濫觴湖海。變化魚龍。浩浩湯湯。莫知紀極。若是蕩而忘返。力鼓狂瀾。執而不通。生淹死水。欲與同波。玄沙道底。
　　欽禪老以實泉為號。意在澡心浴德。一洗澆浮。劈箭機先。不容作偽。秋涵古磵。月印清溪。脚踏實地人。便請截流去。

　　拗牛說。示普和侍者

　　祖父田園。荒廢日久。此職耕者。罪不勝誅。及詢所因。非農之過。乃牛不任用也。稟性悖拗。蹊田亂群。大棒打不回。麤繩拽不轉。不喫欄邊草。剛要犯人苗。踏裂嶺上白雲。一片兩片三四片。觸倒溪邊牧竪。十人廿人千百人。雖懶安用盡神機。南泉搜窮智略。春風百草頭。不能收放得□□業風吹上玉乳峰來。眼光掣電。角力摧山。意在一口吸盡。飛雪亭前。斷崕瀑布水不消。半寸捩鼻木。調伏麤惡心。涓滴蒙汗湯。斷除邪僻性。力盡神疲。穩帖帖地。安眠石上。遊戲松根。耕以其時。行不由徑。顛騎亦得。倒騎亦得。淳乎又淳。良可愛矣。烏[木*鹽]角韵。羗笛聲幽。無象太平。人牛俱樂。風清萬壑。月朗千峰。影跡雙忘。乾坤晏肅。和侍者號拗牛。需予剩語。因事以遺之。

　　希叟和尚廣錄卷第四
　　希叟和尚廣錄卷第五
　　拈古并頌

　　舉溈山臥次。(長蛇偃月勢難分)仰山上問訊。(赤脚上刀梯)溈山轉面覰後。(綿[果/衣]蒺藜)仰云。某甲是和尚弟子。何用形跡。(撩鈎搭索)溈山作起勢。(利動君子。半是真情半脫空)仰山便出。(黃蘗作驢鍬)溈喚回云。我適來得一夢。汝試為原看。(滿口嚼氷霜)仰山將一盆水。一手巾度與。(賊須賊捉)溈山遂洗面。(將錯就錯)香嚴至。溈云。我適來與寂子。做一上神通。不同小小。(不獨謾人亦自謾)嚴云。我在下面。一一知得分明。(賊口難憑)溈云試道看。(重重納敗)嚴點一盌茶與之。(前箭猶輕後箭深)溈云。二子神通。智過鶖子(誣人之罪。以罪加之)。
　　拈云。細影密鋪金鎻碎。清聲微動玉玲瓏。不無溈山父子。點檢將來。總是開眼做夢。雖然。洛陽花下路。迷却幾多人。
　　頌。
　　古洞桃花發嫰枝　　施朱施粉兩相宜　　要渠成結千年實　　多謝春風著意吹
　　舉明招上堂。眾集定。招云。這裏風頭稍硬。且歸暖處商量。(作賊人心虗)眾隨至方丈。(逼狗上墻)招云。才到煖處。便見瞌睡。以主丈。一時趕散(滿川龍虎舉。猶自說平基)。
　　拈云。明招獨眼龍。可謂秦無人。當時若是箇漢。待他道。這裏風頭稍硬。且歸暖處商量。便撫掌呵呵大笑。非惟增光一眾。使這老漢。有身無著處。
　　拈。明招雖則嫌客罵婦。點檢將來。未免如猫捕鼠。
　　頌。
　　田厙翁翁兩鬢霜　　苦貪濁酒弄觥觴　　兒孫步步相隨逐　　扶得歸家又發狂
　　舉臺山婆子。僧問。臺山路向什麼處去。(刺腦入膠盆)婆云驀直去。(荊棘參天)僧才行。(脚下泥深三尺)婆云。好箇師僧。便恁麼去。(貪杯惜醉人)趙州聞云。須勘過這老婆始得。(只聞人作鬼。不見隺成仙。)及見便問。臺山路向什麼處去。(劒甲未施。賊身已露)婆云。驀直去。(銕鑄巖崖)州云。勘破了也(兩手扶犂)。
　　拈云。臺山一路。平如鏡面。險似懸崖。千人萬人。只解貪程。不知蹉過。要見婆子麼。去路一身輕似葉。要見趙州麼。佳名千古重如山。
　　頌。
　　收拾成都賣卜家　　君平術肆獨宏開　　閙中人献支機石　　掀倒卦盤歸去來
　　舉馬祖西藏百丈南泉。翫月次。祖云。正恁麼時如何。(藕絲牽動五須彌)藏云。正好供養。(過山尋蟻跡)又云。正好修行。(度水覔魚踪)南泉拂袖便行。(蝦跳不出斗)祖云。經歸藏禪歸海。惟有普願。獨超物外(渾家送上渡頭船)。
　　拈。寶峰山頂。皓月流輝。幸自可怜生。無端一陣黑風。吹數片雲。翳却清光了也。致令千古之下。揑目生花。眾中莫有忍俊不禁底麼。如無。山僧不惜眉毛。為伊點破。(以拂子。空中畫云)風休雲淨。(打一圓相云)皓月流輝。(擲拂子云)直饒光影滅。何似未生時。
　　頌。
　　百戲場中賽錦標　　蠻牌竹馬舞兒多　　頭籌暗地奪將去　　行主喃喃強說呵
　　拈。一種弄光影。就中南泉較險。何故。拂跡成痕
　　舉。趙州問南泉。如何是道。(太平休整閑戈甲)泉云。平常心是道。(黃金包[果/衣]爛泥團)州云。還可趣向也無。(金剛腦後抽生銕)泉云。擬向即乖。(截斷脚跟)州云。不擬爭知是道。(錮鏴著生銕)泉云。道不屬知。不屬不知。知是妄覺。不知是無記。若真達不疑之道。譬如太虗。廓然寥豁。豈可強是非耶。(舌頭拖地)州禮拜(李陵雖好手。未免陷番身)。
　　拈。南泉父子。激揚錚鏗。如驪龍玩珠。吞吐自如。若是真正衲僧。寧免嘔噦。
　　頌。
　　一塊郴州銕　　渾崙擘不開　　輪槌輕擊著　　雪刃暗飛來
　　舉僧問馬祖。離四句絕百非。請師直指西來意。(含元殿裏覔長安)祖云。我今日勞倦。不能為汝說。問取智藏。(利刃〔□〕蜜)僧問智藏。云我今日頭痛。不能為汝說。問取海兄。(綿[果/衣]蒺藜)海云。我到這裏。却不會。(幽州猶自可。最苦是新羅)僧舉似馬祖。云藏頭白海頭黑(苕箒畫蛾眉)。
　　拈云。眾中皆謂。這僧死而不弔。殊不知。馬師父子。被他一狀領過。
　　頌。
　　出匣神鋒瑩[辟*鳥]鵜　　將軍珍襲已多時　　相承不是誅龍手　　只作三文補履錐
　　舉南泉耡田次。有僧來參。泉云。汝去庵中做飯喫。與老僧。送一分上山來。(左搓芒繩縛鬼子)僧歸。做飯喫了。將家生一時打破。就南泉床上展脚睡。(六月黃河連底凍)泉歸見。亦就半壁眠。(玻璃萬頃含秋月。折筯如何攪得渾)僧拂袖便行。(海枯終見底。人死不知心)泉後云。三十年前。有箇伶利道者。至今不知落處(泪出痛膓)。
　　拈。南泉老漢。有定亂之謀。無定亂之劒。致令這僧無禮。當時見在床上眠。便縱火燒却庵。直饒這僧全機。未免髑髏著地。
　　頌。
　　勢罷奴欺主　　年衰鬼弄人　　南泉招致得　　冷泪濕衣巾
　　舉世尊初生。一手指天。一手指地。云天上天下。唯吾獨尊。(借人面具舞三臺。鴉臭當風立)雲門云。我當時若見。一棒打殺。與狗子喫。貴圖天下太平(李陵雖好手。未免陷番身)。
　　拈。清平世界。管絃沸月。花錦妍春。無端一陣妖氛。大地山河。皆成墨聚。雲門憤氣不平。握生苕菷。痛與掃除。雖則千兵易得。一將難求。其柰貪程太過。墮在萬丈深坑。至今出頭不得。(遂左右顧眎云)眾中莫有為雲門雪屈底麼。如無。山僧不惜眉毛。(驀拈主丈。橫按云)吽吽。須知海嶽歸明主。未信乾坤陷吉人(卓一下)又。雲門雖則把手共行無間路。點檢將來。趂得老鼠。打破油缸。
　　頌。
　　落賴兒郎自小愚　　為貪花酒廢詩書　　當時早得嚴師訓　　破壞箕裘未到渠
　　舉。世尊拈花。(清平世界皷烟塵)迦葉微笑。(助桀為虐)世尊云。吾有正法眼藏。涅槃妙心。分付摩訶迦葉(餿飯祭閑神)。
　　拈。諸方老宿或云。迦葉失却一隻眼。或云。被特石驀口一塞。至今有屈無雪處。點檢將來。只解扶強。不能扶弱。殊不知。釋迦老子。展盡神通。不滿迦葉一笑。何故。春風得意馬蹄疾。一日看盡長安花。
　　頌。
　　塞北安南幾戰爭　　老來卜築傍煙村　　却將舊斬樓蘭劒　　換得黃牛教子孫
　　舉。文殊是七佛之師。因甚出女子定不得。(銕牛不食欄邊草。誅龍之劒不揮蛇)罔明下界菩薩。因甚出得(癩馬空嘶柳下風。太阿補履不如錐)。
　　拈。文殊買銕得金。罔明如虫禦木。向使女子。把得定千聖頂[寧*頁]。瞥轉一機。看這一隊漢。面皮厚多少。
　　頌。
　　仙苑名花取次糚　　鼕鼕羯皷謾催芳　　春風不費纖毫力　　拂掠枝頭便有香
　　舉。文殊普賢。起佛見法見。(貧兒思舊債。家衰窮相現)世尊。以神力。攝向二鐵圍山(毒蛇須是乞兒捉。樂則同歡。賞不避仇讎)。
　　拈。文殊普賢。佛見法見。璞玉渾金。塼頭瓦片。盡情掃却不留踪。萬里神光腦後箭。諸人還知黃面老子。敗缺處麼。(良久云)若不同床處。焉知被底穿又。黃面瞿曇。只顧他非。不知己過。當時盡令而行。也是鐵圍山裏漢。何故。若不同床睡。焉知被底穿。且道。誵訛在甚麼處。
　　頌。
　　美如西子離金闕　　嬌似楊妃倚玉樓　　猶把琵琶半遮面　　不令人見轉風流
　　又。
　　拂苔高臥白雲根　　夢繞春風錦綉園　　驀聽采樵歌一曲　　醒來月掛客愁村
　　舉。舍利弗問須菩提。夢中說法。與覺時。是同是別。(醉人說話不堪聽。莫寐語你又醉也)須菩提云。此義甚深。吾不能說。此會有彌勒大士。汝可往問。(慣作搕[打-丁+(天/韭)]污人門)舍利弗往問彌勒。(避得風雷遭雨雹。出得醬甕。又入虀甕)彌勒云。誰名彌勒。誰是彌勒者(屎無兩般臭。傳尸勞病怕沾身)。
　　拈。須菩提一生。虗空作活計。被人問著。不說便休無事。駕禍與別人作麼。若非補處大士。深辨端倪。寧免寐熟饒譫語。
　　頌。
　　風前不見花中葉　　雨後難尋葉底花　　蜂蝶紛紛過墻去　　只疑春色在隣家
　　舉。達磨見武帝。帝問。如何是聖諦我一義。(八角蒺藜當面擲)磨云。廓然無聖。(鐵網漫空)帝云。對朕者誰。(砒霜未是毒)磨云不識。(截斷脚跟)帝不契。(買金須是賣金人)磨遂渡江(善為道路)。
　　拈。老胡殫千金之產。學屠龍之技。技成無以施其巧。雖然。誰知冷灰裏。九轉透瓶香。
　　頌。
　　宮花壓鬢墜烏雲　　傾國風流宛勝秦　　玉笛插藏人不見　　夜深吹起鳳樓春
　　(乃顧左右云)還有第相品弄者麼。自云有。(拍膝云)邪法難扶
　　舉。世尊一日與阿難行次。見一塔。世尊便禮拜。(奴見婢殷勤)難云。此是誰人之塔。(言中設網羅)世尊云。過去諸佛塔。(牛死空欄)難云。過去諸佛。是誰弟子。(捉賊求贓)世尊云。是吾弟子(河水從源濁)。
　　拈。過去諸佛。是世尊弟子。則故是。且道。世尊是誰弟子。若也知得。楊柳春風行樂處。若也不知。芭蕉夜雨斷腸時。
　　頌。
　　碧綠青紅百樣花　　盡從春色巧安排　　不知春色端倪處　　平地危分萬仞崖
　　舉。外問者佛。不問有言。不問無言。(黃金鑄就鐵崑崙)世尊良久。(殺人刀活人劒。誰知冷灰裏。九轉透瓶香)外道云。世尊大慈大悲。開我迷雲。令我得入。(削玉求瑕)世尊云。如世良馬。見鞭影而行(茅戶挂珠簾。直饒描得似。未免費丹青)。
　　拈。騎賊馬趕賊。奪賊槍殺賊。則不無黃面老兒。反被阿難輕輕拶著。便見將南作北。雖然如是。玉印不離天子手。金箱豈可庶人知。
　　又。息黥補劓。拂跡成痕。黃面老人。寧免諸方唇吻。只如不動鋒鋩。不施藥線。活必死於膏肓。還有人辨得底麼。若也辨得。良馬窺鞭。已遲八刻。若也未辨。東土阿師。不如西天外道。
　　頌。
　　萬里澄江雪霽時　　玉壺一色冷涵輝　　漁翁認得烟村路　　柳線穿魚帶月歸
　　舉。月上女入城。舍利弗出城。相值。弗問云。聖女何處去。女云。如舍利弗恁麼去。弗云。我方出城。汝方入城。何云如某甲恁麼去。女云。諸佛弟子。依何而住。弗云。依大涅槃而住。女云。若依大涅槃而住。則我如舍利弗恁麼去。
　　拈。月上女。前頭較些子。後頭笑殺人。若是箇丈夫漢。向千聖頂[寧*頁]。別行一路。直饒古今佛祖。競出頭來。亦仰望不及。爭肯受人平地活埋。雖然如是。誰知冷灰裏。九轉透瓶香。
　　頌。
　　黃金肌骨鐵心腸　　曉出重城眩巧糚　　賺入涅槃門路去　　連天荒草看人忙
　　舉。二僧見風吹剎旛。一人云風動。一云幡動。爭論未已。六祖云。非風幡動。仁者心動。
　　拈。擔柴漢。黃梅席上。竊得衣盂。半夜三更。驚忙奔走。及見風幡。便言心動。也是作賊人心虗。雖然如是。只如風幡未動。何處求心。還知麼。白雲盡處見明月。黃葉落時聞搗衣。
　　頌。
　　烟雨溟濛望眼迷　　蘭舟小泊畫橋西　　兒童不識春流漲　　却怪湖邊柳樹低
　　舉。馬祖送書與國一。開見書中圓相。國一於中著一點。封回。國師聞云。欽師猶被馬師惑。
　　拈。大小國師。三緘不密。錯斷諸方名言。山僧要問。欽師被惑則固是。且道。馬師還曾被惑麼。待渠擬議。便云惑了也。教這老漢。知道螗蜋貪怒臂。黃雀已爭擒。
　　頌。
　　[病-丙+斯]撲場中作斷交　　拳來脚去不相饒　　誰知用盡平生力　　却被閑人奪錦標
　　舉。鳥窠因侍者相辭。師云甚處去。侍云。某甲為法出家。和尚不垂慈誨。今往諸方。學佛法去。師云。若是佛法。我這裏亦有少許。侍云。如何是和尚。此間佛法。師拈布毛。吹一吹。侍者因此有省。
　　拈。鳥窠吹布毛。幸自可怜生。無端侍者。因而悟去。冷眼看來。也是鈍鳥不離窠。
　　頌。
　　擬學鵬搏九萬風　　誰知折翅鳥窠中　　至今秦望山前雨　　血泪千林花泪紅
　　舉。破竈墮。山前有一廟。中惟一竈。別無神像。終日祭祀不歇。師一日入廟云。汝本泥土所成。靈從何來。聖從何起。日受宰殺。遂以杖擊之云。破也墮也。竈即隨手而壞。是夜竇神。拜謝而去。
　　拈。靈從何來。聖從何起。潑土頹塼。有何奇異。輕輕拈出瘦藤枝。擊碎元來無一伎。雖然。世諦流布即得。衲僧門下。也是餿飯祭閑神。
　　頌。
　　苦戀京華不肯歸　　行裝須待送窮時　　茆舡寂寞煙汀月　　別後何人更有詩
　　舉。國師三喚侍者。侍者三應。師云。將謂吾辜負汝。誰知汝辜負吾。
　　拈。國師年老心孤。怜兒不覺醜。侍者孝當竭力。無日不承顏。因甚却道。汝辜負吾。會麼。黃金滿眼書盈屋。只恐承家得力遲。
　　頌。
　　仙翁還斾武陵家　　仙女歡迎步彩霞　　貪弄玉簫頻勸酒　　不知凋盡碧桃花
　　舉。丹霞訪國師。問逢侍者問。國師在否(云云)。不謬為南陽國師。
　　拈。侍者有抱關擊柝之意。無隄防暴客之心。致遭他人毒手。當時若解慎初護末。待他道。龍生龍子。鳳產鳳兒。即向道。老賊。我識得你。非惟截斷丹霞脚跟。亦免渾家窮煎餓炒。
　　頌。
　　南陽家法是人知　　剛被丹霞教壞伊　　致使親生龍鳳子　　一時翻作鼠黏兒
　　舉。馬祖同百丈游山次。見野鴨子。祖遂扭丈鼻頭。忍痛失聲。遂大悟。後歸寮。或哭或笑。
　　拈。川僧素無頭腦。步步引人入草。忽驚野鴨群飛。便把鼻頭揑破。哭不成聲。笑還絕倒。只因家富小兒嬌。七世門風都壞了。且道。還可扶持也無。遂扭侍者鼻云。更添一箇。
　　頌。
　　送目群飛野鴨邊　　不勝情事與誰論　　輕輕扭定娘生鼻　　海月山雲亦斷魂
　　舉。龐居士問馬祖。不與萬法為侶。是什麼人。祖云。待汝一口。吸盡西江水。即向汝道。
　　拈。大小龐翁。向鬼窟裏作活計。更得傍人。燒錢酹酒。助發狂魂。至今出陰界不得。山僧雖無肘後靈符。也要與渠勦絕。(拈主丈云)敕敕吉吉攝攝又。避得風雷。重遭雨雹。
　　頌。
　　脫體無依是病由　　直須大死一回休　　西江吸盡無涓滴　　便解人前不識羞
　　舉。百丈再參馬祖。
　　拈。舉拂子掛拂子。大用全提。曾無肯路。當機一喝三日聾。大冶精金如糞土。諸人要知二老相見處麼。火雲飛碧漢。氷片滿長街。
　　頌。
　　閃電光中奪信旗　　怒雷一擊喪全機　　從茲獨據雄峰頂　　佛祖低頭聽指揮
　　舉。僧問百丈。如何是奇特。丈云。獨坐大雄峰。
　　拈。無人處。斫額望汝。
　　又。將謂奇特。元來在草窠裏輥。
　　頌。
　　鼻孔親遭扭揑來　　乞兒得食向人誇　　雄峰獨坐稱奇特　　斷綆何曾是活蛇
　　舉。百丈問溈山云。併却咽喉唇吻。道將一句來。溈山云。却請和尚道。道吾云。和尚也須併却。雲巖云。和尚有也未。
　　拈。丁公七箭鎻喉法。善用者不露鋒鋩。百丈老人。雖解發。不能中的。返被群驍攢箭射殺。雖然如是。李將軍有佳聲在。不得封侯亦是閑。
　　頌。
　　破鏡生兒惜似金　　晨昏不敢離煙林　　羽毛長就飛求食　　聚口粉爭喫母心
　　舉。麻谷參章敬。遶禪床一帀。振錫一下。卓然而立。敬云。是是。又到南泉。亦遶禪床一帀。振錫一下。卓然而立。泉云。不是不是。谷云。章敬道是。和尚未審道不是。泉云。章敬即是。是汝不是。此是風力所轉。終成敗壞。
　　拈。麻谷用盡自己心。笑破他人口。章敬南泉。一等天行病。陰陽證不同。
　　頌。
　　學得陶米小術些　　當場撮弄數般花　　雖然過得常人眼　　到底難瞞是作家
　　舉。丹霞訪居士。門逢靈照女。便問。居士在否。照放下菜籃。斂手而立。又問。居士在否。女提籃便行。丹霞遂回。女歸舉似龐翁。翁云。丹霞在否。女云已去。翁云。赤土塗牛妳。
　　拈。丹霞阿魏無真。遇物便噬。靈照水銀無假。入煆即流。只如道赤土塗牛妳。未審落在賓家。落在主家。具透關眼者。必能甄別。
　　頌。
　　雲鬢慵梳劣性多　　逢人專要逞慺[怡-台+羅]　　門前落節歸誇俊　　不柰爺爺咬齒何
　　舉。南泉示眾云。喚作如如。早變了也。今時師僧。須向異類中行始得。趙州云。出異即不問。如何是類。南泉以手托地。州一踏踏倒。急歸延壽。呌云悔悔。泉令侍者問。悔箇甚麼。州云。悔不更與兩踏。
　　拈。異類中行。不無南泉。爭柰鼻繩。在趙州手裏。趙州雖得便宜。未免出南泉圈繢不得。
　　頌。
　　飛騎將軍入虜庭　　兵機煉得十分精　　誰知敗績緣欺敵　　致使凌烟易姓名
　　舉。南泉與歸宗麻谷。同謁國師。至中路。泉畫一圓相。歸宗便於中坐。麻谷作女人拜。泉云。恁麼則不去也。遂相喚而回。
　　拈。家貧猶自可。路貧愁殺人。
　　頌。
　　上林春色正繁華　　公子聯轆去賞花　　貪弄玉盃泥樣醉　　笙歌中路逆歸家
　　舉。臨濟參黃蘗。三度問佛法大意。三度被打。遂往見大愚。乃問有過無過。愚云。黃蘗恁麼老婆心切。猶問有過無過。濟大悟。遂於大愚肋下。築三拳。愚托云。汝師黃蘗。非關我事。
　　拈。黃蘗棒頭無活眼。大愚舌上有龍泉。直饒臨濟得路翻身。鷂子已過新羅國。
　　頌。
　　南國江山入戰圖　　生靈何處問漁樵　　憑君休說封侯事　　一將功成萬骨枯
　　舉。盤山云。三界無法。何處求心。
　　拈。劒閣路雖險。夜行人更多。
　　頌。
　　柳掛金絲鶯織曉　　花鋪翠錦蝶眠春　　見成一幅新圖畫　　不待王維手眼親
　　舉。天皇住時。龍潭開餅鋪。日將十餅奉皇。每留一餅還潭。潭乃問。皇云。是汝持來。還復於汝。渾遂出家名信。後得法。
　　拈。本是善因。而招惡果。
　　頌。
　　胡餅朝朝供一僧　　知他結了幾生冤　　甜瓜換得胡盧種　　才出頭來便滅門
　　舉。世尊陞座。文殊白槌云。諦觀法王法。法王法如是。
　　拈。皓玉無瑕。雕文喪德。
　　頌。
　　雪徑輕寒蝶未知　　暗香誰遣好風吹　　野橋漏洩春光處　　正為橫斜一兩枝
　　舉。南泉云。王老師賣身去也。(云云)不作貴不作賤。
　　拈。諸方酧價。或云。來年與和尚。作一領布衫。或云。和尚屬我也。山僧拔貧作富。勉強酧一句看。和尚年尊。恐難使喚。又云。切莫嫌麤難惡。
　　頌。
　　赤窮王老賣渾身　　賤似黃金貴似塵　　不費分文收買得　　一程送與采樵人
　　舉。十二時中。不依倚一物。
　　拈。死水不藏龍。
　　頌。
　　太平時節歲豐登　　旅不賷粮戶不扄　　官路無人夜無月　　唱歌歸去月三更
　　舉。雲門問僧。甚處來。僧云江西來。門云。江西一隊老漢。寐語住也未。僧無對。
　　拈。鸕鷀語鶴。
　　頌。
　　村落誰家醜女兒　　愛將苕菷畫蛾眉　　逢人掩鼻嫌腥穢　　鴉臭當風自不知
　　舉。麻谷問臨濟。大悲千手眼。那箇是正眼。濟云。大悲千手眼。作麼生是正眼。速道速道。谷拽濟下禪床便坐。濟云不審。谷擬議。濟便喝。拽谷下禪床却坐。谷便休去。
　　拈。臨濟麻谷。如屯百萬軍對壘相似。皂旗閃爍。雪刃縱橫。凜然有不可犯之勢。及至兩將挑戰。却只以瓦礫相攻。正眼看來。當甚小兒戲劇。
　　頌。
　　大悲正眼露堂堂　　百步常搖閃電光　　被掣風顛醫瞎了　　暗中拖拽下禪床
　　舉。僧問投子。如何是十身調御。投子下繩牀立。
　　拈。畫虎成狸。
　　頌。
　　白髮宮娃不解愁　　滿頭猶自插花枝　　曾緣玉兒君王寵　　準擬人看似舊時
　　舉。供養百千諸佛。不如供養一箇無心道人。
　　拈。召大眾云。百千諸佛有何過。無心道人有何德。會麼。仙壇無客到。鬼市足人行。
　　頌。
　　霜拂金鞍玉墜腰　　鷄聲催入紫宸朝　　何如雲壑飽清夢　　殘月半囪松影搖
　　舉。南泉山下。有一庵主。僧過云。近日南泉出世。何不上山禮拜。主云。莫道南泉出世。任是千佛出世。亦不去禮拜。南泉聞得。令趙州去勘。州到便禮拜。主不顧。州從西過東。從東過西。主並不顧。州云。草賊大敗。遂拽下簾子便行。歸舉似泉。泉云。我從來疑著這漢。
　　拈。南泉父子。平地喫交。至今無人扶得起。庵主雖則牢關把定。千聖窺覰無門。點檢將來。未免燒錢惹鬼。
　　頌。
　　奴顏婢膝走人間　　羞見羊裘七里灘　　文叔雖為天子貴　　子陵只作故人看
　　舉。清淨行者。不入涅槃。破戒比丘。不入地獄。
　　拈。功德天黑暗女。有智人前。二俱不受。
　　頌。
　　濁酒松醪喫兩鍾　　醉拖長袖舞春風　　天崩地裂誰能管　　幾見落花堆亂紅
　　舉。居一切時。不起妄念。於諸妄心。亦不息滅。住妄想境。不加了知。於無了知。不辨真實。
　　拈。無孔鐵鎚。
　　頌。
　　喫粥喫飯過　　聽風聽雨眠　　風光俱買盡　　不費一文錢
　　舉。藥山坐次。石頭問云。作甚麼。山云。一物不為。頭云。恁麼則閑坐也。山云。閑坐則為也。頭云。千聖亦不識。
　　拈。古井須防有毒蛇。
　　頌。
　　一塊松根石　　頑然自古來　　更無人覰著　　歲歲長莓苔
　　舉。僧問如何是清淨法身。雲門云。花藥闌。僧云。便恁麼去時如何。門云。金毛獅子。雪竇拈云。大無端。
　　拈。進人若將加諸膝。退人若將墜諸淵。雲門放去較憨。雪竇收來較險。諸人還有恁麼時節麼。若有。切不得坐在這裏。
　　頌。
　　玉闌花藥闘春工　　雨濕胭脂臉暈紅　　絲管紛紛來賞玩　　可怜吹落五更風
　　舉。大耳三藏。得他心通。朝見肅宗。帝命國師驗之。藏見師便拜。侍立于右。師云。汝得他心通。是否。藏云不敢。師云。汝道老僧。即今在什麼處。藏云。和尚是一國之師。何得在西川看競渡。師再問。藏云。和尚是一國之師。何得在天津橋上。看弄胡孫。第三次問。老僧只今在什麼處。藏罔知去處。國師叱云。這野狐精。他心通在什麼處。
　　拈。大耳三藏。不道他不得他心通。只是龍頭蛇尾。致被國師呵叱。若是通身具眼。第三次待問。老僧只今在什麼處。只向道。和尚是一國之師。因甚在鬼窟裏作活計。倘能如是。直饒國師不高竪降旗。未免舉手加額。
　　頌。
　　黃金包褁爛泥團　　不惜當場撮弄看　　破綻遭人窺戲了　　末梢依舊被渠瞞
　　舉。波斯匿王問。勝義諦中。還有世俗諦也無。若言其有。(云云戽水潑鴛鴦)佛云。我今無說。汝亦無聞。無說無聞。是名一義二義(酷嫌蠆尾長搖毒。終使花頭不損香)。
　　拈。波斯匿王。如戰澶淵發幢子努。擬山山摧。擬海海竭。爭奈世尊不動鋒芒。折衝千里。諸人還知二老落處麼。幾般雲色出峰頂。一樣泉聲落檻前。
　　頌。
　　十字街頭鋪席開　　牛溲馬渤盡収來　　等閑落在名醫手　　貴賤無非是藥材
　　舉。無著往五臺。禮文殊。路逢老人。著問莫便是文殊麼。老人云。豈有二文殊。著禮拜起。老人不見。
　　拈。可笑無著。賊在面前。不能捉得。空自掩門呌屈。有甚共語處。當時待他道。豈有二文殊。劈面便唾。直饒老人。有冲天之計。管使入地三尺。
　　頌。
　　遠望蓬萊去學仙　　途中遇著呂先生　　還丹一粒吞還吐　　回首空山獨自行
　　舉。肅宗問國師云。和尚百年後。所須何物。師云。為我造箇無縫塔子。帝展手云。塔樣。國師良久云。會麼。帝云不會。師云。吾有得法耽源。可詔而問之。後詔問源。源云。湘之南潭之北。中有黃金充一國。無影樹下合同船。琉璃殿上無知識。
　　拈。國師無縫塔。不勞斤斧。本自圓成。及乎被人請樣。便是七穿八穴。耽源任是巧奪工輸。未免方木逗圓竅。
　　頌。
　　八面玲瓏逗月寒　　要尋形影十分難　　無端平地生層級　　湘北潭南作樣看
　　舉。馬大師示眾云。汝等諸人。各信自心是佛。
　　拈。馬大師壓良為賤。當時一眾。皮下還有血麼。若使稍知衲僧巴鼻。八十四人。灼然別有生涯。不致阿轆轆地。何故。俊鷹不瞬愁胡眼。爭打籬根死雀兒。
　　頌。
　　讀破燈窗萬卷書　　經綸勛業付洪儒　　古今多少麒麟畫　　幼學誰人不順朱
　　舉。稅闍梨問曹山。清稅孤貧。乞師拯濟。(八角蒺藜當面擲)山喚云。稅闍梨。(藕絲牽動五須彌)稅應諾。(砒霜未是毒)山云。清原白家三盞酒。喫了猶道未沾唇(淚出痛腸)。
　　拈云。稅闍梨。寸鐵在手。撥亂乾坤。若不是曹山。洎合牽羊納璧。雖然。畢竟那裏是他喫酒處。
　　頌。
　　紅錦纏頭舞醉身　　笙歌聲沸鳳樓春　　百花藂裏扶歸去　　誰道郎兒徹骨貧
　　舉。德山示眾云。今夜小參不答話。問話者三十棒。(當門懸白澤)有僧出禮拜。山便打。(賞不避仇讎)僧云。某甲話也未問。因甚打某甲。(泪出痛腸)山云。汝是什麼處人。(入泥入水)僧云。新羅人。(不勞再勘)山云。未跨舡舷。好與三十棒(貪行荒草裏。不覺露沾衣)。
　　拈云。諸人還會麼。德山可謂。少年曾決龍蛇陣。老大還同稚子歌。
　　頌。
　　萬戰森嚴細柳營　　信威獨許漢將軍　　誰知袖隱屠龍劒　　却把蒿枝箭策勳
　　舉。雪峰普請。搬柴次。路逢一僧。峰颺一束藤於地。(千鈞弩發)僧擬取。(把髻投衙)峰遂踏倒。(為人須用殺人心)歸遂舉似長生云。我適來踏著這僧。(乞兒見小利)生云。和尚代這僧。入涅槃堂始得。(賊過後張弓)峰休去(軟如綿硬似鐵)。
　　拈云。這僧貪觀天上月。失却手中橈。致令雪峰無禮。當時見他颺下藤束。便云。淨地上不得狼籍。擬議劈胸便摟。何故。國覇有謀臣。
　　頌。
　　颺下山藤設意深　　嗅烏喙藥禍沾身　　脚跟未斷紅絲線　　智鑑難逃明眼人
　　舉。香嚴侍立溈山次。溈問云。聞子在先師會下。問一答十。問十答百。是否。(折筯攪滄溟)嚴云不敢。(全身陷鐵圍)溈云。我不問汝問一答十。問十答百。父母未生以前。道將一句來。(要窮圓澤意。須到葛洪川)香嚴返復搜尋。無啟口處。(消得龍王多少風)乃云。望和尚慈悲。為某甲說。(蒼天中更加怨苦)溈云。我若為汝說。他日悟去。決定罵我。(煉銅為膽鐵為心。小心人難得)嚴云。今生更不參禪。做个長行粥飯僧去。(只恐不是玉。却較些子)遂卜南陽遺趾居焉。(不到烏江不肯休)一日掃地擲瓦。擊竹作聲。忽然大悟。(莫將鶴唳。悞作鶯啼)乃云。一擊忘所知。(笑破他人口)更不假修持。(脚下泥深三尺)動容揚古路。(何曾夢見)不墮峭然機。(正好喫棒)處處無踪跡。(堆山積嶽)聲色外威儀。(重重。圭角)諸方達道者。(癩兒牽伴)咸言上上機。(誰恁麼道)乃望溈山。炷香作禮云。和尚當時。若為某甲說。何得有今日。(乞兒拾得席。消得龍王多少風)溈山聞得。乃令仰山去勘。(賊須賊捉)仰到問云。聞師弟。擊竹有省。試為我說看。(相牽入火坑)嚴云。去年貧未是貧。今年貧始是貧。去年貧尚有卓錐之地。今年貧錐也無。(巧盡拙出)仰云。師弟會得如來禪。祖師禪未夢見在。(低聲低聲)嚴云。我有一機。瞬目示伊。若也不會。却喚沙彌。(萬里崖州)仰云。且喜師弟。會祖師禪(便喝　掩面而出)。
　　拈。盡底掃除窮活計。要渠赤手立生涯。不無溈仰父子。點檢將來。也是怜兒不覺醜。香嚴悟去。閉目食蝸牛。
　　頌。
　　爝火初經一線開　　寶盤終日自縈迴　　也知物理關人事　　歷盡崎嶇心始灰
　　舉。真園頭問良山。家賊難防時如何。(殷勤送別瀟湘岸)山云。識破後不為冤。(金剛杵打鐵山摧)真云。識破後如何。(樂則同歡)山云。貶向無生國裏。(擘開太華手。須是巨靈神。天堂未就。地獄先成)真云。莫便是他安身立命處也無。(頭上著枷。脚下著杻。賺却一船人)山云。死水不藏龍。(盡力扶不起)真云。如何是活水裏龍。(舉拂子。看看)山云。興波不作浪。(何曾夢見。莫嚇我)真云。或遇傾湫倒嶽來時如何。(且緩緩。只聞人作鬼。不見鶴成仙)山下禪床扭住云。闍梨莫教濕却老僧袈裟角(盡力跳不出。棺木裏瞠眼)。
　　拈。作家相見。一拶一挨。平如鏡面。險似懸崖。頭頭具生殺之機。著著有出身之路。明眼人前。未免如虫禦木。
　　頌。
　　荒廢人家命蹇迍　　行年在坎鬼臨身　　燒錢遠送他方去　　轉禍來為五福神
　　舉。雪峰一日謂玄沙云。備頭陀。何不徧參去。(掘窖深埋)沙云。達磨不來東土。二祖不往西天。(蝦跳不出斗)雪峰肯之(面皮厚多少)。
　　拈。眾中總道。玄沙如龍馬駒。奔軼絕塵。不受控制。殊不知。被雪峰芒繩縛定。至今無出身之路。
　　頌。
　　幼小勤書懶出門　　春風花柳自村村　　芳心不被笙歌引　　時把唐虞子細論
　　舉。定上座參臨濟。問如何是祖師西來意。(太平休整閑戈甲)濟下禪床擒住云。道道。(利劒斬虗空。萬象鳴剝剝)定擬議。(閉目食蝸牛)傍僧云。定上座。何不禮拜。(與賊過梯。捧上不成龍)定禮拜。忽然大悟(朝打三千。暮打八百)。
　　拈。臨濟如排百萬迷魂之陣。只要褰旗斬將。若不得傍僧。幾成虗設。雖然如是。衲僧門下。豈止笑三十年。
　　頌。
　　剪酥蹙錦上林花　　曉怯春寒不放開　　驀聽一聲撾羯鼓　　檀心遠送異香來
　　舉。晏國師赴皷山。雪峰云。一隻聖箭子。射入九重城裏去也。(誤將魚目作明珠。怜兒不覺醜)孚上座云。渠未在。(疑殺天下人)峰云。渠是徹底人。(錮鏴著生鐵)孚云。待某與伊勘過。(脚上刀梯)國師云。九重城裏去。(開眼堂堂入鑊湯)孚云。忽遇三軍圍遶時如何。(知君不是金牙作。爭敢彎弓射尉遲)國師云。他家自有通霄路。(脚下泥深三尺)孚云。恁麼則離宮失殿去也。(千聖覔無踪)國師云。何處不稱尊。(頭上著枷。脚下著杻)孚歸謂雪峰云。聖箭子折也。(桀犬吠堯)峰云。渠語在。(盡力扶不起)孚云。這老凍膿。終是有鄉情(伎窮也伎窮也)。
　　拈。孚上座不戰屈人兵。煞人不眨眼。因甚向雪峰面前。倒戈卸甲。會麼。(良久云)攻乎異端。斯害也已。
　　頌。
　　白髮將軍坐碧油　　教嬰兒打百花毬　　被人馳馬拏將去　　猶把兵書說未休
　　舉。定山與夾山同行次。定云。生死中無佛。則無生死。(黑牛臥死水)夾山云。生死中有佛。則不迷生死。(癩馬繫枯樁)二人不肯。同上大梅。人事了。夾山便問。未審二人見處。那箇較親。(截耳臥街)梅云。且去明日來。(心急馬行遲)山明日上問。(記劒刻舟)梅云。一親一疎。(別寶撞著瞎波斯)山云。那个親那个疎。(低聲低聲。墻壁有耳)梅云。親者不問。問者不親。(金剛杵打鐵山摧)夾山住後云。我當時在大梅處。失却一隻眼。(只堪忍咲不堪陳)雪竇拈云。夾山殊不知。在大梅處。換得一隻眼(為蛇畫足不成龍)。
　　拈。有佛無佛。一親一疎。(以拂子畫云)山僧為汝。盡情裂破了也。且道。還出得生死也無。(喝云)清平世界。切忌訛言。
　　又拈。大梅老漢。得處瞞盰。用處儱侗。引得許多葛藤。當時若解主丈用事。將這兩个漢。倒卓屎坑頭。使知衲僧門下。道佛一字。嗽口三年。有甚有無生死可辯。具眼者薦取。
　　頌。
　　飛騎將軍入虜庭　　鎗旗未動死生分　　戰酣馳入中軍寨　　且聽元戎議賞勳
　　舉。石頭因藥山問。三乘十二分教。某甲粗知。常聞南方直指人心。見性成佛。實未明了。望和尚慈悲指示。(掘地覔青天。棄却甜桃樹。沿山摘醋梨)頭云。恁麼也不得。不恁麼也不得。恁麼不恁麼總不得。汝作麼生會。(八角蒺藜當面擲　迷魂陣奪元戎)山佇思。(髑髏著地)頭云。子因緣不在此。江西見馬大師去。(推過又爭得。平地擠人落險崖)山至祖處。復如前問。(幽州猶自可。最苦是新羅)祖云。我有時教伊揚眉瞬目是。有時教伊揚眉瞬目不是。(上林花萬朵。輕付〔豆〕娘兒)山有省。便禮拜。(頭上著枷。脚下著杻)祖云。子見个什麼道理。(將蝦釣鼈)山云。某甲在石頭時。如蚊子上鐵牛。(甚處得這消息來。秤鎚有什麼汁)祖云。汝既如是。宜善護持。(蒼天蒼天。面皮厚多少)法雲秀云。石頭好个無孔鐵鎚。太似分付不著人。(說什麼無孔鐵鎚。直是金聲玉振)大溈智云。說什麼石頭時。如蚊子上鐵牛。只今又何曾吐得出。(直饒吐得。堪作何用)溈山果云。前箭猶自可。後箭射人深。藥山直饒悟去。已落第二月。(好箭只是無芒。射中草人。有甚麼用處。折也折也)　五祖東山道。只見波濤湧。不見海龍宮。可謂盡美矣。點檢將來。只解扶強。不能扶弱。法華狗尾續貂。試下一轉語看。藥山當時。若是箇漢。但只喫果子。莫管樹曲彔。著然別有生涯。
　　拈。石頭馬祖。向洪波浩渺處。金鉤拋月。鐵網鋪雲。要打衝浪錦鱗。惜乎藥山。這裏翻身。那邊點額。當時待他恁麼道。但云。大好直指。拂袖便行。非惟坐斷二老舌頭。亦免掛後人唇吻。具眼者辨取。
　　頌。
　　籠養翎毛不記名　　春來巧弄百般聲　　臨風放出丹山鳳　　多謝簫韶奏九成
　　舉。藥山久不上堂。(古墓深深埋暗箭)院主白云。大眾久思示誨。(爛泥有刺)山云。打鐘著。(皂旗閃閃陣雲排)主打鐘。(火牛鞭起奪齊城)眾才集。藥山便歸方丈。(倒携無柄箒。六合掃胡塵)主隨云。既許示誨。因甚一言不措。(甲不開倉)山云。經有經師。論有論師。爭怪得老僧(笑殺人。龍頭蛇尾。百花帽子布纏腰。賴有推托處)。
　　拈。雪竇道。可惜藥山老漢。平地喫撲。盡大地人扶不起。而今還有為藥山。出手底麼。若有。也須救取雪竇。又眾中道。藥山閉門屋裏坐。禍從天上來。殊不知。院主。雖得一場榮。刖却一雙足。
　　又。藥山雖解隨機應變。爭柰通身泥水。笑倒傍觀。當時若知主丈用事。非惟令行院主。直須一眾萬里崖州。
　　頌。
　　九曲明珠素蘊藏　　走盤時見發寒光　　當陽拈出還収拾　　瞎眼波斯自著忙
　　舉。藥山示眾云。我有一句。待特牛生兒。只向汝道。(鐵索鎻長江。豈知魚變化)時有僧出云。特牛生兒。只是和尚不道。(倒用司農印)山喚侍者點燈來。(閉目食蝸牛)僧便抽身入眾。(虎斑終不是人斑)。
　　拈。藥山老漢。向千聖頂[寧*頁]。輥出百花毬。直是不形文彩。爭柰這僧。機如掣電。眼似流星。等閑一擊百雜碎。待點得火來。片帆已過東海。
　　頌。
　　鈎餌深拋五十牛　　鯨鰲吞海悞吞鈎　　急須身逐洪波去　　暗織滄溟一片愁
　　舉。僧問藥山。平田淺草。塵鹿成群。如何射得主中主。(不勞弓矢力。徧界髑髏乾)山云看箭。(費力不少)僧便作倒勢。(綿[果/衣]蒺藜)山云。拖出這死屍。(相隨來也)僧[跳-兆+孛]跳便出。(新扌泥彈子。便作走盤珠)山云。捏泥團漢。有什麼限(鬼去挂桃符)。
　　拈。藥山平地喫顛。盡大地人扶不起。致令琅邪道。賊出關門。家中呌屈。當時待他問。平田淺草。塵鹿成群。如何射得主中主。拈主丈和聲便打。豈不為天下宗匠。何故。鵰鶚在秋天。大地狐踪滅。
　　舉。僧問藥山。學人有疑。請師決。(折筯攪滄溟。把髻投衙)山云。晚間來。與汝決。(暗藏機陷虎。難免自傷身)至晚上堂。眾集定。山云。今日要決疑僧在麼。(計較成也。發過砒霜不殺人)其僧便出。(不到烏江不肯休)山下床把住云。大眾這僧有疑。與一推。便歸方丈　(草繩弄活不成蛇。用盡自己心。笑破他人口)。
　　拈。藥山決疑。大似嚼飯餧嬰孩。不顧傍觀者醜。這僧若是箇漢。待他道晚間來與汝決。便撫掌大笑而出。非惟把斷要津。亦免藥山傷鋒犯手。
　　舉。遵布衲作殿主。浴佛次。藥山云。汝只浴得這箇。還浴得那个麼。(含元殿裏覔長安)遵云。把將那个來。(樊噲踏鴻門。危亡全不顧。又云儉)山休去(殺人可恕。無禮難當)。
　　拈。二尊宿。各出一隻手。沐浴金軀。正眼看來。只成惡水相潑。若是那个。何曾動著。何故。雲在嶺頭閑不徹。水流磵下太忙生(又云隔)。
　　舉。世尊一日。見文殊在門外立。乃云。文殊文殊。何不入門來。(平地推人落險崖。是何心存)殊云。我不見一法在門外。何以教我入(頭上漫漫。脚下漫漫)。
　　拈。七佛之師。將謂有多少奇特。元來在鬼窟作活計。當時若是个漢。待世尊道。何不入門來。遂撫掌呵呵大笑。管使這老漢。開口了合不得。
　　舉。文殊三處度夏。(入水見長人。三盞酒糚公子面)迦葉欲擯出。(知心能幾人。一枝花插美人頭)才近椎。見百千文殊。(年衰鬼弄人)盡其神力。椎不能舉。(買石得雲饒)世尊問云。汝欲擯那个文殊。(醉後添盃)迦葉默然(袖藏花塢月。恐泄玉樓春)。
　　拈。諸方盡道。迦葉當斷不斷。返招其亂。殊不知。世尊文殊鼻孔。總在這老漢手裏。何故。齊之以禮。又云。盡法無民。
　　舉。大集會上。勑天下獰惡鬼神。吾滅後。護擁正法。(不知禍起蕭墻內。虗築防胡萬里城)若有一人不到。令四天門王。飛熱鐵輪追之。(抑逼人作麼)有一魔王。謂世尊云。瞿曇瞿曇。我待一切成佛竟。我然後發菩提心。
　　拈。釋迦老子。市漫天鐵網。只圖打鳳羅龍。只這魔王。也不易得。既解裂網而出。惜乎羽力不全。又遭纏殺。當時即向道。乍可永劫沉淪。不求諸聖解脫。非惟象頭檀特。枯木重榮。亦使黃面瞿曇。退身三舍。
　　又舉。天衣道。何者是佛。何者是魔。還有辨得底麼。舉了呵呵大咲云。有甚麼難辨處。有甚麼奇特處。若是咬人師子。豈露爪牙。惜乎大集會上。更無一人。具天然氣槩。平白贏他一著。當時若有个挺特漢。他道。瞿曇瞿曇。我待一切眾生成佛竟。我然後發菩提心。只向道。只聞人作鬼。不見鶴成仙。(或云。將謂將謂。元來元來)非惟教伊隱身無路。亦使天下鬼神。唾面而散。何故。邯鄲學唐步。
　　舉。達磨云。我本來茲土。(作任麼)說法救迷情。(笑破他人口)一花開五葉。(司空見慣)結果自然成(可知道)。
　　拈。缺齒老胡。可謂秦無人。一年一度。洪纖長短。誰不開花。誰不結果。須要節上生枝作麼。遂顧左右云。這裏還有祖師麼。拽主丈下座。
　　舉。臨濟云。我在先師處。三度喫六十主丈。如蒿枝拂相似。而今更思一頓。誰為下手。(鐵網漫空。貧兒思舊債)有僧出云。某甲下手。(赤身挨白刃。探驪龍頷扶明珠)濟拈主丈度與。(鴆鳥落毛)僧才接。濟便打(犯著商君令。分身兩處看)。
　　拈。臨濟施陷虎之機。惜乎這僧。只知逞俊。不解番身。遂致落他深穽。當時若是箇漢。待他道。而今更思一頓。誰為下手。只向道。活棒不打死漢。直饒臨濟全機。未免退身無路。
　　舉。世尊拈花。迦葉微笑。
　　霜風括地掃枯荄。誰覺東君令已回。唯有嶺梅曾漏洩。一枝先向雪中開。
　　舉。殃崛救產。我自賢聖劫來。未曾殺生。
　　綠蘿窗底枕肱時。夢遶華胥客路迷。聽得煙村一聲笛。醒來元是住居西。
　　舉。那吒太子。折肉還父。折骨還母。
　　九十芳春日。遊蜂競採花。花歸蜜房盡。殘葉落誰家。
　　舉。大士講經。
　　道冠儒履佛袈裟。弄鬼精魂却有些。多謝寶公勤照拂。雙檮枯盡再生花。
　　拍板門槌伎倆窮。人前徧要辱宗風。驢鳴狗吠成狼籍。瞞得梁王屈寶公。
　　舉。吾不見時。何不見吾不見之見。
　　十年不作抓棱夢。一旦來從帝苑遊。召對金鸞酧一問。布衣脫下便封侯。
　　舉。居一切時。不起妄念。
　　春有百花秋有月。夏有凉風冬有雪。莫將閑事掛心頭。便是人間好時節。
　　舉。少林面壁。
　　竺乾逴得屠龍技。袖隱神鋒入海南。弄巧不消人一笑。九年面壁好羞慚。
　　舉。二祖安心。
　　平白將身入草窠。折娘生臂凍驢腰。一年一度嵩山雪。雪有消時恨不消。
　　舉。三祖懺罪。
　　通身紅爛業非輕。血染千山草木腥。一陣西風捲黃葉。月華如水滿空庭。
　　舉。韓文公見大顛。問佛法省要。
　　幽賞春華到畫橋。金絲拖柳錦翻桃。臨風不識東皇意。却聽流鶯舌弄嬌。
　　舉。五祖再來。
　　身後身前不丈夫。钁頭邊事想含糊。不知費幾蒼松機。換得渠儂破鉢盂。
　　舉。六祖傳衣。
　　不依本分去擔柴。負石黃梅驗作家。半夜三更設分曉。和糠舂出古菱花。
　　舉。文殊令善財采藥。
　　拈。善財信手拈來。文殊當面[恪-口+(彰-章)]合。色香美味。非不完全。遇明眼人。快須収抗。何故。陳橘皮。(或云)萬病丸。
　　舉。阿育王。問賓頭盧尊者。親見佛來。亦預一數。
　　拈。實謂古今罕聞　又云。不易不易。
　　舉。十七祖問童子。風鈴鳴耶。子云。非風鈴鳴。我心鳴耳。祖遂印可。
　　拈。大小祖師。用心不臧。何故。見人落井。將桶子盖頭。
　　舉。罽賓國王。斬師子尊者。
　　拈。尊者好一顆九曲明珠。惜乎只作豌豆粜却。罽賓雖乘快便。爭柰白折一隻臂。
　　舉。文殊問疾。論不二法門。維摩默然。
　　拈。大士默然。直得山河大地。草木藂林。情與無情。共轉根本法輪。非惟文殊。贊嘆不及。任是古今佛祖。競出頭來。亦無啟口處。美則美矣。點檢將來。也是持鉢不得。
　　舉。障蔽魔王。一千年。不見金剛齊菩薩。
　　拈。金剛齊。瞞障蔽魔王即得。衲僧門下。喫棒趂出有分。何故。兩手扶犁水過膝。
　　舉。七賢女遊尸陀林。
　　拈。聖女作麼作麼。認驢鞍橋。作阿爺下頷。引得諸姊。束手墮懸崖。帝釋既知善說般若。因甚三件物。會麼。自從掣得金鰲後。更不晴江理釣絲。
　　舉。城東老母。與佛同生。不愿見佛。
　　拈。城東老母。太煞老婆。既不柰何。與渠同生。何用苦苦作麼要好。日日香花夜夜燈。教渠自知慚愧去。何故。見怪不怪。其怪自壞。
　　釋迦老子。可謂貴買賤賣。他既不要便休。何苦亞渠作麼。遂顧左右。召大眾云。還見釋迦老子麼。自云。在這裏。乃云。無事提瓶挈水去。
　　舉。鹽官問座主。華嚴有幾重法界。主云。略有四重。廣則重重無盡。官提起拂子云。這个是第幾重。主良久。官云。思而知慮而解。鬼家活計。日下孤燈。果然失照。
　　拈。舉諸方拈提了。乃云。諸方老宿。只解扶強。不能扶弱。殊不知。這僧良久。華嚴法界。如帝網交羅。重重攝入。說甚麼第幾重。會麼。但見皇風成一片。不知何處是封疆。
　　舉。達磨謂門人曰。時將至矣。汝自各言所得。
　　拈云。三千弟子鴛行立。一一呼來教順朱。
　　達磨大師。如弄棚頭傀儡。雖則語言進退。雍容可觀。殊不知。用盡自己心。笑破他人口。
　　舉。僧問曹山。抱璞投師。乞師雕琢。曹云不雕琢。僧云。因甚不雕琢。曹云。須信曹山好手。
　　拈。黃閣簾垂。難傳信息。紫羅帳合。暗撒真珠。曹洞家風。可謂綿密。子細看來。猶欠大人相在。山僧即不然。忽有問抱璞投師。乞師雕琢。即向道。侍者寮喫茶去。忽然瞥地。鷂子已過新羅國。
　　舉。雲門問僧。甚處來。僧云。岳山來也。門云。老僧不曾與人葛藤。僧珍重便出。門喚云。近前來。僧近前。門云。去。徑山拈云。葛藤不少。
　　拈。得也得也。
　　舉。雪峰示眾云。雪峰門下。不得咳嗽。時有僧。咳嗽一聲。峰云作恁麼。僧云傷風。峰云傷風即得。
　　拈。雷聲浩大。雨點全無。
　　舉。洞山示眾。秋初夏末。東去西去。直須向萬里無寸草處去。石霜道。出門便是草。
　　拈。一人平地上險崕。一人險崕中平地。點檢將來。總欠一著。萬里無寸草。出門便是草。支筇寂寞中。望斷無人到。
　　舉。李殿撰問雪竇云。三教中。那个冣尊。竇起身側立。撰云。有口何不道。竇云。對夫子以難言。
　　拈。三教誰尊。側身而立。當門不用栽荊棘。對夫子以難言。賊賊。
　　舉。忠國師。問紫璘供奉。佛是什麼義。奉云。是覺義。師云。佛曾迷否。云不曾迷。師云。用覺什麼。奉無對。
　　拈。不因樵子徑。爭到葛洪家　又。家無小使。
　　舉。忠國師云。語漸也返常合道。語頓也不留眹迹。大慧喝一喝云。寐語作什麼。遂舉拂子。復彈指云。徑山即今舉拂彈指。若向這裡覔眹迹。入地獄如箭射。
　　拈。寐語不少。
　　舉。歸宗因僧問。如何是佛。宗云。我與汝道。恐汝不信。僧云。和尚誠言。焉敢不信。宗云。只汝是。僧云。如何保任。宗云。一翳在眼。空花徧界。僧於此有省。
　　拈。歸宗為人。雖無迃曲。點檢將來。大似嚼飯餧孩兒。當是个漢。待他道。只你是。便掩耳而出。教這老漢。開口了合不得。
　　舉。清原令石頭。與大慧通書。乃云。回來與汝鈯斧子。住山去。
　　拈。大小石頭。虗張意氣。既不求諸聖。不重己靈。因甚却求鈯斧子。會麼。折得荷花渾忘却。空將荷葉盖頭歸。
　　舉。盤山將順世云。莫有邈得吾真否。或呈頂相。皆不契。普化云。某甲邈得和尚真。山云。何不呈似老僧。化打筋斗而出。山云。這漢向後。掣風顛去在。
　　拈。將謂普化邈真。元來只呈死伎。何故。手脚俱露。
　　舉。水潦自從一喫馬師踏。直到而今笑不休。
　　拈。我當時若見。便與攔胷扭住云。笑則不問。喚什麼作一毫頭。待渠擬議。更與一踏。
　　舉。香嚴示眾云。若論此事。如人在百尺懸崖。口咬樹枝。手不攀枝。脚不踏枝。下有問西來意。若不答他。又辜他問。若答又恐喪身失命。正恁麼時。如何。時有虎頭上座云。樹上問即易。未上樹時。道得一句來。嚴休去。
　　拈。香嚴用盡平生伎倆。如邊底小將。排得个陣。依稀偃月。彷彿長蛇。將謂折衝千里。殊不知。被虎頭上座。不動烟塵。等閑一擊。星羅雲散。坐致太平。雖然如是。諸人畢竟。知得香嚴落處麼。(良久云)簾幙垂垂花影轉。一壺春色滿樓臺。
　　舉。黃蘗上堂。眾集定。以主丈。一時打下。却招大眾。眾回首。蘗云。月似彎弓。少雨多風。
　　拈。著死急。
　　舉。趙州洗鉢。
　　拈。趙州覿面無私。就地撮將黃葉去。這僧當機得路。入山推出白雲來。只如東山謂無為泰云。你只知路上事。且不知路上滋味。諸人又作麼生會。莫守寒巖異草青。坐却白雲宗不妙。
　　舉。南泉云。不是心。不是佛。不是佛。
　　拈。過得龍門。風濤更惡。
　　舉。趙州路逢婆子。趙州問云。甚處去。婆云。偷趙州笋去。州云。忽遇趙州時如何。婆與一掌。趙州便休。後東山拈云。婆子可謂。去路一身輕似葉。
　　拈。東山雖為出氣。猶涉人情在。說甚麼一身輕似葉。殊不知。這婆子。被趙州草繩縛定。至今求生不得生。求死不得死。具眼者辨取。
　　舉。外道問佛。昨日說甚法。(云云)昨日定。今日不定。
　　拈。不是任公子。徒勞話釣竿。
　　舉。僧問睦州。靈山還有蛇否。州云者丘引。雲門代山。白骨連山。
　　拈。睦州闘劣。雲門闘勝。山僧志微力弱。不能恁麼得。待有問靈山還有蛇否。(將主丈攛下。舉手作怕云)阿爺阿爺。
　　舉。國師因僧請益。國師云。直下應難會。尋言轉更賒。若言佛與祖。特地隔天涯。其僧不會。遂問侍者。者云。和尚恁麼道。猶隔天涯在。國師聞得。乃喚侍者問云。你為這僧。恁麼道那。侍者云是。國師遂打出院。
　　拈。國師父子。激揚錚鏗。一期可觀。爭柰蚌鷸相持。俱落漁人之手。

　　希叟和尚廣錄卷第五
　　希叟和尚廣錄卷第六
　　題
　　題樗寮書金剛經板

　　善現一生。向虗空裏作活計。引惹瞿曇。拏空撮空。妄生穿鑿。樗寮居士。覰見敗缺。展虗空紙。大書欵案。連累平人。板行末運。俾泥真空者。去其靜勝。守頑空者。脫其桎梏。如鳥飛空。不留眹迹。若知端的。空不生花。倘涉意思。又從序分。說大脫空去也。

　　題手軸羅漢

　　這一火落。極難描邈。類虎欠斑。似龍無角。從前惡跡是人知。活戾天台與南嶽。神通遊戲。野馬追風。習定觀空。困魚止爍。藂林規矩一星無。丘壑襟懷休舉著。石爛松枯。略無知覺。謾說親曾見佛來。悔不慎打頭一著。錯錯。

　　題燈首座送行軸後(天童堂司。梅僑首座。石皷受業)

　　無傳首座。爛游湖海。秋賦式微。羣公乘間。得肆其謗。或謂太白峰前。法戰不勝。罸錢出院。凌辱宗風。或謂惠雲堂上。機思遲鈍。觸瓢墮地。方解轉身。巧語無根。煞人可恕。謗則謗了也。但責情三十棒。至竟無人動著。待石皷一撾。惡聲遠播。藂林必有動心駭目者。為之賞音。

　　志侍者送行軸(用天童西湖三十景。為題)

　　衲僧家。折主丈頭。盡乾坤大地。不消一劄。瓦解氷消。何止西湖風月。太白烟雲。醯雞甕天。分甘桎梏。今觀此軸。雖善闢宏智古佛眼。返孤山處士魂。欲覔行踪白雲萬里。

　　題初上人。老融牛軸

　　善畫無規。真牧無迹。放開線路。柳烟披拂。汀草蒙茸。本地風光。一何欠少。若作境會。當仁徒費精神。具正眼看。老融無下手處。

　　題瑩淨頭賀頌。并和軸後

　　衲僧家。千聖頭邊。胡屙亂撒。玉山不能痛與掃除。隨後狼籍。求予助臂。垃圾轉多。使識者見之。寧免掩鼻而過。

　　題月巖頌軸後

　　平如鏡面。險似懸崖。拶透重關。猶存光影。機先有路。鶻眼迷踪。若是步步登高底人。終不向明白裏討。

　　題玉上人諸祖真蹟

　　先哲書問往來。字字句句。無非根道。縱涉世諦。細味之。如庖人趍市。於海岸漁家。巨口細麟。皆吾膾炙中物。然與實相。不相違背。故歷代寶之。以為大訓。豈似今時恣祝鮀佞。欺誑百端。習成魔業。玉上人。珍藏數帖。皆禪門負大名宗匠。筆力遒勁。辭語幽深。正眼觀之。起必死疾。計優波離室。必無晉人斥。兒輩賤雞為誚焉。秀峰其寶之。

　　為毒庵楊居土。題彭侍郎真蹟(諱大雅)

　　(彭云。湛寂明妙。獨立不變。與太虗為體者。謂之性。混沌開先。造化後出。與太極為蒂者。謂之命。動靜闔闢。循環錯綜。與天地為機者。謂之心。見於四時。形於萬端。與性命為用者。謂之情)。
　　性命心情。體蒂機用。待制彭公。為八面敵。故能綸巾羽扇。坐碧油幢。折千里遐衝。立萬世勛業。今觀妙畫。英氣逼人。死諸葛走生仲達。可以併案。非草書愈頭風。子彰髑髏血糢糊。祛瘧鬼者。同日而語。毒庵其寶之。

　　題盧石屏。住護國送行軸後

　　群賢妙唱。字字句句。有活人眼。非石屏卒難承當。雖然碧桃洞口。春色烘人。大有人迷路在。遇指津時。寒拾風顛。隄防冷笑。

　　題王逸老草書心經

　　般若真空。語言道斷。心行處滅。不容擬議於其間。因甚有許多絡索。直饒四無礙辨。窮盡玄微。切莫草書謾我。

　　為石壁長老。題應庵諸祖真蹟後

　　鍋子大小。杓柄短長。諸老家私。盡情吐露。就中些子誵訛。渾動不著。若點檢得出。諸方知這一絡索。總是嚼飯餧兒。隔屏罵婦。不直一笑。其或未然。時難且與同香火。歲晚須知各戶門。

　　徑山悟侍者。求跋了庵頌軸

　　一句子。超百億。脚未跨門。參天荊棘。若更待菜葉隨流。泥牛入海。竪拳勘證。低頭而入。總成未了公案。要知不涉機思。直造大休歇地麼。悟侍者諾。到家了也。緊閉柴門。打一覺睡。

　　題大覺真蹟

　　大覺赴紫泥之詔。對使者焚龍腦鉢。法道愈尊。策勛僧史。真萬世鼎[(雪-雨)/粉/大]也。滿謂氣食萬牛。凜然有不可犯之態。今觀此帖。字畫端誠。語辭卑遜。略無一毫尊崇氣味。視今炙手權門。歃血盟里胥者。以位自驕。令人嘔穢。

　　為記行人。跋書圓覺經後

　　大光明藏。墨聚萬重。圓覺妙場。泥深三尺。老瞿曇。出身無路。諸菩薩。沒脚重淵。口欵既招。欲隱彌露。記行人。從頭寫過。鋟板流通。俾不了義人。了此一段義。若於帋上推尋。連累行人。負鞍[口*(銜-金+缶)]鐵。離此別求。同黃面老兒。入犂泥獄。

　　題袁平叔畫鬼百戲圖　(墨魁)

　　瘦蹇不嘶。熊癡綬步。百樣喬[米*壯]。千般社舞。獵獵旌旗蔽野雲。呦呦鼓笛填村路。不減朱陳嫁娶圖。中有些兒奇恠處。不是小道人。亦非假胡女。副墨子曲盡形容。中陰身終難共語。髑髏識盡喜猶存。陰風歷歷鳴神樹。敗缺了也。窮鬼子窮鬼子。

　　題李伯時。畫淨梵王抱太子。謁大自在廟天王。王見即禮拜圖

　　小[病-丙+斯]兒真捏怪。人見憎鬼見怕。累老爺懷抱不知。斷慈母恩情忒煞。(生七日。母死)竺國威獰獨大天。名自在何甞自在。縱饒伊具三頭六臂。展盡神通。驀劄相逢。終不免五體翹勤。深深下拜。

　　題鬼踢弄圖

　　駕險凌危。曳弓放彈。弄鬼精魂。打喬雜絆。笛吹夢蕻竹喧轟。鼓打蝦蟇皮緊幔。虗空踢出脚尖頭。妙處不知誰解看。說與渠魁。請高著眼。

　　為昌州月上人。題草虫圖

　　草木精靈。羽毛群族。非翻身異類。會無情說法者。難邈其真。雖然。且道龍眠想入馬腹中。莊周夢為蝴蝶。是真耶非真耶。問褚先生管城子。

　　舜侍者請題蘭亭帖

　　唐臨蘭亭禊事帖。世取妙刻為貴。於死生亦大矣。少有味之者。故真贋所不分。嗚呼崇山峻嶺。茂林脩竹。心畫燦然。多作境會。使右軍更生。寧免一字三嘆。

　　清虗和尚語錄序

　　石田去後。其道方行。盖其平日。以氣自負。縱霹靂火。鎔烹金爐。妙密鉗鎚。非繞指柔。不入煅煉。灰飛烟滅。癡絕校其書。拊几長嘆曰。噫世無碧眼胡。雖天衣不能施其巧。清虗善學柳下惠。剔錮疏泥。鈍鐵。脫胎換骨。火明文武。橐鼓風雷。清徹虗凝。色含百煉。頑銅鈍鐵。悉為改容。湖海咸知。不待錄其術。方鳴也。惜乎畢工太速。不克終其志。遺竈猶存。當有寒灰發燄。躍冶不祥者。以觀其續。止啼黃葉。予無取焉。

　　俊侍者。將別山四會語錄。歸日本板行。求予序引

　　圓照老人。佩臨濟正傳之印。五據要津。印破天下衲僧面門。如春雷啟蟄。飛龍昇天。驚蛇竄草。各適所安。別山深入閫奧。搭無文印。古篆分明。六合雲奔。千林氣肅。辨龍蛇眼。隱不容絲。唾結砒霜。語含鴆毒。天王為之竦骨。獅子聽之落威。寶公因之死心。長庚拱之失色。惡聲貫耳。充塞大唐。俊侍者。不能防身遠害。更將惡蘖。航海東歸。予恐日本國中。流殃肆毒。累及無辜。酖味喪軀。貽無窮恨。故作序引。以冠其首云。

　　跋
　　跋天童別山和尚語錄

　　別山四會語。如斷鰲立極。無一毫傾側處。貴令大地人。安家樂業。若知端的。坐致昇平。苟涉遲疑。未免被毗藍轉却。

　　跋石橋寫圓悟心要

　　妙圓悟以之。毛錐頴悟石橋以之。熊掌與魚。二者兼得。上人宜以天厨禁臠。十襲珍藏。必有舐鼎知味。三嚥三嘆。為之沃心。

　　跋鈍庵密庵帖

　　老宿言。鈍庵與雲臥。歃血論盟。誓不應世。晚念法門衰替。戲伸怒臂。振頹綱於雲海亭前。鐵網漫空。麟鳳龜龍。皆歸籠絡。密庵以破沙盆。換正法眼。清廟之器。為之改色。大張佛日應庵之道。若揭日月。豈小補哉。諦觀二帖。丁寧不倦槌拂。善裁閫外威權。如臥龍劃苦肉計。使公瑾奏赤壁功。若合符契。德璉監寺。需予著語。明鏡繪像。染污清明。亟卷而還之。庶無誚焉。

　　跋大慧帖

　　大慧以天縱之資。熏風南來。空華翳目。錯認諸佛出身處。後於海湧峰前。閱華嚴第七地。發明殃掘摩羅救產難因緣。峻機電卷。雄辯潮奔。世無嬰其鋒者。今觀妙帖。舉方山待時而鳴。激礪後人。勿求速效。如帝網交羅。重重攝入。真護法城。壁立萬仞。非不動步。徧遊十三華藏界。百億香水海者。所能睥睨。夜光可市。求此實難。了沂其寶之。

　　跋禪會圖

　　禪既強名。會亦妄立。一火無知。打棚雜劇。百樣喬[米*壯]誑世人。千般怪語瞞天日。若是本色行家。不打這般皷笛。畫影圖形轉弗堪。藂林千古成狼籍。不狼籍。留與仁禪遮破壁。

　　跋枯山語錄後

　　每憶侍先師。與即庵於玉几涵秋。獲聽語秀巖時事。如金翅擘海。直取龍吞。不知滄溟之深淺。篆銘心腑。幾四十年。今觀枯山六會拈提。真克世其家。碧落碑無贗本。惜江湖掩明晦德。惟以中興漢業稱之。痛哉。死諸葛走生仲達。世豈無執董狐筆者。奮為直書。年月日跋。

　　跋天童淨和尚墨跡。諸老跋後

　　太白死句中有活句。諸老活句中有死句。死活向上有事在。擬議尋思。吳元濟不待夜入蔡州城。已被擒捉了也。具透關眼者。切忌掃雪求跡。年月日。

　　跋破庵和尚墨跡(無準和尚跋後)

　　鳳山攘羊。龍囦證之。已是笑破他人口。更添乳竇竈倉。耳語鼎鼎。是什麼人家。年月日跋。

　　跋送元東山。造藏經。歸蜀頌軸

　　一生看經不識字。總十二部為一句。猶帶元字脚在。蜀罹羯胡肆酷。一大藏教。片帋不存。欲求元字脚。了不可得。東山未離文字相。赬肩萬里。一力擔回。意使蜀人。復見古道顏色。不減經歸白馬。僧到赤烏。群英著語。以旌其行。可謂助桀為虐。前途忽遇臭老婆點破。切不得向窮諸玄辯處。倒戈卸甲。

　　跋新眾寮頌軸

　　山僧入院後。見眾寮頺圮。難以安龍象。乙丑丁旱。鳩四山餘材。架數椽以庇風雨。初無奇特。群賢作偈褒美。何異與醜婦濃塗朱粉。菷畫蛾眉。非使効顰。反令成鬼。急卷還之。免貽識者之誚。

　　跋北磵和尚自贊靈照頌(南康璋禪人請)

　　丹霞龐老總妖人。不減獰爭蠱毒神。靈照專行禁邪法。相逢便捋鬼頭巾。

　　跋永明惟心訣(何山注)

　　心已強名。訣從何來。永明剜肉作瘡。何山隔壁猜謎。急急將來付丙丁。大丈夫兒休擬議。如擬議。三級浪高魚化龍。癡人猶戽夜塘水。

　　舜首座書語錄。求跋

　　鴉臭當風立。目之者掩鼻而過。舜首座蓄之何為。急丙丁。無貽我醜。

　　跋正宗贊

　　庚戌歲。予首眾冷泉。有客携唐畫十六應真。請上方癡絕老人長贊。師命分作。因為效顰。蒙師褒美。以是柏庭友于。求贊祖像八九。後數年藏六靈鷲放山室。力疾續為之。如蟻撼樹。是不量其力也。一時消遣。豈謂江湖傳錄。顏汗沃襟。無著慚惶處。欲毀不能得。文質侍者。乳竇相從。詩吟小艶。扇破犀牛。頗禁磨琢。水流雲散。各天一涯。朅來巘雲深處。出示求跋。野狐涎唾。視之惡心。急令屏棄。若於帋筆未形時。贊毀不及處。照見古人肝膽。方知此錄。鸚鵡喫煎茶。

　　跋張魏公親書心經

　　紫巖先生。以經天緯地之材。羽扇綸巾。策勳帷幄。調鼎餘暇。侍母秦國太夫人。趍圓悟室。潛鞭密煉。真金繞指。汗血奏功。致使薰風南來。凉生殿閣。揭示諸佛出身處。拈花慧命。一縷繫千鈞。斷而復續。大功不宰。豈小補哉。慨想典[(雪-雨)/粉/大]。斗山仰止。今觀親書心經。妙畫龍翔鳳翥。英氣逼人。三沐三薰。不忍去手。倘非妙悟真空。洞萬物表。豈能照破空生敗闕。夜光可市。求此實難。上人其寶之。

　　跋禪會圖

　　吾祖之道。得人即興。失人即亡。自昔聖賢。為內外護。譬如琵琶琴瑟。必資好手。乃發至音。鳳凰麒麟。出以其時。方為上瑞。今觀此軸。主法者皆僧中龍。問道者皆人中傑。至若翁嫗幼艾。提籃拄钁。茅舍團欒。說無生話。視死生為游戲。非真實履踐。安能及此。慨望風規。令人顙泚。亦不知其為畫也。豈雛道人。趍炎禆販。懸羊賣狗。戕賊法門者。同日而語。因各為之贊。敬題其上。如將五采。黼黻太虗。叢林豈無具獲麟筆削重為。

　　跋天宮可都正重刊辨正邪經

　　鏡重磨淨發光。金百煉柔繞指。黃面老人。無大人相。反累他人。傷鋒犯手。何不明窗下安排。何故。見怪不怪。其怪自壞。

　　清侍者。求跋密庵與寧侍者法語

　　千聖頂[寧*頁]。父母未生。嚙鏃靈機。燭天光彩。若非智眼洞明。卒難透見。密庵當陽揭示。譬如禹門霹靂。桃花浪暖。變化魚龍。皆承燒尾之力。於中開遮縱奪。作活破家。邪法難扶。鬼門貼卦。清侍者莫惜淬倚天長劒。一洗祅氛。為寧侍者雪屈。善學柳下惠。叔世中流一壺。當刮目以俟。

　　頌
　　漩翁

　　和泥合水幾經春。只貴隨流轉得身。白浪堆頭深掘窖。老來偏解活埋人。

　　黑山

　　佛祖仰望不及處。暗昏昏地悄巍巍。放開閃電光中路。拶著全身陷銕圍。

　　雙溪

　　朝宗正派競分支。那箇源頭肯放低。堪咲截流人不薦。從東過了又從西。

　　雲溪

　　一從鎻斷清波路。密影重重布畫橋。著脚不知深淺處。定應顛折瞎驢腰。

　　兀庵

　　身同枯木倚寒巖。鑠盡玄微沒許般。只麼守些獃怛怛。從教壁倒與籬坍。

　　謙翁

　　具通方眼放[強-弓+目]盲。爭肯先人一步行。窮四部洲求遜讓。看來不出老先生。

　　龍淵

　　未施爪距擭風雲。玉鑑光寒不染塵。昨夜寒濤輕蘸月。賺他無限抉珠人。

　　古岸

　　乾坤未剖立雄基。雪袞寒濤日打圍。脚下儘教浮逼逼。直通一路與人歸。

　　無見

　　色塵銷盡眼頭空。著得須彌山萬重。不似靈雲存鑑覺。被桃花換主人翁。

　　滸眼

　　萬派奔流觸斷崕。渦漩一竅絕安排。淵深徹見靈源底。裏許如何著得沙。

　　大用

　　二三四七惡機關。互逞辭鋒闘熱瞞。不必山僧一彈指。盡情貶向銕圍山。

　　無盡

　　老胡移種覺園花。五葉聯芳次第來。惱亂春風沒休日。一枝開了一枝開。

　　樵隱

　　斫得塊柴擔不起。和雲颺下枕頭邊。夢魂不涉人間世。肯把黃梅破鉢傳。

　　石壁

　　一方峭峻絕安排。立處還同萬仞崖。盧老倩人書不得。春日濈濈長莓苔。

　　假菴

　　穿鑿虗空幻架或。從來共住不知名。笑他借位明功底。錯認簷頭雨滴聲。

　　瓢泉

　　當陽剖破劫壺來。見徹根源眼有沙。臨際爺爺得一杓。葛藤浸爛又萠芽。

　　栖巖

　　拗折瘦藤枝。靠倒險崖句。佛祖謾尋踪。無你湊泊處。

　　休征

　　擊碎軒轅鏡。焚燒黃石書。瘦筇春力徤。帶月訪樵漁。

　　雪崖　(二)

　　壁立千尋度玉風。絕捫摩處有行踪。草鞋踏出毗盧印。見得分明隔萬重。
　　空花翳眼沒根莖。平白誰知太險生。窮一色邊須撒手。且無玄路與人行。

　　西窗

　　格樣親傳鼻祖家。短簷時見夕陽斜。雖然巨闢通方眼。牛過依前露尾巴。

　　愚翁

　　聰明點盡若盲聾。沒變通時有變通。漏得黃梅無底鉢。笑開老眼醉春風。

　　鏡堂

　　非明非暗亦非臺。萬像從教影現來。剛被老胡書破壁。沒塵埃却有塵埃。

　　虗叟

　　千聖機塵一洗清。心淵絕滓自靈明。白頭謾說無功用。種得空花結菓成。

　　元叟

　　搆得先天那一機。胸中字脚沒星兒。直從千聖頭邊坐。不許兒孫取次知。

　　平山

　　一鏡面鋪非剗削。且無高下與人爭。擬從頂[寧*頁]尋玄路。著脚須防有賺阬。

　　滸眼

　　一生逐浪與隨流。未見根源未肯休。孔竅不知深幾許。臨崖看著使人愁。

　　疎山塔　(二)

　　衲僧毛病沒星星。剛被傍人授記成。萬壑松濤撼明月。隔溪誤認倒屙聲。
　　活被人埋汝水濆。新豐一曲杳無聞。可怜嬌舞曹家女。不嫁春風嫁白雲。

　　惺惺石

　　主人翁已強安名。何待區區喚一聲。坐得石頭穿透底。依然打箇不惺惺。

　　古桃

　　仙苑春風幾奏名。三千年實結初成。曾將一點枝頭血。換却靈雲兩眼睛。

　　煨芋

　　糞火香凝午夢初。爛煨黃獨替春蔬。山童急把柴門掩。只恐閑雲引詔書。

　　送雪竇圓兄歸疎山

　　錦鏡濃粧蜀樣花。沒塵埃處惹塵埃。好歸說與曹家女。已是當堂打破來。

　　送椿兄之蔣山(徑山法語。有賣虗空之說)

　　老倒凌霄徹骨窮。強書白契賣虗空。要將刀尺分長短。須向鍾山問寶公。

　　送如兄見枯椿

　　枯椿一語錯流傳。礙塞平人萬萬千。百雜碎時須跳出。莫教坐在法身邊。

　　送明兄之天童(徑山火後)

　　古蠻絲褁塊焦桐。色帶凌霄劫火紅。送與天童彈一操。風前月下滴丁東。

　　送清兄見天童。并扣石溪

　　前寶公兮後寶公。分身說法在玲瓏。訪尋不用論賓主。十二面門元一同。

　　送傑兄歸子雲墨池(徑山有東坡墨池)

　　凌風倒握瘦藤枝。來探坡僊浣墨池。染污一身難洗雪。到家莫使子雲知。

　　送悅兄歸篆江省母

　　萬疊穠陰襯落花。一江流水篆紋斜。娘生面目無遮護。見得分明始到家。

　　石溪自鴈宕避難。回天童巢雲

　　蒼鷹俊翼倦摩霄。巖下深雲穩寄巢。且放愁狐雙眼閉。恐驚群鷺宿寒梢。
　　鴈峰削玉鎻層陰。彷彿梅陽瘴面春。回首揭天撾毒皷。聲冤何止十三人(回)。

　　賀阡辨山。退雙林赴金山

　　雙檮定起月三更。倒跨金鰲戲八紘。袖褁門槌惡剌剌。德雲不敢占先行。

　　賀天童心首座

　　懶織蒲鞋罷養親。入蟭螟眼鼓烟塵。只將打發雲門手。更與玲瓏接一人。

　　送東川本之太白(本鄉有低頭佛)

　　萬松關險路縈紆。門掩深雲窄有餘。佛過低頭不妨得。且圖人見額邊珠。

　　送人住雲臥接待菴

　　雲臥遺風仰正傳。接人全在钁頭邊。臨機不用閑忉怛。自有春山蕨竪拳。

　　送俊兄歸桃源省母

　　故國胡塵蔽不開。拏舟深入武陵家。野桃花映娘生面。莫學靈雲眼著沙。

　　疎山送道州如矮歸湘西(善寫真)

　　筆頭俊逸眼頭親。邈得疎山矮子真。落鴈圖邊輕展看。誰云不是道州人。

　　疎山送日兄歸玄沙

　　疎山覔得曹家女。嬌舞西風不解羞。歸與謝郎稱萬福。免教紅爛在漁舟。

　　悼時愚菴主

　　詔書颺在破床頭。高枕松根睡覺休。啼盡山禽驚不醒。蘿囪空鎻暮雲愁。

　　送鏡兄之虎丘

　　虎巖老虎太威獰。平地拏人死復生。背却西風行一轉。髭鬚倒捋兩三莖。

　　采蕨

　　撥雲尋蕨到層峰。荊棘林中有路通。拈起一拳全殺活。漏籃無底貯春風。

　　燒筍

　　稚子相呼脫錦衣。餉春不減首山蕨。翻身跳入爐中浴。透得山僧嚙鏃機。

　　刈茆

　　百草頭邊活路通。嶮崖機透幾千重。長長短短刪除了。収放全歸掌握中。

　　划柴

　　紛紛枝葉亂如麻。不惜從頭與一划。驚起銕蛇忙竄草。樵歌聲徹老盧家。

　　寄紫籜茶。與虎丘石溪

　　籜龍[口*(銜-金+缶)]味噀春英。香入蘿囪午夢清。笑汲新泉煩陸羽。責圖尊宿眼增明。

　　寄賀天童滅翁和尚　(二)

　　老饕八十再生牙。爛嚼虗空吐出滓。點檢玲瓏巖下草。枝枝葉葉是曇花。
　　接人籌室肯雷同。用活兵機不犯鋒。把定牢關輕放過。一人標記一株松。

　　寫華嚴求偈

　　衲僧用處得能乖。肯向龍宮鼻嗅來。黑墨濃磨塗白帋。重重無盡雜花開。

　　古樵

　　七佛已前曾賣弄。分明一塊爛枯柴。老盧不解擔當得。火種只今無地埋。

　　無聞

　　缺齒胡僧戲劇多。打虗空皷唱巴歌。山河大地連聲咲。不柰聾人耳朵何。

　　天童送鑑少瞻之江心

　　東谷生涯徹骨貧。煩君說與了師兄。一從鳳宿龍巢後。寶殿無人步月明。

　　天童送深兄歸湖州

　　采樵深入萬松關。踏破烟雲幾朵山。擔折驀知柴束重。掉頭歸唱月彎彎。

　　送祐兄之仰山

　　仰山活業苦無多。畬片荒田種粟籮。去與一鋤翻到底。聽渠叉手道如何。

　　淨慈送拱侍者。之天童。參天目

　　無孔銕鎚三五百。(大川語)烹金鑪裏鑄成來。就將一箇輕拋擲。擊得玲瓏竅子開。

　　明月谷血書華嚴。蒙恩宣入內庭

　　一回[祝/土]破娘生指。血染春風開雜花。香噴龍王宮殿滿。胡僧嗅得鼻頭喎。

　　平溪

　　一片寒光湛不流。古今誰解覔源頭。東西雖有地如掌。未許南泉閑牧牛。

　　古柏

　　不識威音劫外春。錯將西祖意瞞人。紛紛多是尋枝葉。誰向枯椿透法身。

　　湧溪

　　平地忽翻千尺浪。吞空沃日勢滔滔。截流機峻無人薦。謾說荼陵踏斷橋。

　　泉山

　　接得靈源正脉親。險崖機裏解翻身。莫教倒嶽傾湫去。浸殺茫茫大地人。

　　巨源

　　元無一滴皷波瀾。發得頭來海樣寬。舉棹迷踪知幾許。桃花誤作武陵看。

　　竹房

　　三莖曲與兩莖斜。徑直門風八字開。擬向翠微尋路入。知他賺却幾人來。

　　舜兄南山為僧。後歸東林

　　新生白額眼光搖。肯向南山戀舊巢。背踏西風行一轉。人驚不過虎溪橋。

　　緣兄求住不得。乞語

　　磬峰小小陷人坑。始道平夷又險生。不是不容輕插脚。要伊別討路頭行。

　　送老聞歸安公

　　樓至一雙麤脚踪。分明弄假却成真。去將鍬子從跟剗。免踏春泥惑亂人。

　　送悟侍者。歸天台葬父

　　不學那吒拆肉還。小沙彌有惡機關。一拳[祝/土]殺深埋了。倒卓天台作壽山(高沙彌同寺)。

　　現上人字空甫求語

　　二十玄門盡掃除。太虗寥豁月輪孤。翻身直透威音外。著得狂花翳眼無。

　　蓬維那號鰲山。求語

　　掣斷任公子釣輪。波騰嶽立幾千尋。曾郎夢覺方驚險。撒手懸崖死却心。

　　安兄號不動。求語

　　萬牛挽不回。輪槌擊不破。者樣頑石頭。世間無兩箇。

　　破衲

　　通身百雜碎。誰解成褫得。鷄足緊収藏。當來問彌勒。

　　太虗

　　廓然寥豁絕邊垠。一點雲生翳眼塵。真達不疑融萬象。更須知有路翻身。

　　送僧歸嶽麓印傳燈

　　袖舞秋風尾瘦藤。南歸嶽麓看傳燈。先尋古殿經行處。喚醒當年喫顛僧。

　　古衲

　　半肩寒擁片殘雲。七佛相傳直至今。破碎不堪提掇得。朝陽正好下金針。

　　月翁

　　午夜光浮玉兔胎。行空無跡鏡奩開。老僧不在明白裏。向未生前相見來。

　　化冬菓

　　黃蘗樹頭生蜜菓。趂書雲節要拈提。舌頭具眼百雜碎。抹過龐翁向上機。

　　懶翁

　　口生白醭怕開言。幾度擡身又困眠。佛法從教陳爛却。權衡不在老夫邊。

　　老農

　　畬田擊壤樂年豐。不與兒曹戲劇同。問著羲皇已前事。钁頭倒把舞春風。

　　行者智猷求偈。之天童

　　太白峰前古鏡臺。沒塵埃却惹塵埃。擔頭颺下爛柴橛。快與當堂打破來。

　　葛坡

　　滋蔓年來愈更深。一刀截斷了無因。不知大道陵遲處。絆倒幾多忙走人。

　　訥翁

　　縱懸河辯誑癡愚。理盡辭窮口囁嚅。卒急未能談吐得。相看摩捋白髭鬚。

　　送辯兄歸松江

　　聽清猿罷啼烟霞。聲色純真未到家。一曲吳歌歸棹穩。松江雪點白蘋花。

　　玄峰

　　極盡幽微裂萬差。天然鳥道絕安排。欲窮頂[寧*頁]翻身句。妙密中防有險崖。

　　題披雲亭

　　大地黑漫漫。日月久韜□。山藤聊一揮。神與境相會。八紘淨無塵。萬象鏡中翳。天外出頭看。笑擘闌干碎。

　　繼淨頭歸天衣故里

　　歸訪荊溪舊釣簑。看長空鴈影沉波。臨風一掃無踪跡。淨地豈容人放屙。

　　一翁

　　獨立坤維老作家。心無二用裂千差。自從行道威音外。見著枯椿幾度花。

　　節夫(忠論師求詩)

　　一生堅守居延操。歷盡間關見老成。菊噀晚香松傲雪。短筇扶瘦日尋盟。

　　延慶化禪觀地平

　　屏息諸緣入定時。脚跟下事爛如泥。睦州片板輕擔出。禪病蠲除不用醫。

　　山叟

　　不識紅塵有利名。閒聽幽鳥靜看雲。羲皇世上無窮樂。曝背茅簷策幾勛。

　　危峰

　　石頭機路難栖泊。險布還同萬仞崖。到頂方知天下小。草鞋跟斷更須挨。

　　鐵釘

　　惡鉗鎚下翻身去。箇箇當陽要出尖。釘得虗空無縫罅。有完全有不完全。

　　石灰

　　鑪鞴親從鍛鍊來。十分[石*肴]硬亦心灰。盖空王殿承渠力。合水和泥做一回。

　　磉石

　　鎚鑿工夫見十全。潤時知雨玉餘溫。看渠負載檠天柱。箇箇無非硬脚跟。

　　板黃

　　良工采得木千章。如析旃檀片片香。黃面瞿曇承盖覆。拋磚打瓦又何妨。

　　瓦

　　脚尖踢出爛泥團。妙在陶輪轉處看。盖覆虗空無滲漏。從教頭上黑漫漫。

　　定庵

　　雲盡風休萬籟沈。柴門深鎻綠蘿春。石床晝靜跏趺穩。百鳥[口*(銜-金+缶)]花不見人。

　　筠溪

　　虗心中有箭鋒機。妙密誰云立處危。大道陵遲全勁節。香嚴一擊未忘知。

　　月巖

　　平如鏡面險如崖。光境俱忘裂萬差。這裡無伊蹲坐處。空生徒自惹天花。

　　愛山

　　酷將嗜好片閑心。散作千巖萬壑春。[拚-ㄙ+ㄊ]得一生看不足。險崖句裏要翻身。

　　見湖心老僧。暑夜發書。因成口占

　　八十山翁夜發書。援毫氣蹙汗流珠。自怜一把清閑骨。家火無端煉得枯。

　　朴庵

　　確實行藏與古儔。略無半點詐明頭。竪麤拳驗方來眼。未跨門時見便休。

　　因事書座右

　　促膝寒囪淡話時。告休說是與論非。須知世路風波惡。百帀千重設禍機。

　　雪牛

　　墮在虗凝一色邊。完全頭角不完全。溪東西岸難収放。純白何妨露地眠。

　　即翁(心上人)

　　萬象森羅等印心。了無一物可親疎。大梅坐此成窠窟。到老何曾解轉身。

　　石井

　　打硬工夫搆得深。方知水底有紅塵。放開一線路頭滑。落賺幾多明眼人。

　　照知客求無礙

　　捉得蓬蒿箭一枝。等閑射透五須彌。千重百帀機先路。破的初無抵滯時。

　　江西寶兄乞東際

　　當陽一路沒途程。剖破藩籬即覺成。震旦心宗凌滅盡。到家猶自隔重溟。

　　隱山

　　觸戰蠻征一掃空。和雲占斷最高峰。單提破钁頭邊事。佛祖當機不見踪。

　　契庵

　　語言道斷轉玄樞。千聖機關盡密符。接向上人通一路。拳頭竪起莫嫌麤。

　　維石

　　一路機先滑似苔。葛藤窠裏出頭來。等閑擊著火星迸。霍得大唐人眼開。

　　寄華嚴賾講師

　　半生不覩德雲翁。懸想經行在別峰。破一微塵相見了。揭翻華藏十三重。

　　送勉華嚴見本師

　　秦望山前撞老爺。一拳打得鼻頭喎。衲僧氣息都忘了。無復尋香嗅雜華。

　　一水鵲。獨立沙上縮頭。邊有烟草

　　衰草汀烟寂寞秋。忍寒孤立懶盟鷗。江湖風味駸駸惡。得縮頭時且縮頭。

　　拗雲

　　出頭天外便縱橫。誰信無心箇樣生。捩調不從龍駕御。要渠西去却東行。

　　為月上人頌秋潭

　　白蘋香細桂華清。徹底無痕漾水晶。剛被寒山心點汙。至今照影欠分明。

　　丈亭道者幹緣。求頌

　　破钁頭邊用得親。入廛不撥萬機塵。牢關劄斷三江口。要被隨波逐浪人。

　　南橋

　　渡驢渡馬已多時。踏斷何妨入水泥。瞻部洲人爭弄險。要渠知有截流機。

　　古巖

　　揭示先天那一機。孤危不立自孤危。懸崖撒手人無數。石爛松枯總不知。

　　璞庵

　　含藏一片玉連城。三度親曾献楚庭。未跨門時琢雕了。春風深鎻綠蘿扄。

　　哭柵石壁

　　心鏡交光十四年。誰知失照髑髏前。春風夢繞福城路。忍聽亂啼花塢鵑。

　　湧泉閣

　　肆無礙辯若懸河。尺水能興萬丈波。平地無端立層級。登高人少逐流多。

　　送載上人往天童更依

　　教眼年深似拍盲。金篦刮了膜重生。說天童有翳睛藥。妙手輕輕點即明。

　　天童德大師。火後粧五百羅漢畫。五十三參。建淨髮庫。砌松行。求紀其實。二偈贈之

　　南詢五十三知識。輥入天台五百牛。總被東山塗污了。驢腮馬頷得人羞。
　　剃得頭光快活生。萬松影裏唱歌行。脚頭脚底通霄路。平處孤危險處平。

　　塚間

　　湖山倒影水吞空。鷗鷺忘機萬境融。不用深深埋暗箭。活人全在死人中。

　　古源

　　七佛相承壽脉深。只圖入水見長人。截流機有青波路。天下滔滔誰問津。

　　夢庵

　　肱枕蘿囪飽黑甜。華胥遊徧鶴蹁蹮。不思議境全機路。何待逢人竪起拳。

　　自得

　　寶山有寶費搜尋。何似形山寶最親。左右逢原好収取。絲毫全不假他人。

　　無庵

　　銷鑠玄微萬境空。[口*(銜-金+缶)]花百鳥謾尋踪。莫教頑坐精靈窟。門鎻亂雲千萬重。

　　北山

　　占斷幽都立孤危。周遭密布險崖機。翻身斗裏深藏穩。斫額人多到頂稀。

　　竹囪

　　密葉篩金點碧沙。月和梅影冷移來。香嚴瓦礫徒拋擲。門鎻重陰擊不開。

　　返照軒

　　靈根豁達絕纖塵。只貴回光見得親。日斜半囪梅弄影。客程猶有未歸人。

　　石庵(永上人)

　　[石*肴]硬工夫做十全。牢關深鎻綠蘿烟。嶮崖機峻無人透。幾見春山蕨竪拳。

　　送舜侍者見萬壽退耕和尚

　　湖山深處侍巾瓶。錯認頻呼小玉聲。急掩耳待尋活路。司南車在闔閭城。

　　放山室。送芳上人。見淨慈偃溪和尚

　　南山鱉鼻雖無毒。觸著依前解喪身。不信當頭揩痒看。渾鋼底也沒全人。

　　淨妙室。為竹院可都正說

　　一塵不立所依亡。脫體靈明自放光。巨闢三玄三要語。接人無力下禪床。

　　賢首燈侍者。求無盡

　　燦發心燈耿夜臺。一花開了一花開。普光明殿重重見。端的傳從七佛來。

　　松上人求古林

　　秀擢威音劫外春。靈根盤結幾何深。挺生臨濟清凉樹。盡大地人來息陰。

　　松州

　　一道陰凉自古來。依稀臨濟手親栽。枝枝葉葉垂清露。點得一城人眼開。

　　別源(賢首傳上人)

　　不續曹溪正脉。支分一派朝宗。弘滿清凉窟宅。春雷變化魚龍。

　　月磵

　　即虗明處發靈源。坐在沉沉湛湛邊。勇退截流機路活。揭翻光影未生前。

　　昌侍者求斯道

　　一念平常裂萬差。覺斯民處貴無邪。古今錯透長安路。狼藉春風一徑花。

　　空華嚴號明海

　　一片虗凝鑑古今。持蠡難測幾何深。十三華藏重重現。照徹微塵古佛心。

　　蓬州如行圖僧。求偈

　　懶受神仙不死方。棄蓬萊入野僧房。莫教錯下風幡語。頭被傍人剃得光。

　　贈淨書狀

　　不學寒山落韻詩。翻身來透祖師機。碓頭舂出非臺鏡。錯受黃梅半夜衣。

　　禪房十事
　　蒲龕

　　百帀千重包褁。未免黑山裏坐。古今多少生盲。引得全身入草。

　　紙被

　　通身不挂寸絲。單明一色邊事。要知結角羅紋。徑問床分枕子。

　　禪板

　　要成片段工夫。須是全身倚靠。雖然只見一邊。未許睦州擔荷。

　　蒲團

　　百草頭邊薦得。何妨打塊成團。直下千差坐斷。無心猶隔重關。

　　拄杖

　　格外藂林選出。生緣不在天台。雖然烏律卒地。力扶多少人來。

　　拂子

　　才得柄霸入手。便要呵佛罵祖。還他本色真棕。不比尋常談麈。

　　鉢盂

　　做處全無滲漏。用時開口向天。盡大地人飫飽。只圖个不知恩。

　　戒刀

　　惡鉗鎚下番身。未必鋒芒發露。不惟斬得猫兒。也解煞佛煞祖。

　　香印

　　要識分明古篆。一槌打得完全。燒炷旃檀牛糞。衲僧鼻孔[木*?]穿。

　　癢和子

　　既就良工雕琢。何妨出手扶持。抓著衲僧痒處。賞伊一枚茘枝。

　　橫江(回向徹上人)

　　素練翻花浪拍堤。聲前聲後截流機。青波路險無人透。蘆葦風生白鳥飛。

　　南山(平江南知客)

　　壽嶽名標自古今。萬年松矮翠成陰。東籬采菊悠然見。珍重淵明眼有筋。

　　賀洪錦溪出世鴈山能仁

　　諸方口裏水漉漉。一滴何如龍鼻頭。漲起春溪新濯錦。觸崖翻瀑浪花浮。
　　冷泉二月雷驚蟄。燒尾金鱗化作龍。拖去鼻頭涓滴水。洗清鴈宕幾千峰。

　　團垸俞大夫

　　結鳳團花巧施設。黑漫漫地轉希奇。做教底板堅牢著。自有傍人彩畫伊。

　　王鞔皷

　　鼓兩片皮謾自己。一回拈出一回新。揭天聲響疑塗毒。自有臨風側耳人。

　　矮道者

　　身如椰子口宏開。看盡諸方鬼戲來。放一頭低人不識。疎山師叔是同胎。

　　隣峰艮上人

　　四十餘年別故鄉。夢魂時復到藏王。春風九曲溪頭寺。花飜霞柳弄黃。
　　短筇扶瘦扣烟蘿。欵問東山瓦皷歌。老倦不能謳唱得。隔窗幽鳥語尤多。

　　璉監寺

　　烹金爐裏脫胚腪。妙斵初無斧鑿痕。汝質自成瑚璉器。我儂甘作破沙盆。
　　曾把楊岐破屋撑。閑騎驢子弄蹄行。犯寒踏月慈溪上。冷笑梅兄太瘦生。

　　日本澄上人

　　掃盡機緣萬法空。澄潭不許臥蒼龍。翻身踏斷來時路。家在海山雲外峰。

　　日本然上人

　　橫擔楖栗走諸方。佛祖玄關路轉長。放下身心歸故隱。金烏依舊出扶桑。
　　奔趍客路困塵泥。蟻夢方酣蝶夢飛。賴有啼鵑知此意。一聲聲勸不如歸。

　　化城山主化田

　　古柳堤邊展化機。要人一飽便忘飢。誰將奪食驅耕手。[拚-ㄙ+ㄊ]却良田種蒺藜。

　　人我擔

　　骨露皮穿未肯休。冥機蠻觸戰蝸牛。一肩人我都擔了。遍界從教是髑髏。

　　慧禪人

　　翠織岷峨錦綉春。堪嗟撲撲蔽胡塵。金鷄[口*(銜-金+缶)]粟餘殃在。誰繼神駒踏殺人。

　　從禪人

　　臨濟陰凉樹已枯。片無霜葉擁禪趺。兒孫不解澆培得。翫作山門境致圖。

　　寧藏主省師兄。求語(橘州石橋親鄉人)

　　橘州文學石橋書。妙畫雄才舉世無。宗說俱通心眼活。奇哉老蚌出雙珠。百年凜有遺風烈。行處同途不同轍。癡翁真得虎頭癡。月峰清照峩嵋月。分飛鴈影各東西。幾對秋風歎離別。去去吳天淨如洗。淡墨聯書形字義。且教人道渠儂。好對難兄與難弟。

　　緣侍者之淛右

　　一本潼川花瑞菜。全蜀知名誰不愛。夜雨叢凝色染藍。春風花噀香如麝。不知何處得靈根。栽遍牛頭山後前。古佛低頭看不厭。聲聞鼻孔被渠穿。上人携種游江淛。味與首陽薇不別。伏虎巖前清客甞。老饕嚼斷娘生舌。餘香分餉老芝峰。彷彿家園小摘同。此去零星休賣弄。珍藏大作蘇陀供。

　　觀知客歸葬親。求語

　　道人觀方知彼去。入門要驗賓中主。喫一杯茶即轉身。誰能掉舌論今古。危機俊逸旱雷轟。蒼鷹折翅獵狗烹。老明覺舉手加額。韓大伯敢攙先行。秋深撥草天台路。靈骨要尋親父母。破钁頭邊掘窖埋。斷猿哭月風號樹。

　　律宗玉維那三人。禮石佛求語

　　老倒南山犯真律。三生鑿破寒巖石。不立名中強立名。弗狼籍處成狼籍。兒孫膝下有黃金。撥草瞻風遠訪尋。三拜起來發一嘆。方知老子錯留心。天真自性佛不管。頑石頭邊討甚椀。費盡鉗鎚多破綻。烏藤緊捉從頭看。

　　妙恩侍者求語

　　一奩春錦闘鮮明。較古菱花越樣清。照影不應呼小玉。至今湖海客關情。

　　又省師

　　逴得諸方惡毒些。歸尋刻骨舊冤家。深深掘窖都埋了。翻銕面皮誰識爺。

　　鄱陽恭上人求語

　　番陽風鼓浪千尋。徹底探窮不顧身。塔主連聲呼莫莫。截流機峻恐驚人。

　　靈叟小師。悟垓侍者。求語

　　碧落一碑無贗本。非草非真非隷篆。鏡樣渝江徹底清。字義炳然人少見。靈叟珍藏歲月深。南來吳越人爭尋。[療-(日/小)+土]鶴銘辭匪同調。寒山詩句非知音。紛紛問字誰親切。勾不成勾丿不丿。爭得盧公賽子雲。一肩擔荷柴衝折。臨行密付阿誰邊。妙處休云子不傳。索性掃除元字脚。義天雲淨月孤玄。

　　簡州性上人求語

　　春山杜鵑啼。苦勸人歸去。聲碎竹林風。血染花梢雨。我老無家可得歸。蘿窓睡飽雲黏衣。山童推枕破殘夢。報道有僧開竹扉。何方聖者來尋討。解包颺下青龍鈔。便欲庭前縱火焚。淨地豈容狼藉了。問渠何日離飛來。兩月奔馳未到家。好勸急歸休歇去。春風落盡武林花。

　　周上人求語(簡州)

　　憶昔周當仁。手握金剛杵。憤氣向南方。誓滅諸魔子。老婆驀劄點三心。走入龍潭恨轉深。掃蕩家私無一窖。胡揮白棒到平人。牧閒冷坐思高躅。斷絃爭得鸞膠續。扣門聽得簡州人。倒屐相迎幾折足。略寒溫外問來端。叉手丁寧覔指南。未舉帋燈明說了。隔窗春鳥語綿蠻。

　　西山淨土庵。奉寄具足孤松老師

　　聞道虗空曾解講。信疑往決西山亮。烟雨溟濛蘚石溫。六藏影跡難尋訪。小徑披榛扣竹扉。道人一見笑掀眉。布衲橫肩瘦如削。口持密語沒停時。雲櫩掃榻延居夏。白蓮香散東林社。澗水松風說苦空。不資中有生清泰。殷勤寄問老孤松。具足門中有正宗。灼然嫌佛不肯做。鳳栖不在梧桐樹。
　　　　戊辰四月初五。辭東臯。

　　希叟和尚廣錄卷第六
　　希叟和尚廣錄卷第七
　　題
　　為叔向題坐禪蝦蟇　(下有白蓮)

　　一從識得性分明。懶作春池皷吹聲。閑把六根門鎻斷。白蓮香散水風清。

　　題直夫牛圖

　　三三五五戲平蕪。踏裂春風百草枯。莫寫溈山僧某甲。恐人誤作祖師圖。

　　題老融猿　(枝上坐。舉手捫果)

　　危坐禪枝冷。機含毒果深。直饒捫摸著。未必死偷心。

　　題圓澤圖

　　月下騎寒犢。三生事細論。已遭人點檢。休弄鬼精魂。

　　題拗韁牛

　　壠樹冥冥日向西。苦貪芳草不知歸。牧童盡力拽得轉。在在暝烟深翠微。

　　坦老求題真歇宏智竹庵。同遊雁山酧唱。真蹟軸後

　　天生三箇老冤魔。狹路相逢沒柰何。□把肚腸摟抉看。曲於四十九盤多。

　　題放山堂

　　一擊牢關八字開。石頭機路滑如苔。危分險布知多少。排闥從渠輥入來。

　　杜甫騎驢遊春□

　　客路如天遠。吟身太瘦生。無家歸未得。策蹇傍春行。

　　李白醉騎驢圖

　　酒渴思鯨飲。金鸞早退朝。醉身扶不起。壓折老驢腰。

　　題秋堂四蘭

　　風　　指玉彈曉。喙檀噀春。倐爾生妬。陰飇不仁。
　　晴　　湘英整佩。楚衣告紉。羲黃薦馥。釆釆疑真。
　　雨　　紛披佩玉。仆委苔痕。簷花寫恨。難拈楚魂。
　　雪　　幽石封白。深林掩芳。隱德不耀。何矜色香。

　　題蘭蕙

　　色淡而清。節香而貞。隱德不耀。咀華含英。君子同其芳潔。寫真不墮丹青。宜乎孕瀟湘幽楚之靈。
　　一莖四花。挺然拔萃。其臭如蘭。其標如芷。檀喙簇烟而不繁。勁節疾風而不倚。是以昂山。有山林軒昂之志。

　　題四蘭
　　風

　　深藏巖谷裡。初不要人知。苦是香難掩。春風得意吹。

　　晴

　　喜晴彈玉指。林下見幽人。楚楚湘靈樣。肌膚不染塵。

　　雨

　　珮玉半零亂。繄誰吊楚英。醉香魂未返。愁聽打蓬聲。

　　雪

　　一再荒林雪。全身掩薜蘿。直饒埋沒得。爭柰鼻頭何。

　　題秋堂四蘭
　　風

　　靈均侈山林之樂。薄籠綃袴。幽放檀心。嬌舞春風身醉香。力難扶也。

　　晴

　　久居深林幽寂中。雖隱德不耀。遇春陽姁嫗。笑彈玉指。十倍精神。所慮楚俗尚芳。紉而為佩。使不克終。其天矣。

　　雨

　　娥英吊舜於九疑。泣泪如雨。珮玉零亂。半委塵泥。愚恐離騷九歌。曲盡其哀。香魂冷而卒難拈也。

　　雪

　　大雪申威。萬木摧拉。獨能擢芳於凝沍中。雖百折不委。非素有所養。寧不為外侮憑凌者歟。

　　為丘桂巖司門。題和靖雪後看梅圖

　　破曉湖山入畫時。短篷搖雪傍疎籬。一心只在梅花上。凍損吟身也不知。

　　元暉山水圖

　　簇簇烟林挂酒帘。山藏古寺寂無僧。瘦筇便欲幽尋去。隔岸小舟呼不譍。

　　為張良臣知府。題梅圖

　　一篷春雪泛西湖。不覺和身入畫圖。千古暗香疎影在。誰云骨冷不容呼。

　　山水圖

　　招提依約在烟蘿。酒斾風微拂釣蓑。欲稅雲林歸卜隱。山靈應笑賺人多。

　　為友于題水禽(一水鵲獨立沙上。俯。頭邊有草)

　　衰草汀烟寂寞秋。忍寒獨立懶盟鷗。江湖風味駸駸惡。得縮頭時且縮頭。

　　一雪姑。立敗荷上

　　浙浙西風肅殺時。枯荷餘得折殘枝。疾風凌雨多翻覆。只處姑姑立處危。

　　拱秀閣

　　萬疊遙岑綠打圍。曉寒空翠潑禪衣。幽禽喚起蘿窗定。閑看春雲帶雨歸。

　　為圓雪崖。題待月(邊有芭蕉)

　　終日忙忙繼月明。要看杜撰八陽經。直饒讀到流通分。未必芭蕉著耳聽。

　　為行可維那。題子陵釣臺

　　七里灘頭古木陰。眼空寰海老垂綸。無端釣得劉文叔。却把羊裘污俗塵。

　　題許由棄瓢圖

　　視堯天下一瓢輕。厭聽風梢歷歷聲。颺下不須頻顧戀。始終存取隱淪名。

　　禮大梅塔

　　即心即佛已隨邪。況與龐翁亂撒沙。茅舍從茲混塵跡。老梅羞放雪中花。

　　題荷衣沼

　　綠荷親製蔽窮身。池面香風噀古今。百萬軍藏藕絲孔。豈知綿密度金針。

　　為元首座帋燈船

　　輕輕點著發光寒。這裡停橈舞棹難。明暗路岐都照破。放行初不犯波瀾。

　　題佛跡巖

　　一度[拚-ㄙ+ㄊ]身透險崖。石頭機路滑如苔。脚跟點地不點地。立處何曾踏實來。

　　禮香山湯禪師　(祖師眼。時開合)

　　寂寞空山宴坐時。千鈞重寄一絲危。直饒雙眼頻開合。著處由來不自知。

　　送綿襖。與東岡

　　羅紋結角見踪由。翻著從教刺眼休。線路放開綿密密。瞿曇踢出脚尖頭。

　　寄賀錢[山*賁]薦福東林和尚

　　烹金鑪去杳無踪。沉影愁看鴈過空。出手與渠重結了。未應碧眼是頑銅。
　　錢王活業付東林。古墓埋藏暗箭深。機正發時誰中的。空山落日幾驚心。
　　法身邊事會多時。端的枯樁弗用疑。無柄鐵鎚輕擊碎。心花粲發不萠枝。

　　悼雲泉老師

　　奪得犀牛便跺跟。蘋洲翫月角生紋。翻身入海無消息。驚散沙鷗白鷺群。

　　賀友山。新建東臯接待

　　分袂南湖十數春。近聞華搆策奇勳。鉢從金粟摶香飯。僧自東臯接水雲。柔玉新拳春塢蕨。嬾黃新縷曉溪芹。定應容我分陳榻。曝背晴簷醉夕曛。

　　禮雲門千歲塔

　　越山清絕無塵翳。不到胡僧取次埋。輙莫更加千歲壽。也須和骨洗將來。

　　梅窗

　　溢目湖山看不足。引清吟有此雲房。簷牙掛月橫疎影。隙眼通風度暗香。夜掩只疑和靖宅。曉開爭看壽陽[米*壯]。蘭兄礬弟休相怜。斗室難為納眾芳。

　　隱秀

　　觸戰蠻征總不知。樂羲皇世遯嘉肥。馨香靜掩芝蘭室。文采深藏錦綉機。伴野僧眠嵩少石。汲蒙泉煑首陽薇。簞瓢飫味氵貧趣。爭得紅塵染著衣。

　　竹雲

　　春錦千繃玉萬竿。嵐光翠裛渭川寒。油然已作從龍勢。只恐仙陂化蟄難。

　　王庵和劉府教

　　鹿眠芳草印春庭。月掛蘿窗曉半扄。白髮老僧偏愛客。忍寒同看換鵝經。

　　游九峰

　　攀石捫蘿入杳冥。凌虗潛覺膽魂驚。陰崖顛瀑瑤花碎。枯葉翻霜錦樹榮。汲水僧歸龍洞去。采薇人踏虎踪行。風流二老遺音在。度曲松濤萬壑清(九峰橘州)雙磵奔流戰玉龍。浮屠雲鎻翠千重。只將一疏傳天下。大覺驢年識九峰。

　　清凉禮先師遺像

　　白雲迷谷雪鋪堦。老倒清凉眼著沙。若問普通年遠事。三千里外摘楊花。

　　興化寺

　　門照雙池鏡樣明。東西廊喝寂無聲。紫羅帳裏機玄密。雖有珍珠撒未成。

　　焙經

　　老胡監本誑人天。開口無非吐黑烟。五熱炙身甘自受。要翻元欵待驢年。

　　為惟翁題。非畫圖

　　誤入蓬壺影裏游。論盟白鳥下滄洲。吞波島嶼鰲身黑。映日樓臺蜃氣浮。門逆潮開喧海市。網沿堤晒簇漁舟。晦明晴雨時時別。難把王維腕力収。

　　登金峩峰頂

　　撥開空翠上危顛。路遶羊腸石齒尖。到頂方知天下小。攀高似取世人嫌。碧連蓬島雲千疊。冷照東溟鏡一奩。歸去松窗伴禪老。此山佳致話無厭。

　　為聖俞頌橘巖

　　洞庭秋晚半青黃。須待霜林熟自香。不向懸崖親撒手。認皮作火錯承當。

　　聞竺寺迎號服。因成口號

　　絲管紛紛鼓亂撾。兩山迎接賜衣來。白雲恐污山翁耳。重鎖柴門不放開。
　　祖庭秋晚日增悲。見得芙蓉便展眉。不與狂花爭瑣細。淄川緣有拒霜枝。

　　六言山居

　　野菜花飛胡蝶。古藤枝挂清猿。閑倚柴門看倦。枕肱高臥雲根。
　　積雪封無過路。亂雲堆滿空庭。我也誰能掃得。掩關且讀殘經。
　　盤石新封翠蘚。破龕重繞青蘿。喚起驚回殘夢。月篩林影婆娑。
　　粉芋頭煨軟火。嬾黃菁煑沙瓶。飯後烏藤用事。小奚忙啟巖扄。
　　石磵霜凝松粉。竹籬雪點梅膚。春到山家日遠。愧貧管領全無。
　　曉逕旋除榛翳。午厨要欵隣僧。童子掃雲歸晚。忍飢趂扌嬌藤。
　　香霧曉垂簾幕。幽禽春弄笙簧。誰料貧無一物。邇來富敵君王。
　　兩耳爐焚栢子。一拳不養菖蒲。客至莫談塵事。略寒溫外跏趺。
　　得失心無半點。聖凡機裂千差。終日山禽聚集。且無箇去[口*(銜-金+缶)]花。
　　香醉人尋梅塢。馬嘶聲度雲坳。急把柴門深掩。從教小外推敲。

　　悼芳洲懺首

　　不忍螢窗賺一生。翻身義虎頂頭行。金篦刮盡空花膜。喜得天台教眼明。
　　烟渚春融岸碧綃。采蘭人競唱離騷。曲終翻作無生調。聽著愁魂似雪消。

　　送剡源講師。住華亭延慶

　　三周講得墜天花。法眼無瑕却有瑕。切莫朱涇訪船子。一橈摵碎潑生涯。

　　依愚谷韻。悼無已

　　中金蚕毒好埋冤。家醜難將歲月論。冷地思量喫虧處。咬牙不覺把齦吞。
　　雪真珠布滿堦庭。急把楊岐破屋撑。死伎窮時機路活。倒騎驢子弄蹄行。
　　末後蘇州作斷□。手頭活弄死蛇條。暗遭一口通身爛。累合城人哭幾朝。

　　定侍者奔乃師喪。諸公以偈。乃求題其後

　　五逆從前恨阿爺。幾思吞併老尸骸。無端更被人攛掇。憤憤扶鍬去活埋。

　　送徑山圓兄亂後歸鄉

　　故國烟塵慘甲兵。勞生終日望昇平。軍持帶得龍淵水。歸去何妨一洗清。

　　和曹泰寓省元。瀟湘八景(卜筭子)
　　瀟湘夜雨

　　秋氣肅蒼梧。暝色昏南斗。蘆岸漁燈隱映明。人醉松醪酒。
　　忽聽打蓬聲。夢入無何有。曉看娥英竹泪痕。愁結腸回九。

　　洞庭秋月

　　一曲翠奩開。西子[米*壯]清腕。簾捲西風倚岳陽。送目湘江遠。
　　靜夜宴嬋娟。大白浮金盌。皓影凌靈玉佩寒。零亂瑤田滿。

　　烟寺晚鐘

　　冪冪挂晴絲。薄暮分多景。僧聽疎撞晝定回。翠濕禪衣冷。
　　樓隱碧雲深。鯨吼脩林靜。立遍危□句未成。月鏤青蘿影。

　　漁村落照

　　遠浦釣帆歸。鷗狎爭飛逐。江勢吞空燦暮霞。飽玩心無足。
　　濁酒醉兒孫。共唱滄浪曲。簇簇茅簷暝色昏。移棹蘆灣宿。

　　平沙落鴈

　　綠褪水痕枯。淘見金星殞。一片平鋪塞樣寒。縱目無窮盡。撲摝起蘆藂。小泊程難準。古字書空淡墨橫。翼倦遲還緊。

　　遠浦帆歸

　　身似白鷗閑。湖海尋盟去。津樹冥蒙水印空。彷彿瀛洲路。
　　十幅飽西風。隱見舟行處。家在蘆花古岸外。檣泊江天暮。

　　山市晴嵐

　　一塢□耕桑。酒斾風斜亞。宿雨初收翠靄浮。買斷春無價。
　　門巷麴塵迷。黃鳥啼岡柘。大小誰家舊隱居。古壁蝸涎涴。

　　江天莫雪

　　江氣結層陰。凍損砂禽翼。天巧繽紛六出花。一□瓊瑤色。
　　著水旋銷鎔。入夜還堆積。好是孤舟獨釣翁。新把漁蓑飾。

　　挽顏伯涯制斡(約上雪豆。喜種桐愛菊。疾不及賞。坐化)

　　握手論盟二十年。瘦筇曾約上危巔。雪崖未遂同觀瀑。玉沼何期促孕蓮。桐葉成陰愁引月。菊花無酒冷含烟。細看新補東林傳。十八賢中又一賢。

　　送節操翁住閻寺(庵中□)

　　早年教海已馳名。破衲青燈究一經。不借虗空開口說。肯教頑石點頭聽。宸奎錫命旌梅塢。丹桂飄香供柏庭。指日白雲禪坐穩。献花無地著山靈。

　　南楊判鎮。以詩問安。次韻

　　拙養自林泉。鏖戰驚蠻觸。心灰百念寒。虐燄肯停蓄。猗歟子雲翁。惜我如龜玉。無復献楚庭。終期毀于櫝。

　　寄梅墟陳提幹

　　齒履登臨乏欵延。薰風報謁鬱藍天。拂塵未下雲簷榻。采寶新歸海國船。乘興□□迷柳下。搜吟□夢到梅邊。何時握手東林社。重結三生未盡緣。

　　懷樗寮

　　半生魚佩解黃金。泉石郊垌得趣深。幽興發時閑副墨。俗塵捐處靜觀心。聖賢爐冶鎔聲色。妙密工夫鏗古今。遐想蓮居馳夢遠。未應輕易到瑤林。

　　挽王知縣(號覺非居士。坐右銘云。廉勤蒞官。清貧守節)

　　東晉風流繼令名。家傳真本換鵝經。廉勤自得官中趣。貧節親書座右銘。民感庥仁忘赴壑。子明詩禮為趍庭。疾風誰料摧梁木。猿鶴悲鳴不忍聽。

　　聽叫居親求語

　　幼把儒冠颺壁根。朅來巾侍乳峰僧。吟詩清苦規寒子。舂碓辛勤慕老能。錦鏡閑看花瑣碎。瀑崖戲擊玉稜層。惜分陰語宜鞭策。望汝來挑暗室燈。

　　仁座主。自西山來。求語

　　燈窗苦讀覺身癯。暫握筇枝訪野夫。愛竹勁思持玉節。看梅閑共數銀鬚。西山月冷歸招隱。南嶽風清欲步趍。靈利莫教人指去。且教船子老江湖。

　　賦梅

　　雪邊春信到衡茅。誰遣梅兄慰寂寥。秀氣一枝抽嫰玉。寒英五葉剪生綃。月移疎影窗前挂。風遞清香竹外飄。幾許吟魂招不返。急催蘭弟讀離騷。
　　　　靈叟小師。

　　贊
　　布袋(握杖)

　　握藤枝駞布袋。轉腦回頭。使些奉化。逢人謾說覔文錢。乞兒乞兒。敗缺了也。

　　達磨

　　遠離竺國見梁王。五鬼臨身討苦噇。面面相看言不識。秋風一葦急橫江。

　　靈照女(把笊籬。邊有錢)

　　幾對丹霞闘活機。惡心腸有老爺知。笊籬舀得春風滿。不直分文賣與誰。

　　漁籃婦

　　短裳褰起露珠珍。雲鬢慵梳惑亂人。弄得籃中魚再活。禹門未必解翻身。

　　大慧禪師

　　薰風南來。凉生殿閣。諸佛出身。開口即錯。錯錯。贏得衡梅十七年。驢前馬後無歸著。

　　慈林講師頂相

　　氣宇兮春溫。風標兮凜然。律虎出林兮。裂破開遮持犯。經龍攪海兮。探窮頓漸偏圓。句法清新兮。吟徹山莊梅竹。胸襟妙蘊兮。包羅丘壑風烟。友縉紳兮。非權門炙手。荷佛法兮。思重負[身*赤]肩。煨芋香兮。無心収涕。臥雲深兮。豈意朝天。邈真容兮。明鏡繪像。付箕裘兮。神珠藏囦。夫是之謂慈林克家之子。真鸞膠而續絃者也。

　　達磨(折蘆渡江)

　　殫千金產學屠龍。袖隱吹毛不露鋒。洎見真龍元不識。郎忙航葦去無蹤。

　　布袋(肩丈拖袋。回頭看小兒捉衣)

　　楖栗橫肩拖布袋。回頭轉腦小兒嬉。休言兜率宮中事。已被渠儂捉敗伊。

　　別山和尚真(為瑞淨頭贊)

　　嚴冷面皮。軟頑腸肚。對同參唱菩薩蠻。與行家說無義語。縱蒼鷹搏物機。闢獅子飜身路。醫衲僧病。下天王補心圓。移覩史宮。換長庚大火聚。雖潛行密用處。鶻眼迷踪。點檢將來。也是果州飯布。

　　布袋(為吳省元)

　　內院不肯安居。長汀分甘落泊。主丈不解拈提。布袋徒然倚託。肚中計較百般。要睡何曾睡著。睡得著。鐵奉化人須軟脚。

　　天台三隱(寒山執卷笑。拾得腰挂門鈎。一手箒。一手竪指。作講說勢。豐干立後。作扣齒勢)

　　門鈎弗解開扄。笤箒不能掃地。解說杜撰文書。背後有人切齒。將謂寒山聽信他。不知笑裏暗藏刀。

　　佛鑑禪師頂相

　　奸豩頑蠻。更加白拗。文武火煨石要香。麻皮頭纏人必倒。五處開場弄活機。是龍昇天蛇竄草。千不合萬不合。鳳口山前。乞指路頭。被老破庵凌辱不少。至今忘却來時道。

　　大慈環峰和尚(福州人)

　　肚腸深用白粘賊。翳睛藥定。滄海舶指南針。出智門蓮花。換人鼻孔。握大慈苕菷。掃世烟塵。忘忌諱。絕疎親。病在膏肓加蠱毒。直教石佛汗通身。

　　觀音(杏葉光相。踏蓮華)

　　百八摩尼杏葉光。圓通門戶日開張。度生莫恃蓮舟穩。惡浪狂風自著忙。

　　豐干

　　加紗挂頭何規矩。眼要看經不識字。差般差樣掣風顛。硬作斑猫騎作虎。道是彌陀。有何本據。閭丘太守。似蘇州子。

　　大川和尚

　　面皮刮得霜。脊梁生鐵鑄。活弄惡機關。真本奉化子。據南山白額落却威。鎻冷泉清波無透路。冣無端是不近人情。把斷貫索。倒懸佛祖。四海禪流惡見渠。任妙手僧繇畫得全真。且無安著處。

　　達磨

　　一葦橫江。九年面壁。直指單傳。人信不及。面對梁王言不識。(咦)泥團亂拋擲。

　　布袋

　　靠布袋坐。聽巖瀑笑。手把輪珠。數个什麼。內院拋離歲月深。(啞)忘却來時道。

　　對月了殘經

　　是甚經。欠翻譯。用盡心看不出。看得出。月掛松梢。煙籠蘚石。

　　朝陽穿破衲

　　死鐵針。無鼻竅。眼昏花穿不過。穿得過。雲擁禪衣。風生木杪。

　　達磨

　　遠泛鯨波入大唐。廓然無聖觸梁王。九年冷坐精靈窟。怕見嵩山下雪霜。

　　石室和尚(萬壽應巖請)

　　面孔得人憎。腦中秋月皎。做處沒瘢痕。用時成要妙。見明極透出夜明簾。依圓照爛煨文武火。幾處移場弄險機。電卷風旋人絕倒。夫是之謂石室道人。前身後身。一夢兩覺。

　　草衣文殊(手持經卷)

　　被髮袒肩。全身入草。是真文殊。何須恁麼。手裡底拈不出。覰不破。七佛之師。敗缺不少。

　　觀音(小兒坐蓮葉中。恩侍者請)

　　隨類分身萬百千。真圓通境落誰邊。小兒戲劇無人會。萬頃滄波一葉蓮。

　　世尊(乞食歸。主丈安地。兩手拄頤坐眠。弘藏主請)

　　雪嶺曾經苦。勤行七佛儀。持盋不得食。詐道不聞饑。六環錫重。無力扶持。颺下拄頤眠一覺。夢中消息許誰知。

　　寒山拾得(一題詩。一磨墨)

　　國清竊得殘羹飰。也學人前弄竹篙。欲寫斷崖無活句。心如秋月待如何。
　　面皮頑惡髮蓬鬆。磨墨元來也不中。冷看他人書淡字。不知污得布裙濃。

　　達磨

　　竺乾竊得屠龍伎。袖隱神鋒入南海。暨見真龍元不識。九年面壁好羞慚。

　　布袋

　　破布囊。無一窖。靠著便酣眠。全不知天曉。若言彌勒分身。你且莫來謼我。

　　朝陽穿破衲

　　斷線無蹊。折針缺鼻。提得完全。金烏西墜。

　　對月了殘經

　　五教三乘。之繞葛藤。一言道盡。玉兔東升。

　　小師寫真請贊

　　眉似箒麤。面如漆墨。人道慈悲。誰知惡毒。蒿籬關猛虎。寬處有威。筆管養蒼龍。直中藏曲。喜臧倉沮。不遇魯侯。忍伯夷飢。不食周粟。

　　布袋

　　駞布袋。握藤枝。一肚皮惡毒。好使你門知。轉腦回頭望阿誰。髯公知此意。冷笑賊風吹。

　　讚延慶謙山主壽像　(庵居孔聖坊)

　　謙德有光。慈心攝物。等冤親不與較量。混塵俗初無間隔。熈熈然氣融氷谷之春。汪汪乎胸吞雲夢之澤。樂羲皇世。含飴弄孫。下陳蕃榻。倒屐迎客。眼睛頭燁燁光明幢。脚跟下塵塵清泰國。卜隣陋巷。慕孔聖人獲麟作傳之風規。摵碎明珠。有郁山主騎驢過橋之標格。誠所謂入廛垂手。我自調心。繼百世凜然。見古道之顏色。

　　讚禪會圖　(八段)
　　丹霞見龐居士。靈照斂手而立

　　放下菜籃。深深斂袂。瞞得丹霞。難瞞自己。惡機關被老爺知。赤土塗牛妳賞伊。

　　居士問馬祖。不與萬法為侶(邊有芭蕉)

　　萬法本空。與誰為侶。道得十成。難為共語。饒伊一口吸西江。也是芭蕉深夜雨。

　　團欒說無上話　(邊話竹石)

　　夙世冤憎。聚頭合腦。面面相看。說箇甚麼。低聲切莫使人知。竹石無情須笑倒。

　　居士看日。靈照先化去

　　這豆娘兒。短頭折脚。弄鬼精魂。攙先一著。看日龐公監本獃。深深好與一坑埋。

　　龐婆報兒。兒即倚鋤立化

　　小姝先行。老爺踵去。無意奔喪。急尋死路。哭煞孤孀這老娘。钁頭邊事難分付。

　　李翱見藥山

　　天本藏雲。瓶元貯水。不會看經。那堪指示。寄語唐朝李相公。只須著眼聽松風。

　　裴相國參黃蘗

　　大小癡禪。對談甚底。背後人聽。不能奪耳。切莫求安古佛名。當頭便觸賢侯諱。

　　呂洞賓見黃龍

　　鐺煑乾坤。粟藏世界。縱得長生。終成敗壞。不是黃龍盖覆伊。太阿補履豈如錐。

　　為昌州月上人。贊布袋　(作嚏勢)

　　主杖不能倚靠。穩跨布袋打坐。莫怪噴嚏不成。鼻孔元來無竅。

　　為元西堂。讚船子。(手把釣車)謝三郎戴笠(披簑。半身赤肉)

　　千鈞重寄一絲輪。三寸離鈎抑逼人。莫道踏翻船便了。夾山未必是金鱗。
　　雨笠烟簑體露風。只傳漁業當心宗。當時過得飛猿嶺。不到通身是爛膿。

　　嚴陽　南泉　泉大道　船子

　　未透趙州關。看牛事轉繁。死蛇弄不活。只好踏船翻。

　　趙州問牛跡　圓澤扣角　政黃牛　平田婆

　　這畜從來惡跡多。角尖頭也解狂歌。橋邊白鷺驚拳聽。急殺耕田臭老婆。

　　代贊羅漢(劉知府。以武洞請十六羅漢。献孟少保生日。見癡絕求贊。方丈令分贊此)

　　(檜一。數峰　羅漢一手持經。看題目。一手執經帶。下有一奴子。炷香鳴磬)。
　　古檜含烟。青山展畫。題目分明。何須管帶。待你炷得香來。鳴磬一下。蹉過了也。
　　(葛藤一樹。羅漢執拂。坐山窟中。前有香花。下有一童子。執輪碾物。一人執缾看內)。
　　靠葛藤椿。握龜毛拂。絕學無為。黑山鬼窟。直饒瞥轉機輪。眼裏聞香。耳中觀色。我且問。瓶內底是何物。

　　散聖
　　猪頭和尚

　　手把猪頭不自噇。面前背後鬼分贓。重重敗闕無人識。贏得塗糊老定光。

　　蜆子和尚

　　除了撈波一窖無。逢人謾說走江湖。鰕針取你性撈摝。不到得拏龍頷珠。

　　郁山主

　　落魄茶陵少見聞。進竿頭步與誰言。明珠打得驢腰折。不信闍梨个樣村。

　　政黃牛

　　一生孤苦竊詩名。沉醉風煙兩眼青。黃犢不曾知稼穡。引渠吟得瘦伶俜。

　　普化

　　大悲院裏趂村齋。卒死無人出地埋。揑怪凌空搖木鐸。春風處處露尸骸。

　　端師子

　　爪牙雖弄未全真。駁綠斑釐著一身。彩好不曾哮吼得。聽聞將謂嚇村人。

　　言法華

　　心迷幾被法華轉。狂發羅齋走帝宮。對聖十三呼不正。無端咄咄強書空。

　　泉大道

　　赤身跳入毒龍潭。血戰知他死幾番。諍撰出來噇鉢酒。郴州六月火雲寒。

　　船子

　　心含惡毒氣炎炎。倒捉麤橈管甚天。打得夾山攛入水。趂無入見急翻舡。

　　豐干(坐樹下。舉指作說話勢。閭丘相對而笑。虎在邊。睡)　寒拾(握苕箒。指月笑語)

　　冷坐松陰指顧誰。說無義語放憨癡。多方引得閭丘笑。彩好斑斑睡不知。
　　笑裏藏刀語詐淳。握生苕菷鼓烟塵。謾將心污秋潭月。未必渠儂肯比倫。

　　出山相

　　六年雪凍不死。見明星便說悟。走出山來一窖無。被人喚作赤鬚胡。
　　半夜逾城。六年栖雪。餓得眼花。凍得骨折。死伎窮時走出山。兒孫開眼被渠瞞。

　　肩袋過水布袋

　　這漢一生弄險。愛向風波裏輥。肩个布袋截流。脚下不知深淺。劈箭機先。路通一線。

　　靠布袋。看髑髏。不開口咲

　　笑不露唇。見不透脫。布袋靠得雖牢。髑髏枯眼再活。若要活奉化。肚腸盡情拈却。

　　靠袋睡

　　自與塵勞交輥。肚裏千機萬變。雖然靠布被頭。疑你睡得未穩。
　　弄盡千般死伎。布袋全身靠倚。尋思總是虗花。不如打覺瞌睡。

　　靠布袋。常思惟

　　赤骨律窮。單靠布袋。子細思量。大有事在。平地要昇兜率天。你這漢是顛是騃。

　　布袋

　　駝布袋。放癡憨。回頭一咲。揑怪千般。走徧長汀人不識。誑言彌勒示人間。
　　駝布袋咲誾誾。智無一兩。肉重千斤。轉腦回頭等个人。率陀歸路遠。滿面是埃塵。
　　臭布囊。無一窖。靠著便憨眠。全不知天曉。若言彌勒分身。你且莫來謼我。
　　杖挑布袋。冷笑誾誾。肚皮無窖。眼裏無筋。走長汀等个人。敗闕了也。賊精賊精。
　　橫挑布袋壓烏藤。笑裏藏刀極可憎。鐵奉化人渾是鐵。如何容得這般僧。
　　布袋肩駝冷笑時。肚腸惡毒是人知。重重敗缺難遮掩。猶自回頭望阿誰。

　　朝陽

　　破襴衫。閑抖擻。穴鼻針。穿不透。穿得透。日出扶桑。朝朝如舊。無絲線拽不斷。盡力提撕。日勢稍晚。驢年成片段。
　　拶得當陽線路通。大千揑聚一針鋒。不堪提掇堪提掇。破綻全無始見功。

　　待月

　　破故帋堆鑽不透。可怜業識日茫茫。末梢一段無分曉。猶待蝦蟇口放光。
　　末後句。如何舉。眨得眼來。月圓當戶。何曾知落處。
　　末後句。忒分曉。眼無筋覰不破。覰得破。心月孤圓。千差一照。

　　寒拾磨墨題巖

　　國清竊了殘羹飯。也學人前弄竹篙。欲寫險崖無活句。心如秋月待如何。可怜拾得。側望徒勞。墨有消時恨不消。

　　天台三聖圖(寒山兩手執卷。拾得一手握幕。一手指點。相顧作商量勢。豐干倚杖。立其傍)

　　滿地埃塵弗掃除。無端商校潑文書。灼然主丈能行令。不到豐干放過渠。

　　四睡

　　人無害虎心。虎無傷人意。彼此不關防。何妨打覺睡。

　　曹溪六祖大師

　　辛州颺下兩肩樵。又被黃梅石墜腰。雖得栽松衣鉢在。暗思追逐幾魂銷。

　　達磨渡江

　　聖諦義中猶不識。透清波路想應難。九年鬼窟深藏拙。却被神光冷眼看。

　　觀音大士

　　足下青蓮花半敷。倚巖危坐手輪珠。普門真境難描邈。剛被人傳入畫圖。

　　魚婦觀音

　　不歸小白花巖住。越樣梳[米*壯]誑世人。無底籃雖提得活。禹門未必解翻身。

　　布袋

　　臭布囊。有甚底。才倚靠。便瞌睡。不知何日下生。屈數尚餘一指。浣盆浣盆。我識得你。
　　緊捉布袋頭。片時放不下。用盡惡機關。難瞞鐵奉化。重重敗缺幾曾知。猶自回頭望阿誰。
　　赤脚走紅塵。道是真彌勒。買弄臭皮囊。大地無人識。無人識。急急回頭。已遲八刻。

　　布袋浴江圖

　　柳烟冪冪浪[粼*ㄑ][粼*ㄑ]。脫體無依尚染塵。輥得通身是泥水。小兒戲劇誑誰人。
　　無端平地鼓波瀾。揭露娘生赤肉團。瞞得嬌癡兒女子。溪頭楊柳樹難瞞。

　　為周上人。贊觀音

　　小白山頭花弄影。潮音洞口浪翻空。圓通門啟無人入。閑把輪珠立曉風。

　　為緣知客求贊

　　不假聞思修。巨闢圓通路。更擬問如何。數珠木槵子。

　　贊出山相

　　六年凍得瘦伶俜。走出山來眼未醒。白折金輪翻不轉。謾言半夜見明星。

　　贊癡絕像

　　醇乎醇。沒機心。撮莖草作翳眼藥。煆黃丹成遶指金。發汾陽怒罵。傷人語惡。中曹源蠱毒。刻骨冤深。掃狐兔露蒼鷹牙爪。咬猪狗添老虎精神。是師真非師真。僧繇描不得。閣筆幾沉吟。

　　資教請贊遁山堯講師真

　　冷面刮霜。碧瞳點漆。依鳳巖。便有一受即了之資。見恍庵。妙入三諦圓融之崖。啟玄關。洞奧義。得心應手。如輪扁斵輪。去科目。掃難疑。絕意亡言。似少林面壁。說金錍。轉圓石千仞之崖。符郡帖。起蒼龍九淵之蟄。五會播揚大教。胷襟流出波瀾。一心治格太平。瓦礫化成金碧。般門得百尺圍樹。正期作廣廈之梁。北溟鼓九萬里風。豈料折垂天之翼。典籍筆耕[烈-列+夥]矣。遺與後昆。齒珠火浴完然。驗在今日。夫是之謂柏庭克世其家。凜凜風標。瞻之意銷。仰之魂失。

　　贊華長老真(姓陸。早聽天台。後參思老。住淨土。晚歸歸隱庵圓寂)

　　華胄兮天隨故家。清名兮應菴再來。窮教兮佛隴精華。迯禪兮蘇州思獃。愛梅兮冰雪襟懷。結茅兮泉石亭臺。搜吟兮西湖巧裁。好客兮東閤大開。樂歸隱兮百鳥銜花。尸淨土兮九蓮奪胎。瞻遺像兮瑤林瓊樹之葩。挺孫枝兮雕梁畫棟之材。作是贊兮無乃繪太虗之五采。點明鏡之紛埃。

　　贊國清靈叟和尚真入北□祖師會

　　皃古神清。氣融性漫。用無準麻皮頭。瞎臨濟正法眼。瘞焦山鶴。不假蓬塵。縛豐干虎。只消錢貫。八恠七喬。十馬九亂。趂入羣牛隊裏行。一年一度教人看。

　　小佛事
　　為呂縣尉孺人。陳氏下火

　　雨歇梅梢翠靄濃。湖山簇簇水溶溶。娘生面目無遮障。見得分明隔萬重。
　　共惟。歿故厶人。閨門玉潔。林下風清。讀陳子昂鬱藍天上之書。克從父訓。誦呂蒙正銕馬營中之句。不厭夫貧。專精事酷愛捐金。勤險齊家絕無嗜味。一女贅乘龍之婿。屏開孔雀褥隱芙蓉。二男育翔鳳之孫。棲穩高梧立殘玉石。處宗族咸稱仁美。和氣襲人。守孤孀惟慕潔貞。秋霜凜節。滿謂樹北堂忘憂之草。豈期孕西方極品之蓮。玉簫聲斷。乘鶴馭之翩翩。寶鏡塵蒙。悵鸞臺之寂寂。七十二年死生夢斷。千百億化男女相忘。雖云去路分明。須要當機指示。(以火炬。打一○相)這裏見得徹去。方知道。靜極光通達。寂照含虗空。却來觀世間。猶如夢中事。月上女依涅槃而住。同轍不同途。城東母隨諸佛而生。同途不同轍。正恁麼時。且道。孺人陳氏。末後一段光明。畢竟從何發焰。還相委悉麼。二十四番風信急。立看紅焰簇冰花。

　　為行者居聰下火

　　聰明黜盡若盲聾。沒變通時有變通。脇下黃梅無底鉢。憨憨終日醉春風。家私蕩盡。徹底貧窮。生死岸頭高著眼。南山燒火北山紅。

　　岳林貫翁和尚下火

　　妙悟真空。安居內院。道從慈氏親傳。名到長汀愈顯。一拳分背觸。本色住山翁。三處斬癡頑。真正吹毛劒。八十餘年展化機。千聖玄樞轆轆轉。翻身得路。生死情空。百煉精金柔遶指。更須入火奏全功(悟空受業)。

　　為回副寺下火

　　力扶古洞家風。出了幾回冷汗。雖然貴賣生姜。不落時人功幹。厥功既奏。一死何妨。真金柔遶指。入火轉增黃。

　　為淳副寺下火

　　淳乎淳。沒疎親。高懸因果鑒。本色賣姜人。生涯蕩盡。死欵供申。急把刈禾鎌颺下。電光石火笑翻身。

　　為居果法公下火

　　五十八年。知因識果。香積厨。嗞味遍甞。瑞巖山。名次做了。不得黃梅破鉢傳。冷看塞鴈長空過。瞥轉生機。掀飜死貨。八月風高野火紅。戴角銕蛇驚鑽草。

　　為淨飯頭下火

　　親從上方來。綴盋盛香飯。分餉毗耶離。毛孔香雲滿。掃除百病。瑩淨一新。生死去來無朕迹。如火與火金博金。

　　為宏監寺秉炬

　　楊岐破屋欠支撑。三脚驢兒亦孏行。賴有山翁伸老臂。宏開門戶憩勞生。大功未紀。死欵先成。百煉精金柔遶指。更須入火與重烹。

　　為份掌財秉炬(曾充直歲)

　　渤塗直歲。寺基掌財。網市利不求龍斷。開荒田先務燒畬。無星秤較錙銖。絲毫不忒。破钁頭埋佛祖。深淺無差。掀飜死貨。別立生涯。石火電光機路活。涅槃生死等空花。

　　和直歲下火

　　拈起破钁頭。開田說大義。擬議掘阬埋。誰管傷和氣。生涯蕩盡。死眼豁開。銕蛇頭戴雪。竄入火中來。

　　樞闍梨秉炬

　　妙轉玄樞。精持密語。雖契聖凡情。尚迷生死路。直饒金鐸響凌空。未是闍梨到家句。到家句急薦取。(以炬打一○相云)疾焰過風。無你栖泊處。無你措足處。

　　為行者居玉下火

　　出家十餘年。槽廠身閑逸。玉石未區分。風幡難辨的。番身得路。生死情空。蓮開火焰裏。拂拂散香風。

　　為胡頭巾下火(每月集眾念佛)

　　羞唱胡笳曲亂人。巧穿玉線度金針。能裁魯直傲雲頂。善打林宗折角巾。儼峩冠聳人瞻視。飜新樣出自胷襟。更有一般奇特處。月勤念佛聚鄉隣。一生能事。九品収因。點發性空三昧火。紫金臺上自焚身。

　　為劉郎下火

　　昔年同阬入天台。遊徧神仙洞府來。半路抽身歸淨域。歡迎人捧紫金臺。弟兄思戀。子女悲哀。不忍丘山埋玉樹。攢殯瞥過五年華。今逢涓吉做好安排。拭目烹金爐上看。秋風吹綻寶蓮花。

　　桂典座下火

　　八十有餘年。爛遊香積國。檢點桂花包。咬破黃梅核。調羹煑木札。驗衲僧舌頭。肩鋤入菜園。見古道顏色。掃除死伎。撥轉生機。疾燄過風人不薦。火蛇頭帶雪花飛。

　　起骨

　　有漏笊籬。無漏木杓。信手拈來用得著。枯骨壓出汁。滋味完全。髑髏解放光。眼睛圓活。活活。一陣春風生桂枝。草鞋斷乾坤闊。

　　為[冰-水+能]朝奉陳安人入壙

　　雪霽千峰綴爛銀。廣寒宮闕樣翻新。玉簫聲斷乘鸞去。疑是仙遊返斾人。恭惟某人。處心愷悌。賦性慈仁。霓貫胸襟。浩養軒昂氣宇。風生林下。靚粧散朗精神。武緯文經。擢海上名公之秀。氷清玉潔。得閨門列女之貞。慕孔聖人。趍庭教子。效陶侃母。截髮延賓。發萬斛舟。異寶盡歸於湯網。搆千間廈。寒儒大芘於堯民。幼歲加鞭。研窮書史。凶年發帑。賑濟孤貧。女歸寧。端的來儀之鳳。兒幹蠱。無非抱送之齡。琴瑟諧和於家室。隅官小□於鄉隣。並駕金臺淨國。敷九蓮之曉。雙埋玉樹佳城。融萬壑之春。生平了事。今日収因。更得瑞巖重指示。無陰陽地好藏身。(某人)要知無陰陽地麼。(撫棺云)虎踞龍蟠遺蔭遠。兒孫壽祿等松椿。

　　為石宅掩壙(樞都寺乃母)

　　天生石女冣精靈。不負關雎窈窕名。七十八年殘夢破。野梅揮淚濕春庭。(某人)閨房鍾秀。婦節氷清。截髮效侃母延賓之志。斷機推軻親教子之情。監本女流。惟貞惟潔。度僧榜樣。難弟難兄。壻乘龍。將見門闌喜色。兒幹蠱。克諧宗黨歡聲。幼歲得治家之體。晚年勤念佛之誠。五福具享閻浮報滿。九蓮開修淨土功成。莫謂藏身無影跡。龍蟠虎踞衛佳城。盡終盡始。暢快生平。既然如是。且道安厝後福庇兒孫一句。又作麼生。(撫棺云)石崇敵國非為富。玉佩金襴始是榮。

　　為時典座起骨

　　未出母胎時。爛遊香積界。喪盡目前機(□云)這箇依前在。入火不焚。溺水不壞。走盤珠影無留礙。

　　為日本覺兄起龕(覺上座)

　　脚頭未跨船舷。參遍大唐諸祖。明知覺所覺空。未解同生同死。(附龕云)這裏見得親。別有翻身路。海山點碧無重數。

　　為元街坊下火(失度牒)

　　赤脚走紅塵。全身入荒草。本命元辰都失了。掀翻海嶽覔無踪。(以火炬。打○相云)只這星兒是甚麼。(元街坊諾)不得喚作火。

　　為印西堂鎻龕(號松庵。塗毒小師)

　　親聞塗毒聲。不挂毗盧印。入草尋人事已休。一庵高臥松蘿影。死生夢斷。凡聖情空。(以鎻作勢云)金鎻玄關又一重。

　　為妙兄入骨

　　妙盡依亡。不存鑑覺。合土和灰。髑髏眼活。便恁麼去。掘窖深埋。狼籍秋香一院花。

　　為璋上坐鎻龕

　　鐵蒺藜兒。面門拋擲。碎死生關無朕迹。賤似圭璋貴似塵。渾崙擘破成狼籍。不狼籍。鈎鎻連環。刀挑不出。

　　為顯上人下火

　　涅槃心。生死義。顯晦無殊。聖凡一致。見得分明用得親。火燒荊棘三千里。

　　為宗上人鎻龕(暫到)

　　宗眼明。偷心死。未跨靈山門。已會翻身句。瞥轉一機。機機頓赴。關空鎻夢無回互。

　　古航入骨

　　大梅山中留不住。小朵峰前推不去。而今去住兩無依。直下死中明活句。穿過髑髏。掃除玄路。靈踪不在猿啼處。

　　皎浴主起骨

　　翠巘雲収。碧潭月皎。脫體無塵。浴个什麼。平便恁麼。平地上死人。不恁麼。髑髏前失照。機先有路直如弦。(皎浴主還知麼)出門便是草。

　　為雲淨人入骨(天台周氏子)

　　白雲萬里。青松幾樹。笑咏寒山詩。借宿周家女。死伎窮丰骨露。(智雲智雲)大有著你處。

　　為麟西堂起龕

　　死住山心。活通方眼。得路便行。了無羈絆。千聖玄關錯踏翻。五色祥麟步天岸。

　　為達兄起骨歸葬

　　息心達本源。逈超生死岸。石火喪全機。髑髏開活眼。便恁麼去。不離途中。藏身無影迹。家在海門東。

　　為靈鷲莊懺首鎻龕

　　妙得天台旨。盤珠影不留。死生聊一戲。定慧絕雙修。到這裏。說甚莊周夢蝶。蝶夢莊周。牢關俱鎻斷。雲散一天秋。

　　為雪航庵主講師。轉骨歸葬

　　罷講雨花筵。糞火煨山芋。蕩盡聖凡情。巉然丰骨露。瞥轉一機。揚塵簸土。靈踪不在猿啼處。雪航雪航。更須進步。

　　與靈鷲猿下火

　　紅樹栖雲。古藤挂月。捷影一飛。清吟三疊。直下息攀緣。死生心路絕。無復經行異類中。(擲炬云)火聚何妨參勝熱。

　　為清凉日東山入骨

　　臨濟清凉樹。東山瓦皷歌。就陰休歇小。接響聽聞多。死生根斷。棚八聲消。和骨和腔更換了。何妨輥入葛藤窠。

　　為燈上坐入骨

　　燦發心燈。輝騰今古。觸著髑髏乾。點即偷心死。死中活。頭枕衡山。脚踏北嶽。

　　為燈首座入塔

　　點發心燈。瞎人天眼。當暗中有明。當明中有暗。揭翻明暗路岐。猶是弄光影漢。畢竟如何。爍破髑髏無朕迹。背陰山子向陽多。

　　淨上人起龕

　　淨潔無根。更加磨煉。直須照破娘生面。(拊龕)打破鏡來。與汝相見。鑒覺雙亡死眼開。脚根拽斷紅絲線。

　　資壽瑩大師下火(三十歲。銕牛坐下)

　　某人。辛勤三十年。鍊行將晶瑩。力透銕牛機。未跨末山頂。翻身得路。徹底惺惺。生死牢關百雜碎。倒騎玉象火中行。

　　為因講師。親書天台口義入塔

　　佛壟眼睛。天台骨髓。流出胷襟。盖天盖地。不是刮膜金篦。亦非拭瘡故帋。三千一念細平章。掘窖深埋亦放光。

　　為達老入塔(無限)

　　真達不疑。太虗寥廓。凡聖性空。死生夢覺。直下髑髏雙眼活。無栖泊處堪栖泊。

　　為湘南叟下火

　　百城烟水罷南詢。歸織蒲鞋養老親。活業掃空呈死伎。瀟湘夜雨正愁人。揭翻玄路。密透金塵。不須參勝熱。(颺炬云)化火自焚身。

　　為行者居奇下火

　　老奇年登七十八。悟得庖厨真妙訣。袖藏露刃冷含霜。細切清風。薄[利-禾+((白-日+田)/廾)]明月。善煑東山木札羹。酸饀無皮渾是銕。咬破方知百味全。驗盡衲僧三寸舌。昨朝颺下破鈆刀。撒手便行心路絕。心路絕。火裏烏龜頭戴雪。

　　為彬典坐下火

　　某人。質野文史。非關汝事。煑木札羹。傷鹽費醋。昨朝死伎窮。直下尋歸路。尋歸路。驀直去。家家門前火把子。

　　為定侍者下火

　　扯破犀牛扇。參方伎倆窮。那伽常在定。死水不藏龍。揭翻活路。千聖迷踪。百煉真金柔遶指。更須入火奏全功。

　　為逢知客下火

　　古今眼正辨龍蛇。驀劄相逢便喫茶。活業用窮呈死伎。火官頭上轉風車。

　　為成道相。開光明

　　正覺山前錯見星。至今盲視不分明。無端累瞎傍人眼。(以筆。作點勢)玉乳何妨為點睛。

　　為說法相。開光明

　　說五俱輪入草行。豈知口裏黑煙生。為人眼目且如此。(以筆。作點勢)點一盲教引眾盲。

　　粧金剛。開光明

　　墮在佛數。金褁爛泥團。卓立門風。腦後抽生銕。總彰文采全彰。已是眼中著屑。去却屑。(以筆。作點勢云)一段光明。毫端點發。

　　希叟和尚廣錄卷第七(終)