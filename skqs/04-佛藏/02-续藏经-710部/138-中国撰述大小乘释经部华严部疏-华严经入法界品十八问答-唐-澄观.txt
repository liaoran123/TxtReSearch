續藏經   華嚴經入法界品十八問答
　唐 澄觀述
　　 

　　入法界品十八問答

　　　　清涼國師述
　　問佛說此經要入師子嚬申三昧者何。
　　答嚬申者即舒展通暢之狀亦是震動縱任自在無畏之相顯如來定即用之體寂而造極則差別萬殊無非法界即體之用不為而周故大小相參緣起無盡是曰自在從喻為名故云是也。
　　問何故佛入三昧後普賢開顯放光之後文殊述德。
　　答入定顯理普賢表理故故放光顯能證智文殊表智故。
　　問地獄天子尚得頓超何故二乘如聾如盲。
　　答機有勝劣為種別故地獄天子昔聞圓法植金剛種今得遇光頓超十地二乘小器昔無大因故對如來不覩神變其猶雷霆震地聾者不聞日月麗天盲者不見。
　　問逝多林佛入三昧作用無方可得稱經文殊從善住樓閣出遊歷人間既非佛會何得稱經。
　　答文殊從於本會流故雖遍法界而不離逝多林故末後善財亦於金剛菩提場見普賢故以本統末故得稱經展轉相推成鈎鎖故。
　　問何故要有五十五善友。
　　答顯五相故云何五相也一初四十一人明寄位修行相寄於五位顯修行故二摩耶下十一人名會緣入實相會差別緣入幻智故三彌勒一人名攝德成因相攝上二義為補處因當得成佛故四文殊一人名智照無二相般若照極反照初心無二相故五普賢一人名顯因廣大相證入界一一行門皆稱法界無邊涯故。
　　問何要五相。
　　答顯菩薩五行故云何五行第一位修行相名高行歷位漸行故二會緣入實相名大行入一實故三攝德成因相名勝行具上差別無差別故四智照無二相名深行甚深般若難測量故五顯因廣大相名廣行一一之中含容無外故。
　　問善財何以最初福城東遇文殊耶。
　　答表福德分善故故在福城東為群方之首故在東表初起智明故信心創立故。
　　問會中大機廣沙莫算何故偏舉善財一人。
　　答舉一例餘警未悟此小童子尚能頓超勉乎行人白首愧故經云信樂堅固力善財成此功若有敬慕心亦當如是學。
　　問十方賢聖無處不有何要南方。
　　答有所表故然有多意一西城人居宅多向東自東向南順日月轉表於善財順人法故餘如別說。
　　問何故文殊來就善財諸友善財往何求耶。
　　答表初心尚微故菩薩大悲不待請故後約機就為熏法故乃至普賢知識不就善財不往而忽得見表法界位滿無來去故。
　　問諸善知識皆徧通達何要謙己知一推勝知多。
　　答顯法界深故乃至多意略舉一二一者為後之軌令善財求法無倦善友說法無悋故二顯勝緣須善友故三破愚執自師心故四破宅慢今無偏執故五顯佛法無有盡故不應言我已窮言妙攝他屬己不欲推人。
　　問最初令見德雲法門無邊何以先明念佛三昧耶。
　　答念佛三昧功高易進眾行先故通淺深能普收攝故雙兼人法消重障故佛為勝緣即心即佛是一境故。
　　問第二海雲何故聞法復海中聞法耶。
　　答前友見佛次友聽法入要道故海中聞者表於教法從大悲中之所流故。
　　問海雲說海中德何故與十地中名不同耶。
　　答十地表佛智海十地所依今辨大悲故不同也。
　　問後文殊師利善財何故不見身相但見伸手耶。
　　答表於智照離身相故而見手者表依信心得至此故經云若離信心功行不具不得成就諸功德故。
　　問見普賢時何以善財入其身中。
　　答普賢表法界善財證窮法界故。
　　問普賢何以不令見佛耶。
　　答表於果海離言說相故又表善財今生解行至於後生聞果海故。
　　問見五十五善知識那過一百一十城耶。
　　答一人當二分故謂自分是一推勝為二以城鈎鎻故又要一百一十表十地等覺一一具十顯圓融故三賢未證攝屬他故。

　　入法界品十八問答(終)

　　明治三十四年十一月十六日寫訖原本在於京都府鳴瀧山藏中後以東大寺本校合。
　　止舟齋主人慧雲含潤