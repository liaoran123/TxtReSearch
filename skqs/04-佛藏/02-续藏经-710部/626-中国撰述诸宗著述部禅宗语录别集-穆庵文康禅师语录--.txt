續藏經   穆菴文康禪師語錄
　(嗣法參學)清逸．智辯．寶日 等編
　　 

　　穆菴和尚語錄
　　目次

　　天台山明巖大梵禪寺語錄　　杭州龍華寶乘禪寺語錄　　鎮江金山龍游禪寺語錄　　秉拂　　偈贊

　　穆菴康和尚初住天台山明巖大梵禪寺語錄

　　　　住台州府黃巖廣孝禪寺嗣法門人清逸等編
　　師於至正丁酉歲。十二月初六日入寺。指山門云。千人排門。不如一人拔關。乃招手云。盡大地人。總從者裏入。喝一喝。
　　祖堂。釘觜銕舌。河目海口。象王回旋。師子虓吼。
　　踞室。從上諸佛諸祖。總向者裏釘樁搖櫓。即今要見新明巖麼。拈拄杖卓云。龍袖拂開全體現。象王行處絕狐蹤。
　　拈院帖云。百億須彌山。百億四大海。百億日月。總在裏許。寶印當空妙。重重錦縫開。
　　山門疏。眼眼相看。心心相知。人情若好。喫水也肥。
　　江湖疏。山長水闊。月臆風襟。絲毫不隔。耀古騰今。
　　諸山疏。四明天台。聯輝接翠。一句全提。千古無對。
　　指法座云。盡大地。是箇寶華王座。行則與諸人共行。坐則與諸人共坐。顧視左右云。因行掉臂。更上一層。遂陞座。
　　拈香云。此香至尊至貴。貫古貫今。爇向寶爐。端為祝延今上皇帝萬歲萬歲萬萬歲。伏願。日月齊明。乾坤同壽。
　　次拈香云。此香。虗空包不過。大地載不起。東浙西州。到處貴買賤賣。竟無一人酬其價者。逗到萬壽山中。撞著箇無意智老凍膿。被他颺在搕[打-丁+(天/韭)]堆頭。二十年間。直是匙挑不上。今日信手拈來。奉為前住開福。後住靈巖。松源第五世。了庵欲和尚。一爐爇却。不圖報德酬思。貴要熏天炙地。遂插香。召大眾。眾舉首。乃云。築著鼻孔。燒却眼睛。遂趺坐。
　　寒巖和尚白椎云。法筵龍象眾。當觀第一義。
　　師垂語云。第一義諦。明逾杲日。寬越太虗。直下悟去。天下橫行。其或未然。有疑請問。
　　時有僧出眾云。拾得寒山古道場。金剛正體露堂堂。高提寶印乾坤大。剎剎塵塵願舉揚。為國開堂。請師祝聖。答云。天垂寶葢山河靜。地湧金蓮日月新。進云。恁麼則群生蒙帝力。四海樂耕耘去也。答云。紫闕宏開壽域碑。進云。祝聖已蒙師指示。向上宗乘事若何。答云。前三三後三三。進云。昔日保壽開堂。三聖推出一僧。保壽便打。意旨如何。答云。須彌山上擊金鐘。進云。三聖道。你恁麼為人。瞎却鎮州一城人眼去在。保壽擲下拄杖。便歸方丈。又作麼生。答云。牛皮鞔露柱。僧禮拜　師乃云。世尊拈華。迦葉微笑。達磨面壁。二祖安心。虎嘯風生。龍吟霧起。智不可測。識莫能知。所以窮諸玄辯。若一毫置於太虗。竭世樞機。似一滴投於巨壑。超凡越聖。罩古籠今。直得乾坤蕩蕩。日月輝輝。萬邦安有截之區。四海樂無為之化。拈拄杖。卓一下云。但見皇風成一片。不知何處是封疆。
　　復舉。僧問趙州。如何是祖師西來意。州云。庭前柏樹子。僧云。和尚莫將境示人。州云。我不將境示人。僧云。如何是祖師西來意。州云。庭前柏樹子。
　　師云。趙州渾鋼打就。生銕鑄成。檢點將來。境志未忘。通身泥水。忽有人問明巖祖師西來意。只向他道。重巖迥出青霄外。壓倒須彌千萬峰。
　　當晚小參。僧出問云。德山小參。因甚不答話。師云。寰中天子敕。塞外將軍令。僧云。趙州小參。因甚却答話。師云。狗[狂-王+兼]赦書。諸矦避道。僧禮拜。師云。明巖被你勘破　乃云。諸佛不出世。祖師不西來。解脫門開。七通八達。雲從龍風從虎。水流濕火就燥。一一葢天葢地。頭頭玉振金聲。奴使文殊普賢。婢視釋迦彌勒。驅耕夫牛。令他苗稼滋盛。奪飢人食。教他永絕飢虗。喚作神通妙用也得。喚作法爾如然也得。所以寒山子道。寒山無漏巖。其巖甚濟要。八風吹不動。萬古人傳妙。諸人還知落處麼。白雲影散青山出。幽石巖高寶月圓。
　　復舉。馬祖出世。南嶽遣僧問作麼生。馬祖云。自從胡亂後三十年。不少鹽醬。
　　師云。大開東閤。飽歸天下衲子。還他馬祖老人始得。若是佛祖向上一竅。未夢見在。以拂子擊禪床。下座。
　　臘八上堂。雪山六年冷坐。却向尼連中洗浴。夜半忽覩明星。不知打失腦門。帶累後代兒孫。箇箇墮坑落塹。明巖別資一路。要與釋迦老子相見。拈拄杖云。丈夫自有衝天志。不向如來行處行。
　　上堂。身心清淨。諸境清淨。諸境清淨。身心清淨。僧問雲門。如何是雲門一曲。雲門云。臘月二十五。摩訶般若波羅蜜。甚深般若波羅蜜。卓拄杖。下座。
　　歲旦上堂。明教道。新年頭有佛法。鏡清道。新年頭無佛法。阿呵呵。春山疊亂青。春水漾虗碧。寥寥天地間。獨立望何極。喝一喝。
　　元宵敘謝兩班上堂。一燈然。百千萬億燈俱然。直得乾坤洞照。少室增輝。長者長法身。短者短法身。南北東西。各安舊位。好大眾。不用透金剛圈。不用吞栗棘蓬。遂合掌云。三德六味。施佛及僧。法界有情。普同供養。良久云。金仙行履處。步步是紅蓮。
　　上堂。吾心似秋月。碧潭光皎潔。無物堪比倫。教我如何說。曩謨悉達多般怛囉。春風吹萬彙。觸處盡開花。
　　佛涅槃上堂。舉僧問大龍。如何是清淨法身。龍云。山花開似錦。澗水湛如藍。師云。大小大龍。只透生死關。涅槃關未透在。要會清淨法身。十萬八千。驀拈拄杖云。擊金鐘。輥銕鼓。水東流。日西去。靠拄杖。下座。
　　四月八日上堂。僧問。如何是定乾坤句。師云。眉毛吞宇宙。鼻孔礙須彌。僧云。如何是隨波逐浪句。師云。金毛蹈碎狐狸窟。紅白春風處處花。僧云。如何是截斷眾流句。師云。舌拄上齶。僧云。悉達太子。今日降生。且道在三句內。三句外。師云。十字街頭石敢當。僧禮拜　師乃云。乘白象降王宮。十分賣峭。指天地行七步。徹骨風流。拈拄杖云。白日青天。雲騰霧涌。九龍噴水沐金驅。千古萬古活鱍鱍。卓拄杖。下座。
　　退院上堂。古德道。去去實不去。來來實不來。山僧都不會。露柱笑咍咍。恁麼說話。好箇淈[泳-永+盾]漢。山僧來時決定是來。去時決定是去。有甚麼會不會。良久云。露柱笑咍咍。乾坤正眼開。青山隨處好。一步一樓臺。拈拄杖。卓三下。下座。

　　次住杭州龍華寶乘禪寺語錄

　　　　參學門人　智辯　等編
　　師於至正甲辰歲。九月一日入寺。拈起劄付。示眾云。此是太尉大丞相。顯揚從上佛祖真實巴鼻底公驗。諸人還會麼。橫身當宇宙。一句定綱宗。
　　指法座。舉步登須彌頂。疊足坐菩提座。萬德不將來。全超法報化。升座拈香。祝聖畢。次拈香云。此香。拈起也。天回地轉。放下也。雨順風調。奉為千佛塔院。南堂欲和尚。一爐爇却。不圖報德酬恩。只貴熏他鼻孔。遂趺坐。
　　靈隱和尚白椎云。法筵龍象眾。當觀第一義。
　　師垂語云。第一義諦。在諸佛。未甞增。在眾生。未甞減。一椎擊碎。徧界流輝。眾中莫有大家出手。共相提唱者麼。
　　僧問。龍華三會揭天開。露柱燈籠笑滿腮。何翅化身千百億。塵塵涌出玉樓臺。如何是和尚為人一句。師云。頭上漫漫。脚下漫漫。僧云。恁麼則帀地普天齊廓悟。人人定國與安邦。師云。萬年松頂結蟠桃。僧問。達磨九年面壁。意旨如何。師云。油煎石磉盤。僧禮拜。師云。無你下口處　乃云。只箇心心心是佛。十方世界最靈物。縱橫妙用可憐生。一切不如心真實。竪起拂子云。布袋和尚來也。不審不審。將謂是布袋和尚。元來却是雙林善慧大士。即今在拂子頭上。放大光明。演說妙偈。夜夜抱佛眠。朝朝還共起。起坐鎮相隨。語默同居止。纖毫不相離。如身影相似。欲識佛去處。只者語聲是。好大眾。一切處光明燦爛。一切處得大自在。塵塵爾。剎剎爾。念念爾。直得皇風普扇。佛日高懸。天人群生。咸霑利樂。拈拄杖卓一下云。四海澄清天一統。干戈偃息賀昇平。
　　復舉。僧問南嶽讓和尚云。如鏡鑄像。像成後。為甚麼不鑑照。南嶽云。雖然不鑑照。謾他一點不得。
　　師云。老南嶽。提持生佛未具已前一著。驚天動地。徹古該今。汝諸人。還曾夢見也未。良久云。無雲生嶺上。有月落波心。下座。
　　初祖忌拈香。吾本來茲土。雄雄戴角虎。傳法救迷情。打破蔡州城。一花開五葉。日月光燁燁。結果自然成。水綠映山青。還見達磨大師麼。達大道兮過量。通佛心兮出度。不與凡聖同纏。超然名之曰祖。便插香。
　　上堂。舉盤山道。向上一路。千聖不傳。慈明道。向上一路。千聖不然。師云。二大老。與麼說話。大似接竹點月。龍華道。向上一路。徧地徧天。
　　上堂。舉僧問趙州。狗子還有佛性也無。州云。無。
　　師云。狗子無佛性。頭正尾亦正。跳出向上關。急急如律令。參。
　　佛誕生上堂。以拂子作舀湯勢。我今灌沐諸如來。淨智莊嚴功德聚。五濁眾生令離垢。同證如來淨法身。好大眾。如是則塵塵是佛。剎剎是佛。日日浴佛。時時浴佛。汝等諸人。還曾契悟也無。若也契悟。我不敢輕於汝等。若不契悟。汝等皆當作佛。擲拂子作舞。下座。
　　一日。僧問。牛頭未見四祖時如何。師云。頭上著枷。脚下著杻。僧云。見後如何。師云。要坐即坐。要行即行。
　　上堂。舉世尊因五通仙人問。佛有六通。我只五通。如何是那一通。世尊召仙人。仙人應諾。世尊云。那一通你問我。
　　頌曰。那一通你問我。黃檗樹頭懸蜜果。燈籠拍手笑呵呵。祥麟掣斷黃金鎖。
　　上堂。舉那吒太子。析肉還母。析骨還父。然後現本身。運大神力。為父母說法。佛眼遠和尚云。肉既還母。骨既還父。畢竟用甚麼為身。且道。說甚麼法。
　　頌曰。骨肉都還父母了。十方剎海露全身。雲開野水浮空綠。雨過春山潑黛新。

　　次住鎮江金山龍游禪寺語錄

　　　　落髮小師　寶日　等編
　　師於大明洪武七年。四月二十一日入寺。指山門云。一門一切門。一入一切入。青天白雨飛。大海須彌立。喝一喝。
　　佛殿云。磚頭瓦礫。璚樓玉殿。百草頭上。丈六金身。良久云。出頭天外看。誰是我般人。
　　伽藍堂云。靈從何來。聖從何起。玉出崑岡。金生麗水。
　　祖師堂云。西天也與麼。東土也與麼。天下老和尚悉皆與麼。老僧亦與麼。插香云。一印印定。水泄不通。
　　踞室。靈山拈華。只得一橛。少林面壁。只得一橛。拈拄杖按膝云。橫也在我。竪也在我。與也在我。奪也在我。遂卓一下云。水流溼。火就燥。
　　本府疏。位鎮江山。匪寬匪猛。咫尺九天。光輝耿耿。
　　指法座云。法空寶座。何高何下。坐斷千差正路通。草庵換却琉璃瓦。遂陞座。
　　拈香云。此香。包天包地。為葢為臺。覆育大千。萬方熏益。爇向寶爐。端為祝延大明世界主。當今皇帝。聖躬萬歲萬歲萬萬歲。皇后齊年。皇太子千秋。洎滿宮天眷。伏願。乾坤同壽。日月齊明。金輪御而海嶽安。玉燭調而天運序。
　　復拈香云。此香。表裏貞堅。近遠瞻仰。奉為闔郡闔邑。一切大小官僚。守禦一切大小官僚。同增祿筭。伏願。政蹟超漢唐。姓名輝竹帛。
　　次拈香云。此香。亘古亘今。非妙非麤。第三回拈出。供養我金剛幢的嗣。千佛慈雲院。了庵大和尚。一爐爇却。用酬法乳之恩。
　　趺坐。垂語云。鐘不打不響。鼓不打不鳴。莫有向上作家。出來激揚看(問答不錄)　提綱云。世尊有密語。充滿三千大千界。迦葉不覆藏。山河大地放光明。不是心不是佛不是物。
　　君上以此開闢萬邦。宏宣聖化。丞相以此鈞調九有。爕理陰陽。六軍以此掃蕩欃槍。百官以此播揚政治。宗教以此輔翊　王度。民物以此厚植生基。普扇堯風。高懸舜日。便見甘露降神鳥來。瑞麥產器車出。當與麼時。且道如何祝頌。擊拂子云。天高群象正。海闊百川朝。
　　復舉。王常侍訪臨濟。臨濟引常侍。僧堂內閒行次。常侍問云。者一堂僧還看經麼。臨濟云。不看經。常侍又問。還坐禪麼。臨濟云。不坐禪。常侍云。既不看經。又不坐禪。畢竟作什麼。臨濟云。總教伊成佛作祖去。常侍。大悟云。金屑雖貴。落眼成翳。師云。老臨濟。高提正印。王常侍。覿體承當。等閑便見祖道光輝。王綱顯白。大眾。還委悉麼。掣開金殿鎖。撞動玉樓鐘。下座。
　　當晚小參云。古者小參。謂之家教。何謂之家。世俗家。五蘊家。三界家。能出不入。故謂家教。我輩棄離父母。著壞色衣。不涉眾緣。安處林野。名出世俗家。悟染淨法。不滯塵勞。不膠惑執。名出五蘊家。騎聲跨色。越聖超凡。打破虗空。得大自在。名出三界家。若也果能如是。　　隨功賞賜。田宅衣物。種種珍寶。老僧不散愛惜。只如髻裏明珠。亦乃兩手分付。大眾還肯可麼。拈拄杖卓一下云。海神知貴不知價。留與人間光照夜。
　　復舉。法燈禪師示眾云。本志隈藏巖谷。隱遯過時。奈緣先師有未了公案。今日出來。為他了却。時有僧出問。如何是未了公案。法燈便打。僧云。為甚打某甲。法燈云。是你殃及我。
　　師云。大小法燈。正是夢裏惺惺。說殃及我。殃及你。幾時會洒洒落落乾淨去。新金山也下一著。趂晴葢却屋。乘時刈却禾。輸賦王租了。鼓腹唱高歌。下座。
　　留兩班上堂。獨樹不成林。單絲不成線。旃檀叢裏。須是旃檀圍繞。獅子窟中。還許獅子虓吼。同建法幢。共立宗旨。便能洗光佛日。播振玄風。善世澤民。各安家業。譬如百千燈光。同照一室。光光相照。各不相借。所以道。是法住法位。世間相常住。正恁麼時。且道。不傷物義一句。如何舉似。地靈步步雪山草。僧寶人人滄海珠。下座。
　　端午敘謝首座藏主管事耆舊上堂。切玉泛葛蒲。包金堆角黍。一飽忘百饑。一句離眾苦。薰風自南來。拂拂吹庭戶。人情既和洽。應答如鐘鼓。赤口與白舌。翻作好歌舞。煌煌少林宗。赫赫面壁祖。
　　僧問如何是面壁祖底消息。乃云。攙南泉鉢位底不是。轉一大藏教底不是。透得金圈吞得栗棘底不是。畢竟如何。喫茶去。
　　上堂。舉文殊三處度夏。迦葉白椎。擬擯文殊。忽見百千文殊。左右彌布。世尊謂迦葉云。汝欲擯那箇文殊。
　　師云。文殊八面玲瓏。迦葉一味擔板。擔板中有玲瓏消息。玲瓏裏有擔板規模。二俱不涉。畢竟如何。臨鴆砧臨鴆砧。井底種林檎。今年桃李貴。一顆直千金。下座。
　　師一日垂語云。威音王以前。與汝日用現行。相去多少。又云。打破髑髏。向什麼處。見釋迦老子。又云。來時因甚無口。

　　秉拂

　　秦川天寧冬至秉拂。垂語云。法不孤起。仗境方生。現前燈燭熒煌。象龍圍繞。乃至山河大地。日月星辰。卉木叢林。人畜草芥。悉皆是境。阿那箇是法。燈燭熒煌。象龍圍繞。乃至山河大地。日月星辰。卉木叢林。人畜草芥。悉皆是法。阿那箇是境。於此見得。倜儻分明。便可向高高峰頂橫行。深深海底闊步。莫有恁麼俊快衲僧。試出來。遞相唱和。
　　僧問。達磨未來時如何。答云。塞壑填溝。進云。來後如何。答云。輝天鑑地。進云。畢竟如何。答云。須彌山香水海　乃云。豁開戶牖。萬里不挂片雲。當軒者誰。突出青天白日。恁麼恁麼。南瞻部洲打鼓。北鬱單越升堂。不恁麼不恁麼。海底輥紅塵。山頭飛白浪。恁麼中不恁麼。十字街頭吹銕笛。千峰頂上放憨癡。不恁麼中却恁麼。三更夜半唱巴歌。無端驚起梵王睡。九霄絕翳。何用穿通。一道神光。未甞昏昧。拈拄杖云。看看。上方拄杖子。變作釋迦老子。放大光明。照徹三千大千世界。上窮有頂。下透金輪。於其中間。演說摩訶大般若。無二無二分。無別無斷故。直得毗盧遮那如來。化成妙寶樓閣。多寶世尊。涌出七層妙塔。交相贊賀云。善哉善哉。希有希有。正恁麼時。東海龍王。忍俊不禁。踊躍歡喜。鼓吉祥風。澍甘露雨。却向靈山會上。報諸大眾道。群陰既剝。一陽已生。晷運推移。日南長至。應時納祜。慶無不宜。廓萬古之徽献。混一團之和氣。卓拄杖一下云。水歸大海波濤壯。雲到蒼梧氣象高。
　　復舉。洞山冬夜喫果子次。問泰首座云。有一物。黑似漆。上推天。下拄地。常在動用中。動用中収不得。過在什麼處。泰云。過在動用中。洞山令侍者掇退果卓。
　　師云。洞山坐籌帷幄。泰首座決勝千里。便見內外和平。上下如一。雖然。只如洞山令侍者掇退果卓。意作麼生。掀翻海岳求知己。撥動乾坤見太平。
　　靈隱冬至秉拂。垂語云。向上一著。如天普葢。如地普擎。如日普照。如風普吹。如大火聚。近之則燎却面門。如塗毒鼓。撾之則喪身失命。眾中莫有不惜性命的衲子麼。出來遞相激揚。
　　時有僧出眾云。吹大法螺。擊大法鼓。演大法義。雨大法雨。正恁麼時。願聞法要。答云。鯨吞海水盡。露出珊瑚枝。進云。如何是吹大法螺。答云。一聲徧在諸人耳。進云。如何是擊大法鼓。答云。震天動地。進云。如何是演法大義。答云。一字不著畫。進云。如何是雨大法雨。答云。三草二木。同時發生。進云。擘破泰山雷未猛。照開滄海月非光。答云。脫殼烏龜飛上天。僧歸眾。隨云。雲從龍風從虎　乃云。一法若有。毗盧墮在凡夫。萬法若無。普賢失其境界。恁麼也不得。不恁麼也不得。恁麼不恁麼總不得。靈鋒寶劍。常露現前。擬欲擡眸。橫屍萬里。拈拄杖。左邊卓一下云。群陰向者裏剝盡。右邊卓一下云。一陽向者裏復生。遂橫按云。山河大地。和氣潛回。草木叢林。溫風普扇。佛殿共山門闘額。燈籠對露柱掀眉。飛來峰[跳-兆+孛]跳上三十三天。西子湖灌入諸人鼻孔。處處全彰寶印。頭頭顯示威權。譬如金翅擘海。直取龍吞。香象渡河。截流而過。又如師子筋琴。鼓之則群音頓絕。阿呵呵。囉囉哩。須彌頂上擊金鐘。大洋海底行闊步。赤脚波斯戴道冠。忿怒那吒擎銕柱。靠拄杖云。擘開華岳連天秀。放出黃河徹底清。
　　復舉。僧問古德。如何是冬來事。德云。京師出大黃。師云。古德恁麼提持。正如平地上。擲出生銕蒺藜相似。教你進且無門。退亦無路。若是俊快衲僧。一咬咬破。便見通身汗下。百病消除。獨步大方。自由自在。輒或一偈。舉似大眾。京師出大黃。高價壓諸方。一擊百襍碎。光輝滿大唐。

　　偈贊
　　觀音大士二首

　　稽首廣大清淨海。涵育無邊諸世界。耳根顯示圓通門。救護苦惱眾生眾。眾生本性本清淨。與觀世音無有異。剎那轉念能證悟。寂滅現前超世間。譬如皓月行虗空。影落一切江海水。月月光明互交暎。究竟不離本月相。我今既作如是觀。剎剎塵塵體如是。普願法界諸有情。成就圓通真實義。
　　聞所聞盡。覺所覺空。尋聲救苦。開發盲聾。一真不昧兮塵塵解脫。六用休復兮法法圓通。十方無影像。三界絕行蹤。坐斷乾坤千百億。金烏飛出海門東。

　　大士行道相

　　無行無住妙圓通。大地群生體本同。淨極光明真佛母。塵塵剎剎播玄飛。

　　大士童真相

　　髻綰無螺大地春。巖間欹坐顯天真。無邊苦海圓通境。眼裏聞聲處處新。

　　大士師子吼相

　　師子吼。無畏說。眼藏筋。口存舌。圓通法門。紅爐片雪。透頂醍醐滴滴凉。普為眾生除惱熱。

　　大士四十二臂相

　　法王大將。普施無畏。或慈或威。或定或慧。或現爍迦囉首。八萬四千。或現母陀羅臂。四十有二。上契十方諸佛。同一慈力。下合六道眾生。同一悲仰。感應二求而無爽無失。度越八難而無罣無礙。所謂十方圓通。真實顯示。不可思議。提挈有情無情。同入金剛王佛母第一三昧者矣。

　　文殊大士草衣相

　　金剛窟。隱顯自由。清凉山。游戲自在。一草一木。示妙法身。一談一笑。示真法界。彼呂氏子。感應神遇。蒲衣被體。金文在手。詎非所謂事事無礙。發明根本妙光大三昧者也。於戲盛哉。

　　維摩居士

　　空色空人。空名空法。證大菩提。獲大解脫。彈偏折小兮金獅虓吼。歎大褒圓兮龍象蹴踏。無住本有何本。不二門是何門。香積飯飽盡毗耶。方丈室吞爍乾坤。咦。彼上人者難酬對。老倒文殊喪膽魂。

　　鏡容大士

　　鷹巢托質。龍阜接神。時動時靜。安居禪定。或隱或顯。覺悟王臣。錫杖上挑起刀尺拂。鏡面裏現出齊梁陳。讚歎大乘。有語簸揚無語。科分十四。是真排斥非真。無生路。通達十方剎海。涅槃食。飫飽三界天人。物物全彰聖相。塵塵常轉法輪。燈火香烟交錯處。乾坤日月愈光新。

　　穢跡金剛像

　　舍那化身釋迦。寶華臺光明赫赫。釋迦現形穢跡。瞻部洲傾伏魔邪。物物純真。頭頭顯密。大慈悲。飲以九醞之醴。大忿怒。沃以甘露之漿。煅聖鎔凡。全機妙用。世出世間而作大饒益。佛前佛後而廣著功勛者也。

　　栽松道者

　　濁港江頭。雙峰寺裏。前身後身。一倒一起。钁頭拋下松自長。乾坤大地作陰凉。

　　借韻示辯侍者

　　莫恠儂家眼似眉。九年面壁是吾師。要知父母生前句。記取巖中惡罵時。
　　瞿曇百計誘難陀。倒腹傾腸沒奈何。拶破面門親搆得。啞兒拍手忽能歌。

　　寄允中巖宗師

　　三學巖身性自圓。百千日月向空懸。或持或犯俱清淨。不負波離五部傳。

　　牧童

　　放出溈山水牯牛。溪南溪北暖雲収。春風細草連天綠。穴鼻無繩飽便休。

　　送詵維那

　　桶篐爆處髑髏乾。剎海三千掌上觀。吹起還鄉無孔笛。扶桑日出涌金盤。

　　次韻答滿藏主

　　三千里外同風句。一對眉毛眼上橫。萬仞崕頭翹足看。木人拍手火中行。

　　古德云。青青翠竹。盡是真如。鬱鬱黃花。無非般若。頌云

　　金烏海底明。玉馬空中走。踏倒須彌盧。面南看北斗。

　　送僧

　　草綠花紅師子吼。天高地闊象王行。野狐腦裂群魔伏。又見黃河一度清。

　　持淨

　　彈指聲前戶豁開。屎坑化作碧蓮臺。笑看清淨毗盧體。糞掃堆頭輥出來。

　　次韻寄夢堂和尚

　　看山看水放摩陀。佛祖宗綱定。若何。八桂峰前吹銕笛。木人拍手石人歌。

　　拜翠峰明覺祖師

　　驚濤拍岸月如盆。湖上人家竹暎門。截斷眾流無向背。明明一句定乾坤。

　　穆菴康和尚語錄(終)
 附記

　　日本義堂和尚日工集曰。永德四年甲子。年六十。在等持。十二月二日。赴建仁大龍菴忌齋。點心罷。大清引入南昌菴。諸老雜話。余問椿庭。比見康穆菴語。尾書曰郊臺。何也。庭曰。穆菴時住杭州龍華。與郊臺近。葢南渡宋都。祭天於南郊。故云郊臺。臺乃祀天之臺也。
　　又曰。永德二年壬戌。正月二十九日。古劍話曰。甞回自江南。海中值結夏者六人。作偈曰。圓覺伽藍海上漚。安居禁足渡頭舟。蠟人解唱還鄉曲。欵乃一聲山水幽。或至康穆菴處。誤舉此偈。以解唱。作喚作。穆菴曰。必誤矣。非古劍語。喚作字不好(云云)。穆菴乃了菴法嗣也。