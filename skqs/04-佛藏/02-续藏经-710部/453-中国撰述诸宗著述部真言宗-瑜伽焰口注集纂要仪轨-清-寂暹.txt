續藏經   瑜伽燄口註集纂要儀軌
　清 寂暹纂
 纂要序

　　閱大藏作陀羅尼法。須得五智灌頂。紹阿闍黎位。方可傳授。若不爾者。自招殃咎。此世尊授阿難之密囑耳。相傳既久。法臣成弊。後蓮大師去華就實。稽古考定。時流奇好。痛口訶責。今觀巨澈上座之纂要。深得先哲之訓。以正季世之訛。可謂洞開古詻。枝蔓剪除。功補緇門。饒益有情者也。
　　歲在乙卯重陽前五日桃村無隱千峰立書。

 瑜伽燄口儀軌六則

　　　　苕水(子若觀內衡銓)仝攷正

　　瑜伽密教

　　釋迦說灋。有顯有密。顯通大小。密唯大乘。瑜伽本經。都十萬偈。有十八會。除十八會。餘經屬顯。今大藏中。佛說救拔燄口餓鬼陀羅尼經。是不空譯。佛說救面然餓鬼陀羅尼神呪經。實叉難陀譯。一經二譯。俱唯有變食真言。此經自屬顯教。不空又譯出瑜伽集要救阿難陀羅尼燄口儀軌經。復用密部大悲空智儀軌經云。瑜伽即相應義。謂一切乘境行果所有諸法。皆相應也。其密教相。如顯密圓通中說。施食緣起。如本經說。

　　壇儀

　　一切如來真實攝經說。大曼茶囉有五部。初佛部。毗盧遮那佛為部主。次金剛部。阿閦佛為部主。次寶部。寶生佛為部主。次蓮華部。阿彌陀佛為部主。次羯磨部。不空成就佛為部主。又五部各有四大品。一金剛界。二降三世。三徧調伏。四一切義成就。又四品中各建立六曼茶囉。所謂大曼茶囉。三昧耶曼茶囉。法曼茶囉。羯磨曼茶囉。四印曼茶囉。一印曼茶囉。今本壇儀。于五部中。屬蓮華部。于四大品。徧是調伏。千手千眼觀自在菩薩念誦儀軌。明四種壇法。所謂息災增益敬愛降伏。今是增益。出世悉地。梵語曼茶囉。或云曼荼囉等。有翻即壇義。準千手眼儀軌中。結纔發意轉法輪菩薩印云。以印置身前空中。即滿虗空界。成大曼茶囉。以印安于心上。即自身成大曼茶囉等。則知曼茶囉非止是壇義。後當再明。而本經儀軌名三昧耶壇者。即與弟子及鬼神授戒壇也。般若理趣釋中。梵語三昧耶含四義。第四義云。三昧耶亦為曼茶囉之異名。故六曼茶囉中。第二名三昧耶曼茶囉。其名義一也。金剛頂瑜伽略出念誦法。有畵像壇手印壇。此用手印壇也。手印壇亦名隨心壇。隨心變現故。千手眼觀自在菩薩十肘曼茶囉法門云。以曾入大會三曼拏囉金剛大道場者。不須作曼拏囉。唯結印誦呪。無願不果。大毗盧遮那成佛神變經本尊三昧品云。諸尊有三種身。所謂字印形相。其畵像法。必須作曼拏囉如法故。藏本集施食儀。人慮末世不能建畵像曼拏囉。亦恐不得金剛阿闍黎。故權用大輪明王呪印。與轉法輪呪印起首。深為有理。宜可準行。又曼拏疏云。夫為道者。析運為宗。上若不供諸佛菩薩。何處展智。欲求菩提。下若不濟諸仙餓鬼。何處行悲。以度薩埵。有信之流。無遺斯業。今本印現壇儀以前。是上供求菩提。啟告以後。是下濟度薩埵。

　　阿闍黎

　　(國師金剛智。乃西域人。親傳龍智阿闍黎法。唐開元七年來支那。所至結壇。作灌頂道場。即此土阿闍黎之始祖也)。
　　準瑜伽大教王經。乃是十地灌頂位菩薩。其次或是解行地菩薩。故最上大乘金剛大教寶王經。稱為金剛阿闍黎。燄口儀軌經云。若樂修行者。應從瑜伽阿闍黎學。發無上大菩提心。受三昧耶戒。入大曼拏囉。得灌頂者。然許受之。受大毗盧遮那如來五智灌頂。紹阿闍黎位。方可傳教也。若不爾者。遞相不許。設爾修行。自招殃咎。成盜法罪。終無功效。佛說持明藏儀軌經云。行人若欲修習諸成就法者。先須修習觀智。及諸印相。皆令精熟。毋使謬誤。于作法時。若稍疑誤。不成印契。即賢聖不喜。凡所祈求。不獲成就。

　　觀菩提心

　　守護國界主陀羅尼經云。謂觀此身體。成金剛堅固不壞。當以身作金剛結跏。以堅牢智。諦觀自心。以為月輪。當于鼻端。不令馳散。清淨圓滿。色如凝雪牛乳水精。而此月輪為菩提心。此菩提心本無色相。為未成就諸眾生故。說如月輪。妙法蓮華經王儀軌云。推求自心。乃至不可得。則能悟入人空智法空智。即于此無所得心。觀于圓明。淨無塵翳。如秋滿月。炳現于身。仰于心王。則此是本源清淨大圓鏡智。佛說瑜伽大教王經觀想菩提心大智品。佛言此菩提心即是身相。身相性空即真菩提。身既無別。語相亦然。毗盧遮那儀軌云。先證一道清淨。次證菩提心。菩提心釋云。菩提心離一切性非五蘊。乃至自既覺悟菩提心。如實觀己。然後發大悲心。令諸眾生于自心法。如實證覺。如是名為一切根本最上菩提心。

　　字種

　　阿闍黎觀想三十七尊字種。具如佛說瑜伽大教王經佛說一切如來真實攝現證三昧經。調伏一切世間大曼拏囉儀軌云。爾時大毗遮那如來。即入一切如來金剛法三昧。出生加持蓮花三摩地。說此一切如來法三昧。即一切如來心從自心出。說是心明曰[口*紇]哩。說是心明時。從一切如來心。出現蓮花相。有無數色殊妙光明。其光旋復。從聖觀自在菩薩摩訶薩心。入[口*紇]哩字。具四字義。成一字真言。如密呪圓因集說。十八會指歸云。于月輪上。有旋列真言字。住心于一一字。實相理相應。用而復始。

　　手印

　　準金剛頂略出念誦法。右手配止。左手配觀。十指配度。右手施戒忍進禪。左手慧方願力智。蓋西域當陽向東。以右尊左卑故也。如意輪蓮華心儀軌亦同。瑜伽大教王經云。爾時大徧照如來。即釋迦佛變相。告金剛手菩薩言。三金剛大智所生秘密印相法。若持誦者。依法結印。能滅一切罪業。復能觀想真理。即得證于無上菩提。何況別求成就之事。乃至依此菩提心。想為月輪。於月輪上。想有唵字。為身金剛。次想啊字。成語金剛。吽字成心金剛。故凡結印。先當想此三梵書字。今手印圖上。皆有唵啊吽三梵書者。即是用經義也。又云。一切印從金剛掌金剛拳金剛縛生起。
　　旹康熈十四年。歲在乙卯。孟秋自恣前三日。淨業比丘寂暹巨徹氏。熏沐敬書於楞嚴般若堂。
　　瑜伽燄口儀軌(終)
　　夫欲徧供普濟者。虔懇至誠。嚴潔壇場。隨力備辦香花供養飲食淨水等已。準戌亥二時施之。餓鬼得食。施主獲福。如過其時。徒廢精神。於事無益。斯出本教。亦非胸見。今有違者。地方不寧。即此過也。若欲深明所以。請觀後註。文備彰矣。



　　瑜伽燄口註集纂要儀軌卷上

　　　　苕水法師　子若淨觀　攷正
　　　　偁山法師　內衡智銓　較閱
　　　　秀州後學　巨徹寂暹　纂書
　　大寶華王座　　人天普護持　　我今登演處　　觸目即菩提
　　吉祥會啟甘露門開。孤魂佛子降臨來。聞法赴香齋。逈脫輪回。幽暗一時開。

　　∴雲來集

　　此香不從天降。豈屬地生。兩儀未判之先。根源充塞三界。一氣纔分之後。枝葉徧滿十方。超日月之光華。奪山川之秀麗。即戒即定即慧。非木非火非烟。收來在一微塵。散處普熏法界。爇向罏中。耑伸供養常住三寶。剎海萬靈。歷代祖師。一切聖眾。河沙品類。幽顯聖凡。悉仗真香。普同供養。

　　∴香雲盖

　　佛面猶如淨滿月　　亦如千日放光明　　圓光普照于十方　　喜捨慈悲皆具足
　　南無盡虗空徧法界。過現未來佛法僧三寶。

　　∴登寶座

　　伏以登瑜伽顯密之座。六度齊修。開濟物利生之門。三檀等施。一心湛寂。全身總是大悲王。三業應兮。脫體俱成[口*紇]哩◇字。果然如是。則是因是果。不出自心。自利利他。豈關餘物。化滴水。作長河之酥酪。變微食。為大地之斛食。于倏忽際。普濟法界之饑虗。在頃刻間。利益河沙之鬼趣。若也如斯會得。須當普利羣機。其或未然。不免重宣妙偈。所謂道。
　　塵塵剎　　盡圓融　　萬別千差一貫通　　拈起珊瑚枝上月　　光輝烱烱照無窮
　　南無大悲觀世音菩薩(眾和畢上師祝水文)。
　　夫此水者。八功德水自天真。先洗眾生業垢塵。徧入毗盧華藏界。箇中無處不超淪。水不洗水。玅極法身。塵不染塵。返作自己。蠲除器界。蕩滌壇場。灑枯木而再逢春。潔穢邦而成淨土。所謂道。內外中間無濁穢。聖凡幽顯總清凉。教有密言。今當持誦(大眾同聲誦大悲神呪畢表白舉)。

　　∴甘露王

　　(三遍　侍者白云何梵)。
　　云何于此經　　究竟到彼岸　　願佛開微密　　廣為眾生說

　　∴淨法界真言

　　(誦真言時。調伏身心。想頂臍兩處。具唵嚂二字。令清淨故。以表福智圓滿)。
　　唵囕◇◇莎訶
　　
　　(成就妙法蓮華經王瑜伽觀智儀軌云。應結法界生印。二手各作金剛拳。舒二頭指側相拄。即成安印於頂。于其印中。想法界種子◇[嚂-皿+見]字。其色皓白。徧流光明。普照一切有情界。能破一切有情虗妄煩惱。當觀自身。及諸有情。同一法界。無二無別。大毗盧遮那成佛神變加持經第二卷中。法界真言曰。嚂。瑜伽蓮花部念誦法云。當觀頂上有法界生字。放赤色光。所謂嚂字。顯密圓通云。此梵書嚂字。若想若誦。能令三業。悉皆清淨。一切罪障盡得消除。又能成辦一切勝事。隨所住處。悉得清淨。衣服不淨。便成淨衣。身不澡浴。便當澡浴。若用水作淨。不名真淨。用此法界心嚂字淨之。即名畢竟清淨。譬如靈丹一粒。點鐵成金。真言一字。變染成淨。又大毗盧遮那成佛神變加持經第四卷中。有淨法界真言曰。南無三曼多勃駄南達麼馱睹薩嚩婆嚩句痕。大悲空智儀軌經云。佛說一切真言。句首當安唵字。次安吽癹吒字。後用莎賀字。若真言初以唵字。後加莎訶字。寂災用。初以唵字。後加[合*牛]癹字。攝召用。初後納麼。增益用。初後[合*牛]癹。降伏用)。

　　∴點淨真言

　　(誦真言時。用右手無名指。搵取香水。彈洒虗空。并塗掌。想壇場內外。悉令清淨)。
　　唵啞穆葛拶囉彌麻迎蘇嚕蘇嚕莎訶
　　
　　(此真言名。出不空罥索經。用右手無名指。搵取白檀香水。塗二手掌。甘露軍茶利儀軌云。修瑜伽者。不應執著外淨。當以勝義自性清淨法水。洗滌身心。如理相應。守護國界主陀羅尼經云。金剛結跏。端身正坐。左手仰掌。當于臍上。右手仰掌。重左手上。以大拇指令頭相拄。此印名為第一最勝三昧之印。能滅狂亂。一切妄念。令心一境。澄定身心。方入法界三昧)。

　　∴加持花米真言

　　(誦真言時。以手拈花米三次。想成光明種。出生金銀碧玉珍寶之雲)。
　　唵斡資囉(二合)噴彌啞吽
　　(持明藏儀軌經云。用稻穀花。徧散其上。虗空藏菩薩問七佛陀羅尼經云。以三指撮米花而呪之。此即花米之因也。將欲應用。表顯諸法。故加持之)。

　　∴加持鈴杵真言

　　(誦真言時。手拈花米。洒在鈴杵上。想成智慧種)。
　　唵斡資囉(二合)薩答啞吽
　　唵斡資囉(二合)看吒啞吽
　　(金剛頂蓮花部心儀軌云。次結振鈴印。右杵左振鈴心入聲解脫。觀照般若理。仁王護國般若波羅蜜多經道場念誦儀軌云。東方金剛手菩薩。手執金剛杵。表起正智。猶如金剛。能斷我法。微細障故。北方金剛藥义菩薩。手持金剛鈴。鈴音振擊。覺悟有情。以表般若。警羣迷故。諸部要目引經云。不持金剛杵。無由得成就。金剛杵者。菩提心義。能壞斷二邊。契中道)。
　　唵(一)(引)啞(二)(引)吽(三)(引)
　　(大教王經云。唵字是大徧照如來。啊字是無量壽如來。吽字是阿閦如來。佛說大悲空智大教王儀軌云。唵啞吽三字。名加持真言。成佛儀軌云。由誦此唵字。加持威力故。縱觀想不成。于諸佛海會。諸供養雲海。真實真成就。由諸佛誠諦法爾所成故。由適誦啊字。摧滅諸罪障。獲諸悅意樂。等同一切佛。超勝諸魔羅。不能為障礙。應受諸世間。廣大之供養。由吽字加持。虎狼諸毒虫。惡心人非人。盡無能陵屈。如來初成佛。于菩提樹下。以此印密言。摧壞天魔眾。分一二三。并引字。準密。呪圓因集)。

　　降魔偈

　　(持杵振鈴誦)。
　　我今振鈴杵　　聲徧十方處　　禮請諸聖賢　　悉皆來赴會
　　∴此乃一切諸如來　　手中執持金剛杵　　金剛佛母大勇識　　我亦恒常而執持
　　∴願滅有情大愚癡　　唵賀囉賀囉吽(三遍)　　∴左手執持微妙七寶鐸　　洪音振動十方及三際　　梵音嘹喨驚覺魔冤心　　摧碎邪妖魍魎諸鬼魅
　　∴右手執持金剛降魔杵　　威勢力重八萬四千觔　　摧壞天與非天魔眷屬　　普使回光返照而渴仰
　　∴內外冤魔三毒四害等　　呪咀魘禱波旬及外道　　三尖火輪遣魔變空力　　能使顛倒夢想皆遠離
　　∴四方八面忿怒諸天魔　　聞我作法諦聽而信受　　唧[口*亡]叭怛秘密妙伽陀　　彈指掃蕩兇惡及禍崇

　　十二因緣呪

　　唵耶答兒麻(二合)兮都不囉(二合)巴斡兮敦的山答塔葛答歇斡怛的山拶約尼嚕怛耶[口*邦]叭諦麻曷釋囉(二合)麻納耶莎訶
　　(密呪圓因徃生集中。準經翻譯。即為頌曰。諸法從緣起。如來說是因。彼法因緣盡。是大沙門說此呪兩用。今始開壇。是緣起義)。
　　

　　加持灌頂真言

　　唵斡資囉(二合)毗盧拶耶吽
　　∴稽首皈依蘇悉帝　　頭面頂禮七俱胝　　我今稱讚大準提　　惟願慈悲垂加護
　　南無薩哆喃三藐三菩陀俱胝喃怛姪他唵折[棣-木+(上/矢)]主[棣-木+(上/矢)]準提莎訶
　　我及法界。一切有情。從今為始。乃至未證菩提之間。誓願皈依金剛上師三寶。

　　∴上師三寶真言

　　(手持花米上舉而誦)。
　　捺謨孤嚕(二合)毗耶(二合)　捺謨勃塔耶
　　捺謨達而麻耶　捺謨桑渴耶
　　唵哩哩哈哈吽吽[癹-又+文]怛
　　唵失哩麻哈歌羅哈哈吽吽[癹-又+文]怛莎訶
　　唵(一)(引)啞(二)(引)吽(三)(引)(將手持的花米。散洒虗空。想所落寶米。悉成花香諸供養等雲)
　　(準瑜伽大教王經。上師。即金剛阿闍黎。經云。此阿闍黎。即是我等諸佛父母。及為我等諸佛之師云云。此金剛阿闍黎。即金剛手秘密主。亦即毗盧遮那。故為釋迦等師。毗盧遮那。及四如來。即佛寶。金剛一乘甚深教。即法寶。金剛菩薩等。即僧寶。此上師三寶。屬受用土報身佛等。非變化土釋迦佛等。即中圍佛會也。總持教中說。三十七尊。皆是毗盧一佛所現。謂毗盧遮那如來。內心證自受用。成于五智。從四智流出四如來。大圓鏡智。流出東方阿閦如來。平等性智。流出南方寶生如來。妙觀察智。流出西方無量壽如來。成所作智。流出北方不空成就如來。法界清淨智。即自當毗盧遮那如來。言三十七者。五方如來。各有四大菩薩在于左右。中央毗盧遮那如來四菩薩者。一金剛波羅蜜菩薩。二寶波羅蜜菩薩。三法波羅蜜菩薩。四羯磨波羅蜜菩薩。東方阿閦如來四菩薩者。一金剛薩埵菩薩。二金剛王菩薩。三金剛愛菩薩。四金剛善哉菩薩。南方寶生如來四菩薩者。一金剛寶。二金剛威光。三金剛幢。四金剛笑。西方無量壽如來四菩薩者。一金剛法。二金剛劍。三金剛因。四金剛利。北方不空成就如來四菩薩者。一金剛業。二金剛法。三金剛藥义。四金剛拳。已有二十五。及四攝八供養。故成三十七。言四攝者。即鈎索鎖鈴。八供養者。即燒散燈塗花縵歌舞。皆上有金剛。下有菩薩。然此三十七尊。各有種子。皆是本師智用流出)。

　　自性偈

　　∴方便自性不壞體　　金剛不壞大勇識　　最勝無比超出相　　今此所作皆成就　　∴勝慧自性甚深性　　演說最上法輪音　　以無生現方便身　　今此所作願得成
　　(淨印法門經云。佛言以我自性。即菩提場自性。而菩提場自性。即一切眾生自性。彼一切眾生自性。即一切法自性。大智度論云。如金剛山。從上穿下。至金剛際自性便止。一切金剛。皆金剛輪而為自性。又金剛座亦從金剛際自性而起。佛說大悲空智儀軌經云。佛告金剛藏菩薩。空智者。謂大悲空智。金剛者。體即勝惠。以勝惠方便成就儀軌。乃至生住因緣。以識智成辦。又云。以智慧方便自性。出生諸法。又云。金剛渴椿誐杖者。表智慧相。奎樓鼓者即善方便)。

　　淨地偈

　　∴一切方隅所有地　　瓦礫砂磧等皆無　　瑠璃寶地平如掌　　柔軟微玅願安住　　∴猶如極樂國莊嚴　　妙寶為地眾花敷　　園林池沼無缺少　　以大法音願具足　　∴從出世間復能現　　種種七寶之所成　　無量光明徧照處　　諸佛菩薩願安住
　　(此中雖屬手印壇。然作法一準畵像曼拏囉。故須念淨地偈。尋諸部建壇儀。則如此渴義)。

　　音樂呪

　　唵斡資囉(二合)看支夷囉納(二合)囉納(二合)不囉(二合)囉納不囉(二合)囉納三不囉(二合)囉納三不囉(二合)囉納薩哩斡(二合)勃塔赤的囉(二合)不囉拶哩答麻曷不囉(二合)尼牙(二合)巴囉蔑答那達速巴微薩哩斡(二合)塔哩麻(二合)[口*紇]哩(二合)達耶傘多沙納葛哩吽吽[癹-又+文]吒莎訶
　　(此呪三用。今初皈依三寶。將欲啟壇而念。故缺和和。啞龕)。

　　緣起文

　　切以法不孤起。仗境方生。道不虗行。遇緣即應。今則羅列華壇。闡揚佛事。香焚寶篆。騰五色之雲霞。燭綻金蓮。燦一天之星斗。法樂奏無生之曲。梵音演最上之宗。歸依五眼六通。迎請千賢萬聖。由是覺王住世。以法利生。不有因緣。無由垂範。是以阿難尊者。林間習定。夜是鬼王。口吐火燄。頂髮烟生。身形醜惡。肢節如破車之聲。譏火交然。烟喉似針鋒之細。見斯恠異。問是何名。答曰面然。汝三日之中。當墮我類。阿難驚怖。歸投大覺慈尊。敘說前因。啟請救苦之法。佛垂方便。利濟洪深。使延年而益筭。誦威德之真詮。令餓鬼以充資。施甘露之法食。加持必專于神呪。嚴衛須假於壇儀。雖然啟請一時。法傳千古。金山修建。不燭自明。摩伽斛食。施周法界若無靈騐。今古焉傳。有是功勳。方堪演說梵音演處。上窮有頂之天。唐韻宣時。下極風輪之際。欲明聖理。故白斯文。佛事完成。同歸真際。所謂道。
　　最勝光明自在王　　如來宣演妙難量　　昔因慶喜生惶怖　　燄口雷音報禍殃　　稽首慇懃白教主　　興慈濟物利生方　　如今稽古重拈出　　凡聖同遊解脫場
　　唵斡資囉(二合)麻明啞吽
　　(用右手無名指。點取香水。彈洒曼丹。此曼丹作法成後。即名曼拏囉。洒水誦呪。亦加持義)。
　　唵斡資囉(二合)烏怛葛啞吽
　　(仍用右手無名指。點取香水于曼丹上。右旋作一圓相佛說大教王經明畵像壇儀云。時阿閻黎于曼拏囉地中間。以塗香作圓相。[曼-又+万]拏囉今手印壇亦準經義。故以香水于曼丹上作此圓相。表曼拏囉也。佛說秘密相經云。當念誦時。應觀心月曼拏囉相。則知作此圓相有二義。一則以事顯法。二乃觀想唯心。曼拏囉也。般若波羅密多理趣釋云。以事顯于理。故即事即理。理事不相礙故)。
　　(就念真言一遍。作圓相一匝。次加持花米。成光明種。如用之時。悉成如意珍寶供具)。
　　唵斡資囉(二合)噴彌啞吽
　　(念真言時。手持花米。右旋洒散曼丹。如空注雨)。

　　輪圍山　鐵圍山

　　唵斡資囉(二合)哩契啞吽
　　(佛說金剛手菩薩。降伏一切部多大教王經云。告大部多主無能勝言。所有四大洲界。閻浮提內一切眾生。作法誦持。悉令成就。今此亦用四洲為限。是故加持。唱此二山為地界)。
　　金剛地勝金剛地基吽◇字而作擁護(佛說大教王經云。復想曼拏囉地。即成金剛地。徧滿熾盛。時阿闍黎即稱己名。同誦吽字。大樂金剛不空理趣釋下卷云。◇字者。是因義。即一切如來菩提心。亦是一切如來不共真如妙體。恒沙功德。皆從此生)。
　　誦一真言　　拈一花米　　排列須彌　　等位如圖
　　
　　南北東西四部洲　　百千剎土亦能酬　　須彌頂上安宮殿　　大地孤魂脫苦坵
　　唵唅彌囉微捺麻(大須彌山)
　　唵唅斯克徹(二合)麻彌囉微捺麻(小須彌山)
　　唵巖晡兒斡(二合)微的葛耶捺麻(東勝神洲)
　　唵巖的葛耶捺麻(小勝神洲)
　　唵巖微的葛耶捺麻(勝勝神洲)
　　唵囕咱晡的[癹-又+文]耶捺麻(南贍部洲)
　　唵囕沙茶耶捺麻(諂勝洲)
　　唵囕烏答囉曼的哩(二合)尼耶捺麻(最勝洲)
　　唵嚂啞咓囉孤答(二合)尼耶捺麻(西牛賀洲)
　　唵嚂拶(二合)麻囉耶捺麻(小拂洲)
　　唵嚂斡囉拶(二合)麻囉耶捺麻(妙拂洲)
　　唵鑁烏答囉孤囉尼捺麻(北俱盧州)
　　唵鑁孤囉微捺麻(小行洲)
　　∴唵鑁葛囉斡(二合)耶捺麻(勝道行洲)
　　唵巖葛拶囉的捺(二合)耶捺麻(象寶)
　　唵囕噴嚕沙囉唽的捺(二合)耶捺麻(主藏寶)
　　唵囕斡節囉的捺(二合)耶捺麻(馬寶)
　　唵鑁斯的哩(二合)囉的捺(二合)耶捺麻(女寶)
　　唵巖葛吒葛(二合)囉的捺(二合)耶捺麻(將軍寶)
　　唵囕吒吃囉(二合)囉的捺(二合)耶捺麻(輪寶)
　　唵囕麻尼囉的捺(二合)耶捺麻(如意寶)
　　∴唵鑁麻曷聶塔捺耶捺麻(寶藏瓶)
　　唵啞斯哩(二合)牙耶捺麻(日宮)
　　唵嚂拶的囉耶捺麻(月宮)
　　唵啞吽捺麻(眾寶傘)
　　∴唵薩哩斡(二合)囉的尼(二合)毗藥捺麻(尊勝幢)
　　唵室哩(二合)麻忒(二合)斡資囉(二合)孤嚕拶囉捺葛麻辣耶三藐克答捺啞斡[癹-又+文]薩拏葛囉(二合)耶吽捺麻
　　(大須彌。即四寶山小須彌。即七金山。象寶等。即佛說大乘莊嚴寶王經。金輪七寶經云。七寶現時。其地悉皆變成金色。寶藏缾。與七俱胝佛母所說準提經。七寶賢瓶義同。眾寶傘。即妙吉祥大教王經。五傘之一。尊勝幢。是高顯摧邪義。一字金輪王佛頂要略念誦法云。想曼拏囉中有香水大海。于海中心。有妙高山。七重金光。周匝圍繞。于妙高頂上。有八葉白色蓮花。於一一葉上。右旋布列輪王七寶。一切如來大秘密王未曾有最上微妙大曼拏囉經云。觀想四寶。金剛山上有吽字。名徧現最上大金剛寶峯。其上有大寶殿。以金剛寶柱等莊嚴。而彼殿中。有蓮花寶色如來於中而住。此名三昧曼拏囉。則知此中。亦應觀想妙高峯頂有大寶殿。上師三寶于中安住。甘露軍茶利儀軌云。誦密語時。思惟從印流出種種供養雲海。天妙伎樂歌舞嬉戲衣服飲食燈明閼伽賢缾劫樹寶幢旛盖諸寶等。一切人天所有受用之物。故云)。
　　人天所有。種種供物。
　　(金剛頂蓮花部心念誦儀軌。明有七種。一花。二燒香。三塗香。四燈明。五寶。六嬉戲。七衣服資具。俱言人天所有種種等。皆為供養佛。而作事業故。我今當奉獻。)。

　　奉獻呪

　　唵薩哩斡(二合)答塔葛達囉的捺麻曷曼答囉(二合)布拶彌渴薩謨的囉(二合)斯[癹-又+文]囉納三麻耶啞吽
　　(金剛頂念誦注云。三麻耶。此呼供養初名)。
　　唵薩哩斡(二合)答塔葛達薩叭哩咓囉(啞哩千巴　丹)巴囉(二合)諦拶耶莎訶
　　(一切如來大秘密王經云。復次金剛手。如是作曼拏囉已。其阿闍黎當須至心奉献花縵瓔珞。乃至妙香閼伽等。七俱胝佛母所說準提經。有閼伽印呪。須者尋之)。

　　五供養

　　唵薩哩斡(二合)答塔葛達薩叭哩咓囉
　　唵斡資囉(二合)不思必啞吽
　　唵斡資囉(二合)捨不荅布拶彌渴薩謨的囉(二合)斯[癹-又+文]囉
　　納三麻耶啞吽
　　(五字陀羅尼頌云。次以散花印。莊嚴諸世界。金剛縛上散。花網徧虗空)。
　　(唵嚩日囉補瑟閉)
　　唵薩哩斡(二合)答塔葛達薩叭哩咓囉
　　唵斡資囉(二合)度必啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　(次以焚香印。普熏諸世界。金剛縛下散。徧法界香雲。)。
　　(唵嚩日囉度閉)
　　唵薩哩斡(二合)答塔葛達薩叭哩咓囉
　　唵斡資囉(二合)啞嚕吉啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　(次献智燈印。普燎諸幽冥。禪智前相逼。普此智慧光。)。
　　(唵嚩日囉魯計)
　　唵薩哩斡(二合)答塔葛達薩叭哩咓囉
　　唵斡資囉(二合)干底啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　(次献塗香印。當胷塗香勢。以解脫香雲。普淨眾生界。)。
　　(唵嚩日囉巘提)
　　唵薩哩斡(二合)答塔葛達薩叭哩咓囉
　　唵斡資囉(二合)你微的啞吽
　　唵斡資囉(二合)捨不答布拶彌渴薩謨的囉(二合)斯癹囉納三麻耶啞吽
　　(大悲空智儀軌云)。
　　(唵嚩日囉廼尾你阿吽)
　　(其印準知)。

　　音樂呪

　　唵斡資囉(二合)看支夷囉納(二合)囉納(二合)不囉(二合)囉納不囉(二合)囉納三不囉(二合)囉納三不囉(二合)囉納薩哩斡(二合)孛塔赤的囉(二合)不囉拶哩答麻曷不囉(二合)尼牙(二合)巴囉蔑答那達速巴微薩哩斡(二合)塔哩麻(二合)[口*紇]哩(二合)達耶傘多沙納葛哩吽吽和和啞龕沙訶
　　(念呪將畢。手持鈴杵于曼丹上。緊搖一遍。置鈴于案。次攝授寶錯。左手持于寶錯。右手結三尖印。遣魔徧空。於空性中。自心月輪上。想成黃色得浪（二合）◇字中放光。利益一切有情。光回得浪（二合）◇字。一念變成黃色寶生佛。手結施印。為一不二境。一念變成寶錯。如用之時。而令錯之也)。
　　(瑜伽大教王經云。以香花燈塗等。殊妙供養。復用微妙音樂。及吉祥偈贊。故有和和。啞龕)。

　　寶錯真言

　　(念真言時。想寶錯內。出生無盡諸天如意珍寶。而奉献之)。
　　唵斯嘛囉(二合)斯嘛囉(二合)密嘛曩斯葛囉摩訶拶葛囉吽
　　(準諸儀軌經。乃是降魔之具。即金剛枝。或金剛棒。右有一日字。左有一月字。表二自性。金剛頂瑜伽他化自在天理趣會普賢修行念誦儀軌云。右日左成月。流散金剛光。入門而顧視。諸魔咸消散。地藏菩薩請問法身贊云。以大力昇進。執持智慧棒。一切無明[穀-禾+卵]。普徧皆碎壞。錯。即交錯。謂前印呪觀想唯心變現事相壇儀已。復欲融事相為真空。于空性中現起受用報土。成妙曼拏囉。則天魔等。恐其度生出界。心起嫉妬。而來阻嬈。故即用此寶錯。撒花米。併三手印真言。而遣之也)。

　　撒花米真言

　　唵薩不答(二合)囉的捺吽

　　遣魔真言

　　(以二手作金剛拳。手背相靠。二小指相鈎。二頭指直竪。結印當胷。想手印出火光。而遣境界魔)。
　　唵斡資囉(二合)啞彌哩達昆吒唎曷納曷納吽吽癹吒
　　
　　(此印呪出佛說大乘觀想曼拏囉下卷。想手印上。出金剛焰。遣境界魔。金剛頂經修習毗盧遮那三摩地法云。次以威怒降三世。淨治內外所生障。二羽交臂金剛拳。檀慧相鈎進力竪。行者想身發威熖。八臂四面竪利牙。震吼吽字如雷音。頂右回旋成結界)。

　　遣魔真言

　　唵斡資囉(二合)牙恰吽
　　
　　(二手外相义。二頭指直竪。結印當胷。手動似扇。印出火光。而遣諸魔)。

　　遣魔真言

　　唵斡資囉(二合)佐辣啞捺辣曷捺答曷巴拶麼塔班拶囉納吽[癹-又+文]吒
　　
　　(二手內相义。十指仰上。結印當胷。想印中放出金剛焰。令諸魔遠離)。

　　真空呪印

　　(二手內相义。進禪力智直竪念真言)。
　　
　　唵莎[癹-又+文]斡順牙(二合)薩哩斡(二合)答哩麻(二合)莎[癹-又+文]斡順牙(二合)達(二合)
　　(侍者白云)于空性中想(阿闍黎觀想此梵書九字)[口*(隆-一)][口*(隆-一)](二合)◇噴[口*(隆-一)](二合)◇噴[口*(隆-一)](二合)◇啞啞啞◇吽吽◇(此下眾和)吽而成十方世界所有天妙曼怛啞哩干濯足花香燈塗食樂。清徹無礙。猶如普賢化現。種種雲集供養。徧滿虗空。充塞法界。盡輪迴際。無有間斷。
　　(二手內相义。進力禪智直竪。大毗盧遮那成佛神變加持經第四云。由結此印誦真言故。其壇中諸佛菩薩。及諸聖眾。量同虗空。徧周法界。成報土佛剎。佛說一切如來金剛三業最上秘密大教王經第二云。當觀想勃籠字。即成虗空金剛心曼拏囉。一切金剛周匝圍繞。故云于空性中等。大威怒烏芻儀軌云。當奉閼伽香水器浴聖眾足。故云啞哩干濯足。此中皆是無礙報土不思議境界。故云猶如普賢等。勃籠◇字即噴[口*(隆-一)]。唐言佛寶閣)。
　　唵薩哩斡(二合)答塔葛達薩叭哩咓囉(啞哩干巴　丹)巴囉(二合)諦拶耶莎訶

　　五供養

　　唵薩哩斡(二合)答塔葛達薩叭哩咓囉
　　唵斡資囉(二合)不思必啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　唵薩哩斡(二合)答塔葛達薩叭哩咓囉
　　唵斡資囉(二合)度必啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　唵薩哩斡(二合)答塔葛達薩叭哩咓囉
　　唵斡資囉(二合)啞嚕吉啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　唵薩哩斡(二合)答塔葛達薩叭哩咓囉
　　唵斡資囉(二合)干底啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽
　　唵薩哩斡(二合)答塔葛達薩叭哩咓囉
　　唵斡資囉(二合)你微的啞吽
　　唵斡資囉(二合)捨不答布拶彌渴薩謨的囉(二合)斯[癹-又+文]囉納三麻耶啞吽

　　音樂呪

　　唵斡資囉(二合)看支夷囉納(二合)囉納(二合)不囉(二合)囉納不囉(二合)囉納三不囉(二合)囉納三不囉(二合)囉納薩哩斡(二合)孛塔赤的囉(二合)不羅拶哩答麻曷不囉(二合)尼牙(二合)巴囉蔑答那達速巴微薩哩斡(二合)塔哩麻(二合)[口*紇]哩(二合)達耶傘多沙納葛哩吽吽和和啞龕莎訶
　　(至此不特唯心變現。而且轉成受用報土。不思議供養。故與前不可)。

　　十二因緣呪

　　(阿闍黎持花米誦云)。
　　唵耶答兒麻(二合)兮都不囉(二合)巴斡兮敦的山答塔葛達歇斡怛的山拶約尼嚕怛耶[口*邦]叭諦麻曷釋囉(二合)麻納耶莎訶
　　唵(一)(引)啞(二)(引)吽(三)(引)(念三遍就撒花米。持鈴念曼拏囉偈)
　　(密呪圓因集云。凡修功德。誦此慶成)。

　　曼拏囉偈

　　諦想清淨廣大曼拏囉　　四洲充滿無量諸珍寶　　一一皆如玅高摩尼聚　　奉獻上師三寶願安住

　　曼拏囉真言

　　唵薩哩斡(二合)答塔葛答囉的捺(二合)麻曷曼答辣布拶彌渴薩謨的囉(二合)斯[癹-又+文]囉納三麻耶啞吽
　　∴寶山寶海妙寶座　　天衣瓔珞如意樹　　寶池妙花香燈塗　　周徧法界滿虗空　　∴寶珠自性廣大海　　七寶之中最殊勝　　獻如雲聚妙寶供　　我今虔誠而奉獻　　∴中央八峯須彌盧　　四大部洲諸形相　　以日月等而圍遶　　黃金白銀與寶玉　　∴麻薩葛斡及琉璃　　赤珠乃至石心等　　奉獻上師三寶尊　　唯願慈悲哀納受
　　唵薩哩斡(二合)答塔葛達囉的捺(二合)麻曷曼答辣布拶彌渴薩謨的囉(二合)斯[癹-又+文]囉納三麻耶啞吽
　　(此以報土妙曼拏囉。及妙供具。總献上師三寶)。
　　∴我今依教建立曼拏囉　　量等虗空金剛為寶地　　字字密言惟心之所成　　須彌日月七寶四天下　　∴衣服傘盖伎樂幢幡雲　　寶座珍羞樓閣并宮殿　　池沼園林名花普徧布　　奉獻上師三寶護神等　　∴惟願慈悲納受生歡悅　　屏除魔礙集福施安寧　　今宵施主所求皆如意　　盡未來際吉祥無間斷
　　(佛說瑜伽大教王經云。右手持金剛杵。左手振金剛鈴。即以歌贊供養賢聖。如是依金剛大乘。作最上真實供養已。諸佛賢聖。悉皆歡喜。此是結撮回向。再念奉献真言)。
　　唵薩哩斡(二合)答塔葛達囉的捺(二合)麻曷曼答辣布拶彌渴薩謨的囉(二合)斯[癹-又+文]囉納三麻耶啞吽(手持花米上舉誦之)惟願上師三寶。中圍佛會。慈悲攝授。今辰施主。福慧莊嚴。世出世間。吉祥如意。普及法界。一切有情。速成無上。佛果菩提
　　捺謨孤嚕(二合)毗耶　捺謨勃塔耶
　　捺謨達而麻耶　捺謨桑渴耶
　　唵(一)(引)啞(二)(引)吽(三)(引)
　　(阿闍黎于此親見中圍佛會。故自皈依已。復勸大眾發心。十八會經初會中。有為弟子授速證菩薩地法)。

　　三歸依讚

　　佛法僧寶。體徧十方。恭敬請祈。必蒙感應。將當闡揚施食之初。先須歸敬三寶。要祈法事周隆。庶使勝因成就。大眾虔誠。隨聲應和。
　　志心信禮佛陀耶兩足尊。三覺圓。萬德具。天人調御師(唵啞吽)。凡聖大慈父。從真界。騰應質。悲化普。竪窮三際時。橫徧十方。處震法雷。鳴法鼓。廣演權實教(唵啞吽)。大開方便路。若歸依。能消滅地獄苦。
　　志心信禮達磨耶離欲尊。寶藏收王。凾貯。結集于西域(唵啞吽)。飜譯傳東士。祖師弘。賢哲判。成章疏。三乘分頓漸。五教定宗趣。鬼神欽。龍天護。導迷標月指(唵啞吽)。除熱真甘露。若歸依。能消滅餓鬼苦。
　　志心信禮僧伽耶眾中尊。五德師。六和侶。利生為事業(唵啞吽)。弘法是家務。避囂塵。常晏坐。寂靜處。遮身服毳衣。充腹採薪薇。鉢降龍。錫解虎。法燈常徧照(唵啞吽)。祖印相傳付。若歸依。能消滅旁生苦。
　　∴三寶聖眾垂加護

　　眾等發廣大心

　　(皈依金剛上師句下眾和)。
　　歸依金剛上師。歸依佛。歸依法。歸依僧。我今發心。不為自求人天福報。聲聞緣覺。乃至權乘諸位菩薩。唯依最上乘發菩提心。願與法界眾生。一時同得阿耨多羅三藐三菩提心。
　　先結大輪明王印　　加持壇場悉清淨　　我今依教誦密言　　令我所作皆成就

　　默念大輪明王呪七遍

　　(金剛頂略出念誦經四種念誦。一音聲念誦。一切聲是也。二金剛念誦。合口動舌。默念是也。三三摩地念誦。心念是也。四真實念誦。如字義修行是也。佛說秘密相經云。若持誦時。不動舌端。唇齒相合。離諸音聲。但以金剛語音而為持誦。即能成就一切儀軌)。
　　
　　捺麻斯得哩(二合)野脫夷(二合)葛喃薩哩斡(二合)怛塔葛達喃唵微囉積微囉積麻曷拶葛囉(二合)斡資哩(二合)斡資哩(二合)薩怛薩怛薩囉諦薩囉諦得囉(二合)夷得囉(二合)夷微馱麻尼(二合)三攀拶納禰得囉(二合)麻禰的席塔[口*紇]哩(二合)得蘭(二合)顏席提脫夷(二合)莎訶
　　(甘露軍茶利儀軌云。二手內相义。進力並伸直。忍願纏進力初節前。各以峯相拄。禪智並伸直。又云。應結金剛輪菩薩印。誦密語。以入曼拏囉者。受得三世無障礙。三種菩薩律儀。由入曼拏囉。身心備十微塵剎世界。微塵數三昧耶。無作戒禁。或因屈伸俯仰。發言吐氣。起心動念。廢忘菩提之心。退失善根。以此印契密言。殊勝方便。誦持作意。能除違犯愆咎。三昧耶如故。倍加光顯。能淨身口意故。則成入一切曼拏囉。獲得灌頂三摩耶。唐沙門慧日云。有人未曾經和尚阿闍黎入大曼茶囉壇場者。但寬取大輪明王金剛呪。誦二十一遍。即當入壇。然後作諸呪法。悉得成就。又云。誦密言時。作是觀想。盡虗空。徧法界。三界生死。六趣有情。速得入金剛界大曼拏囉等。同金剛薩埵大菩薩)。
　　
　　(師印呪可知。應想面前空處。離身七肘高八肘。現一金色噴[口*(隆-一)]（二合）◇字種。變成勝妙宮殿。以大千國土。合為一國土。以此國土。融成一宮殿。一一莊嚴。皆准華嚴經說。勝妙。樂事。問。此大千國土。合而為一。云何合耶。答。一切國土。體自空寂。誰立彊界。若離眾生。見則國土自一。問。此土眾生。置于何處。答。自中眾生。即諸佛心中之眾生。同佛受用。復何用置。問。何全依心想。便成宮殿。答。彼大千國土等。咸是妙明真心所現若離真心。畢竟無有。全依幻化力故。復以大千國土而為宮殿。是為萬法而由我者也)。
　　歸命十方調御師　　演揚清淨微玅法　　三乘四果解脫僧　　願賜慈悲臨法會

　　奉請三寶

　　(表白和香花迎香花請阿闍黎執罏三請)。
　　南無一心奉請。盡十方。徧法界。微塵剎土中。諸佛法僧。金剛密跡。衛法神王。天龍八部。婆羅門仙。一切聖眾。惟願。不違本誓。憐愍有情。此夜今時。光臨法會。
　　(此夜今時句。儀軌經無。斯三寶等。屬變化土。將欲下化。故特奉請。請畢。阿闍黎合掌白云)。
　　謹依瑜伽教　　建置曼拏囉　　惟願三寶尊　　慈悲哀納受

　　印現壇儀

　　(千手眼修行儀云。二手各作金剛拳。施進慧力相鈎。胷前微動。誦真言曰)。
　　唵斡資囉(二合)拶裓囉(二合)吽[口*邦]斛
　　
　　(師印呪可知。應想心間字種放光。至色究竟天上。召請智觀世音。來入道場。此智觀世音。即放無量光。召請一切三寶。及顯密護神。來至道場。重重無盡。問。于此教門。但說果主因伴。今何得因為主。果為伴耶。答。此有二義。一。行者以觀音為所緣熟境。故先契此境。後契諸佛之境。然觀音放光召請諸佛。亦猶行者召請觀音者也。今藉觀音請佛。非為主也。二。此菩薩。即是過去威德自在光明王如來退位度生。即果位也。若或為主。亦無過也建壇儀云。若無壇佛。應結纔發意轉法輪印。印現壇儀。千手眼觀自在儀軌云。二手各作金剛拳。進力檀慧相鈎結。又云。即結纔發意轉法輪菩薩印。以印置于身前。壇上即成蓮花部徧調伏大曼拏囉。以印安于心上。即自身成大曼拏囉。以印觸本尊像等。皆成大曼拏囉。以印置身前空中。即滿虗空界。成大曼拏囉。行者設有越法。悞失三業。破三昧耶戒。由結此印。誦真言。加持故。能除諸過。皆得圓滿。然後恭申情旨)。
　　羅列香花建寶壇　　重重佛境一毫端　　心融妙理虗空小　　道契真如法界寬　　相好慈悲秋月滿　　化身騰處暮雲繁　　香烟堆裡瞻應現　　萬象森羅海印含
　　釋迦如來　　證明功德　　彌陀如來　　慈悲攝授　　觀世音菩薩　　密垂加護　　阿難陀尊者　　興權啟教

　　香雲蓋

　　(至此宣疏畢或執手罏表白擊引磬念三十五佛聲宜和緩或用鐘鼓同眾念大懺悔)。
　　懺悔師。

　　瑜伽燄口註集纂要卷上
　　瑜伽燄口註集纂要儀軌卷下

　　　　苕水法師　子若淨觀　攷正
　　　　偁山法師　內衡智銓　較閱
　　　　秀州後學　巨徹寂暹　纂書
　　毗盧遮那佛　　願力周沙界　　一切國土中　　恒轉無上輪

　　般若心經一遍

　　(藏本中無默念二字。念般若心經意。具如佛母般若波羅蜜多大明觀想儀軌中明)。
　　啟告十方一切諸佛般若菩薩金剛天等。及諸業道無量聖賢。我今(某甲)以大慈悲。乘佛神力。召請十方盡虗空界三塗地獄諸惡趣中。曠劫饑虗。一切餓鬼。閻羅諸司。天曹地府。業道冥官。婆羅門仙。久遠先亡。曠野冥靈。虗空諸天。及諸眷屬。異類鬼神。惟願諸佛。般若菩薩。金剛天等。無量聖賢。及諸業道。願賜威光。悲增護念。普願十方。盡虗空界。天曹地府。業道冥官。無量餓鬼。多生父母。先亡久遠。婆羅門仙。一切冤結。負于財命種種類族。異類鬼神。各及眷屬。乘如來力。於此時中。決定降臨。得受如來上妙法味。清淨甘露。飲食充足。滋潤身田。福德智慧。發菩提心。永離邪行。皈敬三寶。行大慈心。利益有情。求無上道。不受輪迴諸惡苦果。常生善家。離諸怖畏。身常清淨。證無上道。口常清淨。證無上道。意常清淨。證無上道。

　　伸五供養

　　十方一切剎　　諸佛菩薩眾　　無量諸聖賢　　及諸業道官　　惟願大慈悲　　降臨於法會　　攝授(花香燈塗菓樂)　　微分少供養
　　(師誦吽字而結手印。六天母。此乃表六度。想成供養)。
　　◇字湧出(花香燈塗菓樂。)天母。一面四臂放光明。上二手印持妙(花香燈塗菓樂。)下二手印輪相交。
　　吽唵啞吽唵啞吽[口*紇]哩。
　　妙(花香燈塗菓樂)天母供養佛。願佛慈悲哀納受。
　　因緣自性所出生　　所有種種微妙(花香燈塗菓樂)　　奉獻上師三寶尊　　惟願慈悲哀納受
　　戶。唵薩哩嚩怛他誐多(布思必　度　必　啞嚕吉　干　的　你微的　捨不答)布拶彌渴薩謨的囉斯[癹-又+文]囉納三麻耶啞吽
　　(師印呪可知。應想心間字種。出生六個吽字。各具一色。以六波羅密為體。化成六天母。窈窕美貌展左跪右。而作舞勢奉供諸佛。問。六色何色。答。花淡紅色。香黃色。燈紅赤色。塗白色。菓紅黃色。樂青綠色。各相其色故。問。如何以六度為體。答。此有所表。花表布施。布施令人能生歡喜故。香表持戒。持戒則業行芬馥故。燈表忍辱。忍辱則轉嗔恚火為大光明故。塗表精進。精進則潤澤法身故。菓表禪定。禪定則能成就佛果故。樂表智慧。智慧則能出生種種諸法故。問。果有此天母耶。謂只是依行想成。答。此六天母。乃喜金剛中圍內有之。皆佛母也。皆文殊普賢之儔也如意輪蓮花心儀軌云。于心月輪上。想◇字形。誦吽字已。◇字化為六色光。于此光中。變為六菩薩。各執供養物。普供養諸佛。前供上師三寶。五供養與音樂呪分念。此供化土三寶。樂與五供養同申。復與前異)。
　　我以普賢行願力　　修設花香燈塗食　　微塵剎土諸聖賢　　一一徧禮皆供養

　　次結運心供養印

　　
　　那麻薩哩斡(二合)答塔葛的毗牙(二合)月說穆契毗牙(二合)唵(引)薩哩斡(二合)哩塔烏忒葛(二合)的斯[癹-又+文](二合)囉納兮慢葛葛捺龕莎訶
　　(蘇悉地羯羅供養法云。兩手外相义合掌。以右壓左。置于頂上。凡作供養。應具此法。至誠信心。及奉閼伽。皆以真言手印。持誦成就。及以運心合掌。至頂方成圓滿供養之法。又云。次運心供養者。以心運想水陸諸花。無主所攝。徧滿虛空盡十方界。及與人天妙塗香雲。燒香燈明。幢幡傘盖。種種鼓樂。歌舞伎唱。真珠羅網。懸諸寶鈴。花縵白拂。微妙磬鐸。矜羯尼網。如意寶樹衣服。天厨諸食。上妙樓閣。嚴身瓔珞。行者運心。徧滿虛空。以至誠心。如是供養。最為勝上。大日經略攝念誦隨行法云。次當隨力分。供養表誠心。閼伽香食燈。乃至一花水。或但心運想。殊勝最難量。有表無表俱。一時皆成就。金剛頂瑜伽念誦經第四卷云。次明供養飲食法。應以香潔種種微妙飲食供養。如不能辦。隨力作已。復當心念。世間所有上妙飲食。及種種珍菓蒲桃石榴等。諸非時漿。而作供養)。
　　我以至誠心　　奉獻甘露食　　惟願三寶尊　　慈悲哀納受

　　次結獻佛印

　　(一舊作遣魔印)。
　　唵(引)斡資囉(二合)拽屹徹(二合)吽
　　
　　(師印呪可知。應想掌中。有赤色◇字。字脚放光。從三尖出。作搖扇勢。遣食器上魔。問。食器上有何等魔。答有尋香食施食等魔礙。故今遣之也藏本云。將奉三寶施食。先結三尖印。聖寶藏神儀軌經云。献佛印。以右手大指捻小指甲。餘三指如金剛杵。相向上而轉作献佛印)。
　　我以佛神力　　依教誦密言　　加持甘露食　　變滿虗空界

　　次結變空印

　　(二羽虛合掌。如蓮花狀。竪立胷前誦真言)。
　　唵莎[癹-又+文]斡秫塔薩哩斡(二合)塔哩麻(二合)莎[癹-又+文]斡秫徒[亢*欠]唵(引)啞吽
　　
　　(師印呪可知。應想食器及食悉皆空寂。以分斷食。多染觸故。故今空之。極令清淨。于其空處。應想三個◇噴[口*(隆-一)]（二合）字。字皆金色。變成食器。于食器中。想白色◇唵字。變成勝妙飲食。皆醍醐乳酪。及麨蜜等味。默淨念唵啞吽二十一遍。極令廣大已。復念拶吽[口*邦]斛。而作手印。想令前來所觀三寶海會。分明顯現。再伸五供養施寶錯念思麻囉等呪。想三寶攝受。初一分奉佛并法。衣一分奉菩薩聖僧。後一分奉顯密護神等。既奉献已。然後作掬水勢念云)。
　　以此甘露食　　奉獻諸聖賢　　憐愍我等故　　慈悲哀納受

　　次結奉食印

　　
　　唵(引)啞葛嚕穆看薩哩斡(二合)塔哩麻(二合)喃啞牒耶(二合)奴忒班答奴唵啞吽[癹-又+文]吒莎訶
　　(仰二手二掌向前側相著。二無名指頭側相着。微曲二頭指博着中指側。二大指博着頭指側。小似掬水相。想諸佛子等。徧奉受用。生歡喜心。求索顯事。必蒙允許。廣迎聖眾入壇。即以香花燈塗等。而為供養之)。

　　奉食偈

　　我今奉獻甘露食　　量等須彌無過上　　色香美味徧虗空　　上師三寶哀納受　　次供顯密護神等　　後及法界諸有情　　受用飽滿生歡悅　　屏除魔礙施安寧　　今辰施主眷屬等　　消灾集福壽延長　　所求如意悉成就　　一切時中願吉祥

　　三寶讚

　　世尊大慈妙莊嚴　　明解圓滿一切智　　能施福慧如大海　　于諸如來我讚禮　　自性本體離諸欲　　能依此行脫惡趣　　以為甚深玄妙理　　於諸妙法我讚禮　　解脫道中勝解脫　　持淨戒行堪恭敬　　勝妙福田生勝處　　于彼大眾我讚禮

　　(入禪定偈)

　　普陀洛伽常入定　　隨緣赴感靡不周　　尋聲救苦度羣迷　　故號名為觀自在

　　次入觀音禪定

　　
　　(以上供養三寶。是作福門。有福而無智。則落于人天因果。今若修習此觀音禪定。則有智。既具福智。即同諸佛。然後于法界眾生能作利益。侍者白云。次入觀音禪定。師作禪定。維那伸偈。其聲貴柔和清亮。不可雄厲。恐妨觀想。又不可太近世俗兒女之聲。當入定時。閉目澄心。觀想自身中。圓滿潔白。猶如淨月。于心淨月上。想[口*紇]哩字放大光明。其字變成八葉蓮花。上有觀自在菩薩相好分明。左手持蓮花。右手作開敷勢。作是思惟。一切有情身中。有此覺悟之花。清淨法界。不染煩惱。蓮花八葉上。各有如來入定跏趺而坐。面向觀自在。項佩圓光。身如金色。光明晃曜。想此八葉蓮花。漸舒漸大。量等虗空。以此覺花照觸如來海會願成廣大供養。以此覺花蒙照觸者。于諸苦惱。悉得解脫。等同菩薩相好。即想蓮花漸收。量等己身。結印念呪。加持四處。以此加持。令身堅固。所謂頂喉心臍。每于印處成[口*紇]哩（二合）◇字。其字印以二手外相叉。二頭指相拄如蓮花葉。二大指並竪。即誦觀自在菩薩真言。觀音禪定偈)。
　　∴南無無盡三寶尊　　我今誓發菩提心　　唯願菩薩來攝授　　速證觀音微妙身
　　∴次入觀音三摩地　　澄心閉目觀心中　　圓滿皎潔淨月上　　字種放光成蓮花
　　∴花中有一觀自在　　相好具足無比對　　左手執持妙蓮花　　右手於葉作開勢
　　∴菩薩思惟有情身　　各具覺悟之蓮花　　清淨法界無惑染　　八葉各有一如來
　　∴如來入定跏趺坐　　各各面向觀自在　　項佩圓光身金色　　光明朗照及晃耀
　　∴次想其花漸舒大　　其量周徧虗空界　　思彼覺花照法界　　如來海會共廣大
　　∴心若不移于此定　　憐愍一切諸眾生　　覺花蒙照脫苦惱　　便同菩薩觀自在
　　∴蓮花漸收同己量　　復結自在觀音印　　加持四處誦密言　　自身亦等觀自在
　　∴以此禪定勝功德　　迴向法界諸眾生　　同見西方無量光　　成就普賢廣大願

　　觀音禪定印

　　唵(引)斡資囉(二合)塔囉麻(二合)[口*紇]哩(二合)
　　
　　(次入。躡前生後。三摩地。即是聞塵。澄心。則清淨之時也。內不放出。閉目。則觀想之時也。外緣不入。問。心無所在。安得有中。答。此明肉團心也。以靈知之心。栖止于肉團之心內。故師當于此。作六禁反偈之略也。其說應當于心尖上想一紅色◇[口*邦]字。變成雜色。八葉蓮花。花上想白色◇阿字。變成月輪也。圓滿皎潔者。心之體用也。圓而滿。則無德不備體也。皎而潔。則無所不照用也。字種。◇[口*紇]哩字也。此字乃大悲菩薩取證之理。度生之妙門也。放究成蓮花者。乃所造之花也。即[口*紇]哩心。增長。自身。成觀自在菩薩之種也。逆順無礙。故名自在。花。乃指所坐之花也。偈之略也。其說應云。一面二臂。其身金色。花冠瓔珞嚴身頂戴。阿彌陀佛。無比對。稱讚之詞也。理能成事。故云持也。花。表因果同時也。事能顯理。故能作開勢也。已上並是自覺。思惟有情。方是覺他。行菩薩行也。偈意謂一切眾生。與菩薩本是同體。皆有覺悟之蓮花。但由顛倒執著而不證也。故菩薩思惟而起哀救。行者于此處。更不可將菩薩與自身作兩處想。前來既以字種增長作觀音。此處思惟。即是指行者之言也。如是禪定。若不能念思惟。則向所作法。徒勞心力。當與前兩句作一片看。不可打成兩橛。清淨法界。一塵不立也。無垢染清淨。若執著清淨。即成垢染矣。八葉。即指心間蓮花之八葉。各有一如來者。八識元是一心也。既是一心。還同正覺。而為一體。故云。各有一如來者。即是觀音也。不言菩薩。而言如來者。一超直詣也。此二句通自他說。約他則言有情。心本清淨無垢。覺悟蓮花中有八如來。約自則言行人。與八如來。同時入定也。問。定有多種。如今來入定。何等定耶。答。即行人所入之定也。此定名為剎那大悲禪定。又問。各各面向。前四面向可。後四面豈不背耶。答。向背豈得名為如來。正所謂妙在轉處矣。若約事相而說。諸佛菩薩身。非同眾生分段之身。東向則背西。南向則背北。而菩薩則不然。有隨類意生身。應化無窮。背向皆正。豈八如來也。或千佛萬佛。向無不正。學者。當作是觀。更須向前來者。無向背處看。上句彰殊勝身。下句彰殊勝境。從前來七行偈十四句。皆顯法界也。今此二句。方入理事無礙法界。次想者。令知時也。以事攬理成故。能漸舒大。以理隨事變故。能徧法界。則其大無外也。皆是惟心境界。非分外的事也。如來海會。正明事事無礙也。覺花。事也。海會。亦事也。以覺花稱周時與如來海會。同時廣大而無礙。譬如一室千燈。光光無雜。法界。十法界也。四聖六凡之謂也。意謂此花舒大時。能照此十法界。同于一真。更無殊別也。上來思惟有情。方是起行。至此憐愍一切。方是行行。謂證此無礙廣大境界。方能行行度生也。深有密焉。學者不可不慎也。蒙照脫苦惱。利生之効也。觀自在。所獲之果也。初發心時。即得阿耨多羅三藐三菩提之謂也。前八句皆舒。至漸收一句惟卷。約密說即是增長究竟。准魯餘巴現前解云。從正位而起。名增長復歸正位是究竟。亦是始本不二也。上師云。有放不收。同凡夫。有收無放名聲聞。有收有放。名為秘密境界。收放總不用。名無戲論。此乃最極本續也。收之一字。不覺如此輕易流布。學者說不可作等間見聞也。加持四處。此約行者請求智佛。冥加之力也。所以密言者。皆指後面手印之密言也。迴光返照者。前來既觀觀音。今恐迷己逐物。復回觀自身。故云亦等。問。以何義。最初既以字種增長。令成觀音。何又云亦等。答。初來增長。由未離覺。今是親證親入也。如善財始見文殊等也。又前所想觀音。望因則名因中果也。加持密言之後。則當體即果中因也。問。初入壇場。即頓起觀音慢。今復何故。又入此定。豈不濫耶。答。不也。前是根本定。亦名正位。亦名正體。如在家為人也。此後所入定。即是所作定。如人在邦為臣也。其實一體。而約處殊也。又如人在朝則朝衣。在戎則戎服。故根本定白色。所作定金色。向下隨一一作法。多有更易身色。常以此理鑑之。故勿疑諸。結自在觀音印。以二手外相叉。二頭指相拄。如蓮花葉。二大指並竪。即誦真言時。四處。頂喉心臍是也。師印呪可知。每處以手印按之。誦真言一次復以◇唵字加持。即當以印按口上。次以◇吽字加頂。◇[嚂-皿+見]字加臍。◇[口*紇]哩字加心。◇阿字加喉。以此加持。令身堅固也。所以一切魔礙。皆不能害。加持四處。有二說。只用前說)。
　　若人欲了知　　三世一切佛　　應觀法界性　　一切惟心造

　　次結破地獄印

　　(兩羽金剛拳。施慧兩相鉤進力竪相拄。念想開地獄三誦三掣開。真言曰)。
　　那麻阿瑟吒(二合)瑟吒(二合)攝諦喃三藐三勃塔俱胝喃唵(引)撮(引)辣(引)納嚩婆細提哩提哩吽
　　
　　(師印呪可知。應想自身增長紅色觀音。一面二臂。舌上。心間。印上。三處皆有紅色[口*紇]哩（二合）◇字放光。如日初出之光。照觸地獄。悉皆破壞。問。一處放光。足以破之。何用三乎。答。為彼地獄。是眾生三業妄造故。故今亦用三業放光而破之也。又問。地獄是眾生別業而成。云何能破。答。雖云別業。同是一心。以智照之。眾生亦無。豈有地獄。由迷一心故。妄造眾惡。惡業成熟。妄成地獄。既墮地獄。妄見受苦譬如夢中。為虎狼獅子所噬。或為賊所縛。或遭王難。受種種苦。及至夢醒。了無所得。今觀地獄及苦。亦復如是。今假以照力。無不破也。問地獄既然本空。何須破而救之。答。我雖以智照。知其本空。彼無智照。焉得不苦。故圓覺經云。夢時非無。及至于醒。了無所得。今正欲破此地獄及苦空也若惟原之。彼以惡業因緣而成。地獄則知非本有矣。我今以智照因緣。而為之破。豈不破乎一禪定。二手印。三真言。四作觀。五智照。有此五種因緣。何事不辦。豈惟破地獄乎。今世學者。濫稱闍黎。惟是音聲振鈴擊節。慮恐負于請主之意者。多矣。可不慎與)。
　　(此印呪出破阿毗地獄智炬陀羅尼經。又準滅惡趣王本續說。手結密印。從印流出火光。口誦神呪。口出無量火光。心月輪上。紅色[口*紇]哩（二合）◇字放赤色火光。三光同照。阿毗地獄等。三誦三掣。關鎻自開。所有罪人。悉皆得出)。
　　
　　
　　(此舉難破。偏言地獄。若準下文。理應光照。通餘五趣。意令專注。故偏舉此。別行經云。此呪若誦一遍。無間地獄。碎如微塵。于中受苦眾生。悉生極樂世界。金剛頂蓮花部心念誦儀軌。云。次結開門契。二羽金剛拳。檀慧相應鈎。進力竪側合。每誦真言時。應吽而擘開。千手千眼修行儀軌云。此印亦名警覺一切如來印。由結此警覺一切如來印故。一切如來。皆從定起。加護攝受。云云)。
　　由此印呪。威神力故。所有諸趣。地獄之門。隨此印呪。豁然自開(儀軌經無神字)。

　　奉請地藏菩薩

　　(表白三舉香花迎請阿闍黎。執爐三請云)。
　　南無一心奉請。眾生度盡。方證菩提。地獄未空。誓不成佛。大聖地藏王菩薩摩訶薩。惟願。不違本誓。憐愍有情。此夜今時。光。臨法。會(眾和香花迎香花請)。
　　一心召請。花生大地。華長名園。花逢細雨滋開。花被狂風擺落。(嗚呼)人生如花綻之期。人死似花殘之際。良宵夜奉佛。普利薦拔(某)。是夜命我沙門。設放瑜伽燄口平等甘露法食。初爇名香。初伸設召(大地饑虛眾當齋亡故一)位靈魂。再伸召請(各家本宅)祠堂之內。愛及法界之中。大地山河之內。四生六道。八難三途。有無二主。孤魂佛子等眾。惟願承三寶力。仗秘密言。此夜今時。來受無遮甘露法食。
　　一心召請。月明波底。月朗長江。月圓如鏡挂當空。月缺似弓張遠漢。(嗚呼)人生如月滿之期。人死似月虧之際。良宵夜。
　　一心召請。巫山一段雲。楚岫一團雪。名園一株花。瑤臺一輪月。(嗚呼)剎那雲散雪銷鎔。又是花殘并月缺。良宵夜。
　　一心召請。累朝帝主。歷代王侯。九重殿闕高居。萬里山河獨據。西來戰艦。千年王氣俄收。北去鑾輿。五國冤聲未斷。(嗚呼)杜鵑呌落桃花月。血染枝頭恨正長。如是前王後伯之流。一類孤魂等眾。
　　一心召請。築壇拜將。建節封侯。力移金鼎千鈞。身作長城萬里。霜寒豹帳。徒勤汗馬之勞。風息狼烟。空負攀龍之望。(嗚呼)將軍戰馬今何在。野草間花滿地愁。如是英雄將帥之流。一類孤魂等眾。
　　一心召請。五陵才俊。百郡賢良。三年清節為官。一片丹心報主。南州北懸。久離桑梓之鄉。海角天涯。遠喪蓬萊之島。(嗚呼)官况蕭蕭隨逝水。離魂杳杳隔陽關。如是文臣宰輔之流。一類孤魂等眾。
　　一心召請。黌門才子。白屋書生。探花足步文林。射策身遊棘院。螢燈飛散。三年徒用工夫。鐵硯磨穿。十載謾施辛苦。(嗚呼)七尺紅羅書姓字。一坯黃土盖文章。如是文人才子之流。一類孤魂等眾。
　　一心召請。出塵上士。飛錫高僧。精修五戒淨人。梵行比丘尼眾。黃花翠竹。空談秘密真詮。白牯黧奴。徒演苦空妙偈。(嗚呼)經窓冷浸三更月。禪室虗明半夜燈。如是緇衣釋子之流。一類覺靈等眾。
　　一心召請。黃冠野客。羽服仙流。桃源洞裏修真。閬苑洲前養性。三花九煉。天曹未許標名。四大無常。地府難容轉限。(嗚呼)琳觀霜寒丹竈冷。醮壇風慘杏花稀。如是玄門道士之流。一類遐靈等眾。
　　一心召請。江湖羈旅。南北經商。圖財萬里遊行。積貨千金貿易。風霜不測。身膏魚腹之中。途路難防。命喪羊腸之險。(嗚呼)滯魄北隨雲黯黯。客魂東逐水悠悠。如是他鄉客旅之流。一類孤魂等眾。
　　一心召請。戎衣戰士。臨陣徤兒。紅旗影裏爭雄。白刃叢中敵命。鼓金初振。霎時腹破膓穿。勝敗纔分。遍地肢膓首碎。(嗚呼)漠漠黃沙聞鬼哭。茫茫白骨少人收。如是陣已兵卒之流。一類孤魂等眾。
　　一心召請。懷躭十月。坐草三朝。初欣鸞鳳和鳴。次望熊羆叶夢。奉恭欲唱。吉凶只在片時。璋瓦未分。母子皆歸長夜。(嗚呼)花正開時遭急雨。月當明處覆烏雲。如是血湖產難之流。一類孤魂等眾。
　　一心召請。蠻夷戎狄。瘖瘂盲聾。勤勞失命庸奴。妬忌傷身婢妾。輕欺三寶。罪[億-音+(天*天)]積若河沙。忤逆雙親。兇惡浮于宇宙。(嗚呼)長夜漫漫何日曉。幽關隱隱不知春。如是冥頑悖逆之流。一類孤魂等眾。
　　一心召請。宮幃美女。閨閣佳人。胭脂畵面爭妍。龍麝熏衣競俏。雲收雨散。魂消金谷之園。月缺花殘。膓斷馬嵬之驛。(嗚呼)昔日風流都不見。綠楊芳草髑髏寒。如是裙釵婦女之流。一類孤魂等眾。
　　一心召請。饑寒丐者。刑戮囚人。遇水火以己身。逢虎狼而失命。懸梁服毒。千年怨氣沉沉。雷擊崕崩。一點驚魂漾漾。(嗚呼)暮雨青烟寒鵲噪。秋風黃葉亂鴉飛。如是傷已橫死之流。一類孤魂等眾。
　　一心召請。法界六道。大地含靈。面然所統。薜茘多眾。塵沙種類。依草附木。魑魅魍魎。滯魄孤魂。自他先亡。家親眷屬等眾惟願承。
　　三寶力。仗秘密言。此夜今時。來受無遮。甘露法食。受此無遮。甘露法食。
　　上來召請。悉已來臨。大眾慈悲。齊聲嘆悼。
　　近代先朝。帝主尊榮位。勳戚王侯。玉葉金枝貴。宰輔中宮。綵女嬪妃類。夢斷華胥。來受甘露味。
　　國士朝臣。經緯匡時世。牧化黎民。未遂忠良志。失寵懷憂。謫降邊邦地。戀國遊魂。來受甘露味。
　　武將戎臣。統領三軍隊。結陣交鋒。鑼鼓喧天地。北戰南征。失陷沙場內。為國亡身。來受甘露味。
　　學古窮今。錦繡文章士。映雪偷光。苦志寒窓內。命運蹉跎。金榜無名字鬱鬱幽魂。來受甘露味。
　　割愛辭親。早入空門內。訪道尋師。只為超生死。暑往寒來。不覺無常至。返照回光。早證菩提位。
　　羽服黃冠。早發修真志。煉藥燒丹。養性還元氣。苦行勞神。指望登仙位。莫戀遺形。來受甘露味。
　　孝子賢孫。義勇忠良士。烈女貞妻。視死如歸去。仗節亡軀。千古留英氣。耿耿靈魂。來受甘露味。
　　女道尼流。身住黃金地。鸞鳳緣空。不染人間事。未了無為。流浪虗生死。清淨幽魂。來受甘露味。
　　地理天文。醫藥陰陽類。卜卦占龜。風鑑并星士。報吉談凶。難免無常至。棄偽歸真。來受甘露味。
　　坐賈行啇。種種經營輩。藝術多能。貿易求財利。背井離鄉死在他方地。旅夢悠悠來受甘露味。
　　犯法遭刑。牢獄長幽繫。負命謀財。債主冤家類。腫毒瘟[病-丙+皇]。凍死饑亡輩。速離黃泉。來受甘露味。
　　車碾傷殘。馬踏身形碎。墻倒崕崩。自刎懸梁縊。水火漂。焚虎咬蛇傷類。九橫孤魂。來受甘露味。
　　食血茹毛。生長蠻夷地。負債償勞。婢妾并奴隷瘖瘂盲聾。殘疾無依恃。受苦冤魂。來受甘露味。
　　忤逆爺娘。怨黷天和地。謗佛欺僧。毀像焚經偈。邪見深沉。苦報無邊際。十惡狂魂。來受甘露味。
　　大施門開。薦拔孤魂輩。祖稱先亡。五姓冤家類。八難三途。平等俱超濟。仗佛慈光。來受甘露味。
　　阿彌陀佛。宿有無邊誓。觀見迷途。苦海常漂溺。垂手提携。特駕慈航至。普度眾生。同赴蓮池會。
　　∴蓮池海會佛菩薩
　　我以大悲佛神力　　召請冥陽諸有情　　曠劫饑虗餓鬼等　　不違佛勅來降臨

　　次結召請餓鬼印

　　(左羽作無畏相直前舒掌竪掌向外右羽向前竪四度微曲進度鈎召真言曰)。
　　唵即納即葛移希曳(二合)歇莎訶
　　
　　(此印呪。出燄熾餓鬼母本續。自身想觀自在菩薩。心月輪上想。紅色◇[口*紇]哩（二合）字。印及字母。流出光明。照彼罪人。口誦神呪。隨光來至行者面前。大眾贊善安慰。既至道場。遶佛三匝。投身布禮。至回向已。還禮聖眾。退坐一面。從壇東門至于南門。地獄眾居。南門至西南隅。餓鬼眾居西南隅至西門。畜生趣居。自西門至西北隅。人趣宮室。西北隅至北門。修羅所居。北門至東門。天仙所居。或無壇室。自上至下。勝劣居之。亦得重座。色印如開合錄說)。
　　既召請已。普皆雲集。以愍念心。讚嘆慰喻。令歡喜已。渴仰于法。
　　善來諸佛子。曾結勝緣故。今遇此佳會。勿得生憂怖。一心渴仰法。不出于此時。戒品而沾身。速令離苦趣。
　　汝等諸佛子　　得遇道場中　　所有一切罪　　召入金剛掌

　　次結召罪印

　　(二羽金剛縛忍願伸如針進力曲如鈎召罪真言曰)。
　　唵薩哩斡(二合)巴鉢羯哩(二合)沙拏(二合)月戍馱納斡資囉(二合)薩埵薩麻耶吽拶
　　
　　(師印呪可知。應想于二中指尖上。想白色[口*紇]哩（二合）◇字出光。入彼身中。出其罪猶如烟霧而合。問。罪無實體。云何今說。如彼烟霧出。有實體耶。答雖無實體能充塞天地。障蔽心目。不能得見諸佛清淨境界。今借諸霧。為所緣相。以召其罪。鈎罪契經云。曲進力度于忍願。皆作跋折囉服形。勿相拄著。觀自身成觀自在菩薩。心月輪上。想白色[口*紇]哩字。出鈎火光。口出秘密言。鈎攝一切有情。三惡趣業。并自身三惡趣業。黑色如雲霧。眾罪召入掌。變成諸鬼形。金剛頂瑜伽念誦云。誦此秘密時。想彼罪形。如鬼。黑色髮竪。即以二羽諸度。各各相鈎。頭入掌內。想以進力二度。鈎夾彼罪。令入掌中。隨結摧罪印相餘度面各相捻。忍願二度直伸如針)。
　　摧罪諸惡業　　猶如劫火滅　　火滅還曾有　　金剛碎微塵

　　次結摧罪印

　　唵斡資囉(二合)巴尼月斯普(二合)吒耶薩哩斡(二合)阿巴耶班塔拏尼不囉(二合)穆恰耶薩哩斡(二合)阿巴耶葛諦毗藥(二合)薩哩斡(二合)薩埵喃薩哩斡(二合)答塔葛達斡資囉(二合)三麻耶吽怛囉吒
　　
　　(師印呪可知。于二中指尖上。左想怛囉（二合）◇卂字。右想吒◇字。並金色。廖當行人身自增長作青色綠色。觀音菩薩之身。每念呪一遍。二中指摩搖。至後一遍叉過拍手作聲。想彼罪山。猶如瓦塌而倒。前來所召之罪。如烟霧者。應念而散。問。罪無體相。云何摧耶。答。正謂之無故摧也。若決定有。豈能摧耶。卂◇)。
　　(鈎罪經云。心月輪上。想青色[口*紇]哩（二合）◇字出光照前罪業相。應將忍願三拍。摧前眾罪形狀。口誦密言。罪相悉摧盡。令滅無有餘。金剛頂念誦法云。于願度端想一答囉◇字。忍度端想一吒◇字。復于字上。想生火燄。夾取彼罪誦摧罪呪。誦密語已。用力撚之。如彈指法。右上左下。或準金剛頂經。身作降三世。印觀獨股杵。厲聲誦真言。忍願應三拍。約文中云。業報有二。業中復有現行種子成就。現行業中有定不定。今此印中。滅不定業者也)。
　　定業不可轉　　三昧加持力　　無始諸障難　　一切皆消滅

　　次結破定業印

　　(二羽金剛掌進力屈二節禪智押二度淨業真言曰)。
　　唵斡資囉(二合)葛哩麻(二合)月束塔耶薩哩斡(二合)阿咓囉拏你(二合)菩塔薩底曳(二合)納三麻耶吽
　　
　　(師印呪可知。心月輪上。想一青色[口*紇]哩（二合）◇字出光。照前諸鬼眾。所有諸佛出世不通懺悔之業。應想自性清淨。本無作想。觀彼鬼眾。及佛與心。三無差別。是名破決定業也。此一法正是斷所知障。學者須知之)。
　　(此印呪出不動本續。有十二種諸佛不通懺悔定業印。又云。手結定業印。自身想觀自在菩薩心月輪上。想青色[口*紇]哩（二合）◇字出光。口誦心密言。照前諸鬼等。所有諸佛不通懺悔之業。并自身三惡趣業。轉重為輕。重即定業。此中轉滅粗重決定業故。以上二印。淨現行竟。輕微種子。滅罪印除。淨業。準儀軌經文)。
　　罪性本空由心造　　心若滅時罪亦亡　　罪亡心滅兩俱空　　是則名為真懺悔

　　次結懺悔滅罪印

　　(二羽金剛縛進力屈二節禪智押二度懺悔真言曰)。
　　唵薩哩斡(二合)巴鉢月斯普(二合)吒怛賀納斡資囉(二合)耶莎訶
　　
　　(師印呪可知。應想二屈指上。有白色[口*紇]哩（二合）◇字。入彼鬼身。如日爍露之狀。罪垢銷鎔。猶如墨汁。從足流下。滲入地中。至金剛際。問。前來既召既摧既破。今復為懺悔何耶。答。前來並是理懺悔。今者方是事懺悔。理事無礙故不濫也。又問。何罪如墨汁。答罪者。黑業也。故以黑表。汁有流注之義。故云。如墨汁者也)。
　　諸佛子等。既懺悔已。百劫積集罪。一念頓消除。如火焚枯草。滅盡無有餘。
　　一滴清凉水　　能除饑渴痟　　彈洒灌頂門　　悉令獲安樂

　　次結妙色身如來施甘露印

　　(或云施清凉印。即以右羽轉腕向前。進禪度相彈。施甘露真言)。
　　那謨蘇嚕[癹-又+文]耶答塔葛達耶怛牒塔唵酥嚕酥嚕鉢囉(二合)酥嚕鉢囉(二合)酥嚕莎訶
　　
　　(師印呪可知。結印誦呪想左手願上。有一白色鑁◇字。流出甘露如水。銀。色。是真智所成。右手點取。彈洒虛空。想諸天及人鬼等類。觸此甘露悉具色相。猛火悉滅。普得清凉。離饑渴想滅心執障)。
　　汝等自從無量劫　　造諸惡業起慳貪　　由此業力閉咽喉　　仗此密言悉開通

　　次結開咽喉印

　　(儀軌經云。左羽想持蓮花。右羽忍禪彈作聲。隨誦而彈之開咽喉真言曰)。
　　唵那謨[癹-又+文]葛咓諦月補辣葛得囉(二合)耶答塔葛達耶
　　
　　(師印呪可知。結印誦呪。左手掌中。想一青色蓮花蓮花上想一白色阿◇字。流出性水。極甚清冷。右手點取。彈洒虛空。想諸鬼眾。得觸此水。咽喉廣大。清涼潤澤。無所障礙。問。何前來多用[口*紇]哩（二合）◇字。此獨用◇字。何也。答。阿字是語種。故依三本而續用之也)(此廣博身如來開咽喉印。依唧怛哩法師說。師是加行位菩薩知之。自身想觀自在菩薩。心月輪上。想白色[口*紇]哩（二合）◇字出光。照前鬼神等。手結施清凉印。口誦心密言。并忍禪開左手蓮花時。想鬼神等咽喉自開。通達無礙。便得出聲。接得名號。隨聞記云。右手禪度上。想一月輪。輪上想一白色阿◇字。流出般若甘露法水。以忍禪彈時。左手蓮花開拆。甘露滿中。想諸鬼神。咽喉開通。清凉潤澤。無所障礙)。
　　語諸佛子。今為汝等。作印呪已。咽喉自開。通達無礙。離諸障難。
　　諸佛子等。我今為汝。稱讚如來。吉祥名號。能令汝等。永離三途。八難之苦常為如來。真淨佛子。

　　南無寶勝如來

　　(二羽金剛掌。六度內相义。進力頭相拄。禪二羽金剛。掌。六度內相义。進力頭相拄。禪智側竪立。稱贊七佛。由二益故一則總能滅除諸業報障。二乃莊嚴役等令成法器)。
　　那謨囉怛納(二合)怛囉耶答塔葛達耶
　　
　　(誦彼如來。結彼手印。應不離自身觀音也)。
　　諸佛子等。若聞寶勝如來名號。能令汝等。塵勞業火。悉皆消滅。

　　南無離怖畏如來

　　(右羽胸前竪。忍禪智相捻。掌覆指下垂。左掌仰上舒)。
　　那謨微葛怛得囉(二合)納耶答塔葛達耶
　　
　　諸佛子等。若聞離怖畏如來名號。能令汝等。常得安樂。永離驚怖。清淨快樂。

　　南無廣博身如來

　　那謨[癹-又+文]葛咓諦月補辣葛得囉(二合)耶答塔葛達耶
　　
　　諸佛子等。若聞廣博身如來名號。能令汝等。餓鬼針咽。業火停燒。清凉通達。所受飲食。得甘露味。

　　南無妙色身如來

　　那謨蘇嚕叭耶答塔葛達耶
　　
　　諸佛子等。若聞妙色身如來名號。能令汝等。不受醜陋。諸根具足。相好圓滿。殊勝端嚴。天上人間。最為第一。

　　南無多寶如來

　　(二羽虛合掌。胷前蓮花狀)。
　　那謨波虎囉怛納(二合)耶答塔葛達耶
　　諸佛子等。若聞多寶如來名號。能令汝等。具足財寶。稱意所須。受用無盡。
　　

　　南無阿彌陀如來

　　(以右壓左。禪智相拄)。
　　
　　那謨阿彌哆婆耶答塔葛達耶
　　諸佛子等。若聞阿彌陀如來名號。能令汝等。往生西方。極樂淨土。蓮花化生。入不退地。

　　南無世間廣大威德自在光明如來

　　那謨盧迦委斯的(二合)呤捺(二合)第唧說囉不囉(二合)[癹-又+文]耶答塔葛達耶
　　(右羽曲仰拳。忍禪度相彈。左掌仰上。五指皆舒)。
　　
　　諸佛子等。若聞世間廣大。威德自在。光明如來名號。能令汝等。獲得五種功德。一者于諸世間。最為第一二者得菩薩身。端嚴殊勝。三者威德廣大。超過一切外道天魔。如日照世。顯于大海。功德巍巍。四者得大自在。所向如意。似鳥飛空。而無阻礙。五者得大堅固。智慧光明。身心明徹。如琉璃珠。
　　(稱贊畢。阿闍黎白云)。
　　諸佛子等。此七如來。以誓願力。拔濟眾生。永離煩惱。脫三塗苦。安隱常樂。一稱其名。千生離苦。證無上道(三說)。

　　次與汝等皈依三寶

　　皈依佛兩足尊　　皈依法離欲尊　　皈依僧眾中尊　　皈依佛不墮地獄　　皈依法不墮餓鬼　　皈依僧不墮傍生　　汝等佛子
　　皈依佛竟　皈依法竟　皈依僧竟(以上俱阿闍黎三說表白三和)。
　　皈依三寶故　　如法堅護持　　自離邪見道　　是故至心禮

　　次結三寶印

　　(左羽作拳相竪進度當胷。右手屈力度。心想誦真言)。
　　
　　唵婆(重呼)龕
　　南無佛。南無法。南無僧。我今發心。不為自求人天福報。聲聞緣覺。乃至權乘諸位菩薩。唯依最上乘發菩提心。願與法界眾生。一時同得阿耨多羅三藐三菩提。
　　今所發覺心。遠離諸性相。蘊處及界等。能取所取執。諸法悉無我。平等如虗空。自心本不生。空性圓寂故。如諸佛菩薩發大菩提心。我亦如是發。是故至心禮。

　　次與汝等發菩提心

　　汝等諦聽(阿闍黎鳴尺一下白四弘誓願)。
　　眾生無邊誓願度　　煩惱無盡誓願斷　　法門無量誓願學　　佛道無上誓願成
　　假使熱鐵輪　　於汝頂上旋　　終不為此苦　　退失菩提心

　　次結發菩提心印

　　(二羽虛合。如蓮花狀。以印心上)。
　　唵補提即答沒怛巴達野彌
　　
　　(師印呪可知應想心佛眾生。三無差別。于一念間。融成一廣大月輪。如八月十五日夜。中宵無雲之時。極甚清凉。皎潔與虛空齊等。于月輪中。想一金色阿◇字。如秋毫之末。非有非無故。當爾之時不得加了于知。上無佛可成下無生可度。中無行可修。煩惱菩提。生死涅槃淨盡。此為大要。宜善用心焉。不惟為鬼神作利益。行人不久亦即就此中了解者矣。師誦呪眾和三聲次白云)。
　　今為汝等。發菩提心竟。諸佛子等。當知菩提心者。從大悲起。成佛正因。智慧根本。能破無明。煩惱惡業。不被染壞。

　　次與汝等受三昧耶戒

　　(行者鳴尺一下。白云)。
　　一攝律儀戒。無惡不斷。起正道行。是斷德因。修成法身。二攝善法戒。無善不積。起助道行。是智德因。修成報身。三攝眾生戒。無生不度。起不住道。是恩德因。修成化身。
　　(既成大器。堪受寶戒。三昧耶者。準大樂金剛三昧經云。三昧名為本誓。亦名時。亦名期契。亦名曼茶羅。乃異名也。故有四種。一大。二三昧耶。三法。四羯磨。曼茶羅者。此四摠攝一切曼茶羅。又三昧耶。亦四智印。即大智印。三昧耶智印。法智印。羯磨智印。又神變義釋云。三昧耶者。是平等義。是本誓義。是除障義。是驚覺義。言平等者。謂如來現證此三昧時。一切眾生。種種身語意。皆悉與如來等。禪定智慧。與實相身。亦畢竟等。初發心時。與地波羅蜜滿時。亦畢竟等。是故出誠諦言。以告眾生。若我所言。必定不虗者。亦合一切眾生。發此忱諦之言時。亦蒙三蜜加持。無盡莊嚴。與如來等。以是因緣故。能作金剛事業。故名三昧耶也。言本誓者。如來現證此三昧時。見一切眾生。悉有成佛義故。即將立大誓願。我今要從普門。以無量方便。合一切眾生。皆至無上菩提。劑眾生界未盡以來。我之事業終不休息。若有眾生隨我本誓。發此忱實言時。亦令彼所為事業。皆悉成金剛性。故名三昧耶也。言除障者。如來見一切眾生。悉有如來法界。但有一念無明故。常在其前。而不覺知。是故發誠實言。我今要當設種種方便。普為一切眾生。抉除眼膜。若我誓願。必當成就者。令諸眾生。隨我方便。說此忱實言時。乃至于一切眾生。獲無垢眼。障盖都盡故名三昧耶也。言驚覺義者。如來以一切眾生。皆在無明睡故。于如是功德。不自覺知。故以議言感動。令得醒悟。亦以此驚覺諸菩薩等。令發起禪定窟。學師子頻申三昧。若真言行人說此三昧耶者。我等諸佛。亦當憶持本誓。不得違越。猶如國王。自制法已。遂自敬順行之。故名三昧耶也。具如是等。廣大甚深微妙之義。故名三昧耶也)。
　　汝等受佛戒　　即入諸佛位　　位同大覺已　　真是諸佛子

　　次結三昧耶印

　　(二羽金剛縛。忍願申如針。誦真言曰)。
　　唵三摩耶薩埵鑁
　　
　　(師印呪可知。應想印中有白色鑁◇字。放大光明。普照所請一切有情。彼諸有情。蒙光照及三世諸佛。戒波羅蜜。一時圓滿。法界善法。想為光明。流光灌頂。貯彼身中。身同普賢。坐大月輪。紹諸佛職。為佛嫡子也據本文義。無別觀想。但如印呪。自成受懺。如金剛頂經說。若誦此呪一遍。如入壇輪。證三摩提。一切善法。皆悉滿足。三聚淨戒。俱時圓滿。身同普賢。坐大月輪。一切諸佛。憶昔本誓觀察護念。設有人曾受佛戒。惡心破毀。不復清淨者。若誦此呪一七遍已。破戒罪垢。悉得清淨。一切戒品。還得如故。一切壇法。未經師受誦呪七遍。即許行作。不成盜法)。
　　今為汝等。授三昧耶戒竟從今以去。能令汝等。入如來位。是真佛子。從法化生。得佛法分。
　　汝等冥陽諸有情　　我今施汝甘露食　　法力加持徧十方　　令汝一一皆飽滿

　　次結無量威德自在光明如來印

　　(藏本云。左印想持器右羽彈忍禪。隨聞記云。想字有據作如字。理甚允當。行者思之)。
　　嚩薩哩斡(二合)答塔葛達阿咓盧揭諦鑁婆囉鑁婆囉三婆囉三婆囉吽
　　
　　(師印呪可知。侍者取水點腕中及桶中。退坐本位。師應以右手怖畏彈指遣左手魔礙。念云吽吽癹怛。念三遍。問。手有何魔耶答。為手中有諸尸蟲。次變空念云。唵[亢*欠]或三遍。問。變空此手。其意如何。答。以此手是赤白二種不淨所成。故空之。令成勝妙功德莊嚴手也。問。前來入禪定。則自己是菩薩。今復何故又遣魔變空。答。法華經云。世尊說無量義已。又入三昧放光。至開寶塔又入定放光。豈不濫耶。盖因一事而彰一法。譬乎世禮。祀宗廟之人。非不齋戒沐浴。及至登殿之時。却又盥手。何也。為表敬也。今再遣魔變空。表慈之深。悲之極。用心之切也。次于一念間。頓成勝妙之手。於手掌中。出一紅色[口*邦]◇字。變成紅色蓮花。花上想一白色鑁◇字。明點中流出無盡飲食。想面前水器。盡成摩竭陀國之斛。七寶嚴飾。滿盛勝妙食等。然後想此字種。流出無盡飲食變滿法界。念唵◇阿◇[口*紇]哩（二合）◇吽◇呪一百八遍。或四十九遍。當自知時。次念變食呪。每一念于明點中。想取飲食彈洒虗空)。
　　(準本經云。阿難白佛。大悲世尊。願救我苦。所以者何昨夜三更。經行靜處念所受法。見燄口。鬼而語我言。汝過三日。必當命盡。生餓鬼中。我問鬼言。云何令我得免斯苦。餓鬼答言。汝若能施。百千萬億那由他。恒河沙數無量餓鬼。婆羅門仙。閻羅所司。業道冥官。及諸鬼神。侍從眷屬。先亡久遠。平等普施。餓鬼飲食。汝得增壽。白言世尊。云何能辯無量飲食充足。佛告阿難。汝今勿怖。我念過去無量劫中。曾作婆羅門時。于觀世音菩薩摩訶薩邊。受得陀羅尼。名曰無量威德自在光明如來陀羅尼法。汝若善能作此陀羅尼法。加持七遍。能令一食。變成種種甘露飲食。即能充足百千俱胝那由他。恒河沙數。一切餓鬼。婆羅門仙。異類鬼神。上妙飲食。皆得飽滿。如是等眾。一一皆得摩伽陀國所用之斛。此食此水。量同法界。食之無盡。皆獲聖果。解脫苦身。佛告阿難。汝今受此陀羅尼法。令汝福德。壽命增長。餓鬼生天。及生淨土。受人天身。能令施主。轉障消灾。延年益壽。現招勝福。當得菩提。云云此呪舊多一鑁字應準本經儀軌除之)。
　　語諸佛子。今為汝等。作印呪已。變此一食。為無量食。大如須彌。量同法界。終無能盡。
　　由此真言力　　變食作乳海　　普施餓鬼等　　身心皆飽滿

　　復結前印誦乳海真言

　　那麻三鬘哆勃塔喃鑁
　　
　　(師印呪可知。應想明點中。流出甘露。以右手點取。彈洒虗空。如雨注下。凡所至處。即成長河酥酪也。問。何以少小器水等。徧滿法界。答。心力難思。故也。況又藉神呪。及字種觀想等力乃至諸佛。冥加禪定之力。豈不能變小成大。化少為多也。且如樂巴一巵之酒。以術力尚能化為霖雨。何呪神呪難思之力者乎。行者亦不可不專注用心也。又問。何故不以飲食施之。却用水也。答。彼鬼趣多為業火所燒。故今以水施之。沃滅其業火。佛云。彼鬼等。百千萬劫。不聞漿水之名。何況得飲。又云。彼鬼在恒河邊而不見水。設使得見。變成膿血。若飲之時。入腹化為猛燄。熱燒心腹。難堪痛苦。悲哉。悲哉。故今以水施之。體此意也。又番本云。蘇嚕巴。此云水。施食則知本乎施水矣。今世俗不知。多用施食水亦失矣。況今施食。亦不專用水。彼器中皆投飯。七粒徧十方是也。故勿疑諸耳)。
　　語諸佛子。今為汝等。作印呪已。由此印呪。加持威力。想于印中。流出甘露。成於乳海。流注法界。普濟汝等。一切有情。充足飽滿。
　　汝等業障鬼　　變火不能食　　今誦秘密言　　法食皆飽滿

　　次誦障施鬼真言

　　唵啞吽拶辣彌擔薩哩斡(二合)不哩(二合)的毗牙(二合)莎訶
　　
　　(師印呪可知。應埀展右羽想右掌中有一鑁◇字。明點中流出甘露。從左掌而下。念唵◇啞◇[口*紇]哩（二合）◇吽◇字一百八遍。或三七遍皆可。侍者至師前作禮。取淨瓶出壇將淨水徐徐注下。師至唱時。想彼障施鬼。悉皆胡跪。師想自身觀音。徧至其前。而施甘露。從頂上入。滅其業火而得清涼。呪三遍各彈指一下。呪三遍或七遍。障施鬼等飽滿懽喜。彈指一下。是時行者。即以右羽持甘露器。面向東立。瀉于壇前。或淨地上。或于石上。或新淨瓦盆。亦名盂蘭盆。生臺亦得。或泉池河海長流水中。不得瀉于石榴桃樹之下。鬼神懼怕。不得食之。若聖眾壇中。明王諸天。若施飲食。置生臺上。是本法也。若供養諸佛聖眾。于上五更晨朝日出是供養時。若鬼神法。于人定亥時。本人定時。阿闍黎法。若於齋時。盡于一日。但加持飲食水等。布施飛空烏獸水族之類。不揀時節。但用施之。若作餓鬼施食之法。當于亥時。若于齋時施餓鬼食者。徒設功勞。終無効也。不是時節。妄生虗誑。鬼神不得食也。不從師得。自招殃咎。成盜法罪。佛說普賢曼拏羅經云。左手彈指。一切善事。速疾成就。右手彈指。速疾集會蘇悉地羯羅供養法云。兩手各作彈指。是辟除法也)。
　　諸佛子等。雖復方以類聚。物以羣分。然我所施。一切無礙。無高無下。平等普徧。不擇冤親。汝等今日。勿得以貴輕賤。以強凌弱。擁遏孤幼。令不得食。使不均平。越佛慈濟。必須互相愛念。猶如父母憶子之想。語諸佛子。汝等各有父母。兄弟姊妹。妻子眷屬。善友親戚。或有事緣。來不得者。汝等佛子。慈心愛念。各各賷持飲食錢財物等。遞相布施。充足飽滿。無有乏少。令發道意。永離三塗。長越四流。當捨此身。速超道果。又為汝等。將此淨食。分為三分。一施水族。令獲人空。二施毛羣。令獲法寂。三施他方。稟識陶形。悉令充足。獲無生忍。
　　神呪加持淨法食　　普施河沙眾鬼神　　願皆飽滿捨慳貪　　速脫幽冥生淨土

　　次結普供養印

　　唵葛葛納三婆斡斡資囉(二合)斛
　　
　　(師印呪可知。應想屈中指處。想白色唵◇字。明點中流出無盡供養。具足莊嚴平等供養。同聲念普供養真言或五遍或七遍。問。最初既奉献三寶施食已竟。今復何故作此供養。答。前來所作。由揀聖凡。故奉献三寶後施鬼眾。今融以平等故。聖凡交徹。所以普供養也。維那白從來所受飲食文畢。師應作五供養施寶錯。念斯麻囉等呪)。
　　(無量壽如來儀軌云。次結大虗空菩薩印。二手合掌。二中指。右押左。外相叉。博著手背。二頭指相蹙如寶形。即成想從印中流出。無量諸供養具。衣服飲食等)。
　　諸佛子等。從來所受飲食。皆是人間販鬻生命。酒脯錢財。血肉腥羶。葷辛臭穢。雖復受得。如是飲食。譬如毒藥。損壞於身。但增苦木。沉淪苦海。無解脫時。我今依如來教。精誠罄捨。設此無遮。廣大法會。汝等今日。遇茲勝事。戒品沾身。于過去世。廣事諸佛。親近善友。供養三寶。由此因緣。值善知識。發菩提心。誓願成佛。不求餘果。先得道者。遞相度脫。又願汝等。晝夜恒常。擁護于我。滿我所願。以此施食。所生功德。普將回施。法界有情。共諸有情。同將此福。盡皆回施。無上菩提。一切智智。勿招餘果。願速成佛。

　　尊勝呪

　　唵噴[口*(隆-一)](二合)莎訶唵捺謨[癹-又+文]葛斡諦薩哩斡(二合)得囉盧迦卜囉(二合)諦月涉瑟吒(二合)耶勃塔耶爹捺麻答的牙(二合)塔唵噴[口*(隆-一)](二合)噴[口*(隆-一)](二合)噴[口*(隆-一)](二合)杓訛(二合)塔耶杓訛(二合)塔耶月杓訛(二合)塔耶月杓訛(二合)塔耶啞薩麻薩蠻達啞斡[癹-又+文]薩思葩(二合)囉拿葛諦葛葛拿莎[癹-又+文]斡月述提啞撇羶[口/貲]都[羊*含]薩哩斡(二合)答塔葛達蘇葛答瓦囉斡拶拿啞密哩(二合)達啞撇釋該而(二合)馬曷木得囉(二合)曼特囉(二合)叭[(ㄇ@(企-止))/木]啞曷囉啞曷囉馬麻藹由而(二合)傘塔囉尼杓訛(二合)塔耶杓訛(二合)塔耶月杓訛(二合)塔耶月杓訛(二合)塔耶葛葛拿娑[癹-又+文]斡月述提烏失尼沙身拶耶巴哩述鐵薩曷思囉(二合)囉思彌(二合)傘租爹敵薩哩斡(二合)答塔葛達啞斡嚕結尼煞吒(二合)巴囉密達巴哩卜囉尼薩哩斡(二合)答塔葛達麻諦答攝蒲密卜囉(二合)牒瑟吒(二合)諦薩哩斡(二合)答塔葛達赫哩(二合)達耶啞牒瑟吒(二合)拿啞牒瑟吒(二合)諦木得哩(二合)木得哩(二合)馬曷木得哩(二合)斡資囉(二合)葛耶三曷達拿叭哩述鐵薩哩斡(二合)葛哩麻(二合)啞斡囉拿月述鐵卜囉牒聶斡而達(二合)耶馬麻藹由而(二合)月述提(二合)薩哩斡(二合)答塔葛達(二合)薩麻耶啞牒瑟吒(二合)拿啞牒瑟吒(二合)諦唵摩尼摩尼馬曷摩尼月摩尼月摩尼摩曷月摩尼麻諦麻諦馬曷麻諦麻麻諦莎麻諦答塔葛達蒲達戈[遣-(中/一)+ㄊ]巴哩述提月思蒲吒卜鐵述鐵希希拶耶拶耶月拶耶月拶耶思麻(二合)囉思麻(二合)囉思葩(二合)囉思葩(二合)囉思葩(二合)囉耶思葩(二合)囉耶薩哩斡(二合)勃塔啞牒吒(二合)拿啞牒瑟吒(二合)諦述鐵述鐵卜鐵卜鐵斡資哩(二合)斡資哩(二合)馬曷斡資哩(二合)莎斡資哩(二合)斡資囉(二合)葛而(二合)毗拶耶葛而(二合)毗月拶耶葛而(二合)毗斡資囉(二合)左辣葛而(二合)毗斡資囉(二合)忒葩微斡資囉(二合)三葩微斡資囉(二合)斡資哩尼斡資嚂(二合)[癹-又+文]斡都麻麻攝哩嚂薩哩斡(二合)薩埵喃拶葛耶巴哩述提[癹-又+文]斡都薩埵彌薩哩斡(二合)葛諦巴哩述提釋哲(二合)薩哩斡(二合)答塔葛達釋哲(二合)[羊*含]薩麻刷薩顏都卜鐵卜鐵悉鐵悉鐵勃塔耶勃塔耶月勃塔耶月勃塔耶謨拶耶謨拶耶月謨拶耶月謨拶耶杓訛(二合)塔耶杓訛(二合)塔耶月杓訛(二合)塔耶月杓訛(二合)塔耶薩蠻答謨拶耶謨拶耶薩蠻答囉思彌(二合)巴哩述提薩哩斡(二合)答塔葛達赫哩(二合)達耶啞牒瑟吒(二合)拿啞牒瑟吒(二合)諦木得哩(二合)木得哩(二合)馬曷木得哩(二合)馬曷木得哩(二合)曼特囉(二合)叭諦莎訶
　　(佛頂尊勝陀羅尼經云。此呪能破一切地獄。琰魔王界。旁生之苦。迴趨善道。此呪不可思議。有大神力等)。
　　(舉徃生呪三遍。此圓滿加持復有二種。一神呪圓滿。二善根圓滿。神呪圓滿者。謂侍者當取花米俵與大眾俵已師資同聲誦尊勝呪。想彼成光明種。加持花米已。侍者以小楪取花米出外拋撒師想鬼神等。觸此光明者。皆得徃生極樂國土。上品上生也。侍者傾施食淨水。師資等同念六字大明真言。一百八遍畢上師振鈴。眾和法樂。誦六趣偈)。

　　六字大明真言

　　唵嘛呢叭[口*彌]吽(一百八遍)
　　(佛說大乘莊嚴寶王經云。此六字大明是觀自在菩薩微妙本心。若人誦持此呪。于誦持時。有九十九殑伽河沙數如來集會復有如微塵數菩薩集會。乃至復有地中。藥叉。虗空神等而來衛護。七代種族。皆得解脫。云云)。

　　六趣偈

　　承斯善利。地獄受苦有情者。刀山劒樹變化皆成如意樹。火團鐵丸變成蓮花。而為寶吉祥。地獄解脫而能成正覺。
　　承斯善利餓鬼受苦有情者。口中烟燄燒身。速願得清凉。觀音手內甘露自然常飽滿吉祥。餓鬼解脫而能成正覺。
　　承斯善利畜生受苦有情者。殺害燒煑楚毒等苦皆遠離。遠離乘騎愚癡。速得大智慧吉祥。畜生解脫而能成正覺。
　　承斯善利人間受苦有情者。生時猶如摩耶。右脇而降誕。願具六根。永離八難。修福慧吉祥。人間解脫而能成正覺。
　　承斯善利修羅受苦有情者。我慢顛狂。拙樸速疾。令柔軟惡心嫉妬瞋恚鬥爭自調伏吉祥。修羅解脫而能成正覺。
　　承斯善利天中受樂有情者。欲樂策勤速發廣大菩提心。天中受盡憂苦。自然生歡悅吉祥。天中解脫而能成正覺。
　　承斯善利十方獨覺聲聞者。棄捨小乘四諦十二因緣行。進趨大乘四攝六度。修萬行吉祥。二乘解脫而能成正覺。
　　承斯善利初地菩薩勇識者。百福莊嚴。一切行願皆圓滿。頓超十地。證入一生補處位吉祥大乘。速證究竟成正覺。

　　發願迴向偈

　　現世之中未證菩提間　　願無內外障難惡緣等　　恒常遇逢最妙善知識　　所修善事行願速成就
　　最上三寶
　　臨命終時識性無迷惑　　願生西方淨土如來前　　依于慧日發光聞思修　　斷惑證真愍念于有情
　　最上三寶
　　能迴施人迴施迴施善　　所獲一切一切諸功德　　猶如幻化幻化似夢境　　三輪體空體空悉清淨
　　最上三寶

　　吉祥偈

　　願晝吉祥吉祥夜吉祥　　晝夜六時六時恒吉祥　　一切時中時中吉祥者　　願諸上師上師哀攝授　　願晝吉祥吉祥夜吉祥　　晝夜六時六時恒吉祥　　一切時中時中吉祥者　　願諸三寶三寶哀攝授　　願晝吉祥吉祥夜吉祥　　晝夜六時六時恒吉祥　　一切時中時中吉祥者　　願諸護法護法常擁護
　　南無西方無量壽如來。諸大菩薩。海會聖眾。惟願法界存亡。等罪消除。同生淨土。迴向無上佛菩提。
　　見聞如幻翳　　三界若空華　　聞復翳根除　　塵消覺圓淨
　　伏以真源湛寂。乃罪性之本空。苦海洪深。逐妄波而不息。由眾生之業感。致長劫以沉淪。受報地獄之中。永罹苦楚。轉生餓鬼之內。長忍饑虗。既無解脫之期。寧有超升之路。匪仗如來之慈願。曷解惡趣之倒懸。呪誦真詮。施甘露之法食。燈燃寶炬。燭冥界之幽途。普使迷流。俱超極樂。今日道場。以此普施功德。迴向鐵圍山內。面燃大士。統領三十六部。無量無邊。恒河沙數。諸餓鬼眾。伏願。自從曠劫。迨至今生。釋業障以消鎔。雪罪愆而清淨。鑊湯涌沸。變成八德之蓮池。爐燄交輝。化作七珍之香蓋。劒樹皆為玉樹。刀山盡作寶山。徧界鐵床。現菩提之法座。滿釜洞汁。化甘露之醍醐。往昔債主以相逢。俱蒙解脫。積劫冤家而共會。各遂逍遙。獄主興慈。冥官持善。多生父母。從茲入聖超凡。累世親姻。自此承恩獲福。天上五衰不現。人間四相皆空。修羅捨盡嗔心。地獄息諸苦惱。河沙餓鬼。化熱惱而作清凉。十類含生捨迷途而登覺岸。普願此國土。他國土無量諸國土。一切有情。共證真常。此世界。他世界。無量諸世界。無盡含識。齊成佛道。四恩總報。三有均資。法界眾生。同圓種智。
　　(阿闍黎稱大眾同和)。
　　諸佛正法菩薩僧　　直至菩提我歸依　　我以所修諸善根　　為利有情願成佛　　世出世間　　隨願所成　　隨願所成　　願以此功德　　普及于一切　　我等與眾生　　皆共成佛道

　　次結圓滿奉送印

　　(二羽金剛拳。進力兩相鈎。隨誦而掣開。金剛解脫真言曰)。
　　唵斡資囉(二合)穆
　　
　　(師印呪可知。想諸佛菩薩。及六道四生。悉皆不現。二善根圓滿者。謂舉施食功德殊勝行偈。眾同音和。問。既是奉送已。諸佛菩薩不現。誰為證明。答。此顯來實無來。去實無去也。三寶常住世間。且如法華經云。多寶佛塔。還可如故。而妙音菩薩來。多寶佛與塔。未常不在也。若夫請之則實來。送之則實去。何異鬼乎。學者思之。復念金剛薩埵百字呪。三遍補闕)。

　　金剛薩埵百字呪

　　唵斡資囉(二合)薩埵蘇薩麻耶麻納巴辣耶斡資囉(二合)薩埵諦奴鉢諦瑟劄(二合)得哩(二合)鋤彌[癹-又+文]咓蘇度束彌[癹-又+文]咓阿奴囉屹都(二合)彌[癹-又+文]咓蘇布蘇彌[癹-又+文]咓薩哩斡(二合)戍提彌不囉(二合)耶茶薩哩斡(二合)葛哩麻(二合)蘇拶彌稷達釋哩(二合)揚骨嚕吽訶訶訶訶斛[癹-又+文]葛灣薩哩斡(二合)答塔葛達斡資囉(二合)麻彌捫拶斡資囉(二合)[癹-又+文]咓麻訶薩麻耶薩埵阿(引)
　　(此呪補闕。行者手作印不次第。心觀想不專注。如是等過。悉皆清淨。復念阿◇字二十一遍。則前來能想所想一一作行皆不可得。若不如是。則墮于有為矣所謂燄口。豈易語哉金剛薩埵五秘密云。金剛薩埵者。是普賢菩薩。即一切如來長子。是一切如來菩提心。又薩埵有愚薩埵。智薩埵。金剛薩埵。今簡其二種。故云金剛薩埵。密呪圓因集云。此呪求願補闕。功德無量。散在諸經。又名句中。隨宗迴轉。誦者知之。復念阿字二十一遍。甘露軍茶利云。于圓明心上。初觀唵◇字。次觀阿◇字。乃至第七觀吒◇字。明一切不可得也。云云)。

　　薜茘多文(闍黎自白)

　　五姓孤魂薜茘多　　莫教平地起風波　　慈航泛漲須到岸　　洗脚上船會也麼　　已發覺　　未發覺　　莫論鄷都并泰嶽　　罪無輕重盡蠲除　　何須一一重懲慤　　已結證　　未結證　　打破閻君臺畔鏡　　慈風掃蕩障雲消　　萬里青天孤逈逈
　　諸佛子等會也麼。休休休。更莫造罪結冤讐。釣竿還在閻君手。切莫從前再犯鈎。即今施食圓滿。功德周隆。汝等孤魂佛子。向甚麼處安身立命。咦。
　　覩蓮池不離當處　　指淨土只在目前　　不勞彈指證菩提　　頃刻便參觀自在

　　迴向偈

　　施食功德殊勝行　　無邊勝福皆迴向　　普願沉溺諸眾生　　速往無量光佛剎　　會上因緣三世佛　　文殊普賢觀自在　　諸尊菩薩摩訶薩　　摩訶般若波羅蜜
　　歸依三寶。上來設放瑜伽燄口平等甘露法食。功德圓滿。無限良因。普沾沙界。和南聖眾。

　　瑜伽燄口註集纂要卷下(終)

　　嘉興楞嚴寺般若堂經貲刻此瑜伽註集纂要二卷。計字□萬□千□百□十□□。該銀□拾□兩□錢□□。
　　康熈十四年七月比丘　寂暹　識


　　 附增津濟疏

　　一泗天下　南贍部洲
　　大清國浙江等處承宣布政使司某府某縣僧綱司某寺幻住。秉釋迦如來遺教主修燄口法事。比丘某今據某府某縣某鄉貫。居住奉佛。普利薦扷。賑濟孤魂。信　某是夜沐手焚香。一心拜于本師和尚釋迦文佛接引導師彌陀慈父瑜伽會上寶勝如來幽冥教主地藏菩薩廣度羣迷觀音大士興權啟教難陀尊者一陰真宰郡邑城隍土穀靈聰當方司令。惟願同垂慧鑑俯察。葵裏情旨。伏為　切念。冥途杳隔。泉界難通。不憑修薦之功。曷遂超升之理。由是發心。取今　年　月　日延命僧伽　啟建某道場一會。是夜敦請金剛上師。登壇設放瑜伽燄口平等甘露法食。超法界之孤魂。濟河沙之含識。伏以九幽十類。未脫生死之輪。八難三塗。寧免饑虗之苦。今則無遮會啟觀音。現焦面之形。大施門開。尊者設摩伽之斛。請七如來而作證。慈化流芳。結三昧印以加持。悲增護念。化粒米為大地。超沉冥于萬靈德澤四生。恩霑九有。所集功德專伸修薦。某仗此良因。早登覺岸。所冀五衰不現。天宮脫牛領之因。四相皆空。人世樂堯風之化。修羅罷戰。從茲捨盡嗔心。地獄停酸。自此高躋淨域。受甘露味。多生饑火以全消。證金剛智。累劫愚痴而頓釋。伏願胎卵濕化各各悟本性之彌陀。鱗甲羽毛彼彼達惟心之淨土。獲無生忍。入不退地者。
　　恭　于
　　三寶證明。賑濟孤魂。文疏
　　歲　在
　　康　熙　　年　月　　日　具

　　附六道疏式

五衰不現天仙道眾四相皆空人倫道眾乙卯孟秋捨盡嗔心修羅道眾僧自恣日息諸苦惱地獄道眾淨業比丘常獲飽滿餓鬼道眾寂暹謹識速得智慧畜生道眾

 跋

　　余髫年時。側聆先師。祖垂訓曰。既得出俗為僧。當發大弘誓願。凡利生接物之陰功。惟燄口一事為最大因。二六銘心。隨取瑜伽密部。澄神而習繹之。不輟晝夜者。今將二十年矣。盖閱諸家登壇演習。繁簡不同。為有七家燄口八家懺之訛傳。致令好新奇杜撰之端。因茲始矣。所以參差百等。諸方不能一揆也。故今繁簡得中悉遵天機大師行[窾-士+上]。并纂內法師所集本部註文。合成一帙。名註集纂要。呈鑑諸方高賢達士。若以為可。願廣流通大地。若以為不可。乞垂慈誨片言。愽笑大方。合十云耳。
　　旹丙辰秋日法雲後學寂暹跋并書