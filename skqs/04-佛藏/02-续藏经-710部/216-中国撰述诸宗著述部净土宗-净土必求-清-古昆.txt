續藏經   淨土必求
　清 古崑集

 淨土必求自敘

　　大本彌陀經云。佛告彌勒。其有得聞彼佛名號。歡喜踊躍乃至一念。當知是人。為得大利。則是具足無上功德。是故彌勒。設有大火。充滿三千大千世界。要當過此。聞是經法。歡喜信樂。受持讀誦。如說修行。所以者何。多有菩薩。欲聞此經。而不能得。若有眾生。聞此經者。於無上道。終不退轉。是故應當。專心信受。持誦說行。余為此。起信樂心。不顧譏謗。復集是書。以公有緣。倘有一毫之善。願佛哀憐。令我臨命終時。決定往生。一得往生。願承此善。速入娑婆。以此經法。廣化有情。盡未來際。永不疲倦。因今生所受淨土之恩。難酧難報故也。淨土必求者。淨土即功德莊嚴。甚深微妙之境也。必求即至誠懇切。廣大圓融之心也。夫淨土妙門。乃諸佛共讚。難聞難知。故經云。多有菩薩。欲聞此經。而不能得。我幸有緣。已得聞知。那可不發決定之心。速修而證也。如人已登寶山。那可自甘受苦。不欲取寶而迴也。是故應當。必定求之。每日持名。限定幾萬。每日禮像。限定幾時。乃至畢命為期。朝朝向西十念。日日對像哀陳。皆必求之志也。若不如是。恰恰如登寶山。自甘空手。依舊長劫輪迴。豈不痛哉。為此特採至切要之文。述成最警策之語。而為一生取辦之要書也。諸佛甚深微妙淨土之境。皆從眾生廣大圓融必求之心而得。故名之曰淨土必求。是我同倫。切須多讀。方得發起必求之心。而早歸淨土也矣。余因有戒述之誓。故然臂香四十八炷。供養阿彌陀佛。至心懺悔發願云。我今然臂香。供養彌陀佛。願我眾罪愆。決定皆消滅。願我命終時。決定生彼國。願早聞佛乘。願早度一切。願以此功德。莊嚴佛淨土。上報四重恩。下濟三途苦。若有見聞者。悉發菩提心。盡此一報身。同生極樂國。
　　時在光緒三年佛誕日戀西比丘玉峰古崑稽首書於法源庵之報恩關

　　淨土必求目錄

　　念佛法門功重老實　　感堅祖語奉行十念　　讀要解得持名要訣　　讀要解幸死盡偷心　　因動嗔心立行懺悔　　讀四大祖師語有感　　稱名述懷四則并序　　讀佛偈四則并問答　　舌病難除戒午後食　　愧多貪恚願遲作師　　自恥好談慎說人過　　然臂香供梵網經(懺悔)　　滿七自慶述懷告眾　　六時經行出聲念佛　　念佛堂所用讚六則

　　 

　　戀西大師淨土必求(亦名淨業痛策)

　　　　淨業學者　(心永空靜)　仝較

　　念佛法門功重老實

　　崑深感淨土法門之恩者。實從蓮池大師。臨終老實念佛一句而入也。蓮池大師。一生不惜身命。闡揚淨土。至臨終時。見大眾悲哀。苦求開示。不得已。盡力畢命。答一句老實念佛。大矣哉。不可思議也。我想此語。非但包括蓮祖一生不惜身命。廣度眾生之說。真可以包括釋迦如來。四十九年剖出心肝。普收萬類之談。何哉。老實者至誠也。念者眾生本有靈覺之心也。佛者十法界最勝之果也。以此靈覺之心。稱彼最勝之佛。則無明黑暗之情。九界垢穢之境。當下明淨矣。濁流寸寸清珠映。暗室層層寶炬炤。此之謂也。圓淨四土。圓見三身。良在於斯。故要解云。一聲阿彌陀佛。即釋迦本師。於五濁惡世。所得之阿耨多羅三藐三菩提法。今以此果覺。全體授與濁惡眾生。乃諸佛所行境界。唯佛與佛能究盡。非九界自力所能信解也。是故念佛功德。非三乘聖行之能比也。亦非人天福德之能同也。故徹悟云。倘置佛名。而別修三乘聖行。亦是浪用精神。亦是千鈞之弩。為鼷鼠而發機。況造六凡生死之業乎。奉告現前信願持名之友。當生慶幸。倘非深投佛種。久受佛恩。於此法門。安能信之。安能願之。安能死盡偷心而力行之。死盡偷心者。即是信極一門不被諸惑也。亦即老老實實之謂也。亦即至至誠誠之謂也。當知此心。能頓超苦海。能頓入樂邦。能頓見彌陀。乃至能廣度眾生滿菩提願。故觀經云。欲生上品上生者。第一當發至誠心。故知三藏十二部。悉不外乎一句老實念佛者矣。崑為此。信極蓮池大師。真是彌陀化身。特來傳此念佛三昧之秘訣也。為勉新學。復作偈云。
　　老實之心妙莫比。以斯念佛佛愈喜。可憐一類聰明人。越學希奇越背理。
　　老實之心把佛持。佛光徧照必常知。故能令彼愚夫婦。速脫塵牢入寶池。
　　老實之心念佛名。能使淨業速圓成。故吾蓮祖臨終日。極口勸人依此行。
　　老實之心勤念佛。平平直直無奇特。彌陀因此更哀憐。必定早垂金臂接。

　　感堅祖語奉行十念

　　崑初參學時。見出家人。修十念法。每輕之曰。此是阿彌陀佛。攝受俗人之事。因其終日忙忙。不能多念。故發此誓。若能依行。亦可往生。出家之人。從朝至暮。功課許多。何必重此十念。只要一時功課。亦能抵幾回十念。此因不知淨土之宗旨故也。在俗之人。終日忙忙。但修十念。佛必攝受往生。況出家之人。終日或誦經多少。或念佛多少。再能依阿彌陀佛大慈悲願。奉行十念。阿彌陀佛。豈不決定令其往生上品者哉。諸大祖師。奉行十念。蓋為此也。崑那時真是愚癡之極。輕毀阿彌陀佛。如此大慈悲大願力。三根普收之大根本法輪。若無此法。安能頓收十惡五逆。皆生淨土。是故輕此法門。即是輕阿彌陀佛大慈悲願。輕阿彌陀佛大慈悲願。即是輕自己常住不滅之大圓覺心耳。楚石禪師。晨朝十念。終身不缺。幽溪法師。奉為日課。至老不休。此二聖祖。皆法門龍象。道德充足。遠近皆知。尚且如是竭力奉行。故堅密大師云。此淨業必不可少之行。即課佛多者。亦當行之。崑從此深思。忽然有省。始知十念法門。至要至切。故慈雲懺主云。十念是淨因要切。必不可廢。聰明人。每每不肯行者。不知彌陀。有此大願故也。或信不深願不切故也。果能行之。必信願堅固。所以定得往生。故要解云。深信發願。即無上菩提。合此信願。的為淨土指南。由此而執持名號。乃為正行。若信願堅固。臨終十念一念。亦決往生。臨終十念。尚能往生。況畢世奉行。豈不決定往生。故我於癸亥年二月十九日。在佛頂山禪堂。立誓為始。遂勸諸友。而共行之。丁丑年春日識於法源庵之報恩關。因述偈云。
　　十念頓圓清淨業。彌陀因地悲心切。觀吾受苦不能休。特駕此航來迎接。
　　十念頓圓清淨業。慈雲常代彌陀說。勸人每早向西持。盡報定生極樂國。
　　十念頓圓清淨業。楚公宗匠亦欣悅。畢生常念志無休。親見佛身徧界塞。
　　十念頓圓清淨業。幽溪聖祖方明徹。德招天樂每臨空。此法修行終不缺。

　　(附)慈雲懺主十念法門

　　每晨服飾已。面西正立合掌。連聲稱阿彌陀佛。盡一氣為一念。如是十氣為十念。隨氣長短。不限佛數。氣極為度。聲不高低。不緩急。調停得中。十氣連屬。令心不散。專精為功。名十念者。是藉氣束心也。作此念已。發願回向云。
　　我弟子某甲。一心歸命。極樂世界。阿彌陀佛。願以淨光照我。慈誓攝我。我今正念。稱如來名。經十念頃。為菩提道。求生淨土。佛昔本誓。若有眾生。欲生我國。至心信樂。乃至十念。若不生者。不取正覺。唯除五逆。誹謗正法。我今自憶。此生已來。不造逆罪。不謗大乘。願此十念。得入如來。大誓海中。乘佛慈力。眾罪消滅。淨因增長。若臨欲命終。自知時至。身不病苦。心無貪戀。心不倒散。如入禪定。佛及聖眾。手執金臺。來迎接我。如一念頃。生極樂國。華開見佛。即聞佛乘。頓開佛慧。廣度眾生。滿菩提願(作已便止不必拜。要盡此生不得一日暫廢。唯將不廢。自要其心得生淨土)。

　　讀要解得持名要訣

　　崑每讀彌陀要解。至光壽之文。感激之至。何幸而得領此妙宗。定是阿彌陀佛光壽二德之所加被。及一切諸佛大慈悲心之所護念。十方世尊。阿彌陀佛。無數劫來。為度我故。修菩薩道。不惜身命。原為此也。欲此妙宗。以熏有緣。而述偈云。
　　但將名號掐珠念。壽量光明全顯現。欲契西來向上宗。只須老實休分辯。
　　但念名號光壽顯現者。即要解云。阿彌陀。正翻無量。本不可說。本師以光壽二義。收盡一切無量。光則橫徧十方。壽則竪窮三際。橫竪交徹。即法界體。舉此體作彌陀身土。亦即舉此體作彌陀名號。是故彌陀名號。即眾生本覺理性。持名即始覺合本。始本不二。生佛不二。故一念相應一念佛。念念相應念念佛也。復次由無量光義。故眾生生極樂。即生十方。見阿彌陀佛。即見十方諸佛。能自度。即普利一切。由無量壽義。故極樂人民。即是一生補處。皆定此生成佛。不至異生。當知離却現前一念無量光壽之心。何處有阿彌陀佛名號。而離却阿彌陀佛名號。何由徹證現前一念無量光壽之心。如是則向上之宗。全在裏許。只須老實念佛。不用分辯矣。故圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辯真實。彼諸眾生。聞是法門。信解受持。不生驚畏。是則名為。隨順覺性。如是眾生。已曾供養。百千萬億恒河沙諸佛。及大菩薩。植眾德本。佛說是人。名為成就一切種智。故徹悟禪師。大悟圓覺。剖心瀝血。讚一聲佛號云。倘置佛名。而別修三乘聖行。亦是浪用精神。亦是千鈞之弩。為鼷鼠而發機。堅密大師。乃靈峯嫡子。深得要解以名召得罄無不盡。不勞觀想。不必參究之旨。故云一句彌陀。非大徹不能全提。而最愚亦無少欠。倘有些子分別。便成大法魔殃。只貴一心受持。甯羨依稀解悟。又云。劫濁盛時。眾生魘重。毋以持名雜參話。毋以粗心習勝觀。雜參話則濁智騰波。定起邪見。習勝觀則非其境界。定起魔事。唯以現前一念無明業識之心。令其專稱阿彌陀佛名號。無間一心。未有不親證親到者。法門至此。愈卑而愈不勝仰。愈淺而愈不可俯。自呼自應。自魘自醒。一心之本元頓彰。法界之體用全揭。無庸鑽仰。秪麼修行。倘未悟透根源。甯可顓蒙合妙。夫顓蒙念佛。至矣極矣。無復加矣。此皆老實念佛。不用分辯之謂也。如是妙行。不可思議。六方共讚。猶不能盡。願諸同學。深思深思。余慚愧宿障深重。不能現世宏揚如是廣大法門。以報諸佛諸祖之深恩。唯有死心極力。畢命為期。六萬彌陀。六時禮想。誓無間日而已。識於山陰法源庵之報恩關。

　　讀要解幸死盡偷心

　　崑深慚垢重。雖有好學之心。實無久專之志。是故學經學律。學禪學淨。皆不成就。幸讀彌陀要解。至解五濁之文。而得死盡偷心。專持名號。欲共有緣。同死偷心。故將所幸。而述偈云。
　　持名容易死心難。幸把彌陀要解看。欲想一生離五濁。非憑此行必徒然。
　　非憑此行必徒然者。即要解云。吾人處劫濁中。決定為時所囿。為苦所逼。非帶業橫出之行。必不能度。處見濁中。決定為邪智所纏。非不假方便之行。必不能度。處煩惱濁中。決定為貪欲所陷。為惡業所螫。非即凡心是佛心之行。必不能度。處眾生濁中。決定安於臭穢。而不能洞覺。甘於劣弱。而不能奮飛。非欣厭之行。必不能度。處命濁中。決定為無常所吞。石火電光。措手不及。非不費時劫不勞勤苦之行。必不能度。復次秪此信願。莊嚴一聲阿彌陀佛。轉劫濁為清淨海會。轉見濁為無量光。轉煩惱濁為常寂光。轉眾生濁為蓮華化生。轉命濁為無量壽。故一聲阿彌陀佛。即釋迦本師。於五濁惡世所得之阿耨多羅三藐三菩提法。今以此果覺。全體授與濁惡眾生。乃諸佛所行境界。唯佛與佛能究盡。非九界自力所能信解也。若不深知其甚難。將謂更有別法。可出五濁。熢勃宅裏。戲論紛然。唯深知其甚難。方肯死盡偷心。寶此一行。此本師所以極口說其難甚。而深囑我等當知也。

　　因動嗔心立行懺悔

　　妙叶禪師云。念佛三昧。體性雖圓。宜盡微細條章。革諸猥弊。乃至小罪。猶懷大懼。況我實有嗔恚諸友。令其動恨之大過。若不生大怖畏。至心懺悔。非但不能往生。復恐後世受大惡報。無量壽經云。今世恨意。微相憎嫉。後世轉劇。至成大怨。可不懼乎。故於光緒二年中元日。敬然臂香九炷。以求懺悔。而述偈云。自慚垢重每生嗔。惱亂諸賢恨且深。為此臂然香九炷。懺除前罪學慈心。從此立誓。畢命為期。每月朔望。必然臂香三炷。至心懺悔發願云。我今然臂香。供養彌陀佛。願我眾罪愆。決定皆消滅。願我命終時。決定生彼國。願早聞佛乘。願早度一切。願以此功德。莊嚴佛淨土。上報四重恩。下濟三途苦。若有見聞者。悉發菩提心。盡此一報身。同生極樂國。每日六時禮想中。加讀慈雲懺主大懺悔文一徧。以策嗔恚學友。及毀罵道人之心。不敢復起。我久喜此文。因其懺儀太長。故未遵行。今蒙妙能淨友。直言相告。而知嗔過。乃方讀此。合論云。真機非友不發。惡法非友不止。誠哉此言也。我本違父出家。逆師行脚。今又每每嗔恚學友。及遠來掛搭請示之人。乃至內覆過失。外現威儀。造種種罪。將來必墮三途。越想越慚。越思越愧。怖畏之心。越起越大。幸每讀此文。從怖畏而生法喜。其中妙益。不可思議。越讀越警。越讀越切。自鞭之語。無過於斯。欲共有緣互相警策。故述數言。以誌緣起云耳。戀西學人古崑稽首書於法源庵之報恩關。

　　(附)大懺悔文(出淨土十要)

　　我弟子某甲。至心懺悔。十方諸佛。真實見知。我及眾生。本性清淨。諸佛住處。名常寂光。徧在剎那。及一切法。而我不了。妄計我人。於平等法中。而起分別。於清淨心中。而生染著。以是顛倒。五欲因緣。生死循環。經歷三界。坐此相續。不念出期。而復於中。造極惡業。四重五逆。及一闡提。非毀大乘。謗破三寶。謗無諸佛。斷學般若。用十方僧物。用佛塔物。汙梵行人。習近惡法。於破戒者。更相讚護。三乘道人。種種毀罵。內覆過失。外現威儀。常以五邪。招納四事。不淨說法。非律教人。因佛出家。反破佛法。違逆師長。如法教誨。恣行貪恚。無慚恥心。以是因緣。諸惡業力。命終當墮。阿鼻地獄。猛火熾然。受無量苦。千萬億劫。無解脫期。今始覺知。生大慚愧。生大怖畏。十方世尊。阿彌陀佛。久已於我。生大悲心。無數劫來。為度我故。修菩薩道。不惜身命。今已得佛。大悲滿足。真實能為。一切救護。今我造惡。必墮三途。願起哀憐。受我懺悔。重罪得滅。諸惡消除。乃至娑婆。生因永盡。諸佛淨土。如願往生。當命終時。悉無障礙。(接發願云)我懺悔已。六根三業。淨無瑕累。所修善根。悉亦清淨。皆悉回向。莊嚴淨土。普與眾生。同生安養。願阿彌陀佛。常來護持。令我善根。現前增進。不失淨因。臨命終時。身心正念。視聽分明。面奉彌陀。與諸聖眾。手執華臺。接引於我。一剎那頃。生極樂國。華開見佛。即聞佛乘。頓開佛慧。廣度眾生。滿菩提願(加於彌陀經禮想儀極樂世界大慈大悲阿彌陀佛下先讀此文然後念佛)。

　　讀四大祖師語有感

　　崑業障深重。何緣得熏持名妙法。實仗四大祖師之言教。而得開發者多。愧無學問。不能闡揚。以報祖恩。遂將書名。奉告諸友。以表不忘其本耳。幽溪大師之彌陀圓中鈔。蕅益大師之彌陀要解。堅密大師之十要總序。徹悟禪師之語錄。略揭大綱。而述偈云。
　　六字洪名妙莫窮。即空即假即圓中。法華止觀皆明此。是故幽溪立鈔宗。
　　六字洪名妙莫窮。華嚴全部在其中。竪窮橫徧難思議。蕅祖因斯立要宗。
　　六字洪名妙莫窮。三身之德悉居中。徹公悟此垂言教。切切闡揚念佛宗。
　　六字洪名妙莫窮。堅師捨命於斯中。願三大要廣流世。令眾得聞希有宗。
　　崑每讀三大要。如膏肓之重病。得救濟之神丹。感德豈可思議也哉。因述此偈。聊表其本。并採全文為證。以便持名學者。同沾妙益。淨土十要總序云。淨土持名之法。有三大要焉。一者六字洪名。念念之間。欣厭具足。如出幽獄。奔託王家。步步之間。欣厭具足。是故萬緣之唾不食。眾苦之忍莫回。高置身於蓮華。便訂盟於芬利。蛆蠅糞壞。可煞驚慚。二者參禪必不可無淨土。為防退墮。甯不寒心。淨土必不可入禪機。意見稍乘。二門俱破。若夫餘宗。在昔之時。不必改弦。但加善巧回向。在今之世。秪可助行。必須淨業專修。冷暖自知。何容強諍。三者一句彌陀。非大徹不能全提。而最愚亦無少欠。倘有些子分別。便成大法魔殃。只貴一心受持。甯羨依稀解悟。乞兒若見小利。急須吐棄無餘。棒打石人頭。嚗嚗論實事。已上三要。頗切今時。倘能真實指迷。我願捨身供養。十方三世。共聞此言。

　　稱名述懷四則并序

　　圓中鈔云。凡諸佛應身接物。有乎四益。一以形益。現身是也。二以光益。放光是也。三以聲益。說法是也。四以通益。現神通是也。唯阿彌陀佛。四益之外。更加之以名接物。以其有本時所發誓願故也。餘之四接。其攝機也狹。唯以名接物。其攝機也廣。既彌陀發願。以名而接物。是故應當。專修持名之行。以投願海。方得感應易顯。淨業速成耳。又云一稱嘉號萬德齊彰者。名實不異之謂也。名即假名。實即實德。假名之外。別無實德。實德之外。別無假名。故徹悟云。全德立名。德外無名。以名召德。名外無德。所以幽溪靈峯堅密諸祖。皆勸持名。必不可雜觀想。以違彌陀以名接物之大誓願也。又靈峯大師云。念佛人。若更問念佛是誰。頭上安頭。騎驢覓驢。明眼人為之噴飯。而近代無知狂悖之徒。反以話頭為奇特。名號為尋常。棄如意珠王。競取瓦礫。可哀矣。崑為此直告云。能念佛的。即是不生不滅之大圓覺心也。念善定生天宮。念惡定墮地獄。念佛定生佛國。倘若更問是誰。正是靈峯所呵者。分明誰字話頭。是鈍根人事。有何奇哉。又經云。極惡之人。必墮地獄。暫稱佛號。即變獄火。而成蓮華。豈有圓頓微妙。更過於此。如上四段。皆至要至切之談。持名行者。可不盡心竭力者乎。為暢鄙懷。復遵前義。而述偈云。
　　極樂巍巍萬德尊。以名接物誓宏深。我今信佛無虗願。決定持名求往生。
　　但稱名號德明明。彼佛宛然在口唇。可愧我心多異念。於中未見紫金身。
　　稱佛一聲掐一珠。本來面目分明舉。廣長舌相證明斯。切忌更參向上理。
　　獄火炎炎稱佛名。頓然一朵寶蓮成。速超苦海無如此。那可於中不死心。

　　讀佛偈四則并問答

　　余題讀佛軒。有學者問云。佛貴心念。諸說皆然。師重口讀。請示其由。令我斷疑。亦好共行。余反問曰。萬法唯心。汝已知否。答曰已知。又問。口是一法否。答曰口是一法。余曰既知口是一法。諒必已知口即是心。若不知口即是心。萬法唯心之義。便不通矣。自口唯心。尚且不知。他物唯心。豈非空說。汝今既知。口是一法。即是自心。萬法唯心之義。可謂的確矣。如此終日口讀佛。豈非終日心念佛。何疑之有。復次當知。在朝貴士。處世明賢。無有一人。不從讀誦而得也。何況出世間之大道。豈有不從讀誦而成哉。遂作四偈。而安慰之。
　　佛號勤勤讀。蓮華速速開。彌陀曾有願。決定為君來。佛既有緣讚。須加信願持。朝朝只十氣。亦決到蓮池。人人佛肯讀。箇箇菩提熟。乃至極兇人。亦能生彼國。下愚將佛讀。賢者看為低。且待臨終日。各人見是非。

　　舌病難除戒午後食

　　崑自癸酉春。忽得舌病。已經數載。不能斷除。豈不哀哉。無奈舌病越久。貪味之心越熾。乃至時時刻刻。歡喜喫東喫西。如此之心。豈非大亂。心內之亂。猶可稱佛。猶可往生。向外好喫之亂。醜甚醜甚。豈能現世而得往生者哉。念佛鏡一書。將一切法門。與念佛比較。皆差百千萬倍。唯午齋一戒。而極讚之。因此害。少人知覺故也。經云。貪財色名食睡五欲者。必墮惡道。可不懼乎。因此立誓。畢命為期。常持午齋。若破此戒。必墮地獄。不破此戒。願佛哀憐。必生西方。因色身不佳。夜饑難忍。故於子時之後。稍用小食。而述偈云。
　　久纏舌病莫能去。定是多生貪口味。為此終身持午齋。子時稍犯當慚愧。

　　愧多貪恚願遲作師

　　欲為人師。必須戒律精嚴。慧解具足。方能自利利他。道業圓成者也。愧哉。我古崑非但不能如是。抑且多貪多嗔。難調難伏。是故見恭敬我者。便生貪愛。見毀謗我者。便生嗔恚。此是古崑真實之言。若是妄語。必墮地獄。如此心行。豈能往生。故圓覺經云。有愛我者。我與隨順。非隨順者。便生憎怨。為憎愛心。養無明故。相續求道。皆不成就。豈不怕哉。故立一願。願早往生。遲作人師。以策愛順之心。令著力念佛也。
　　我立一願必堅持。慚愧難平貪恚癡。且待往生安樂國。方來此處作人師。

　　自恥好談慎說人過

　　大寶積經云。菩薩成就八法。於諸佛前。蓮華化生。一乃至失命不說他過。二化人令皈依三寶。三安置一切於菩提心。四梵行不染五造佛像安華座上。六能除眾生憂惱。七於貢高人常自謙下。八不惱他人。崑每讀此言。真實慚愧。菩薩乃至失命。不說他過。我從朝至暮。總是說人之短。論因果。豈不定墮三途。故梵網合註云。惡口之罪。亦令眾生。墮三惡道。可不慎乎。因述偈云。
　　好談人過罪彌大。必墮三途無出期。是故菩薩至失命。終不開口說他非。

　　然臂香供梵網經懺悔

　　梵網經者。崑從初受戒。便喜持誦。後於咸豐六年。在杭城太平門外。月塘寺相近之福善庵。偷得靈峯大師梵網合註。宛如舊失。喜如獲寶。所以歷逃兵難。終不棄捨。此書乃康熙間。台宗金松弘法師之遺物也。愈閱愈喜。遂熟讀菩薩戒。欲為常課。慚愧宿垢深重。力不由志。於菩薩行。不能遵修。是故發心。於報恩關中。敬然臂香十炷。供養梵網經十重戒。又然臂香四十八炷。供養四十八輕戒。以求懺悔。并懺偷取梵網合註諸書。及一夜動嗔。故燒蚊虫。乃至作無益事。多傷蟲蟻等罪。願命終時。不墮惡道。正念分明。往生極樂。而述偈云。
　　敬然臂香供戒經。懺除破戒諸惡業。願求臨死不沉淪。正念分明生樂國。

　　滿七自慶述懷告眾

　　無量壽經云。其有得聞彼佛名號。歡喜踊躍。乃至一念。當知此人。為得大利。則是具足無上功德。崑恒於此言。喜徹骨髓。愧持念之功。未竭其力。由是發心。於光緒丙子秋月。在法源庵之報恩關。啟建七七道場。慚愧數經七期。皆被障緣擾亂。雖功不虗棄。實不稱懷。故今特請妙能法師。為眾講經。共相護七。以安內外。崑禁止語言。以絕外事。定拾萬彌陀六時禮想為日課。以策懈倦。於起七日。敬然臂香三十八炷。供養六方三十八佛名號。又然臂香二十一炷。供養釋迦彌陀觀音勢至。及眾菩薩。以求加護。令我內外諸障不起。每晨敬然臂香三炷發願云。我今然臂香。供養彌陀佛。願我眾罪愆。決定皆消滅。願我命終時。決定生彼國。願早聞佛乘。願早度一切。滿七日。敬然臂香四十八炷。供養佛說阿彌陀經。又然臂香十二炷。供養阿彌陀佛。觀音勢至諸菩薩眾。以申回向。願我承此道場功德。臨命終時。決定得生極樂世界。早見彌陀。早度眾生。又然臂香三炷告眾云。
　　古崑深愧障重。妄想難除。七七已完。並無祥瑞。只於第三七完養息。得一異夢。至險至善。堪為警策。可以對眾說說。夢一人。以一把凶刀。橫駕我頂。手不能抵。心中怖急。知必定死。忽憶彌陀。必能救護。即用畢命之力。勇稱佛號幾聲。遂醒。得一身大汗。歡喜異常。不能為喻。深思之。必佛力使然。真真實實。是持名之大切要。堅密大師。六字洪名。念念之間欣厭具足之旨。不外乎此。欲終身為警策。而述偈云。凶刀駕頂。命必難顧。勇心稱佛。佛心救護。欲想臨終。決定離苦。念念之間。應當如此。崑於持名之行。最喜堅密大師。六字洪名。念念欣厭之言。依憑數載。猶未得旨。今獲此夢。心安意悅。感恩難思矣。敬然臂香四十八炷。供養阿彌陀佛。願我臨終念佛。與此夢無異。
　　七越打。靈峯大師之恩越顯。秘藏指南云。深信切願念佛。而念佛時心多散亂者。即是下品下生。此語真是阿伽陀藥。萬病總持。令我垢重心亂無救之人。得知念佛不用怕妄想。只要信深願切。必定往生。末法億億人脩行。罕一得道。唯依念佛。皆可度脫。此之謂也。我從此。不管妄想多少。只顧持名每日幾萬。願早生下品。免受輪迴。想我垢重心亂。病無可救。幸得遇此活命靈丹。粉骨碎身。豈能報其深恩也哉。故於今日。敬然臂香四十八炷。供養靈峯蕅益大師。而發願云。我今然臂香。供養靈峯祖。願我速往生。早來擊法皷。普化垢亂人。同生安樂所。唯願大慈悲。證明攝受我。
　　四七完。承妙能法師。入字讚云。諒此回七期。必定仗佛冥加。得成三昧。今不瞞醜。而對之曰。古人念佛。往生甚多。先得三昧。而後往生。能有幾位。實為信深願切。臨終仗佛力冥加。暫得一心不亂。而往生者多。故普賢菩薩行願品云。願我臨欲命終時。盡除一切諸障礙。面見彼佛阿彌陀。即得往生安樂剎。若先得三昧。何用願臨欲命終。無諸障礙。靈峯云。得生與否。全由信願之有無。品位高下。全由持名之深淺。此亦不說。先得一心不亂。成就三昧。方能往生。唯先得一心成三昧者。可往上品上生耳。當知今時之人。垢心日熾。先得一心不亂。成就三昧。豈易言哉。我但求一不改變之志。亦千難矣萬難矣。此番七期。障緣不起。持名心安。且得日聽法音。助起精進。信也信極。願也願極。行也盡力。深愧妄想。究竟難息。幸有彌陀慈誓收。信願真深終得入。諸友齊心護七之功。無窮無盡。法師講經助道之功。亦無窮無盡。崑七七日中。蒙照獲益。所受之恩。亦無窮無盡矣。願我等今世。決定同生西方。同見彌陀。盡未來際同化眾生。

　　七內發願學六時經行出聲念佛

　　第五七完。慚愧空過。忽憶幸讀佛經。方知無始刼來。受畜生身。無量無數。餓鬼地獄。亦復如是。想做騾時。背負千斤。腹無飽食。晝夜驅馳。苦不可言。做牛時。肩拖一犁。背受千打。步步之間。痛無處訢。暫時無力。便送殺者。豈不大苦。今日幸仗佛力。而得為僧。種種受用。只要自在經行。出聲念佛。何苦之有。且得諸佛歡喜。龍天護佑。現在安隱。臨終往生。如此功德。豈能議哉。那可在念佛關中。貪坐養神。不欲開口。今世若不往生。則虗消信施。披毛戴角依舊難逃。故省庵法師云。這回若不歸西去。依舊從前受苦辛。可不驚乎。是故對佛發願云。我弟子古崑。敬然臂香九炷。供養阿彌陀佛。唯願大慈大悲。常加被我。令我出聲念佛。胸頭不痛。(因每每出聲念佛胸頭微痛)倘有宿障。必垂救護。方可策勵懈心。圓成勝德。早見彌陀。廣度眾生也矣。

　　念佛堂所用讚六則

　　彌陀要典。普度慈航。一歷耳根道不忘。六剎盡宣揚。護念猶長。的的是經王　　接蓮池會。
　　經宣極樂。清淨莊嚴。佛壽無邊光亦然。生者悉高賢。鳥樹談玄。勝妙異羣詮　　接蓮池會。
　　彌陀名號。萬德圓彰。信願執持功莫量。諸佛共稱揚。登此舟航。不動到西方　　接身金色。
　　執持名號。脫苦奇方。法藏因中願力強。果上放毫光。攝受迷狂。同往九蓮鄉　　接身金色。
　　火宅主。大恩王。殷勤說彼清涼。有佛常放無量光。妙法正宣揚。滿空天樂日鏗鏘。金樓玉宇無量。若人持名信願強。決定往他鄉。
　　六方佛。出廣長。同聲稱讚西方。護念信者得安康。同歸極樂場。如斯恩德豈敢忘。應當發願堅強。終日持名急忙忙。必早見慈王。

　　淨土必求(終)
 淨宗十集(附)

　　余慚愧障深學淺。文字不通。雖強持名。功又不熟。更加有病。焉能酬對。故將鄙見。淨宗十集之名。開列於後。以便問者。自可尋閱。言淺理明。實行為要。欲現世往生。必不可輕忽。當知我。報佛恩亦在此。壞名聲亦在此。故自嘆云。為淨宗。恨無力。集十書。苦已極。費了多少心。乾了多少血。招了多少譏。受了多少折。儻能結著一人緣。喫盡千酸心也悅。(慈雲大師云。勸得一人生淨土。縱自不修行。亦合得生佛國)何故如斯強出頭。總因淨友多疑說。信我者當愍之。
　　丁丑夏告病比丘玉峯戀西稽首謹識
　　第一經律異相(先明因果方肯念佛)　　第二蓮宗必讀　　第三西方徑路　　第四淨土自警　　第五淨土神珠　　第六西歸行儀　　第七念佛開心　　第八淨土隨學　　第九上品資糧　　第十淨土必求(附淨業痛策之後)

　　極力奉答

　　儻有請示。不能回者。唯答云。每日必定要修十念法。每日必定要持彌陀經。每日必定要念多少佛。在家人。從一千起。出家人。從一萬起。乃至多千多萬。各盡其力。總要畢命為期。有此功德。仗佛十念救度之願。臨命終時。必定往生。十念尚生。況復百念千念萬念。畢命為期念。豈不必定往生。此是古崑。自行之事。極力之說。願有緣者。思而勉之。

　　發露懺悔

　　古崑深愧。學地不真。亂心難伏。正好著力念佛。偏要集東集西。每每痛戒。每每隨犯。豈不深可哀哉。故此復然臂香四十八炷。供養阿彌陀佛。至心發露。以求懺悔。願莫再犯。自障往生。時在丁丑六月二十二日。

　　讀佛軒對(附)

　　六字洪名常讀誦　　一尊佛像誓歸依

　　報恩關對(附)

　　六時禮像除心垢　　一志持名報佛恩