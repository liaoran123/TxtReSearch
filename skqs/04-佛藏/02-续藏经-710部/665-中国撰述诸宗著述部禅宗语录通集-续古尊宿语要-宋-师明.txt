續藏經   續古尊宿語要
　宋 師明集


　　達磨西來。道个不立文字。早是立了也。致令千載之下。所至堆山積嶽。堆積既多。覽者厭飫。今此錄者。乃是前眾人厭飫之中。撮出一二。譬若上林春色。在一兩花。豈待爛窺紅紫。然後知韶光之浩蕩也。既知春矣。喚此錄。作立文字也得。不立文字也得。總不干事。戊戌佛成道日。鼓山晦室　(師明)　序。

　　續刊古尊宿語要目錄

第一集　天
　　臨濟　　汾陽昭　　瑯琊覺　　慈明圓　　翠巖真　　黃龍南　　死心新　　晦堂心　　泐潭英　　兜率悅　　草堂清　　靈源清　　湛堂準　　長靈卓

第二集　地
　　法眼益　　雲門偃　　法昌遇　　雪竇顯　　天衣懷　　曹山寂　　投子青　　芙蓉楷　　真歇了　　宏智覺　　古巖璧　　天章楚　　真淨文　　隱山璨　　妙湛慧　　金粟智

第三集　日
　　楊岐會　　白雲端　　保寧勇　　五祖演　　南堂興　　佛眼遠　　圜悟勤　　開福寧　　佛性泰　　月菴果　　復菴封

第四集　月
　　佛心才　　山堂洵　　別峯珍　　雲蓋本　　虎丘隆　　應菴華　　密菴傑　　松源岳　　曹源生　　鐵鞭韶　　破菴先　　笑菴悟(晦翁明附)無示諶　　心聞賁　　慈航朴

第五集　星
　　大慧杲　　晦菴光　　此菴淨　　懶菴需　　佛照光　　誰菴演　　遯菴演　　竹原元　　蒙菴岳　　石菴玿　　退菴先　　混源密　　空叟印　　木菴永　　柏堂雅

第六集　辰
　　雪堂行　　竹菴珪　　晦菴光　　別峯印　　退菴奇　　東山空　　廣鑒瑛　　水菴一　　別峯雲　　或菴體

　　目錄(終)

　　 

　　續刊古尊宿語要第一集　天
　　鎮州臨濟慧照禪師語錄序

　　　　延康殿學士。金紫光祿大夫。真定府路安撫使。兼馬步軍都總管。兼知成德軍府事。馬(防)撰
　　黃檗山頭。曾遭痛棒。大愚肋下。方解築拳。饒舌老婆。尿牀鬼子。這風顛漢。再捋虎鬚。巖谷栽松。後人標榜。钁頭斸地。幾被活埋。肯箇後生。驀口自摑。辭焚机案。坐斷舌頭。不是河南。便歸河北。院臨古渡。運濟往來。把定要津。壁立萬仞。奪人奪境。陶鑄仙陀。三要三玄。鈐鎚衲子。常在家舍。不離途中。無位真人。面門出入。兩堂齊喝。賓主歷然。照用同時。本無前後。菱花對像。虗谷傳聲。妙應無方。不留眹迹。拂衣南邁。戾止大名。興化師承。東堂迎侍。銅瓶鐵鉢。掩室杜詞。松老雲閒。曠然自適。面壁未幾。密付將終。正法誰傳。瞎驢邊滅。　圓覺老演。今為流通。點撿將來。故無差舛。唯餘一喝。尚要商量。具眼禪流。冀無賺舉。宣和庚子中秋日謹序。

　　汾陽昭禪師語　　　　嗣首山

　　師問首山。百丈卷席。意旨如何。山云。龍袖拂開全體現。師云。未審師意如何。山云。象王行處絕狐蹤。師因此有省。拜起曰。萬古碧潭空界月。再三撈摝始應知。
　　或問。見何道理。便爾自肯。師曰。正是我放身命處。
　　僧問。如何是大道之源。師云。掘地覓青天。如何是祖師西來意。師云。青絹扇子足風凉　師乃云。汾陽門下。有西河師子。當門踞坐。但有來者。即便咬殺。有何方便。入得汾陽門。見得汾陽人。若見汾陽人者。堪與祖佛為師。不見汾陽人。盡是立地死漢。如今還有人。入得門麼。快須入取。免得辜負平生。不是龍門客。切忌遭點額。邢箇是龍門客。一齊點下。舉拄杖云。速退速退。珍重。
　　乾坤寬廓。宇宙橫鋪。衲僧分上。左穿右穴。樵父擔柴。醫王辨價。藥多病甚。網細魚稠。東西南北。衝霜踏雪。不避寒暑。要明斯事。也須是箇一刀兩段漢始得。只恁麼[怡-台+共][怡-台+共]恫恫地。爛冬瓜相似。有什麼成辨。咬斷兩頭。猶是拖泥帶水。豈更因循。可惜許兄弟。正法難聞。正眼難發。何不自省去。譬如兩陣相逢。不讓先手。掣鼓奪旗。快須與徹。人人慷慨。各各英豪。大丈夫兒。莫教孤負行心。虗消信施。山雲廣闊。有什麼休時。若不自智通玄。管取償他宿債。圖什麼波波地誑他父母。虗生一徧了。又更出家行脚。云我參善知識。見性。絕生死流。了無為法。苦哉苦哉。萬中無一自省歸根者矣。
　　夫說法者。須具宗師眼目。須識玄門。要辨緇素邪正。古人道。玄有玄路。鳥道難通。一語不玄。流俗阿師。且問諸上座。作麼生是玄路。還會麼。與汾陽說看。要知端的。莫只恁麼兀兀地過時。虗消信施。自從古德。各有出人底路。還省得麼。先聖道。一句語。須具三玄門。一玄門。須具三要。阿那箇是三玄三要底句。快會取好。各自思量。還得穩當也未。古德已前行脚。聞一箇因緣未明。中間直下。飲食無味。睡臥不安。火急決擇。莫將為小事。所以大覺老人。為一大事因緣。出現於世。想計他從上來行脚。不為遊山翫水。看州府奢華。片衣口食。皆為聖心未通。所以驅馳行脚。決擇深奧。傳唱敷揚。博問先知。親近高德。蓋為續佛心燈。紹隆祖代。興崇聖種。接引後機。自利利他。不忘先跡。如今還有商量者麼。有即出來。大家商量　僧問。如何是接初機底句。師云。汝是行脚僧。
　　如何是辨衲僧底句。師云。西方日出卯。
　　如何是正令行底句。師云千里持來呈舊面。
　　如何是立乾坤底句。師云。北俱盧洲長粳米。食者無貪亦無嗔。
　　師云。只將此四轉語。驗天下衲僧。纔見你出來。驗得了也　如何是學人著力處。師云。嘉州打大像。如何是學人轉身處。師云。陝府灌銕牛。如何是學人親切處。師云。西河師子。
　　師云。若人辨得此三句。已會三玄。更有三要語在。切須薦取。不是等閑。與大眾頌出。三玄三要事難分。得意忘言道易親。一句分明該萬象。重陽九日菊花新。師云。會麼。恁麼會得。不是性燥衲僧。作麼生會好。久立珍重。
　　早參云。平旦寅。狂機內有道人身。你等聞鍾聲上來。不是狂機。那箇是道人身。有識得底麼。如今識得。盡未來際。不受他瞞。如識不得。蝦蟆蚯蚓欺你。
　　千說萬說。不如自見。若自見分明。當下超凡入聖。不被眾魔惑亂。喚作大事已辨。但有來者。到你面前。一箇伎倆用不得。所以趙州云。老僧只管看這底不是箇擇法眼。釋尊喚作妙明真性。不假莊嚴。會取免得妄認塵緣。虗過時光。
　　僧問如何是賓中賓。師云。合掌菴前問世尊。
　　如何是賓中主。師云。對面無人暗。
　　如何是主中賓。師云。陣雲橫海上。拔劒攪龍門。
　　問如何是主中主。師云。三頭六臂擎天地。忿怒那吒撲帝鍾。
　　師乃云。諸方老宿。事不獲已。東語西話。你等將謂合恁麼地。廣陳詞說。各競聚頭。不眠不睡道。我參尋。你擬向那裏參。古人云。向外作工夫。總是癡頑漢。快須信取。不用久立。
　　一陽生後。日長一線。你道。佛法長多少。
　　師於方丈坐次。僧俗侍立。外有一人。不通姓名。入來禮拜。起問。如何是和尚家風。師云。我家廣大。無種不有。云學人未會師深旨。乞師方便展機鋒。師云。師子坐安方丈內。龍形拄杖手中持。云用者如何。師云。[翟*支]破頑癡石。収取照星珍。云如何是照星珍。師云。我行荒草裏。汝又入深村。其人禮拜。起出門。便隱去。不知所在。
　　拈起拄杖云。識得者箇。參學事畢。還識麼。莫道喚什麼作拄杖。如此之輩。如塵似沙。許你商量。作麼生開口。試道看。
　　僧問。如何是拄杖子。師云。德山德山。云過在什麼處。師云。薩婆訶　師乃云。更有問底麼。快問將來。道場難遇。時先迅速。一息不來。黃泉萬劫。久立珍重。
　　鍾聲雀噪。可契真源。別處馳求。妄生節目。信得因風吹火。不信平地掘坑。事不獲已。起模畫樣。所以道。靈山話月。曹溪指月。月在什麼處。與我指出看。直報禪和。莫向天上覓好　僧問。如何是不在天上底月。師云照　師云。明知無一物。何用更推求。當處不強名。鋒芒甚處有。直下攬得。猶是殘弓折箭。堪作何用。擬議躊躇。陣場掃箒。以拄杖一時擂下。
　　河東運使鄭工部。入山相見。茶話次。部云。專甲留一偈贈師。得否。師云。何敢。運使慈造。部於壁上。篆書一偈云。黃紙休遮眼。青雲自有陰。莫將閑學解。埋沒祖師心。
　　復云。只將此偈。驗天下長老。師云。恁麼則汾陽也在裏許。部云。擔枷過狀。師云。更不再勘。部云。兩重公案。師云。知即得。部良久。師噓一聲。部云。文寶文寶。師云。甚所在。部云。不容專甲出氣。爭得嗔他道淹滯長老在此。師云。是何言歟。部云。實。師云。也不得放過。部云。請師一偈。得否。師云。不閑文墨。部云。請師口札。師遂云。荒草勞尋徑。巖松迥布陰。幾多玄解客。失却本來心。
　　鵝王擇乳。素非鴨類　僧問。鵝王擇乳。素非鴨類。意旨如何。師云。江南有江北無　師云。許多葛藤。還得明了。未分明記取問頭。便須覰捕究理而參。扶桑不遠。莫向外馳求。當處發生。隨處自現。乾坤大地。皎皎明白。但於十二時中。行住坐臥。子細思量看。是誰作障礙。為什麼。臨機道不得。只為一切境識不通。被他回換。便隨境走。不能作得主宰。所以一句中。三玄三要。四種賓主歷然地。只為多生煩惱。雲翳遮蔽。拋擲今生。又不近明眼道人決擇。莫逐日過時。古人云。今生不通。來生窒塞。轉轉不明。思量虗延歲月。枉過時光。在家出家。直教了去。若能了得。盡未來際。天上人間。作師子吼。告報人天。互為賓主。展縮自在。為依為止。為道為路。有甚障碍。若不明了。千難萬難。快須薦取。脫却根塵。其如不了。謾說如今。珍重。
　　僧問。抱璞投師。請師雕琢。師云。明朝更献楚王看。
　　朝參暮請。盖是尋常。不落言詮。作麼生道。
　　拈拄杖云。三世諸佛。總在這裏。看看。見你沒孔竅。總入拄杖裏。妄生節目去也。有趂得上底麼。有即舉一步趂看。
　　便有僧出。師云。瞥爾早拋千萬里。又打云。我早是[跳-兆+孛]跳入泥坑裏。你更待火燄上添草。似箇阿師。救得也無。僧禮拜。師云。來來。你還會葛藤麼。僧云不會。師云。賴你不會。汾陽拾得口喫飯。蘇嚕蘇嚕。
　　師因觀洞山价和尚五位語。乃述頌云。五位參尋切要知。纖毫纔動已相違。金剛透匣誰能用。唯有那吒第一機。舉目便令三界靜。振鈴還使九天歸。正中妙俠通回互。擬議鋒芒失却威　僧問。如何是正中來。師云。旱地蓮花朵朵開。云開後如何。師云。金蘂銀絲承玉露。高僧不坐鳳凰臺。如何是正中偏。師云。玉兔既明初夜後。金鷄須報五更前。如何是偏中正。師云。毫末成大樹。滴水作江河。如何是兼中至。師云。意氣不從天地得。英雄豈藉四時推。如何是兼中到。師云。玉女攛梭鳴軋軋。石人打皷響鼕鼕。
　　僧問。牛頭未見四祖時如何。師云。師神更著師婆賽。見後如何。古廟重遭措大題　師乃云。聞聲見色。觸目舒光。山高海闊。地久天長。作麼生辨得主中主。
　　并汾地苦寒。遂罷夜參。有異僧。振錫而至。曰會中有大士六人。因何不說法。言訖而去。師密記以偈曰。胡僧金錫光。為法到汾陽。六人為法器。勸請為敷揚。
　　師謂眾曰。夫說法者。須具十智同真。若不具十智同真。邪正不辨。緇素不分。不能與人天為眼目。決斷是非。如鳥飛空而折翼。如箭射的而斷絃。弦斷故。射的不中。翼折故。空不可飛。弦壯翼牢。空的俱徹。作麼生是十智同真。與上座點出　一同一質。二同大事。三總同參。四同真志。五同徧普。六同具足。七同得失。八同生殺。九同音吼。十同得入　又云。與什麼人同得入。與誰同音吼。作麼生是同生殺。什麼物同得失。阿那箇同具足。是什麼同徧普。何人同真志。孰能總同參。那箇同大事。何物同一質。
　　有點得出底麼。點得出者。不吝慈悲。點不出來。未有參學眼在。切須辨取。要識是非。面目見在。不可久立。

　　示眾二偈

　　閃電之機不易當。將心學道轉顛狂。直饒咬得當鋒箭。也是烏龜水裏藏。
　　疾燄過風用更難。揚眉瞬目隔千山。奔流度刃猶成滯。擬議如何更得全。

　　頓漸俱収　　見性離文字　　學問

　　識心心是佛。不識是魔王。魔佛一心作。佛真魔即狂。
　　見性非言說。何千海藏文。舉心明了義。不在廣云云。
　　從前學問幾能知。拾礫泥中辨寶稀。唯有隱淪高趣者。騰騰兀兀混時機。

　　瑯琊覺和尚語　　　　嗣汾陽

　　上堂。拈起拄杖云。山僧有時一棒。諸佛降生。有時一棒。轉大法輪。有時一棒。入般涅槃。你且道。諸佛降生。轉大法輪。入般涅槃。相去多少。良久云。莫謗如來正法輪。珍重。
　　師舉先梁山云。南來者。與三十棒。北來者。與三十棒。然雖如是。不當宗乘。
　　師云。梁山好一片真金。將作頑鐵賣却。琅琊即不然。南來者。與三十棒。北來者。與三十棒。從教天下衲僧貶駮。珍重。
　　舉僧問馬大師。如何是佛。大師云。即心是佛。
　　如何是道。云無心是道。云佛與道。相去多少。大師云。佛如展手。道似握拳。師云。古人方便即不可。山僧者裏。也有些子。若無人買。山僧自賣自買去也。如何是佛。巖前多瑞草。如何是道。澗下足靈苗。佛與道。相去多少。數片白雲籠古寺。一條綠水遶青山。珍重。
　　與麼來者。上間安排。不與麼來者。下間掛塔。向上人來。獨自悽悽暗渡江。更有一人。向什麼處著。良久云。釣竿斫盡重栽竹。不計工程得便休。珍重。
　　示眾云。古人道。有時先照後用。有時先用後照。有時照用同時。有時照用不同時。若也先照後用。露師子之爪牙。若也先用後照。縱象王之威猛。若也照用同時。如龍得水。致雨騰雲。若也照用不同時。提獎嬌兒。拊憐愛子。諸人者。此古德建立法門。為合如是。不合如是。若合如是。似紀信登九龍之輦。不合如是。若項羽失千里烏騅。還有人。為琅琊出氣也無。如無。山僧自道去也。卓拄杖。下座。
　　僧問。大事未辨時如何。師云。金燈連夜照。不覺五更鐘。進云。大事已辨時如何。師云。跣足踏氷雪。方知徹骨寒　問。談真即逆俗。順俗即違真。離此二途。請師舉唱。師云。水底石牛吼。木裏瑞花開。進云。若然者。不因觀北斗。爭得見南星。師云。世亂奴欺主。年衰鬼弄人。放汝三十棒。
　　舉大陽和尚。示眾云。平常無生句。妙玄無私句。體明無盡句。
　　後有僧請益。如何是平常無生句。白雲覆青山。青山頂不露。如何是妙玄無私句。寶殿無人不侍立。不種梧桐免鳳來。如何是體明無盡句。手指空時天地轉。迴途石馬出紗籠。
　　第一句道得。師子嚬呻。第二句道得。師子踞地。第三句道得。師子返擲。縱也周遍十方。擒也坐在一處。正當與麼時。作麼生委息。若委息不得。來朝更向楚王看。便下座。
　　拈起拄杖云。十方諸佛降生。也在拄杖頭上。轉大法輪。也在拄杖頭上。入般涅槃。也在拄杖頭上。汝等諸人。作麼生委悉。良久云。不可待緣木求魚。見危致命。卓拄杖。下座。
　　拄杖若是。頭上安頭。拄杖不是。斬頭覓活。離此二途。猶是無依滯魄。透脫一路。猶是著肉汗衫。汝等諸人。各具金剛眼睛。到者裏。作麼生會。若也不會。拄杖子透過渤海。看看。卓拄杖。一下。
　　依經解義。三世佛冤。離經一字。又同魔說。且作麼生得不傷物義去。汝等諸人。聽山僧一頌。地凍草枯。水寒氷結。借問禪人。是何時節。林際走過新羅。德山愁眉不悅。珍重。
　　句中薦得。遊子返於故鄉。意中薦得。方解事於尊堂。若然者。須是轉身吐氣始得。若能如是。方解百尺竿頭進步。句中無意。意中無句。既能如是。且作麼生轉身吐氣。若也不會。拄杖子。為汝吐氣去也。卓拄杖。下座。
　　舉先百丈禪師。示眾云。百丈有三訣。喫茶珍重。歇。直下若承當。知君猶未徹。
　　師拈云。百丈與麼道。美則美矣。善則善矣。雖然如是。即有順水之波。且無滔天之浪。山僧即不然。琅琊有三訣。淥水。青山。月。三冬枯木花。九夏寒巖雪。珍重。

　　慈明圓禪師語　　　　嗣汾陽

　　師在崇勝院開堂。白椎罷。師乃云。大眾會麼。宜陽秀水。南嶽石橋。若也不會。山僧謾你諸人去也。所以達磨西來。教外別傳一句。且道。別傳箇什麼。直指人心。見性成佛。只如諸人。盡是祖師。指出底人。還信得及麼。若信得及。與祖師同參。若信不及。可謂自生退屈。此日一會。不是小緣。莫非工部郎中。與諸官僚。夙承佛記。示作王臣。建立法幢。令法久住。且道。法幢作麼生建立。還有英靈者麼。試出來。通箇消息看　僧問。如何是道。師云。踏著不瞋。如何是道中人。師云。胸駞背負　行脚不逢人時如何。師云。釣絲絞水　如何是佛。師云。水出高原　如何是西來意。師云。晝行夜臥　如何是異類中人。師云。頭長脚短。謝師指示。師云。半幅全封　寶劒未出匣時如何。師云響。出匣後如何。師噓一聲　達磨未來時如何。師云。長安夜夜家家月。來後如何。師云。幾處笙歌幾處愁　既是護法善神。為什麼張弓架箭。師云。禮防君子　古人面壁。意旨如何。師云。有年無德　如何是佛。師云。瀟湘斑竹杖　夜靜獨行時如何。師云。三把茆　如何是西來意。師云。三日風五日雨　己事未明。以何為驗。師云。玄沙曾見雪峯來。未審意旨如何。師云。一生不出嶺　學人仗劍。取師頭。如何。師云。道吾遭逢。僧擬議。師便打　師云。問話且止。若論此事。豈枉如斯。言多去道轉遠。所以摩竭陀國。已露鋒鋩。少室峯前。入泥入水。到這裏。須是箇人始得。但某。本欲寄居山野。藏拙延時。茲者伏承知郡郎中。與諸官僚。曲垂請命。令續先基。緣某諸事荒唐抑而不已。而今向諸人面前。作一場笑具。還有檢點得出麼。若也檢點得出。共相證據。若無。山僧今日失利。珍重。
　　上堂。若向言中取則。埋沒宗風。直饒句下精通。敢保此人未悟。所以道。山青水綠。雀噪鵶鳴。萬派同源。海雲自異。未來諸佛。口似燈籠。過去諸佛。應病施方。現在諸佛。墮坑落塹。不落聖凡一句。作麼生道。良久云。矢上更加尖。
　　客至云。颯颯涼風景。同人訪寂寥。煑茶山下水。燒鼎洞中樵。珍重。
　　一切諸佛。及阿耨多羅。三藐三菩提法。皆從此經出。乃竪起拄杖云。者箇是南源拄杖子。阿那箇是此經。良久云。向下文長。付在來日。喝一喝。
　　良久云。無為無事人。猶是金鎖難。喝一喝。卓拄杖。下座諸佛放光明。助發實相義。竪起拄杖云。者箇是南源拄杖子。阿那箇是實相義。你若見去。被見聞所轉。若也不見。行脚眼。在什麼處。喝一喝。
　　吾有一言。絕慮忘緣。巧說不得。只要心傳。更有一語。無過直與。且道。作麼生是直與一句。良久。以拄杖。劃一劃。喝一喝。下座。
　　竪起拄杖云。恒沙諸佛。恒沙國土。被南源拄杖子。一時吞却。其中眾生。不覺不知。你衲僧鼻孔。在什麼處。若也知得。橫擔拄杖。目視雲霄。若也不知。長連牀上。有粥有飯。卓拄杖。
　　受道吾請。云。先寶應道。第一句薦得。堪與祖佛為師。第二句薦得。堪與人天為師。第三句薦得。自救不了。若是道吾即不然。第一句薦得。和泥合水。第二句薦得。無繩自縛。第三句薦得。四稜榻地。所以道。起也。海晏河清。行人避路。坐也。乾坤黯黑。日月無光。汝等諸人。何處出氣。如今還有出氣者麼。有即出來。對眾出氣看。若無。道吾今日。與你出氣去也。乃噓一聲。卓拄杖。下座。
　　天地與我同根。萬物與我一體。竪起拄杖云。者箇是道吾拄杖。阿那箇是一體。良久云。渡河須用筏。到岸不須船。卓一下。
　　宗師者。奪貧子之衣珠。究達人之見處。若不如是。盡是和泥合水漢。良久云。路逢劒客須呈劒。不是詩人莫猷詩。
　　青青翠竹。盡是真如。鬱鬱黃花。無非般若。乃竪起拄杖云。者箇是道吾拄杖。阿那箇是般若。看看文殊菩薩。與善財童子。向十字街頭。說因說果。被維摩居士喝一喝。直得瓦解氷消。良久云。將謂是維摩居士。元來只是山前李胡子。卓拄杖。下座。
　　面西行向東。北斗正离宮。道去何曾去。騎牛臥水童。伏惟珍重。
　　無明實性即佛性。幻化空身即法身。諸人者。若也信得去。不妨省力。可謂善財入彌勒樓閣。無量法門。悉皆周遍。得大無碍。悟法無生。是為無生法忍。無邊剎境。自他不隔於毫端。十世古今。始終不離於當念。且問諸人。阿那箇是當念。只如諸人無明之性。即汝之本覺妙明之性。盖為不了生死根源。執妄為實。隨妄所轉。致墮輪回。受種種苦。若能回光返照。自悟本來真性。不生不滅。故曰無明實性即佛性。幻化空身即法身。只如四大五蘊。不淨之身。都無實義。如夢如幻。如影如響。從無量劫來。流浪生死。貪愛所使。無暫休息。出此入彼。積骨。如毗富羅山。飲乳。如四大海水。何故。為無智慧。不能了知五蘊本空。都無所實。逐妄受生。貪欲所拘。不得自在。所以世尊云。諸苦所因。貪欲為本。若滅貪欲。無所依止。汝等若能了知幻身虗假。本來空寂。諸見不生。無我人眾生壽者。諸法皆如。故曰幻化空身即法身。法身覺了無一物。唯有聽法說法。虗玄大道。無著真宗。故曰本源自性天真佛。
　　又云。五陰浮雲空去來。三毒水泡虗出沒。若如是者。是為度一切苦厄。乃至無量無邊。煩惱知解。悉皆清淨。是為清淨法身。若到這箇田地。便能出此入彼。捨身受身。地獄天堂。此界他方。縱橫自在。任意浮沉。應物舒光。隨機逗教。喚作千百億化身。與麼說話。可謂無夢說夢。和泥合水。撒屎撒尿。不識好惡。乃呵呵大笑云。若向衲僧門下。十萬八千。未夢見他汗臭氣在。雖然如是。事無一向。但以假名字。引導於眾生。喝一喝。
　　藥多病甚。網細魚稠。
　　道吾打皷。四大部洲同參。拄杖橫也。挑括乾坤大地。鉢盂轉也。覆却恒沙世界。且問汝等諸人。向甚麼處。安身立命。若也知安身立命處。北俱盧洲。喫粥喫飯。若也不知。長連牀上。喫粥喫飯。卓拄杖。
　　冬至云。一冬復一冬。一日復一日。五湖參禪人。佳景休拈出。喝一喝。
　　入石霜云。山青水綠。覩景思人。時代相遙。音容如在。憶昔諸道者。住瀏陽菴時。祇代洞山禪客。下一轉語。悟本一聞。便知是一千五百人善知識。當年被眾迎出。住石霜。後來果如其言。名馳天下。所謂從苗辨地。因語識人。山僧不曾住菴。不代一轉語。亦被賢侯。移住石霜。接待往來。只以麤粥麤飯。隨時應用。故不失其宜。直饒與麼來者。總識得伊。不與麼來者。亦不欠少伊。是伊到來。自然不打這鼓笛。特地息干戈。便道。似一條白練。古廟香爐去。且道。與古者。還有親疎也無。良久云。枯木堂前花更春。
　　風浩浩。雨連連。壞堂古殿一時穿。吾峯孤高聳碧天。禪人到者盡皆嫌。雪未下總言寒。那堪雪下更燒煙。轉煩惱。喫茶去。珍重。
　　太陽昇。南北走。夜月圓。天未曉。鼻孔裏藏身一句。即不問。你諸人。脚跟下藏身一句。作麼生道。還有道得底麼。良久云。相識滿天下。知心能幾人。
　　天已明。鼓已響。聖眾臻。齊合掌。如今還有不合掌者麼。有即尼乾歡喜。無即瞿曇惡發。
　　心若無事。萬法不生。意絕玄微。纖塵何立。向上一路。千聖不傳。學者勞形。如猿捉影。山僧即不然。向下一路。千聖不然。學者勞形。如猿捉影。喝一喝。
　　佛以一音演說法。眾生隨類各得解。且道。晝行夜臥一句。作麼生道。良久。以拄杖卓一下云。德山證明。
　　以拄杖。卓繩牀一下云。打草只要蛇驚。
　　靈山一會。千聖共臻。釋主擡眸。飲光微笑。衲僧門下。猶在半途。且道。全提一句。作麼生道。良久云。怜兒不覺醜。
　　解夏云。昨日作嬰孩。今朝年已老。未明三八九。難蹈古皇道。手搦黃河乾。脚踢須彌倒。浮生夢幻身。人命夕難保。天堂與地獄。皆由心所造。南山北嶺松。北嶺南山草。一雨潤無邊。根苗壯枯槁。五湖參禪人。可問虗空討。死脫夏天衫。生披冬月襖。分明無事人。特地生煩惱。喝一喝。
　　世尊三昧。迦葉不知。迦葉三昧。阿難不知。阿難三昧。商那和修不知。從上諸聖三昧。互相不知。乃拈拄杖。劃一圓相云。者箇是什麼。良久云。路逢劍客須呈劍。不是詩人莫獻詩。
　　即與麼去。早成多事。更乃如何若何。和泥合水。所以靈山會上。迦葉親聞。少室巖前。祖師斷臂。且道。斷臂作箇什麼。卓拄杖一下。下座。
　　昨夜漫天總雪。大地一時皎潔。今朝庭際無人。莫道山僧不說。
　　若論此事。汝今已得。更無欠少。與佛無殊。更無別法。良久云。諸仁者。瞥地也未。古人無端。貴買而賤賣。
　　入興化。以拄杖。擊繩牀一下云。大眾還會麼。不見道。一擊忘所知。更不假修持。諸方達道者。咸言上上機。香嚴與麼。悟去分明。悟得如來禪。祖師禪未夢見在。且道。祖師有甚長處。若向言中取則。賺殺後人。直饒棒下承當。事負先聖。
　　萬法本間。唯人自閙。所以山僧居福嚴。只見福嚴境界。晏起早眠。有時雲在碧嶂。月落寒潭。音聲鳥。飛鳴般若臺前。桫欏花。香散祝融峯畔。把瘦筇。坐盤石。與五湖衲子。時話玄微。灰頭土面。住興化。只見興化家風。迎來送去。門連城市。車馬駢闐。漁唱瀟湘。猿啼嶽麓。絲竹笙歌。時時入耳。復與四海禪人。日談祖道。歲月都忘。且道。居深山。住城郭。還有優劣也無。試道看。良久云。是處是彌勒。無門無善財。
　　摩竭提國。水泄不通。少室峯前。親行此令。作麼生是此令。還有人道得麼。和泥合水。道將一句來。有麼。良久云。遊子乍歸征袖濕。佳人纔唱翠眉低。喝一喝。
　　以拄杖擊禪牀云。一葉落。天下秋。
　　一塵纔舉。大地全收。拈拄杖。擊禪牀一下云。百億須彌。百億日月。恒沙國土。恒沙諸佛。瓦解氷消。喝一喝。

　　勘辯

　　筠州興教明上座。持書到。師接得書。便問。大路來。小路來。明云。和尚試道看。便打一坐具。師云。瞎漢。亂統作什麼。明噓一聲。師便打　新藏主到。師問。古人道。三日不相見。莫作舊時看。一夏與藏主隔闊。如今作麼生相看。新云。和尚住持不易。師云。與麼則西祖不傳唐土信。少林謾自立疎親。新云。和尚為什麼。却與麼道。師云。南源罪過　問僧。近離甚處。僧云。日勢稍晚。師云。不涉程途。一句作麼生道。僧云。七九六十三。師云灼然。僧云。氣急殺人。師便打　問僧。上座年多少。僧云。二十六。師云。恰與山僧拄杖同年。僧云是。師云。你道。山僧拄杖子。年多少。僧無語。師便打　問僧。上座名什麼。僧云海滿。師云。海無增減。為什麼滿。僧云。和尚莫瞞海滿好。師云。老僧罪過　師問僧。今夏在什麼處。僧云興教。師云。芝和尚安樂麼。僧云安樂。師云。放你二十棒　問僧。人人盡有自己。那箇是上座自己。僧云。坐具是七尺布。師云。悔施一問。僧擬議。師便打　問僧。近離什麼處。僧云。雲過千山碧。師云。著忙作什麼。僧云。鴈去水聲長。師便喝。僧亦喝。師便打。僧亦打。師云。你看這瞎漢。本是打出三門外。念你是新到。且坐喫茶　師見僧舉。拈起拄杖云。你為什麼。被我拄杖吞却。僧云不敢。師云。你得與麼無端。僧云是。師云。還我草鞋錢來　入門一句。作麼生道。僧云。上天無路。師云好去。僧云。入地無門。師便喝。僧推師一推。便出去。師喚云。上座。僧不回首。師云。南源今日敗闕　相逢不拈出。舉意便知有。作麼生是。不拈出底句。僧展兩手。師云。南源燒香。供養你去也。僧云過。師云。過在什麼處。僧以手指頭。師云。大遠生。僧無語。師便打。
　　九峯專使。馳書到。師云。玄沙封白紙。九峯何用太忉忉。使云。亂峯幽鳥語。師云。不行山下路。爭見泣岐人。使云。日午打黃昏。師便喝云。欲觀前人。先觀所使。
　　問僧。行脚人。須知有行脚事。作麼生是行脚事。僧云知。師云。知底事作麼生。僧云。山高水冷。師云。念你遠來。且坐喫茶。僧云喏喏　問僧。穿雲渡水客。不觸波瀾。試道看。僧云知州筆頭脫。落地無人収。師云。亂道作麼。僧擬議。師便喝。僧云。日輪正當午。仰面看青天。師以手面前劃一劃云。者箇作麼生。僧云了。師便打　問僧。近離甚處。僧云。北禪。師云不涉程途。一句作麼生道。僧云。合取狗口。師云。山僧過在甚處。僧云。兩重公案。師便喝。僧擬議。師便打。

　　機緣

　　師行脚時。與李都尉相見。纔通門狀。却請於高班處坐。令小童來問。道得即與相見。師云。今自特來相看。都尉又令小童云。碑文鐫白字。當道種青松。師云。不因今日節。餘日實難逢。復令小童云。與麼則與上座相見去也。師云。脚頭脚底。
　　遂請相見。纔坐。便問。我聞西河有金毛師子。是否。師云。都尉甚處得這消息。都尉便喝。師云。野干鳴。尉又喝。師云恰是。尉拍手大笑　師得數日。辭都尉。尉云。如何是臨行一句。師云。好自將息。尉云。與麼則不異諸方也。師云。都尉見處作麼生。尉云。放你二十棒。師云。專為流通。尉便喝。拍手一下。師云瞎。尉云好去。師云喏喏。
　　師在河東。為唐明嵩和尚。持書。到楊億內翰處。纔展門狀。便請相見。坐次。內翰問。對面不相識。千里却同風。師云。某甲奉院門請。翰云。真箇謾語。師云。前月離唐明。翰云。適來悔伸一問。師云作者。內翰便喝。師云恰是。內翰又喝。師以手面前劃一劃。楊吐舌云。龍象。師云。是何言歟。翰喚客司。點好茶。元來是自家人。師云。也不消得。
　　茶罷。內翰又問。如何是圓上座。為人底句。師云切。翰云。與麼則長裙新婦拖泥走。師云。誰得似內翰。翰云。作家作家。師云。放你二十棒。翰拍膝云。這裏是什麼所在。師拍手云。不得放過。內翰呵呵大笑。
　　又問。專使還記得唐明和尚。當初悟底因緣麼。師云。也曾見和尚舉來。內翰云。請不吝慈悲。師云。見和尚舉。有僧問念和尚。如何是佛法大意。念云。楚王城畔。汝水東流。翰云。只如楚王城畔。汝水東流。意旨如何。師云。水上掛燈毬。翰云。與麼則辜負古人去也。師云。內翰疑則別參。翰云。三脚蝦蟆飛上天。師云。一任[跳-兆+孛]跳。內翰乃大笑　師住旬日。相辭。翰云。某甲有一轉語。寄往唐明處。還得否。師云。明月照見夜行人。翰云。却不相當也。師云。更深猶似可。午後更愁人。翰云。開寶寺前金剛。近日為什麼汗出。師云知。翰云。上座臨行。豈無為人底句。師云。重疊關山路。翰云。與麼則隨上座去也。師噓一聲。翰云。真師子兒。作師子吼。師云。放去又収來。翰云。某甲適來。失脚倒地。又得家童扶起。師云。有什麼了期。內翰呵呵大笑。
　　因章介二大師。持都尉書至。師有書復。於書後畫雙脚。脚下書二大師名。寄都尉。尉復以頌答云。黑毫千里餘。金槨示雙趺。人天都不測。珍重赤鬚胡。
　　李都尉臨終時。畫一圓相。并頌。呈師。世界無依。山河匪碍。大海微塵。須彌納芥。拈起幞頭。解下腰帶。若問生死。問取皮袋　師乃問。如何是都尉本來佛性。尉云。今日熱如昨日。
　　尉却問。臨行一句。作麼生道。師云。本來無罣碍。隨處任方圓。尉云。某甲晚來困倦。更不答話。師云。無佛處作佛。
　　楊岐問云。幽鳥語喃喃。辭雲入亂山。時如何。師云。我行荒草裏。汝又入深村。岐云。官不容針。更借一問。得麼。師便喝。

　　頌古
　　兩堂首座齊下喝　　庭栢　　勘婆

　　啐啄之機箭拄鋒。瞥然賓主當時分。宗師憫物垂緇素。北地黃河徹底渾。
　　趙州庭前栢。天下走禪客。養子莫教大。大了作家賊。
　　趙州勘破婆子。葉落便合知秋。天下幾多禪客。五湖四海悠悠。

　　雲門法身　　汝是惠超

　　南北東西萬萬千。乾坤上下廣無邊。相逢相見呵呵笑。屈指擡頭月半天。
　　僧問如何是佛。師云汝是惠起。禮拜近前叉手。思量十萬迢迢。

　　泗洲大聖。因甚在楊州出現。洞山云。君子愛財。取之有道　　杖林山下竹筋鞭　　靈雲見桃花

　　泗洲忽示現楊州。天下宗師話路稠。君子愛財取有道。南海波斯鼻孔麤。
　　杖林山下竹筋鞭。南北禪人萬萬千。莫恠相逢不下馬。東西各自有前程。
　　三月桃花處處新。靈雲一見更無親。相逢盡道休官去。林下何曾見一人。

　　僧請益三訣三句

　　第一訣。大地山河泄。維摩才點頭。文殊便饒舌。
　　第二訣。展托看時節。語默豈相干。夜半秋天月。
　　第三訣。山遠路難涉。陸地弄舟行。眼中挑日月。
　　第一句。天上他方皆罔措。俱輪顛倒論多端。巍巍未到尼拘樹。
　　第二句。臨濟德山涉路布。未過新羅棒便揮。達者途中亂指注。
　　第三句。維摩示疾文殊去。對談一默震乾坤。直至而今作笑具。

　　三玄三要

　　第一玄。三世諸佛擬何宣。垂慈夢裏生輕薄。端坐還成落斷邊。
　　第二玄。刢利衲僧眼未明。石火電光知是鈍。揚眉瞬目涉關山。
　　第三玄。萬象森羅宇宙寬。雲散洞空山嶽靜。落花流水滿長川。
　　第一要。豈話聖賢妙。擬議涉長途。擡眸七顛倒。
　　第二要。峯頭敲楗召。神通自在來。多聞門外呌。
　　第三要。起倒令人笑。掌內握乾坤。千差都一照。
　　都頌。報汝通玄士。棒喝要臨時。若明親的旨。半夜太陽暉。

　　贊都尉真

　　泡幻緣生。僧瑤妙筆。水月寒潭。可堅可實。來兮示化皇都。去兮他方白日。隴西令公。像代間出。文武兩全。佛法俱畢。稽首觀音。金粟誰悉。

　　翠巖真禪師語　　　　嗣慈明
　　序

　　　　南昌黃　庭堅
　　石霜山中。有三角虎。孤遊獨坐。萬木生風。至於千里無人。草深一丈。有一人。捋其鬚而得道。是謂黃龍慧南。有一人。履其尾而得道。是謂翠巖可真。南之子孫。江西湖南。若揭日月。而真得子晚。所乳之子。是為溈山道人慕喆。林棲谷隱。堅密深靜。霜露果熟。諸聖推出。枯木朽株。雲行雨施。然後翠巖之道光用。蓋翠巖之入石霜。適遭一吼。凡聖情盡。參承咨決。徹佛徹祖。行住坐臥。亘古亘今。行川之水。無不盈之科。走盤之珠。無可留之影。十聖三賢當路。亦須草偃風行。四方八面俱來。無不投老散地。金章玉句。具在可知。然明月夜光。多逢按劒。陽春白雪。難為賞音。維黃龍罷參之客。必遣之曰。百煉真金。直須入翠巖爐鞴。今坐鎮諸方。龍吟虎嘯者。無不稱翠巖室中之句。以接大根器凡夫。而叢林號為真點胸者。蓋同門數老。雖目視耽耽文彩炳煥。似從慈明法窟中來。實不解石霜上樹之機耳。各夢同牀。不妨殊調。冷灰豆爆。聊為解嘲云爾。
　　上堂。眾生為解礙。菩薩常覺不住。拈起拄杖云。拄杖子是礙。那箇是覺。若也會去。解礙為礙而不自在。若也不會。歸源性無二。方便有多門。
　　舉雪峯寄木蛇與西院。於木上題云。木自圓成。不勞斤斧。院接得云。本色住山人。且無刀斧痕。
　　師云。支離擁腫。不謂良材。
　　僧問。如何是佛。師云。同坑無異土　如何是祖師西來意。師云。深耕淺種　如何是佛法大意。師云。五通賢聖。僧云。學人不會。師云。舌至梵天　如是是學人轉身處。師云。一堵墻。百堵調　如何是學人著力處。師云。千日斫柴一日燒　如何是學人親切處。師云。渾家送上渡頭船　師乃云。上窮有頂。下極空輪。若也放過。和泥合水。若不放過。寸草難存。拈起拄杖云。攪動東大洋海。撥動龍王宮殿。直得龍王魂飛膽喪。念摩訶般若波羅蜜多。上藍與他八表混同。四方寧靜。為念真言曰。
　　唵換盆換盆。你莫瞋。我識得你真。吽吽娑婆訶。
　　卓拄杖。下座。
　　不見一法。是大過患。山河大地。日月星辰。色空明暗。不是一法。拈起拄杖云。凡夫見拄杖。喚作拄杖。聲聞人見拄杖。認得頑空。撥無拄杖。菩薩人見拄杖。幾曾掛著牙齒。飢來喫飯。困來打睡。寒來向火。熱則乘凉。不見道。一切智智清淨。恁麼說話。笑破土地鼻孔。卓拄杖。下座。
　　舉波斯匿王問佛。聖義諦中。還有世俗諦否。若言其有。智不應一。若言其無。智不應二。一二之義。其義云何。佛言。大王。汝於過去龍光佛時。曾問斯義。我今無說。汝今無聞。無說無聞。是名一義二義。
　　師云。波斯匿王。解問不解答。世尊。解答不解問。何故。波斯匿王。事上偏枯。世尊理上偏枯。上藍當時若見。點把火照看。釋迦老漢。面皮厚多少。
　　兄弟添十字。同心著一儀。土主曰松山。卵塔號難提。更有胡家曲。汝等切須知。我唱泥牛吼。汝和木馬嘶。
　　師云。寰中天子敕。塞外將軍令。雪峯前不至村。後不遘店。若是上藍。和泥合水。且恁麼。三十年後莫顢頇。
　　寒風凜凜。寒草斑斑。出陣將軍。其心似鐵。莫有麼。有則疋馬單鎗。便請相見。良久云。如無。回觀射鵰處。千里暮雲平。
　　佛以一音演說法。眾生隨類各得解。卓拄杖云。這箇豈不是釋迦老子。諸人若知去。七縱八橫。喫粥喫飯。若也不知。火爐裏東說西話。冬無寒臘後看。卓拄杖。下座。
　　舉馬祖。與百丈西堂南泉。翫月次。大師問。正當恁麼時作麼生。丈云。正好修行。又問西堂。堂云。正好供養。又問南泉。泉拂袖而出。大師云。經入藏。禪歸海。唯有普願。獨超物外。神鼎師翁云。只為老婆心切。上藍即不然。垂萬里鈎。駐千里烏騅。布縵天網。収衝浪巨鱗。還有麼。有則衝浪出來相見。如無。且歸巖下□。直待月明時。
　　舉刺史何公。問雲門道。弟子請益。門云。目前無異草。
　　師云。世界闊一尺。古鏡闊一尺。不信道。誰知席帽下。元是昔愁人。
　　雲藏谷口。水注滄溟。萬法本然。而人自閙。於此之外。復且如何。拈拄杖云。拄杖子[跳-兆+孛]跳。上三十三天。築著帝釋鼻孔。地神惡發。奏與空神。空神奏上天神。如今却在上藍手中。諸人還見麼。若也見去。隨方毗尼。若也不會。一任[跳-兆+孛]跳。
　　舉調達謗佛。生身陷地獄。佛令阿難傳旨。汝在獄中安否。達云。我雖在獄中。如四禪天樂。佛又令阿難問。汝還求出否。達云。我待世尊來便出。阿難云。世尊三界大師。豈有入地獄分。達云。我豈有出地獄分。
　　師云。親言出親口。
　　老僧背負須彌。諸人手擎日月。老僧倒退三千。諸人順行八百。所以道。也有權。也有實。也有逆。也有順。去此之外。復且如何。卓拄杖。下座。
　　舉盤山道。似地擎山。不知山之孤峻。如石含玉。不知玉之無瑕。
　　師云。盤山力盡神疲。也是望雲上樹。還知有不歷諸聖階梯。獨超物外者麼。乃呵呵大笑。下座。
　　舉趙州一日。與文遠遊園。以拄杖指一莖菜。文遠低頭便拔。趙州便打。
　　師云。知我者。為我心憂。不知我者。為我何求。悠悠蒼天。此何人哉。
　　舉僧問洞山。文殊普賢來參時如何。山云。趁向水牯牛欄裏著。僧云。和尚入地獄如箭射。山云。全憑子力。
　　師云。宗師閉闢。是故驅耕夫之牛。奪飢人之食。然達觀之士。復且如何。老夫輒決平不平之事。其時若作這僧。五體投地。如泰山崩。設禮三拜。而歸清淨眾中。教他洞山知進知退。其唯聖人乎。
　　尖新語路。橫抹人天。更若思量。低頭難得。不落風彩。作麼生道。還有人道得麼。若有。向黑豆未生時。道將一句來。如無。門前南北路。明日去逢春。
　　一喝分賓主。照用一時行。要會箇中意。日午打三更。乃喝云。作麼生分。直饒分得。切不得過衲僧門下。卓拄杖。
　　南山起雲。北山下雨。白日相逢。把火照路。拈拄杖云。拄杖子[跳-兆+孛]跳。上三十三天。築著帝釋鼻孔。穿過你諸人髑髏。諸人還知痛痒麼。若知去。長連牀上。有粥有飯。若也不知。托鉢盂。向湖南城裏。喫粥喫飯。卓拄杖。下座。
　　舉僧問巴陵。如何是道。陵云。明眼人落井。
　　又問寶應。如何是道。應云。五鳳樓前。
　　又問首山。如何是道。山云。脚下深三尺。
　　此三轉語。一句壁立千仞。一句陸地行船。一句賓主交參。眾中莫有揀得出者麼。出來道看。如無。且行羅漢慈。破結賊故。行菩薩慈。安眾生故。行如來慈。得如相故。
　　臨陣抗敵。不懼生死者。將軍之勇也。入山不懼虎兕者。獵人之勇也。入水不懼蛟龍者。漁人之勇也。作麼生是衲僧之勇。拈拄杖云。這箇是拄杖子。拈得把得動得。三千世界。一時搖動。若拈把動不得。文殊自文殊。解脫自解脫。
　　僧問。如何是道。師云。出門便見。進云。如何是道中人。師云。擔枷過狀　師乃云。日日東邊出。日日西邊沒。會麼。前是案山。後是主山。三十年後。不得錯舉。
　　上不在天。下不在地。中不在人。拈拄杖云。而今在翠巖手中。作無邊身菩薩。諸人還見麼。若見。果不見如來頂相。若不見。今日當巡寮問訊。
　　拈拄杖云。翠巖拄杖子。與天地合其德。與日月合其明。與四時合其序。與鬼神合其吉凶。且道。與衲僧合箇什麼。向道莫行山下路。果然猿叫斷腸聲。
　　學道如鑽火。逢煙未可休。直待金星現。歸家始到頭。
　　後神鼎云。學道如鑽火。逢煙即便休。若待金星現。燒手又燒頭。
　　師云。若論頓也。石門正在半途。若論漸也。神鼎猶欠悟在。於此復且如何。諸仁者。今年逢落葉。幾處埽歸家。

　　頌古
　　魯祖面壁

　　端坐千山與萬山。勸人除却是非難。池陽近日無消息。偶中當年不目觀。

　　馬祖即心即佛。後云。非心非佛

　　百萬雄兵出。將軍獵渭城。不閑弓矢力。斜漢月初生。

　　國師三喚侍者

　　侍者何曾喚不回。國飾乾地起風雷。當時若也相逢著。九轉還丹化作灰。

　　百丈野狐

　　百丈野狐。語致言麤。怛薩訶竭。吾有吾廬。

　　洞山麻三斤

　　如何是佛。麻皮三斤。咄。大地茫茫愁殺人。

　　南泉歸宗麻谷禮拜國師

　　三人同行。必有我師。擇其善者而從之。其不善者而改之。

　　玄沙三種病人

　　一二三。見聞覺。更是誰。頓消爍。花簇簇處鷓鴣啼。草薰薰時鴛鴦飛。玄沙老玄沙老。賴過當年欠一著。諦當之言徒唯然。中間樹子半零落。

　　靈雲桃花

　　子路當時問要津。滔滔天下丈夫人。相逢相見若如此。更有春風春又春。

　　禾山打鼓

　　解打鼓。幾打鼓。四打鼓。打破鼓。天界地界莫莽鹵。分明記取好參詳。李陵曾入番人戶。寄書來報漢朝臣。黃沙漫漫無由住。

　　黃龍南禪師語　　　　嗣慈明

　　上堂。僧堂覰破看積廚。鴟鶻咬殺佛殿脊。明明向道尚乃不會。豈況盖覆將來。擊禪牀。下座。
　　智海無性。因覺妄以成凡。覺妄元虗。即凡心而見佛。只麼休去。便道同安無折合。隨汝顛倒所欲。南斗七。北斗八。
　　青蘿寅緣。直上寒松之頂。白雲淡泞。出沒太虗之中。萬法本閑。唯人自鬧。閙箇什麼。咄。
　　順捋虎鬚應自顧。倒拈蝎尾任他猜。胡來漢現尋常事。勿將明鏡掛高臺。擊禪牀。下座。
　　月色和雲白。松聲帶露寒。好箇真消息。憑君子細看。
　　紫霄峯頂。黑雲靉靆。鄱陽湖裏。白浪滔天。一氣無作而作。萬法不然而然。更若思量擬議。迢迢十萬八千。
　　拈拄杖云。橫拈倒用。撥開彌勒眼睛。暗去明來。敲落祖師鼻孔。當是時也。目連鵞子。飲氣吞聲。臨濟德山。呵呵大笑。且道。笑箇什麼。喝一喝。
　　千般說萬般諭。只要教君早回去。去何處。良久云。夜來風起滿庭香。吹落桃花三五樹。
　　說妙談玄。乃太平之姦賊。行棒行喝。為亂世之英雄。英雄姦賊。棒喝玄妙。皆是長物。黃栢門下。總用不著。且道。黃栢門下。尋常用箇什麼。喝一喝。
　　人人盡握靈蛇之珠。箇箇自抱荊山之璞。不自回光返照。懷寶迷邦。不見道。應耳時若空谷。大小音聲無不足。應眼時如千日。萬像不能逃影質。擬議若從聲色求。達磨西來也大屈。
　　古人看此月。今人看此月。如何古人心。難向今人說。古人求道內求心。求得心空道自親。今人求道外求聲。尋聲逐色轉勞神。勞神復勞神。顛倒何紛紛。擊禪牀。下座。
　　世間有五種不易。一化者不易。二施者不易。三變生為熟者不易。四端坐喫者不易。更有一種不易。是什麼人。良久云。聻。便下座　時真點胷作首座。藏主問云。適來和尚道。第五種不易。是什麼人。首座云。腦後見腮。莫與往來。
　　示眾。身口意清淨。是名佛出世。身口意不清淨。是名佛滅度。也好箇消息。古人一期方便。為汝諸人。開箇入路。既得入。又須出始得。登山須到頂。入海須到底。登山不到頂。不知宇宙之寬曠。入海不到底。不知滄溟之淺深。既知寬曠。又知淺深。一趯趯飜四大海。一撼撼倒須彌山。撒手到家人不識。鵲噪鴉鳴栢樹間。
　　有一人。朝看華嚴。暮看般若。晝夜精勤。無有暫捨。有一人。不參禪。不論義。把箇破蓆日裏睡。此二人同到黃龍。一人有為。一人無為。且道。安下那箇得是。良久云。功德天黑暗女。有智主人。二俱不受。
　　輕輕踏地恐人知。語笑分明更不疑。知者祇此猛提取。莫待天明失却鷄。
　　心王不妄動。六國一時通。罷拈三尺劒。休弄一張弓以拂子擊禪牀。下座。
　　動念靜念為二。不動不靜。是為入不二法門。通達此道者。更問朱頂王菩薩。擊禪牀。下座。
　　出莊回云。去時一溪流水送。回來滿谷白雲迎。一身去住非去住。二物無情似有情。拂子擊禪牀。
　　陽鳥啼時天大曉。白雲開處月初圓。鷲峰峯下諸禪客。休把金針半夜穿。
　　黃檗有時正路行。有時草裏走。汝等諸人。莫見錐頭利。失却鑿頭方。不見古者道。開不能遮。勾賊破家。當斷不斷。返遭其亂。下座。
　　入海算沙。空自費力。磨磚作鏡。枉用工夫。君不見。高高山上雲。自卷自舒。何親何疎。深深澗底水。遇曲遇直。無彼無此。眾生日用如雲水。雲水如然人不爾。若得爾。三界輪回何處起。

　　頌古
　　昌黎見大顛　　祕魔巖見霍山

　　宗師一等展家風。盡情施設為韓公。師子窟中無異獸。象王行處絕狐蹤。
　　叔姪相逢兩不猜。到頭拊背似癡獃。回首恐人生恠笑。報云千里賺余來。

　　嚴陽問趙州。一物不將來　　三喚侍者

　　一物不將來。肩頭擔不起。言下忽知非。心中無限喜。毒惡既忘懷。蛇虎為知己。光陰幾百年。清風猶未已。以拄杖擊禪牀。
　　國師三喚侍者。打草只要蛇驚。誰知澗底青松。下有千年茯苓。

　　死心新和尚語　　　　嗣黃龍

　　上堂云。拗折拄杖。將什麼登山渡水。拈却鉢盂匙筯。將什麼喫粥喫飯。不如向十字街頭。東卜西卜。忽然卜著。是汝諸人有彩。若卜不著。也恠雲巖不得。
　　風雨颼颼聲未休。庭前瘦栢翠光流。煙含冷淡滴無盡。誰信當年有趙州。要見趙州麼。良久云。歸堂喫荼去。
　　謝藏主。舉古有一僧。在經堂內。經又不看。禪又不參。書亦不學。每日堆堆地打坐。藏主問。何不看經。僧云。不識字。藏云。何不問人。僧近前低頭問。未審是什麼字。藏便休去。
　　師云。這僧閉門屋裏坐。禍從天上來。若不是藏主。洎被打破蔡州。
　　清珠下於濁水。濁水不得不清。念佛投於亂心。亂心不得不佛。佛既不亂。濁水自清。濁水既清。功歸何所。良久云。幾度黑風飜大海。未曾聞道釣舟傾。
　　舉僧問夾山。如何是相似句。山云。荷葉團團團似鏡。菱角尖尖尖似錐。復云會麼。僧云不會。山云。風吹柳絮毛毬走。雨打梨花蛺蝶飛。
　　師云。夾山簷前捧月。未是高明。狹路分岐。寧同大轍。要會相似句麼。白鷺沙汀立。蘆花相對開。
　　上無片瓦遮頭。下無寸土立足。此人有家無家。若有家。因什麼却無片瓦遮頭。若無家。十二時中。向什麼處。安身立命。妙體本來無處所。通身那更有蹤由。
　　謝二化主。水中燒火。特地人疑。山上使帆。會者應稀。二理雙忘。頓入幽微。一瓶一鉢。章江興歸。是也還是。非也還非。白雲綻處。明月光輝。雙放雙収人不會。滿山松竹泄天機。
　　正月纔終二月來。簷前雙燕自徘徊。翻思昔日玄沙老。實相深談眼未開。既是實相深談。為什麼眼未開。沒量大人。語脉裏轉却。
　　隱顯宗風孰辨真。去來猶似涉前因。須知白首歸家者。非是今人與昔人。既非今人。又非昔人。且道是什麼人。良久云。陋巷不騎金色馬。迴來却著破襴衫。
　　若論此事。如人家養三箇兒相似。第一兒。聰明智慧。孝養父母。接待往來。主張家業。第二兒。凶頑狡猾。貪婬嗜酒。倒街臥巷。破壞家業。第三兒。盲聾瘖瘂。菽麥不分。事事無能。只會喫飯。三兒中。雲巖要選一人用。且道。選那箇。為復選聰明智慧底。選凶頑狡猾底。選盲聾瘖瘂底。於此選得。始入雲巖門。未見雲巖在。要見雲巖麼。春雨無高下。花枝自短長。
　　若言其是。天下衲僧非非不得。若言其非。天下衲僧是是不得。何故。點鐵化為金即易。勸人除却是非難。
　　知有底人。見山是山。見水是水。見僧是僧。見俗是俗。不知有底人。見山是山。見水是水。見僧是僧。見俗是俗。二人見處一般。作麼生辨知有不知有。大眾會麼。到此若無青白眼。宗風爭得至于今。
　　說不得處。作麼生舉。舉不得處。作麼生會。會不得處。作麼生明。若也明得。三關一鏃。一鏃三關。若也未明。且作麼生定奪。良久云。夏月赤胳[骨*栗]。冬天盖被眠。
　　深固幽遠。無人能到。釋迦老子到不到。若到。因甚無人。若不到。誰道幽遠。

　　小參

　　僧問。如何是奪人不奪境。師云。死中有活　僧云。如何是奪境不奪人。師云。活中有死　僧云。如何是人境兩俱奪。師云。死中恒死　僧云。如何是人境俱不奪。師云。活中恒活。
　　師乃云。夫小參者。謂之家教。何謂家教。譬如人家。有三箇五箇兒子。大底今日幹甚事。小底今日幹甚事。是與不是。晚間歸來。父母一一處斷。叢林中亦復如是。院門今日幹甚事。是與不是。住持人當一一處斷。觀今之時節。叢林淡薄。人根狹劣。不可說也。有一般破落戶長老。馳書達信。這邊討院住。那通討院住。纔討得院子。便揀箇好日入院。又道。我是長老。方丈裏自在受快活。這般底。喚作地獄滓。如今叢林中。若論參禪。故是難得其人。我看見你這一隊漢。在這裏。心憤憤口悱悱道。我會禪會道。入方丈裏。趂口快。撑兩轉語。便行。不是這箇道理。
　　又有一般漢。影影響響。認得箇頑空。便道。只是這箇事。
　　又有一般道。見虗空裏光影。又有一般道。無有不是者。錯了也。救不得了也。這般底。只宜色身安樂。莫教一頓病。打在延壽堂內。如落湯螃蠏。手忙脚亂。見神見鬼。這邊討巫師。那邊討醫博。卜凶卜吉。問好問惡。你不見。我佛如來。為三界醫王。四生慈父。醫一切眾生心病。只為你不信自心。向外馳求。被邪魔魍魎。入你心中。做得許多見解。要識你自心麼。如太陽當晝。天下皆明。那裏更有暗處。若到這箇田地。亦無吉凶爻象。亦無是非好惡。便能向是非頭上坐。是非頭上臥。乃至婬坊酒肆。虎穴魔宮。盡是當人安身立命之處。只為你無量劫來。業識濃厚。心中趫趫欹欹。繘繘繂繂。信之不及。
　　便被世間情愛纏縛得來。七顛八倒。江南人護江南人。廣南人護廣南人。淮南人護淮南人。向北人護向北人。湖南人護湖南人。福建人護福建人。川僧護川僧。浙僧護浙僧。道我鄉人住院。我去贊佐佗。一朝有箇不周全。翻作是非。到處說。
　　苦哉苦哉。恁麼行脚。掩彩殺人。鈍置殺人。若是箇漢。一劃劃斷。多少自由自在。若也劃不斷。處處被愛之所縛。愛色被色縛。愛院被院縛。愛名被名縛。愛利被利縛。愛身被身縛。你何不退步思量。你這臭皮袋。有什麼好處。當時只為你有一念愛心。便入母胎中。受父精母血。交搆成一塊膿團。母喫熱時。便受鑊湯地獄。母喫冷時。便受寒氷地獄。乃至撞從母胎裏出來。受寒受熱。受飢受飽。受病受苦。煎煎逼逼。直至今日。只為你不能返觀。便有許多是非生滅。我生你死。你死我生。生生死死。死死生生。隨業受報。無有休時。
　　近來又有一般奴狗。受雇得錢。買度牒。剃下狗頭。披佛袈裟。奴郎不辨。菽麥不分。入吾法中。破壞吾法。一向裝褁箇渾身。捼腰捺胯。胡揮亂脛。要做大漢。大漢不恁麼做。要做大漢。須是退步。莫面前背後。奴脣婢舌。嫌好道惡。說這裏飲食豐厚。那裏寮舍穩便。不消得如此。
　　諸上座。人身難得。佛法難聞。此身不向今生度。更向何生度此身。你諸人。要參禪麼。須是放下著。放下箇什麼。放下箇四大五蘊。放下無量劫來許多業識。向自己根脚下。推窮看。是什麼道理。推來推去。忽然心花發明。照十方剎。可謂得之於心。應之於手。便能變大地作黃金。攪長河為酥酪。豈不暢快平生。莫只管策子上。念言念語。討禪討道。禪道不在策子上。縱饒念得一大藏教。諸子百家。也只是閑言語。臨死之時。總用不著。古人悟了。方求明師決擇。去其砂石。純一真實。秤斤定兩。恰如人開雜貸鋪相似。無種不有。來買甘草。便將甘草與他。來買黃連。便將黃連與他。不可買黃連。却將甘草與他。
　　又似你有一塊金。將入紅爐裏煅煉。鍊來鍊去。鍊得熟也。方上鉗鎚。打作瓶盤釵釧。瓶重幾兩。盤重幾兩。一一分明。然後却將此瓶盤釵釧。鎔成一金。喚作一味平等法門。若不如此。盡是儱侗真如。顢頇佛性。你還會麼。你還信麼。山僧適來。答這僧四轉語道。死中有活。活中有死。死中恒死。活中恒活。將此四轉語。驗了天下衲僧。且道。天下衲僧。將什麼驗黃龍。良久云。大體還他肌骨好。不搽紅粉也風流。

　　讚偈
　　六祖

　　六祖當年不丈夫。倩人書壁自塗糊。明明有偈言無物。却受他家一鉢盂。

　　贈古侍者

　　鑿透靈源一脈泉。深深無底自天然。後人不悟曹溪旨。將謂黃梅半夜傳。

　　師臨歸寂。小參示眾

　　說時七顛八倒。默時落二落三。為報五湖高士。心王自在休參。

　　晦堂心和尚語　　　　嗣黃龍

　　上堂。知幻即離。不作方便。離幻即覺。亦無漸次。釋迦老子。千門萬戶。一時擊開。靈利漢。纔聞舉著。撩起便行。更若躊躇。君往西秦。我之東魯。
　　擊禪牀一下云。一塵纔舉。大地全収。諸人耳在一聲中。一聲遍在諸人耳。若是摩霄俊鶻。便合乘時。止濼困魚。徒勞激浪。
　　不與萬法為侶。即是無諍三昧。便恁麼去時。爭柰絃急則聲促。若能向紫羅帳裏撒真珠。未必善因而招惡果。
　　我有真金曾百鍊。巧拙皆由人造變。世間名字假稱呼。隨順瓶盤與釵釧。諸禪德。森羅萬象。不礙眼光。因甚道見與不見。只為分明極。飜令所得遲。
　　不是心。不是佛。不是物。古人與麼道□若管□□□□□一斑。設使入林不動草。入水不動波。猶是騎馬向氷凌行。若是射鵰底手。何不向蛇頭揩痒。透關者。試辨看。
　　先師忌。去年三月十有七。一夜春風撼籌室。三足麒麟入海心。空餘片月波心出。真不掩偽。曲不藏直。誰人為和雪中吟。萬古知音是今日。
　　乾坤之內。宇宙之間。中有一寶。祕在黃龍拂子頭。擬欲賣與諸人。不作貴不作賤。作麼生商量。無人過價。打與三百。
　　有句無句。如藤倚樹。且任諸人點頭。及乎樹倒藤枯。上無充天之計。下無入地之謀。刢利漢。這裏著得一隻眼。便見七縱八橫。乃舉起拂子云。看看。太陽溢目。萬里不掛片雲。若是覆盆之下。又爭恠得山僧。
　　若論此事。老胡本不渡江。二祖不曾得髓。及至黃梅夜半。一人傳虗。萬人傳實。若據老盧見解。只是舂米漢。至今走遍天下人。殊不知。這一片田地。分付來亦多時也。自是諸人不肯紹繼。致使荊棘漸長。禾黍不生。馳走東西。日求升合。何如便向這裏。直下識取本來契劵。教伊四至界畔。一一分明。免見異時別生辭訟。只如今還識也未。爾若識得。一恁恣意耕鋤。若也未知。且受人天供養。
　　風卷殘雲宇宙寬。碧天如水月如環。祖師心印分明在。對此憑君子細看。
　　普賢行文殊智。補陀巖畔清風起。鴉鳴鵲噪。直入耳根。草樹塵毛。形影相吊。聲中無有色。色裏亦無聲。聲色若交參。處處無前後。鳥窠吹布毛。這裏便□□省去。□□拂子云。且道相去多少。三十年後悟去。莫□□良為□。
　　舉首座立僧。虎豹之文。不得炳於犬羊。金玉之光。不得炫於瓦石。明悟之士。不得不警於群迷。三者既備。然後必滔天可以為滄海。必崔嵬可以為山岳。
　　秀上人。明悟之士。卓識之姿。久蘊鋒芒。不沽時譽。幸願無以韜其光。無以藏諸用。破塵出經卷。始是解絛人。直教靈苗異草。葉葉騰芳。鸞鳳麒麟。聲聲相應。若能如是。可謂吾道重光。後昆有託。
　　我有一句。把手分付。瞬目揚眉。西天此土。
　　良工未出。玉石不分。巧冶無人。金沙混雜。還有無師自悟底漢。出來辨別看。舉起拂子云。且道是金是沙見之不取。思之千里。
　　若論此事。不是獨孤標。亦非無伴侶。不識又顢頇。識之還莽鹵。不知是甚物。得恁麼難辨。若非金色頭陀。有理也無雪處。
　　風蕭蕭兮木葉飛。鴻雁不來音信稀。還鄉一曲無人吹。令予拍手空遲疑。此一曲。不是金石絲竹。亦非匏土革木。聞而不聞。覩而莫覩。未審是什麼曲調。看取風雲會合時。五湖必有知音者。

　　泐潭英禪師語　　　　嗣黃龍
　　上堂

　　入寶峰云。石門路嶮鐵關牢。舉目重重萬仞高。無角鐵牛衝得破。毗盧海內作波濤。大眾。且道不涉波濤一句。作麼生道。良久云。一句不惶無著問。迄今猶作野盤僧。
　　名因法有。法逐名生。名遣法除。性相如如。故楞嚴經云。知見立知。即無明本。知見無見。斯則涅槃。無漏真淨。云何是中更容他物。大眾。山僧如是舉唱。未免笑破衲僧口。且道。不落笑具一句。作麼生道。良久云。深秋簾幕千家雨。落日樓臺一笛風。
　　顧視大眾云。青山重疊疊。綠水響潺潺。遂拈拄杖云。未到懸崖處。擡頭子細看。卓拄杖。下座。
　　大眾。先聖道。江月照松風吹。永夜清霄何所為。佛性戒珠心地印。霧露雲霞體上衣。諸禪德。先聖雖然如是。可謂傷鹽傷醋。若是山僧即不然。江月照松風吹。永夜清宵何所為。牧童嶺上一聲笛。驚起群鵶繞樹飛。
　　寶峯高人罕到。雪壓巖邊枯樹倒。嶺前嶺後野猿啼。一條古路清風掃。諸禪德。雖然如是。且道。山僧拄杖子長多少。遂拈拄杖子云。長者隨長使。短者隨短用卓一卓。下座。
　　日出卯。用處不須生善巧。縱使神光照有無。舉意便遭魔境擾。且道。不落善巧一句。作麼生道。良久云。勸君不用鑽頑石。路上行人口似碑。
　　阿呵呵。是什麼尀耐無端破竈墮。三更夜半走如烟。到頭不離是這箇。拍禪牀。下座。
　　祖師道。一切眾生性清淨。從本無生無可滅。即此身心是幻生。幻化之中無罪福。
　　師云。先聖恁麼道。不妨奇特。柰緣衲僧門下。檢點將來。也是食飽傷心。坐久腰疼。
　　石門巇嶮路難行。到者須是著眼睛。直饒透過祖師關。也落千層與萬層。
　　好得閑時不得閑。倚他門戶望他山。爭如撥火爐邊坐。相伴高人論祖關。大眾。爐邊撥火即不問。作麼生論祖關。良久云。極目千山萬山雪。野猿凍撲枯槎折。
　　歲夜云。諸禪德。一年將盡夜。相會五湖人。目擊有何事。來朝又是春。拍禪牀。下座。
　　發化主云。君若隨緣得似風。飛砂走石不乖宗。但於事上通無事。見色聞聲不用聾。大眾□□□□□是道。也須是脚跟著地始得。
　　接官歸云。區區何日了。人事幾時休。莫道青山好。逡巡便白頭。
　　釋迦老子。當時一手指天。一手指地云。天上天下。唯吾獨尊。可謂傍若無人。當初若遇箇明眼衲僧。直教他上天無路。入地無門。然雖如是。也須是銅砂羅裏盛油始得。
　　出縣回云。莫恠頻頻出入。盖為趍陪郡邑。輸他林下高人。過水脚跟不濕。
　　拈拂子云。看看。月似彎弓。少雨多風。扣禪牀。
　　阿呵呵。是什麼。昨夜蟾光獨自坐。屈指從頭數故人。飜憶當年破竈墮。破竈墮是什麼。眨上眉毛早蹉過。

　　兜率悅禪師語　　　　嗣真淨

　　開堂拈香云。此一瓣香。恭為　今上皇帝。　太皇太后。祝延聖壽。伏願。明真心而同日月。蘊至德以合乾坤。八方歌有道之君。四海樂無為之化　又為判府侍郎。合郡文武宷寮。伏願。位連八座。勢入三台。內懷菩薩之心。外護如來之教　　問答不錄。
　　師云。蓮花座上藕絲綸。舉釣何曾得錦鱗。只有盲龜并跛鱉。可怜賺殺把竿人。是何言歟。況一人人盡握靈蛇之珠。一箇箇摠抱荊山之璞。非假琢磨。天然有異。群生日用。不覺不知。但為志情。觸途成滯。若能退步。返照歸根。一虗寸心。萬緣俱泯。寂寂乎。不礙於見聞覺知。蕩蕩乎。豈妨於行住坐臥。彌天盖地。耀古騰今。□□□神。降諸魔怨。堂堂應用。逈脫根塵。處處隨緣。□□□□。放行則蒼龍出海。把定則丹鳳棲桐。直得二乘膽戰。十地魂驚。盧老再舂糠。神光重斷臂。遂使長天月白。大野風清。萬派聲寒。千峯色秀。然雖如是。向衲僧分上。正是著體花縵。嚴身纓絡。只如衲僧分上。有甚奇特。良久云。竹影掃堦塵不動。月輪穿海水無痕。□但某。受材散拙。向道迃踈。以事而固不精通。賦性則實多昏昧。三峽橋畔。携筇而傍水閑行。五老峰前。拂石而和雲默坐。既為自得。已絕他緣。豈謂太守移文。令尸祖席。顧茲懃命。自省何堪。堅避無由。抑從增愧。此盖判府侍郎。以無礙辯才。住第一義諦。十方遊戲。聊現宰官之身。萬行圓成。自是法王之子。盖以付囑實託大臣。震旦流傳。雅茲外護。此日特垂台斾。輝耀禪林。令未聞者深聞。未悟者妙悟。敢不力弘大事。上答鴻恩。不盡之懷。復何言也。
　　又承運使度支。提點朝散。洎合郡文武宷寮。不遺佛囑。光賁祖筵。既秉精誠。必生篤信。伏願。洞明真際。頓脫妄緣。包萬有於胷中。恬一心於事外。
　　又承諸院尊宿。僧職名員。十室之賢。四依之侶。同降法筵。共成佛事。大眾。曾向靈山轉法輪。算來何啻二千春。今朝座上鴛鸞客。盡是當年一會人。久立台嚴。伏惟珍重。
　　到九仙。歲旦上堂。年去年來又一年。四時交泰自天然。勞生何用欣然賀。物外乾坤本不遷。不遷之道。功莫大焉。奪天地之權衡。出陰陽之陶鑄。光吞日月。重若丘山。逐處隨方。安名立字。吉凶無兆。悔吝何生。為萬物之根。作群生之主。九仙大士。深造斯玄。□率予□□當拱手。然雖如是。迎新送舊。且拈向一邊。只□應□□□作麼商量。良久云。暖日晒開千嶂雪。和風吹散碧天雲。
　　無法亦無心。何取復何捨。要真盡屬真。立假全歸假。平地上行船。虗空中走馬。九年面壁人。有口還如啞。參。
　　端午云。端午龍安何所有。一甌山茗泛菖蒲。且無百索纏人手。只有摧邪肘後符。諸禪德。且道。肘後符。篆什麼字。良久云。支那弟子無人識。碧眼胡僧笑點頭。喝一喝。
　　逆順人間事。分明泄與君。箭穿潭底月。劒斫嶺頭雲。得意寧存象。忘言自出群。欲歸清淨界。常以惠香焚。參。

　　草堂清和尚語　　　　嗣晦堂

　　師開堂日。祝　聖問答罷。乃云。佛祖心宗。本無迷悟。一問一答。世諦流布。是以真如無念。非想念而能知。實相無生。豈色心而能見。色心無見。見為實相之門。想念無知。知是真如之理。真如之理。理則無名。實相之門。門須要入。竪起拂子云。只這拂子。是實相門。諸人作麼生入。若也入得。色心不二。彼我無差。這邊那邊。應用不闕。便於眾生心中。念念有無量諸佛出世。於諸佛心中。念念有無量眾生。成等正覺。乃至山河大地。草木叢林。鳥噪猿啼。風鳴水響。皆與實相。不相違背。若未入得。萬古碧潭空界月。再三撈摝始應知。

　　上堂

　　釋迦已滅。彌勒未生。正當現在。佛法委付阿誰。遂舉起拂子云。看。於人善者。拂子善應。於人惡者。拂子惡應。善惡俱忘。拂子作麼生應。千年曆日雖無用。犯著須教總滅門。
　　解夏云。不出三門九十日。大都只要此心休。此心休了全無事。天下名山任意遊。其遊也。肩擔兔角拄杖。手擎無底鉢盂。出一叢林。入一保社。談玄唱道。莫非格外之機。鳥道無蹤。乃是道人行履。其不遊也。大忘人世。隱跡巖阿。從教古路苔生。一任口邊白醭。直饒恁麼。未免坐殺闍梨。設不恁麼。又却拋家失業。恁麼不恁麼。猶是紅綿襖子。貼肉汗衫。衲僧到這裏。箇箇著骨粘皮。難為透脫。且道。透脫一句作麼道。事向定中消息盡。境於塵世煉磨空。
　　舉雲門大師道。平地上死人無數。過得荊棘林者是好手。師云。只這拂子。是荊棘林。諸人作麼生過。直饒過得。也是猢猻著練黐。
　　初心未入道。不用鬧浩浩。古人已是撒砂。落你諸人眼裏。黃龍更向上風颺塵。還有開眼者麼。鐘聲裏薦取。鼓鳴即顛倒。龍濟即今在什麼處。舉意欲尋尋不得。黃花翠竹謾垂陰。
　　十方無壁落。四面亦無門。淨倮倮赤洒洒。灌溪老人出頭不得則且置。雪竇騎牛入你諸人鼻孔裏。為什麼不覺不知。未明心地印。難過趙州關。
　　冬至云。晷運推移。日南長至。長至日已前。諸佛道消。眾生道長。長至日已後。諸佛道長。眾生道消。正當長至日。佛與眾生。盡皆寂滅。道在什麼處。良久云。九九陽生第一爻。
　　舉風穴和尚。因寒食節。參次問僧。衲僧還與父母。拜掃也無。有數僧下語。竝不契。
　　時有僧却問。和尚還與父母拜掃也無。穴云。鳥噪新巢上。人哭古墳前。
　　師云。風穴老人。此語甚諦當。只是俗氣未除。如今有人問黃龍。還與父母拜掃也無。向道。三月懶遊花下路。幾家愁閉雨中門。
　　參玄上士。須參活句。莫參死句。若參活句。臨機變態。不失其宜。出沒卷舒。應用自在。若參死句。如同玉石。真偽不分。凡聖現前。不能甄別。且道。那箇是活句。那箇是死句。會麼。易分雪裏粉。難辨墨中煤。
　　再住黃龍。陞座云。掩息茆堂過六冬。心忘境寂萬緣空。不知幻業從何起。依舊令教振祖風。只如祖風。作座生振。所以道無隱顯。法有去來。去來落我淨之鄉。隱顯契常樂之本。在草堂。即草堂閑人。居方丈。便是住持長老。在彼在此。了無間然。不落二途。如何理論。孤峯忽憶便歸去。浮世要看還下來。
　　萬仞嵳峩鳥道難。劒輪揮處骨毛寒。泥牛昨夜歸滄海。吸得西江水盡乾。竪起拂子云。看。一處起。千處百處沒觜。放下拂子云。一處息。千處百處覔不得。要會麼。溪澗豈能留得住。終歸大海作波濤。
　　舉。世事悠悠。不如山丘。臥藤蘿下。塊石枕頭。雪竇云。這般漢。有甚用處。喚起了打。
　　師云。雪竇何必打他。但喚來。與他一椀茶喫。若是伶俐底。抖擻精神。眼目卓朔。於佛法中。為梁為棟。續佛慧命。若是昏鈍底。從他一睡一千年。千佛出世無由值。
　　晚參云。日入酉。夢幻空花能幾久。百歲光陰二分過。茫茫無限途中走。告禪人。早回首。莫待春風動楊柳。
　　雲從龍風從虎。冬至寒食一百五。自古相傳直至今。南泉不打鹽官鼓。參玄人休莽鹵。甜者甜兮苦者苦。直截毗盧向上關。莫教錯却來時路。
　　舉。僧問大龍。色身敗壞。如何是堅固法身。龍云。山花開似錦。澗水湛如藍。
　　師云。大龍老漢。雖然即境明心。爭柰被物所轉。只如花謝水涸。法身在什麼處。好是陽和二三月。融融花發不干春。
　　將心覔佛。不知佛本是心。以妄求真。不知真即是妄。直得真妄雙泯。心佛兩忘。到此如何理論。良久云。山花開似錦。澗水湛如藍。
　　師往洪州寶峰。入院云。四十五年前到此。石門松徑得閑遊。而今老耄重來也。依舊雲山水自流。雲山依舊。祖席宛然。皆學道人互相興建。致使真風不墜。慧燄無窮。所以古人道。出門自有出門句。入門自有入門句。出門句即不問。入門句作麼生。良久云。到家梅雨歇。猶有子規啼。

　　靈源清禪師語　　　　嗣晦堂

　　上堂。問話且住。休苦紛紜。況此門中。單傳直指。當機默契。早涉多途。更若互逞詞鋒。交馳意路。祇增戲論。豈當宗乘。而今欲了宗乘。要在如何體究。不見道。妙性圓明。離諸名相。本來無有世界眾生。大眾。古往今來謂之世。八方上下謂之界。其中流轉。凡有識情。謂之眾生。三者具存。作麼生說箇本來無有底道理。請定當看。何妨於此深切返觀。忽然大悟現前。便見頓超諸有。凡名聖號。殊相劣形。不待遣除。泯然自離。圓明妙性。廓爾全彰。照徹十方。實無他物。唯茲妙性。應用堂堂。入死出生。任去來而不變。先天後地。隨成壞以常存。聖智難量。凡情罔測。非因修證。本體如然。還信得及麼。若也信得及。上無不報之恩。下有可行之□。利人利己。洞達靈源。神化無□。復有何事。若信不及。但□□懷安聖代。自然真趣合無生。
　　古者道。十方同聚會。箇箇學無為。此是選佛場。心空及第歸。恁麼說話。大似自生退屈。以己妨人。雖然如是。建化門中。是真方便。何也。已坐玉堂之士。不在登科。未升金榜之流。要須入試。大眾。今朝同會選場。各賦本來題目。必欲心空及第。須逢本分試官。且道。以何為驗。直下一言通變化。迅雷聲裏辨魚龍。
　　浮雲散盡狂波止。天上玉蟾水底圓。皎潔逈然通湛寂。此時消息若為傳。水無待月之心。月無投水之意。水月全收。光歸何所。解道孤圓吞萬象。令人長憶老盤山。
　　時時是好時。日日是好日。烏兔體全真。靈機何處覓。今朝看見昨朝人。依舊眼睛光似漆。
　　打鼓升堂。賓主相對。目擊道存。失錢遭罪。透出玄關歸去來。堂裏喫茶誰不會。雖然如是。切忌倒跟。擊禪牀。下座。
　　古佛不到處。諸人共用。諸人不到處。古佛同參。同參共用如何顯。種田博飯機非淺。因思昔日老師言。三界本無何用免。
　　舉僧問九峯云。諸聖間出。盡是傳語底人。是否。峰云。是。僧云。只如釋迦出來道。天上天下。唯我獨尊。為甚却成傳語底人。峯云。只為他指天指地。所以喚作傳語底人。師云。明眼漢。瞞他一點也不得。然雖如是。且道。天上天下。唯我獨尊。是傳什麼人語。良久云。直饒明得出。未是當行家。
　　舉趙州挾火示眾云。不得喚□□□道了也。你喚作□□。僧無語。師云。趙州老漢。著甚來由。從教遍界騰紅焰。□□渾身冷似氷。
　　四月八。舉寒山子道。常聞釋迦佛。未知在何方。思量得去處。不離我道場。寒山恁麼道。作麼生說箇思量底道理。若以有心思。有心屬妄想。即墮增益謗。若以無心思。無心屬斷滅。即墮減損謗。若以不有不無思。即墮相違謗。若以亦有亦無思。即墮戲論謗。離此四謗。合作麼生體會。會得則釋迦老子。時時降誕。不待雲門打殺。自然天下太平。其或未然。殿上燒香齊合掌。更將惡水驀頭澆。
　　江月照松風吹。永夜清宵更是誰。霧露雲霞遮不得。箇中猶道不如歸。復何歸。荷葉團團團似鏡。菱角尖尖尖似錐。
　　天機藏不得。花笑鳥啼時。不待重拈出。當人合自知。知底事作麼生。良久云。笑我者多。哂我者少。參。
　　山是山。水是水。僧是僧。俗是俗。更將何物演真乘。六六元來三十六。
　　一是一。二是二。頭上是天。脚下是地。飢即飡兮困即睡。人人皆受如來記。忽若有箇漢。出來道。我不入這保社。且道。向他道什麼即得。但云。汝於來世。當得作佛。且道。還甘也無。具擇法眼者。試請辨看。
　　三世諸佛不知有。恩無重報。狸奴白牯却知有。功不浪施。明大用曉全機。絕蹤跡處不思議。歸去好無人知。衝開碧落松千尺。截斷紅塵水一溪。
　　衲僧照徹千差眼。緇素淺深毫髮分。分處莫非全正令。法王那得獨稱尊。諸禪德。須曉了。莫顢頇。一字誵訛即□□。豈不見。法眼見俗人携兒子到。因問之不語。乃有頌。□□年八歲。問不解語。不是不語。大法難舉。
　　後白雲端見之曰。好頌。有一字未是。何不道不是不語。大法全舉。
　　又積翠投機云。傑出叢林是趙州。老婆勘破沒來由。慈明云。好頌。有一字未是。何不道老婆勘破有來由。
　　師云。有之與沒。全之與難。誵訛在什麼處。有般漢。才被根窮。便道。我這裏一物也無。說什麼是與未是。又有般漢道。大用現前。縱橫盡妙。更分付箇甚麼。如斯見解。正是尋言逐句。未具衲僧眼在。山僧今日。也有一處未是。具衲僧眼者。試檢點看。若檢點得出。直下同歸。若檢點不出。被人拶著無明袋。便落親踈逆順中。

　　湛堂準和尚語　　　　嗣真淨
　　序

　　　　日涉園李　　彭
　　予觀宗師說禪。甞譬之善琴者。斵以百衲之材。絃以園客之絲。資以敏妙之失。其攫之也深。其醳之也愉。上為南風。下為別鵠。可謂盡矣。曾不知絃指之外。徽軫所不能管攝。有不可傳之妙。
　　又甞譬之善奕者。枯棊三百。鏖戰於方罫之間。或角或掎。出奇決勝。可謂備矣。曾不知陷之死地而後生。殺之亡地而後存。有不可料之著。出人意表。
　　本分宗師。心空法徹。得大自在。窠臼不存。亦何以異此哉。
　　昔　真淨禪師。出臨濟正宗。得雲門大用。而湛堂老人。實世其家。悟活祖師意。兩坐道場。發徽軫不能管攝之音。下出人意表之著。未甞貶剝諸方。羇縻禪子。而學者向風爭趍之。諸方宗匠。共所推仰。真祖師門下之英豪。菩提場中之宿將也。及其遷寂。參徒志端。編掇平時上堂警眾機緣。將[金*　]□□世。開鑿後人。以予甞瞻禮杖屨。獲聽玅談。乞為序引於卷首。予辭以丘園病夫。豈發揚潛德之具。端曰。若欲借重於名卿巨公。以傳世而行後。非先師意也。吾雖不死。振先師之遺風。其敢負先師意乎。公毋固辭。予曰唯。乃序以冠之。政和六年六月七日序。

　　上堂

　　立秋日云。寒來暑往古今同。萬別千差不礙空。昨夜鐵牛頭角露。滿庭松栢撼秋風。
　　八月九月天。白露寒露節。門外在處山。秋風落黃葉夜雨斂重雲。曉鴻鳴寥沈。可怜祖師意。頭頭都漏泄。不必雲巖苦苦更多說。各請歸堂。不須久立。喝一喝。
　　祖師關棙子。幽隱罕人知。不是悟心者。如何舉向伊。乃喝一喝云。是何言歟。若一向與麼。達磨一宗。掃土而盡。所以大覺世尊。初悟此事。便乃開方便門。示真實相。普令南北東西。四維上下。郭大李二。鄧四張三。同明斯事。雲巖今日。不免效古。開方便門去也。以拂子擊禪牀一下云。方便門開也。作麼生是真實相。良久云。十八十九。癡人夜走。
　　舉甘贄行者。一日在南泉設粥。粥辦。甘贄請南泉打槌。南泉白槌云。請大眾。為狸奴白牯。念摩訶般若波羅蜜多。甘贄禮拜便出。南泉却往厨下。問典座云。甘贄行者。向什麼處去也。典座云。當時便去也。南泉便打破粥鍋。師云。大眾。南泉為狸奴白牯念誦且止。且道。打破粥鍋意。作麼生會。若也會得。便好高挑鉢袋。繞天下橫行。其或未然。雲巖下箇注脚。高吟大笑意猖狂。潘閬騎驢出故鄉。驚起暮天沙上鴈。海門斜去兩三行。
　　古人道。不看經。不念佛。看經念佛是何物。自從識得轉經人。遂舉拂子云。龍藏聖賢都一拂。遂拂一拂云。諸禪德。正當恁麼時。且道。雲巖土地。向什麼處安身立命。遂擲下拂子。兩手握舉。扣齒云。萬靈千聖。千靈萬聖。
　　四月人家麥正収。連綿陰雨不能休。沿溪處處生深草。飽殺南泉水牯牛。諸禪德。各各照顧。照顧箇什麼。恐水牯[跳-兆+孛]跳。
　　永嘉道。直截根源佛所印。摘葉尋枝我不能。遂卓拄杖云。大小直截。或有箇秀才。出來道。雲巖長老。你佛法得恁麼簡易。準上座便向伊道。田厙奴。豈不聞孝經序云。朕聞上古。其風朴略。
　　誌公和尚云。雞鳴丑。一顆圓光明已久。內外推尋覓總無。境上施為渾大有。不見頭也無手。世界壞時渠不朽。未了之人聽一言。只者如今誰動口。
　　師云。大小誌公。只識得箇昭昭靈靈。不笑破衲僧口。雲巖即不然。雞鳴丑。三四五六七八九。象骨峰頭木馬嘶。新豐洞口石牛吼。山之前水之後。吳道僧繇畫不就。斷頭船子下南康。彷彿天明到湖口。
　　大道縱橫。觸事現成。雲開日出。水綠山青。拈拄杖卓云。雲門大師來也。說道。觀世音菩薩。將錢買胡餅。放下却是饅頭。大眾。雲門只見錐頭利。不見鑿頭方。寶峰即不然。乃擲下拄杖云。勿於中路事空王。策杖還須達本鄉。昨日有人從淮南來。不得福建信。却道。嘉州大像。吞却陝府鐵牛。遂喝一喝云。是甚麼說話。笑倒雲居土地。
　　鑽真珠解玉板即易。看窟籠著楔却難。月色和雲白。松聲帶露寒。即不問。你諸人且道。大目犍連。共須菩提。商量箇什麼。良久云。東家杓柄長。西家杓柄短。
　　卓拄杖云。客來須看。賊來須打。又誰家門外。無明月清風。元來道不必揀擇。纔有揀擇。便落知見。故老胡云。知見立知。即無明本。知見無見。斯即涅槃。無漏真淨。云何是中更容他物。所以巴陵明提婆宗。便道銀盌裏盛雪。祖意教意兩家證龜成鱉。大底同天不同地。處所相遠胡越。有時思量得。趙州壁上掛胡蘆。又著甚死急。
　　有僧出眾云。江邊臨水者。盡是取魚人。便問。祖師心印。狀似鐵牛之機。如何是鐵牛之機。師默然。僧云。閉口深藏舌。安身處處牢。師亦默然。僧云。早知今日事。悔不慎當初。便禮拜。師乃召大眾云。江邊臨水者。盡是取魚人。
　　八月中秋天凉。芙蓉花發映禪房。老胡大道分明在。不必諸方問短長。短不是短。長不是長。短長不是處。是道非思量。思量不及。文彩愈彰。秋山兮秋雲片片。秋江兮秋水洋洋。風悲蘭社。天澹滄浪。諸禪德。也好箇消息。以拂子擊禪牀一下云。欲言言不及。林下好商量。
　　太陽門下。日日三秋。地轉天回而本靜。明月堂前。時時九夏。寒灰死火而恒然。故至人正中入偏。布袋長年落魄。偏中入正。飲光論劫坐禪。所以道。一氣無作而作。萬法不然而然。不然而然。石牛吼。火裏生蓮。無作而作。木馬嘶。河氷燄著。便與麼去。衲僧門下。猶欠轉身句在。大眾且道。作麼生是轉身底句。良久云。翡翠踏飜荷葉雨。鷺鷥飛破竹林煙。
　　今朝臘月十五。切忌葛藤露布。者事直下分明。當處超佛越祖。便與麼去。苦苦。何故。寒山子能莽齒。十年歸不得。忘却來時路。阿呵呵。天道運行。節氣頻更。五日為候。十日為旬。三十日為月。十二月為年。一日一日。因循因循。五九盡又逢春。擊禪牀。下座。
　　僧問。若有一人。發真歸源。十方虗空。悉皆消殞。未審此理如何。師乃點指云。子丑寅卯辰巳午未。一羅。二土。三水。四金。五太陰。六太陽。七計都。今日計都星。入巨蟹宮。寶峰不打這鼓笛。
　　昨日有人。從湖南來。說道。一路人家。家家竈裏有烟。寶峯聞了。不覺手之舞之。足之蹈之。願年年水碧山青。花紅柳綠。更有什麼事。良久云。道泰不傳天子令。時清好唱太平歌。
　　今日五月一。寶峯集四海禪和。不談玄。不說玅。共大眾商量。南嶽萬年松。形狀如龍。輪輪囷囷。至今臥在祝融峯。廬山瀑布水。不知得幾千萬年。今古長如白練飛。一條界破青山色。以此舉揚。上祝　皇帝聖壽無彊。更願天下人安然。萬邦齊賀太平年。

　　長靈卓和尚　　　　嗣靈源

　　師初住舒州甘露。開堂。問答罷。乃云。有問有答。須是其人。若是其人。喚作遊戲三昧。逢場施設。無可不可。其或心源尚翳。覺照猶蒙。但縱狂機。無有是處。若據此事。人天未集已前。平常動靜之際。人人分上。本自混然。各無增損。明來暗去。自古自今。一段靈光。法爾瑩徹。即心即佛。日用堂堂。非佛非心。物物覿體。是箇微妙大解脫門。於斯得入。亡言而聲應十方。不動而身遊沙界。塵塵華藏境。處處總持門。即想念以契神機。闢塵勞而興佛事。迴途石馬。火裏蓮開。以至棒頭取證。喝下傳心。一指明宗。三拜得髓。復何恠哉。還信得及麼。以拂子擊禪牀云。若向這裏。信得及。如許多葛藤。又向什麼處去也。良久云。目前得旨俱成現。觸處無心是到頭。
　　上堂。的的無來去。明明有舊新。去年今日事。今日去年人。脫體全收放。隨流混主賓。春光重漏泄。有口不須陳。
　　拈起拄杖云。大眾。若拈起也。要汝諸人。向普賢門中。覓箇出身之處。復放下云。若放下也。教你諸人。向文殊門中。討箇入頭底路。若不拈不放也。令汝諸人。於毗盧界中。不出不入。得大自在。雖然如是。未是好心。爭如汝諸人。罷却從前流浪。識取祖父契書。承認本家田業。從教露柱懷胎。鐵牛生犢。後四前三。全無窠窟。向下文長。一喝一咄。卓拄杖。下座。
　　甘露尋常。說佛說祖。是招呼你。談玄談妙。是蹊徑你。行棒行喝。是定動你。収來放去。是殺活你。主賓互換。是愽詰你。拈頭作尾。其變通你。敲骨打髓。是諦當你。把臂並行。是和合你。灑灑無事。是停息你。且道。甘露為人。在什麼處。良久云。斫却月中桂。清光應更多。
　　付法傳心。將錯就錯。立雪斷臂。隨邪逐惡。本色衲僧。如何評薄。達磨大師。露出一膞。
　　摩尼在掌。隨五色以分輝。寶月當空。散千江而現影。還會麼。以拄杖一劃云。禍不入慎家之門。
　　人無心合道。困來不覺和衣倒。一老一不老。法身真箇入荒草。了無求。隨分討。糞掃堆頭拾得寶。木人石女共歡呼。信手拈來用恰好。青山無盡意無窮。何須更覓來時道。
　　乾坤之內。宇宙之間。中有一寶。廼喝云。在什麼處。良久云。若要價重娑婆。但識取這箇。擲拂子。下座。
　　拈拄杖橫按云。釋迦先鋒。彌勒後殿。且道。中軍主將。畢竟是誰。良久云。擬議之間。西天此土。卓一下。下座。
　　日出心光耀。堂堂更孤峭。天陰性地昏。風寒早閉門。不知天地者。剛道有乾坤。欲明還得暗。打破却渾侖。爭如回首家鄉路。寒食依前是暮春。
　　五五二十五。人人超佛祖。撩著未知機。黃金成糞土。諸禪德。莫莽鹵。夷門山朝朝走入新羅。占波國裏賣吉州針。相逢醉老婆。尋牛撞著虎。
　　落花隨流水。啼鳥在深雲。莫恠多違背。年高耳目昏。豈不見。七百甲子老禪翁。對人只道。東門西門。南門北門。
　　披砂揀金。非我族類。拈來便用。罕遇其人。不見道。不許夜行。投明須到。若是醋虫不知酸。明鑑不自照。也祇是坎井之蛙。詎知滄海。譬如畫虎未成。猶勝於犬。萬仞崖頭曾撒手底。便請丹霄獨步。
　　師宣和六年。十二月二十七日圓寂。先於二十五日上堂。舉僧問雲門。如何是雲門一曲。門云。臘月二十五。
　　師云。雲門曲子。不妨徑曲。便恁麼會得去。臘月三十日。贏得觜頭光。若也不會。臘月三十日。亦贏得觜頭光。汝等諸人。畢竟作麼生會。老僧住世。能復幾時。若是據令而行。直須法堂上草深一丈。而今不獲已。將鳥缸打作硯瓦賣。曲盡老婆心。為汝諸人。和箇曲子。廼云。衲僧要唱雲門曲。六六從來三十六。曹源有箇癡禪人。解道一生數不足。數不足。不屬金石與絲竹。等閑一拍五音全。直道如弦已曲彔。從教歲去年來。依舊山青水綠。

　　偈頌
　　迷悟何從

　　恰恰今人用。明明古佛心。寒雲歸碧嶂。幽鳥下青林。

　　偶言

　　巖松森翠皆穿眼。澗水清冷亦到心。自笑不能修白業。祇憑流水念觀音。

　　讀傳燈

　　誰謂拈花後。聯芳直至今。到頭珠有水。未免線因針。蝶在花猶在。春深草亦深。軒窗倚踈豁。閑聽洞龍吟。

　　續開古尊宿語要集第一
　　續刊古尊宿語要第二集　地
　　清凉法眼益禪師語　　　　嗣地藏
　　上堂

　　惱亂上座不安者。外有物。內有心。所以凡聖一真。猶存見隔。便道。見在即凡。情忘即佛。勸上座。不用求真。唯須息見。又云。願我速除虗妄見。妙觀察智轉分明。但漝麼究好。珍重。
　　夫為沙門。出生死路最急。且道。那路出生死。不了物故。為物所轉。便是迷己為物去。古聖教人轉一切物。同無上覺。便云。不物於物。不非物於物。故經云。一切法皆是佛法。上座。要會麼。佛法也不是。珍重。
　　尋常白諸上座道。如今便散去。早是勞上座來一轉也。僧家實是無事。經行林中。宴坐樹下。但不於三界現身意。便是無事人。若乃布置模樣。起許作用。即不□□古脉。豈不見文殊方入得居士室。上座還會麼。祇為不作如許多怪朕。不唯入室。亦乃長在室中。若不漝麼。莫道入室。門也摸不著。且問上座。如今在門裏。在門外。還會麼。若不會。久立。氣脉更不續。珍重。

　　雲門匡真禪師語　　　　嗣雪峯

　　上堂。有官人問。佛法如水中月。是不。師云。清波無透路。進云。和尚從何得。師云。再問復何來。進云。正與麼時如何。師云。重疊關山路　問如何是啐啄之機。師云響。進云。還應也無。師云。且緩緩　問如何是雲門一曲。師云。臘月二十五。進云。唱者如何。師云且緩緩　問如何是祖師西來意。師云。日裏看山　問如何是學人自己。師云。遊山翫水。進云。如何是和尚自己。師云。賴遇維那不在　問如何是一代時教。師云。對一說　問如何是正法眼。師云普　問如何是端坐念實相。師云。河裏失錢河裏摝　問如何是諸佛出身處。師云。東山水上行　師乃云。我事不獲已。向你諸人道。直下無事。早是相埋沒也。更欲蹋步向前。尋言逐句。求覓解會。千差萬別。廣設問難。贏得一場口滑。去道轉遠。有什麼歇時。祇此箇事。若在言語上。三乘十二分教。豈是無言語。因什麼道。教外別傳。若從學解機智。祇如十地聖人。說法如雲如雨。猶被呵責見性如隔羅縠。以此故。知一切有心。天地懸殊。雖然如此。若是得底人。道火不能燒口。終日說事。未甞挂著脣齒。未曾道著一字。終日著衣喫飯。未曾觸著一粒米。掛一縷絲。雖然如此。猶是門庭之說。須是實得與麼始得。若約衲僧門下。句裏呈機。徒勞佇思。直饒一句下承當得。猶是瞌睡漢。
　　時有僧問。如何是一句。師云舉　問如何是塵塵三昧。師云。桶裏水鉢裏飯。
　　三乘十二分教。橫說豎說。天下老和尚。縱橫十字說。與我拈針鋒許。說底道理。將來看。與麼道。早是死馬醫。雖然如此。且有幾箇。到此境界。不敢望你言中有響。句裏藏鋒。瞬目千差。風恬浪靜。伏惟尚饗。
　　問如何是透法身句。師云。北斗裏藏身　問如何是吹毛劍。師云骼。又云觜　問如何轉動。即得不落階級。師云。南斗七北斗八。
　　舉一則語。教汝直下承當。早是撒屎。著你頭上也。直饒拈一毛頭。盡大地一時明得。也是剜肉作瘡。雖然如此。也須是實到者箇田地始得。若未。且不得掠虗。却須退步。向自己根脚下。推尋看。是什麼道理。實無絲髮許。與汝作解會。與汝作疑惑。況汝等。各各當人。有一段事。大用現前。更不煩汝一毫頭氣力。便與佛祖無別。自是汝諸人。信根淺薄。惡業濃厚。突然起得如許多頭角。擔鉢囊。千鄉萬里。受屈作麼。且汝諸人。有什麼不足處。大丈夫漢。阿誰無分。獨自承當。尚猶不著便。不可受人欺瞞。取人處分。纔見老和尚開口。便好把特石驀口塞。便似屎上青蠅相似。鬥咂將去。三箇五箇。聚頭商量。苦屈兄弟。古人一期。為汝諸人。不奈何。所以垂一言半句。通你入路。知是般事。拈放一邊。自著些子筋骨。豈不是有少許相親處。快與快與。時不待人。出息不保入息。更有什麼身心。閒別處用。切須在意。珍重。
　　盡乾坤。一時將來。著你眼睫上。你諸人。聞與麼道。不敢望汝出來。性燥把老僧。打一摑。且緩緩。子細看。是有是無。是箇什麼道理。直饒你向這裏明得。若遇衲僧門下。好槌脚折。若是箇人。聞說道。什麼處有老宿出世。便好驀面唾。汙我耳目。汝若不是箇手脚。纔聞人舉。便承當得。早落第二機也。汝不看他德山和尚。纔見僧入門。拽拄杖便趁。睦州和尚。見僧入門來。便云。現成公案。放你三十棒。自餘之輩。合作麼生。若是一般掠虗漢。食人膿唾。記得一堆一擔搕[木*(天/韭)]。到處馳騁。驢脣馬觜。誇我解問十轉五轉話。饒你朝問至夜。答到夜。論劫還夢見麼。什麼處是與人著力處。似這般底。有人屈衲僧齋也道得飯喫。堪什麼共語處。他日閻羅王面前。不取你口解說。諸兄弟。若是得底人。他家依眾遣日。若未得。切莫掠虗。不得容易過時。大須子細。古人大有葛藤相為處。祇如雪峯和尚道。盡大地是你。夾山和尚道。百草頭上。薦最老僧。閙市裏。識取天子。洛浦和尚云。一塵纔起。大地全收。一毛頭師子全身。總是你把取飜覆思量看。日久歲深。自然有箇入路。此箇事。無你替代處。莫非各在當人分上。老和尚出世。祇為你。作箇證明。你若有箇入路。少許來由。亦昧汝不得。若實未得方便撥你即不可。兄弟。一等是蹋破草鞋行脚。拋却師長父母。直須著些子眼睛始得。若未有箇入頭處。遇著本色咬豬狗手脚。不惜性命。入泥入水相為。有可咬嚼。眨上眉毛。高挂鉢囊。十年二十年。辨取徹頭。莫愁不成辦。直是今生未得。來生亦不失人身。向此門中。亦乃省力。不虗辜負平生。亦不辜負施主。師長父母。直須在意。莫空過時。遊州獵縣。橫擔拄杖。一千里二千里。走這邊經冬。那邊過夏。好山好水。堪取性多齋供。易得衣鉢。苦屈苦屈。圖他一斗米。失却半年粮。如此行脚。有什麼利益。信心檀越。一把菜一粒米。作麼生消得。直須自看。無人替代。時不待人。一日眼光落地。前頭將何抵擬。莫一似落湯螃蠏。手脚忙亂。無你掠虗。說大話處。莫將等閒。空過時光。一失人身。萬劫不復。不是小事。莫據目前。俗子尚猶道。朝聞道夕死可矣。況我沙門。合履踐何事。大須努力。珍重。
　　問。殺父殺母。佛前懺悔。殺佛殺祖。向什麼處懺悔。師云露　問。不起一念。還有過也無。師云。須彌山　問。如何是和尚家風。師云。有讀書人來報　問。聖僧。為什麼被大虫咬。師云。與天下人作牓樣　問。如何是超佛越祖之談。師云餬餅。進云。這箇有什麼交涉。師云。酌然。有什麼交涉。
　　大眾集。良久驀拈拄杖云。看看。北鬱丹越人。見汝般柴不易。在中庭裏相撲。供養你。更為你。念般若經云。一切智智清淨。無二無二分。無別無斷故。
　　僧便問。如何是一切智智清淨。師云。西天斬頭截臂。這裏自領出去。
　　問古人面壁。意旨如何。師云念七。又云定　問。如何是釋迦身。師云。乾屎橛　問。初秋夏末。前程忽有人問。如何祇對。師云。大眾退後。進云。過在什麼處。師云。還我九十日飯錢來　問。樹凋葉落時如何。師云。體露金風　問。一切智通無障礙。時如何。師云。埽地潑水相公來　問。隨流認得性。時如何。師云。東堂月朗西堂闇。
　　天帝釋與釋迦老子。在中庭裏。相爭佛法甚閙。便下座。
　　和尚子。直饒你道有什麼事。猶是頭上安頭。雪上加霜。棺木裏眨眼。灸盤。上更著艾爝。這箇是一場狼藉不少也。你合作麼生。各自覓箇託生處好。莫空遊州獵縣。祇欲得捏搦閒言語。待老和尚口動。便問禪問道。向上向下。如何若何。大卷抄將去。[祝/土]向皮袋裏卜度。到處火鑪邊。三箇五箇聚頭舉。口喃喃地便道。這箇是公才語。這箇是就處打出語。這箇是事上道底語。這箇是體語。體汝屋裏老爺老孃。噇却飯了。祇管說夢。便道。我會佛法了也。將知與麼行脚。驢年得休歇麼。更有一般底。纔聞說箇休歇處。便向陰界裏。閉目合眼。老鼠孔裏作活計。黑山下坐。鬼趣裏體當。便道。我得箇入路也。還夢見麼。這一般底。打殺萬箇。有什麼罪過。喚作打底不遇作家。至竟祇是箇掠虗漢。你若實有箇見處。拈將來看。共汝商量。莫空過。不識好惡。謥謥詷詷地。聚頭說葛藤。莫教老僧。見捉來勘。不相當。槌折腰。莫言不道。汝皮下。還有血麼。到處自欲受屈作麼。這滅胡種。盡是野狐羣隊。總在這裏作麼。以拄杖一時趂下。
　　從上來。且是箇什麼事。如今抑不得已。且向汝諸人道。盡大地有什麼物。與汝為對為緣。若有針鋒。與汝為隔為礙。與我拈將來。喚什麼。作佛作祖。喚什麼。作山河大地。日月星辰。將什麼。為四大五蘊。我與麼道。喚作三家村裏。老婆說話。忽然遇著本色行脚漢。聞與麼道。把脚拽向堦下。有什麼罪過。雖然如此。據箇什麼道理。便與麼。莫趁口快。向這裏亂道。須是箇漢始得。忽然被老漢脚跟下尋著。勿去處。打脚折。有什麼罪過。既與麼。如今還有問宗乘中話麼。待老漢答一轉了。東行西行。
　　有僧擬問次。師以拄杖劈口打。便下座。
　　問。如何是清淨法身。師云。花藥攔。進云。便與麼會時如何。師云。金毛師子。
　　因聞鐘鳴。乃云。世界與麼廣闊。為什麼。鐘聲披七條。
　　人人自有光明在。看時不見暗昏昏。便下座。
　　師在文德殿赴齋。有鞠常侍。問靈樹果子。熟也未。師云。什麼年中。得信道生。

　　偈頌

　　喪時光。藤林荒。圖人意。滯肌尫。
　　舉不顧。即差互。擬思量。何劫悟。
　　咄悟咄。力□希。禪子訝。中眉垂。
　　抽顧頭　鑒咦。

　　室中語要

　　師舉古云。聞聲悟道。見色明心。師云。作麼生是聞聲悟道。見色明心。乃云。觀世音菩薩。將錢來買餬餅。放下手云。元來祇是饅頭。
　　舉僧問趙州。某甲乍入叢林。乞師指示。州云。喫粥了也未。僧云。喫粥了也。州云。洗鉢盂去。師云。且道有指示。無指示。若道有指示。向他道什麼。若道無指示者。僧何得悟去。
　　有時云。平地上死人無數。過得荊棘林。是好手。僧云。與麼則堂中第一座。有長處也。師云。蘇嚕蘇嚕。
　　一日云。三家村裏賣卜。東卜西卜。忽然卜著。也無定。僧便問。忽然卜著時如何。師云伏惟。
　　舉。僧問乾峯。十方薄伽梵。一路涅槃門。未審路頭。在什麼處。峰以拄杖劃云。在者裏。
　　師拈起扇子云。扇子勃跳。上三十三天。築著帝釋鼻孔。東海鯉魚。打一棒。雨似盆傾相似。會麼。
　　有時云。若說菩提涅槃。真如解脫。是燒楓香。供養你。若說佛說祖。是燒黃熱香。供養你。若說超佛越祖之談。是燒缾香。供養你。歸依佛法僧。下去。
　　一日。拈起拄杖。舉教云。凡夫實謂之有。二乘析謂之無。緣覺謂之幻有。菩薩當體即空。乃云。衲僧見拄杖。但喚作拄杖。行但行。坐但坐。總不得動著。
　　舉雪峯云。三世諸佛。向火燄上。轉大法輪。
　　師云。火燄。為三世諸佛說法。三世諸佛立地聽。
　　有時拈起拂子云。者裏得箇入處去揑怪也。日本國裏說禪。三十三天。有箇人出來。喚云。吽吽。特厙兒。擔枷過狀。
　　舉雪峯云。飯蘿邊坐。餓死人。臨河。渴死漢。玄沙云。飯籮裏坐。餓死漢。水裏沒頭浸。渴死漢。
　　師云。通身是飯。通身是水。
　　有時云。直得乾坤大地。無纖毫過患。猶是轉句。不見一色。始是半提。直得如此。更須知有全提時節。
　　舉。翠巖夏末上堂云。我一夏已來。與師僧說話。看翠巖眉毛在麼。保福云。作賊人心虗。長慶云。生也。
　　師云。關。
　　有時云。光不透脫。有兩般病。一切處不明。面前有物。是一。又透得一切法空。隱隱地。似有箇物相似。亦是光不透脫。又法身亦有兩般病。得到法身。為法執不忘。己見猶存。坐在法身邊。是一。直饒透得法身去。放過即不可。子細點檢來。有什麼氣息。亦是病。
　　或拈拄杖。示眾云。拄杖子。化為龍。吞却乾坤了也。山河大地。甚處得來。
　　舉。玄沙示眾云。諸方老宿。盡道接物利生。忽遇三種病人來。作麼生接。患盲者。拈搥豎拂。他又不見。患聾者。語言三昧。他又不聞。患瘂者。教伊說。又說不得。且作麼生接。若接此人不得。佛法無靈驗。
　　有僧。請益師師云。你禮拜著。僧禮拜起。師以拄杖便挃。僧退後。師云。你不是患盲。復喚近前。僧近前。師云。你不是患聾。乃豎起拄杖云。還會麼。僧云不會。師云。你不是患瘂。其僧於此有省。
　　舉。馬大師云。一切語言。是提婆宗。以此箇為主。
　　師云。好語。祇是無人問。僧便問。如何是提婆宗。師云。西天九十六種。你是最下種。
　　舉。肇法師云。諸法不異者。不可續[梟-木+儿]截鶴。夷嶽盈壑。然後為無異者哉。
　　師云。長者天然長。短者天然短。
　　又云。是法住法位。世間相常住。乃拈起拄杖云。拄杖不是常住法。
　　舉。世尊初生下。一手指天。一手指地。周行七步。目顧四方云。天上天下。唯我獨尊。
　　師云。我當時若見。一棒打殺。與狗子喫却。貴圖天下太平。
　　舉。雪峯示眾云。世界闊一丈。古鏡闊一丈。世界闊一尺。古鏡闊一尺。玄沙指面前火鑪云。火驢闊多少。峯云。似古鏡闊。沙云。這老漢。脚跟未點地在。
　　後東使拈問僧。為復古鏡致火爐與麼大。火爐致古鏡與麼大。
　　西院云。與麼問人。也未可在。
　　師云。餿飯泥茶爐。
　　舉。僧問雲居。山河大地。從何而有。居云。從妄想有。僧云。與某甲。想出一鋌金。得麼。居便休去。僧不肯。
　　師聞得云。已是葛藤不能折合。得待伊道想出一鋌金得麼。拈拄杖便打。

　　垂示代語

　　師上堂云。你道。古佛與露柱相交。是第幾機。無對。師云。汝問。我與汝道。僧便問。師云。一條絛三十文。代前語云。南山起雲。北山下雨。
　　僧又問。作麼生是一條絛三十文。師云。打與　上堂云。乾坤側。日月星辰一時黑。作麼生道。代云。好事不如無　一日云。今日十五入夏也。寒山子作麼生。代云。和尚問寒山。學人對拾得　或云。古人道。人人盡有光明在。看時不見暗昏昏。作麼生是光明。代云。廚庫三門。又云。好事不如無　一日云。佛法大殺有。祇是舌頭短。代云長也。又云。大斧斫了手摩抄　示眾云。中有一寶。秘在形山。拈燈籠向佛殿裏。將三門來燈籠上。作麼生。代云。逐物意移。又云。雷起雲興　或云。阿耶耶。新羅國裏打鐵。火星燒著我指頭。自代云。非但指頭　一日云。眼睫橫亘十方。眉毛上透乾坤。下透黃泉。須彌塞却你咽喉。還有人。會得麼。若有人會得。拽取占波。共新羅國鬥額。代云哂　示眾云。作麼生是不露鋒骨句。代云。今時人。須是明明向道始得。師乃有頌。不露鋒骨句。未語先分付。進步口喃喃。知君大罔措。

　　遊方遺錄

　　師初參睦州蹤禪師。州纔見師來。便閉却門。師乃扣門。州云誰。師云某甲。州云。作什麼。師云。己事未明。乞師指示。州開門一見。便閉却。師如是連三日。去扣門。至第三日。州始開門。師乃拶人。州便擒住云。道道。師擬議。州托開云。秦時[車*度]轢鑽。師從此悟入　師到雪峯莊。見一僧。師問。上座今日上山去那。僧云是。師云。寄一則因緣。問堂頭和尚。祇是不得道是別人語。僧云得。師云。上座到山中。毗和尚上堂。眾纔集。便出。握腕立地云。這老漢。項上鐵枷。何不脫却。其僧一依師教。雪峯見這僧。與麼道。便下座。攔胷把住其僧云。速道速道。僧無對。雪峯托開云。不是汝語。僧云。是某甲語。雪峯云。侍者將繩棒來。僧云。不是某語。是莊上。一浙中上座。教某甲來道。雪峯云。大眾。去莊上。迎取五百人善知識來。
　　師次日上山。雪峯纔見。便云。因什麼。得到與麼地。師乃低頭。從茲契合　又因疎山示眾云。老僧咸通年已前。會得法身邊事。咸通年已後。會得法身向上事。
　　師問。承聞和尚咸通年已前。會得法身邊事。咸通年已後。會得法身向上事。是不。山云是。師云。如何是法身邊事。山云枯樁。師云。如何是法身向上事。山云。非枯樁。師云。還許學人說道理也無。山云。許你說。師云。枯樁。豈不是明法身邊事。非枯椿。豈不是明法身向上事。山云是。師云。法身還該一切不。山云。作麼生不該。師指淨瓶云。法身還該這箇麼。山云。闍梨莫向淨瓶邊會。師便禮拜　因見信州鵝湖上堂云。莫道。未了底人。長時浮逼逼地。設使了得底人。明得知有去處。尚乃浮逼逼地。師下來。舉此語。問首座。適來和尚示眾云。未了底人。浮逼逼地。了得底人。浮逼逼地。意作麼生。首座云。浮逼逼地。師云。首座在此久住。頭白齒黃。作這箇語話。首座云。未審。上座又作麼生。師云。要道即得。見即便見。若不見。莫亂道。首座云。祇如堂頭道浮逼逼地。又作麼生。師云。頭上著枷。脚下著杻。座云。與麼則無佛法也。師云。此是文殊普賢大人境界　師到江州。有陳尚書。請師齋。相見便問。儒書中。即不問。三乘十二分教。自有座主。作麼生是衲僧行脚事。師云。曾問幾人來。書云。即今問上座。師云。即今且置。作麼生是教意。書云。黃卷赤軸。師云。這箇是文字語言。作麼生是教意。書云。口欲談而辭喪。心欲緣而慮忘。師云。口欲談而辭喪。為對有言。心欲緣而慮忘。為對妄想。作麼生是教意。尚書無語。師云。見說尚書。看法華經。是不。書云是。師云。經中道。一切治生產業。皆與實相。不相違背。且道。非非想天。有幾人退位。書無語。師云。尚書且莫草草。十經五論。師僧拋却。特入叢林。十年二十年。尚不柰何。尚書又爭得會。尚書禮拜云。某甲罪過　師因乾峯上堂云。法身有三種病。二種光。須是一一透得。更須知有照用臨時。向上一竅在。峯乃良久。師便出問。菴內人。為什麼。不見菴外事。峯呵呵大笑。師云。猶是學人疑處在。峯云。子是什麼心行。師云。也要和尚相委。峯云。直須與麼。始解穩坐地。師應諾諾　乾峯示眾云。舉一。不得舉二。放過一著。落在第二。師出眾云。昨日有人。從天台來。却往徑山去。峯云。典座。來日不得普請。便下座　師在靈樹知聖大師會中。為首座。時僧問知聖。如何是祖師西來意。聖云。老僧無語。却問僧。忽然上碑。合著得什麼語。時有數僧下語。皆不契。聖云。汝去請首座來。洎師至。聖乃舉前話問師。師云。也不難。聖云。著得什麼語。師云。有人問。如何是祖師西來意。但云師。知聖深肯。

　　法昌遇禪師語　　　　嗣北禪賢

　　上堂。釋迦未滅。迦葉未聞。從凡入聖。功不浪施。大藏教文。如金如玉。洎乎金色頭陀。受法傳衣。龍宮海藏。無處出頭。且道。祖師有什麼長處。一丸消眾病。不假藥方多。
　　你若退身千尺。我便當處生芽。你若覿面相呈。我便藏身弄影。你若春池拾礫。我便撒下明珠。直得水洒不著。風吹不入。如箇無孔鐵鎚相似。且道。法昌還有為人處麼。利刀割肉瘡猶合。惡語傷人恨不消。
　　春山青春水綠。一覺南柯春睡足。携筇縱步出松門。是處桃英香馥郁。恩因昔日靈雲老。三十年來無處討。如今競愛摘楊花。紅香滿地無人掃。
　　黃龍南禪師至。云拏雲攫浪數如麻。點著銅睛眼便花。除却黃龍頭角外。自餘渾是赤斑蛇。法昌小剎。路遠山遙。景物蕭踈。遊人罕到。敢謂黃龍禪師。曲賜光臨。不唯泉石增輝。亦乃龍天喜悅。然雲行雨施。自古自今。其柰爐鞴之所。鈍鐵尤多。良醫之門。病者愈甚。瘥病須求靈藥。銷頑必藉金鎚。法昌這裏。有幾箇墮根阿師。病者病在膏肓。頑者頑入骨髓。若非黃龍老漢到來。總是虗生浪死。遂拈起拄杖云。還會麼。打麵還他州土麥。唱歌須是帝鄉人。
　　頭戴華巾離少室。手携蓆帽出長安。鷲峯峯下重相見。鼻孔元來總一般。(黃龍)。
　　胡蘆棚上掛冬瓜。麥浪堆中釣得鰕。誰在畵樓沽酒處。相邀來喫趙州茶。(法昌)。
　　鐵牛對對黃金角。木馬雙雙白玉蹄。為愛雪山香草細。夜深乘月過前溪。○(黃龍)。
　　玉麟帶月離霄漢。金鳳[銜-金+缶]花下綵樓。野老不嫌公子醉。相將携手御街遊。○(法昌)。
　　四月八云。我佛世尊。降誕迦維。直得九龍吐水。天雨四花。一手指天。一手指地。便道。天上天下。唯我獨尊。大似傍若無人。及乎韶陽老漢出來打一棒。諸方將謂瓦解氷銷。殊不知。天欲明而必暗。人欲旺而必衰。譬如塗毒鼓。打著即乖。致令祖域千古之下。競起干戈。挂人唇齒。法昌臨危不悚人。好一棒太遲生。未離兜率。脚跟下便好與一錐。豈到今日。然雖如是。大似賊過張弓。莫有向這裏。下得一轉。不傷物義底語。不唯與瞿曇出氣。亦乃劃斷諸方葛藤。有麼。莫恠渠儂多意氣。他家曾踏上頭關。
　　聞聲悟道。何異緣木求魚。見色明心。大似迷頭認影。諸仁者。不用續[梟-木+儿]截鶴。夷嶽盈壑。南辰北斗。纏度分明。日晦月明。昇沉自異。但請休征罷戰。端拱無為。自然得箇入頭。差肩佛祖。若更言中辯意。句裏明機。清風月下守株人。凉兔漸遙春草綠。
　　法昌今日開爐。行脚僧無一箇。為報十八高人。緘口圍爐打坐。不是規矩嚴難。免見諸人話墮。直饒口似秤鎚。未免燈籠勘破。不知道絕功勳。妄自修因證果。若逢臨濟德山。應是難能放過。但知一念回心。定免三乘羈鎖。
　　青山鳥道。登者即迷。碧落無波。動犯風影。不是目前法。莫生種種心。明暗不相關。虗空無背面。到這裏。直似秋潭月影。靜夜鐘聲。猶是生死岸頭事。莫當等閒。不見古者道。直須向那邊擔荷了。却來這邊行李。揩磨心識。盡却今時過患。直似枯木逢春不潤。始有少分相應。古人與麼說話。意作麼生。那邊擔荷箇什麼。這邊又作麼生行李。除非久參碩德。乃可知之。莫只與麼。業識茫茫。無明人我。私心作解。妄生穿鑿。如磨磚作鏡相似。多少贅訛。快須著力。莫待前頭路盡。方始著忙。一朝心眼頓開。方知法昌老以佛法為事。
　　年年四月十六。諸方盡皆禁足。法昌者裏如何。但見山青水淥。
　　師到北禪。禪問。近離什麼處。師云福嚴。禪云。思大鼻孔長多少。師云。與和尚當時見底一般。禪云。你且道。我見時長多少。師云。和尚大似不曾到福嚴。禪云。學語之流。來時馬大師安樂否。師云安樂。禪云。向你道箇什麼。師云。教和尚莫亂統。禪云。念你是新到。不能打得你。師云。某甲亦放過和尚。喫茶次。禪問。鄉里什麼處。師云漳州。禪云。三平在彼作什麼。師云。說禪說道。禪云。年多少。師云。與露柱齊年。禪云。有露柱且從。無露柱年多少。師云。無露柱一年不少。禪云。半夜放烏鷄。
　　師訪芭蕉泉菴主。問云。菴主在麼。泉云誰。師云。行脚僧。泉云。來作什麼。師云。禮拜菴主。泉云。恰遇菴主不在。師云你喏。泉云。向道不在。說什麼你我。拽棒直趕下山。明朝再去。依前被趕。
　　師後又去問。菴主在麼。泉云誰。師云。行脚僧。揭簾便入。泉攔胷把住云。這裏蟲虎縱橫。尿牀鬼子。三回兩度。來討箇什麼。師云。久嚮道風。泉乃解開衣。抖擻云。你將謂泉大道。有多少奇特。
　　師便問。如何是菴中主。泉云。入門須辨取。師云。莫只這便是。泉云。賺殺幾多人。師云。前言何在。泉云。聽事不真。喚鐘作甕。師云。與麼則萬法泯時全體現。君臣合處正中邪去也。泉云。驢漢不會便休。亂統作什麼。師云。未審客來。將何祗待。泉云。雲門胡餅趙州茶師云。與麼則謝師供養。泉云。我火種也未有。早道謝供養。
　　北禪歲夜小參云。年窮歲盡。無可與諸人分歲。今夜烹箇露地白牛。煑野菜羹。燒榾柮火。喫了大家圍爐。唱村田樂。何也。免使倚他門戶傍他墻。致使傍人喚作郎。
　　至夜深。維那問訊云。縣中有人。勾和尚。禪云。作什麼。那云。和尚夜來殺牛。不曾納皮角。禪遂捋下帽子云。這箇不是。那拾得便出。禪喚侍者云。賊賊。那云。天寒。且還和尚帽子。
　　禪顧視師云。這箇公案作麼生。師云。潭州紙貴。一狀領過。
　　大凡參學兄弟。道眼未明。心地未安。入一叢林。出一保社。須當親近良朋善友。二六時中。將佛法為事。直須决擇。令心眼精明。這箇不是小事。光陰易得。時不待人。一失人身。卒未有出頭處在。莫只恁麼打閧過時。今日三明日四。這裏經冬。那裏過夏。記取一肚葛藤。路布學解。到處摩脣捋觜。漢語胡言。道我解禪解道。輕忽好人。作無間業。將知此事。大不容易。沒量大人。到這裏。討頭鼻不著。莫當等閑。亂開大口。法昌老漢無人情。莫愛人。摩捋你。讚歎你。盡不是好心。一朝風火解散。眼光落地。善惡業緣。受報好醜。生死境界。一時現前。那時便如落湯螃蠏。手忙脚亂。從前活計。神通佛法。總使不著。業識忙忙。無可依怙。追悔不及。隨緣受報。解換頭回。都未可定。豈不見古者道。學般若菩薩。且莫自謾。切須子細。纖毫不盡。未免輪回。絲念未忘。盡從沉墜。你要識披毛帶角底麼。便是你尋常。亂作主宰者是。你要識拔舌地獄麼。便是你誑惑迷徒者是。儞要識寒氷鑊湯麼。便是你濫受信施者是。三塗八難。盡是你心自作。只為道眼不明。方乃如是。若是諦當底人。豈有這箇消息。法昌與麼說話。盡是契合諸聖。不獨你三兄五弟。但未得忍菩薩。皆有此過。豈況天龍八部。
　　既來這裏。徑冬過夏。莫生容易。老僧钁頭邊。討飯供養你。說些子出家話。莫被人我夯却。一生空過。一旦四大分張。那時作伎倆遲也。有一般漢。聞舉著他肚裏事。瞋心念起。便道。佛法豈有與麼事。大悟不拘小節。更問阿誰。我且問你。悟見箇什麼。還脫得髑髏識想也未。十二時中。且與五戒十善相應。靈山會上。還曾見有無行業底佛麼。還有妄語底祖師麼。大似將牛屎比旃檀。有甚交涉。可謂醍醐上味。為世所珍。遇斯等人。翻成毒藥。你要他相應。但如今於一念。於一切處。放教枯淡。二六時中。對五欲八風。如盲人視物。不為諸法管帶。亦不管帶諸法。六根門頭檢點。無絲髮過患。方有少許趣向分。法昌與麼說話。如服瞑眩底藥相似。一期苦口。他時大有得力處。所以古者道。假使百千劫。所作業不忘。因緣會遇時。果報還自受。無人替代你。各自努力。

　　雪竇禪師語　　　　嗣智門

　　師開堂陞座。普觀大眾一迴。乃云。人天普集。合發明箇什麼事。焉可互分賓主。馳騁問答。便當宗乘去。廣大門風。威德自在。輝騰今古。把定乾坤。千聖祇言自知。五乘莫能建立。所以聲前悟旨。猶迷顧鑒之端。言下知宗。尚昧情識之表。諸人要知真實相為。但以上無攀仰。下絕己躳。自然常光見前。箇箇壁立千仞。還辨明得也無。未辨辨取。未明明取。既辨明得。能截生死流。同踞祖佛位。妙圓超悟。正在此時。堪報不報之恩。以助無為之化。
　　翠峯受疏。專使相爭。紜紜不已。陞座。
　　不須作鬧事在。况僧家也無固無必。住則孤鶴冷翹松頂。去則片雲忽過人間。應非彼此殊源。動靜乖趣。今與諸人念三二年。洞庭晦迹。承四遠信心恩顧。捿眾方諧舊轍。藏教復乃新歸。豈可知感頓忘遽致前邁。誠為不可。
　　四明太守。星馳介使。輜重俄臨。既跋涉數州。迢遞千里。投誠苦逼。一至於斯。進退審詳。不能自決。住翠峯好。往雪竇好。于時眾僧高聲云。往雪竇好　師顧謂檀越。不用為訝。宜各知時。且佛法委自王臣。兼住持亦以緣斷。在彼在此。本無間然。希披疏文。以塞來命。便下座。

　　上堂

　　因僧送拄杖上師。師拈起。成頌云。清峻孤根別有靈。勢含山水自分明。提來勝得豐城劍。報盡人間兩不平　復云。大凡以平報不平。是義烈常準。以不平報不平。為格外清規。亦猶以智遣惑。頗逢下士。以智遣智。罕遇作家。要會兩不平麼。諸人也沒量罪過。雪竇也沒量罪過。雪竇過。自能檢責。你者漆桶。不打更待幾時。以拄杖一時趁下。
　　形興未質。名起未名。形名既兆。遊氣亂清。
　　師拈起拄杖云。大眾。拄杖子。是形名雙舉。還有過也無。有即水裏月。無即形名兆。若也究得。實謂恩大難酬。
　　未出母胎。見成公案。周行七步。過犯彌天。更入鹿野苑中。枝蔓上復生枝蔓。乃拈起拄杖云。吽吽。便下座。
　　諸仁者。夫宗師唱道。譬若滄溟上客。獨泛蘭舟。月渚煙波。隨情放曠。欲拋香餌。須待長鯨。縱有纖鱗。應無希冀。
　　直鈎釣鯤鯨。曲鈎釣龜鱉。曲鈎若在鯤鯨。理應未可。直鈎若在龜鱉。情亦不甘。如今拋鈎也。負命者上鈎來。良久云。勞而無功。便下座。
　　日日日東上。日日日西沒。循環三百六十。幾箇解知窠窟。放開精精冥冥。把定恍恍惚惚。君不見。毗耶離城彼上人。一室寥寥是何物。師召大眾。高著眼。便下座。
　　因雪示眾。頭上皚皚。脚下皚皚。金色尊者。獨上高臺。開眼造罪。合眼受災。如何如何。天網恢恢。
　　田地穩密底。祖佛不敢近。為什麼擡脚不起。又云。神通遊戲底。神鬼不能測。為什麼下脚不得。直饒十字縱橫。朝打三千。暮打八百。
　　春山疊亂青。春水漾虗碧。寥寥天地間。獨立望何極。便下座。却顧謂侍者云。適來有人。看方丈麼。云有。師云。作賊人心虗。
　　大無外。小無內。半合半開。成團成塊。老胡既隔絕。衲子多違背。從他千古萬古長漫漫。填溝塞壑沒人會。以拄杖卓地一下云。歸堂。
　　一不定。二不可。上下四維。春風包褁。桃花杏花闘開。柳條桑條憋破。可憐昔日靈雲。剛道迷逢達磨。師拈起拄杖云。靈雲鼻孔穿了也。
　　小參云。須菩提巖中宴坐。諸天雨花讚歎。尊者云。空中雨花讚歎。復是何人。云我是梵天。尊者云。汝云何讚歎。天云。我重尊者善說般若波羅蜜多。尊者云。我於般若。未曾說一字。汝云何讚歎。天云。尊者無說。我乃無聞。無說無聞。是真說般若波羅蜜多。又復動地雨花。師云。避喧求靜。處世未有其方。他在巖中宴坐。也被者一隊漢塗糊伊。更有者老把不住。問云。空中雨花讚歎。復是何人。早見敗闕了也。我重尊者善說般若波羅蜜多。惡水驀頭潑。我於般若。未曾說一字。草裏走。尊者無說。我乃無聞。識甚麼好惡。總似者般底。何處有今日。
　　師復召大眾。雪竇幸是無事人。爾來者裏。覓箇甚麼。以拄杖一時趁下。
　　上堂。不得春風花不開。花開又被風吹落。爾若明得褒貶句。未必善因而招惡果。歸堂。
　　長觜鳥芳樹不棲。喃喃獨語。摩斯吒滄溟不入。戰戰却迴。三十年後悟去。提起手云。吽吽。便下座。
　　有時豎起拄杖云。洪機在掌。排巨靈擘太華之峯。復橫案云。明鏡當臺。絕演若逐東西之逕。又以拄杖一劃云。比擬張麟。兔亦不遇。便下座。
　　巢知風。穴知雨。刢利衲僧。未可相許。若問如何。苦哉佛陀。參。
　　雪覆蘆花欲暮天。謝家人不在漁船。白牛放却無尋處。空把山童贈鐵鞭。
　　釋迦已滅。彌勒未生。正當今日。佛法委在翠峯。放開揑聚。總由者裏。放開也。七縱八橫。是處填溝塞壑。揑聚也。天下老和尚。盡在拄杖頭。不消一劄。
　　劍輪飛處。日月沈輝。寶杖敲時。乾坤失色。眾魔從茲膽裂。千聖由是眼開。其如二聽不圓。震迅雷而莫覺。孤根將敗。霈春雨以非滋。致使凡聖岐分。悟迷派列。奔馳七趣。汩沒四流。重業相纏。無有休日。爾諸禪德。覬善參詳。如人上山。各自努力。
　　立賓立主。剜肉作瘡。舉古舉今。拋沙撒土。直下無事。正是無孔鐵槌。別有機關。合入無間地獄。明眼衲子。應須自看。
　　以字不成。八字不是。優曇花正開。齅著無香氣。飜笑釣魚船上客。不愛南山愛鱉鼻。
　　還有閙市裏出頭底麼。良久云。不如策杖歸山去。長嘯一聲煙霧深。便下座。

　　天衣懷和尚語　　　　嗣雪竇顯

　　上堂。舉教中道。劫來觀世間。猶如夢中事。乃拈起拄杖云。看看。拄杖子作夢。夢見吞却山河大地。明暗色空。又夢見成佛作祖。你等諸人。還曾夢見麼。若也夢見。山僧今日一場敗闕。若不夢見。各自歸堂掛搭下。莫教失却枕頭。以拄杖擊香臺。下座。
　　衲僧橫說竪說。未知有頂門上眼。
　　時有僧問。如何是頂門上眼。師云。衣穿瘦骨露。屋破看星眠。
　　雲生谷口。水滴懸崖。猿嘯孤峯。鴈橫碧落。眼睛定動。鼻孔遼天。箭發離絃。新羅國裏。便下座。
　　闍王殺父。圓悟無生。善星出家。生陷地獄。彼彼丈夫。莫自退屈。通身是眼。見處偏枯。截斷眾流。正是隨波逐浪。諸仁者。要會麼。冬瓜長儱侗。瓠子曲彎彎。便下座。
　　無邊身菩薩。窮盡法界。不見如來頂相。諸仁者。無邊身菩薩。不見如來頂相且致。祇如釋迦老子。還見無邊身菩薩頂相麼。如今若有明眼衲僧。非但頂相。十方世界。諸如來心。悉現在前。良久云。還見麼。土上更加泥。便下座。
　　太陽門下。日日三秋。明月堂前。時時九夏。古人恁麼道。也是剜肉作瘡。太陽門下。幾箇踏著。明月堂前。承虗接響。山僧即不然。火不待日而熱。風不待月而凉。芭蕉聞雷開。葵花隨日轉。若也便恁麼去。西天移來此土。參。
　　一鉗一槌。抽釘拔楔。大唐鼓韛。新羅打鐵。諸仁者。盡乾坤大地。是箇槌。柄在什麼處。若更問你索鉗。與山僧一時敗闕。
　　少林九年。垂一則語。直至如今。諸方賺舉。欲得不賺麼。山僧與你諸人。舉一徧。乃云。
　　唵部咘嘿伽多哩薩訶。
　　便下座。
　　般若無知。無所不知。昨夜燈籠吞却佛殿。即不問。你且道。新羅王子坐朝。說什麼話。良久云。久雨不晴。
　　一一漚裏一文殊。看看漚滅還歸水。諸上座是漚。乾坤大地是漚。文殊在什麼處。良久云。南天台。北五臺。
　　雲籠古殿。迦葉攢眉。露滴堦墀。空生泣淚。森羅舉唱。孰是知音。水乳難分。鵝王善別。忽然頂門眼開。莫道山僧壓良為賤。
　　舉脩山主問僧。甚處來。僧云。翠巖來。主云。翠巖有何言句示徒。僧云。和尚尋常道。出門逢彌勒。入門見釋迦。主云。恁麼道。又爭得。僧便問。和尚又如何。主云。出門逢阿誰。入門見什麼。僧於言下有省。
　　師云。雖得一場榮。刖却一雙足。且道。落在賓家分上。主家分上。若定當得出。憂則共戚。樂則同歡。山僧即不然。出門則吳山楚水。入門則佛殿行廊。或有箇衲僧。出問。師意如何。許伊具一隻眼。
　　良久云。作是思惟時。十方佛皆現。如今思惟了。十方佛即不現。翻思古佛。大似不丈夫。何故。如斯世界。如許廣闊。為什麼。於一毛端。現寶王剎。坐微塵裏。轉大法輪。點檢將來。氣急殺人。
　　舉教云。佛放眉間光。現諸希有事。崇壽香臺放光。三門佛殿。前廊後架。音聲浩浩。豈不是希有事。還會麼。西天與此土不同。參。
　　舉法眼頌云。九節一筇。堪觀大功。謂語諸子。是筇非筇。
　　師云。法眼也是抱橋柱澡洗。把纜放船。山僧即不恁麼。乃拈起拄杖。卓一下云。九節一筇。根生上長。未入手中。全無伎倆。既在手中。可下可上。若也劃斷千聖路頭。文殊普賢惶惶。失却座下師象。十地聖人。直得三三兩兩。便下座。
　　諸佛非我道。誰是最道者。父母非我親。誰是最親者。既諸佛非道。父母非親。那箇是得力處。乃拈起拄杖云。或龍盤或虎踞。或縱或橫。萬變施為。計在臨時。若也變作金剛王寶劒。鎮定八方。狼烟永息。若也變作踞地師子。正眼覷著。則喪身失命。若也變作探竿影草。東家杓柄長。西家杓柄短。無不了知。在天為五星。在地同五岳。在文殊手中。作如意。在普賢手裏。為梵夾。在老僧手裏。祇是多年萬歲藤。然雖如是。節目上更生節目。枝蔓上更生枝蔓。三十年後。不得錯舉。
　　入荒田不揀。信手拈來草。盡乾坤大地。是一株草。你諸人且道。是什麼草。若人識得。瘥病不假驢駞藥。若人不識。且向荒田裏坐。參。
　　無邊剎境。自他不隔於毫端。且道。妙喜世界不動如來。說什麼法。十世古今。始終不離於當念。祇如威音王佛。最初一會。度多少眾。若有通方作者。試為道看。良久云。行路難行路難。萬仞峯前著眼看。
　　千峯影裏。古佛場中。主賓相見。目擊知音。猶是剜肉成瘡。更言向上別有玄關。盡是欺賢罔聖。良久云。諸人者。欲得不相瞞昧麼。天台楖栗杖。南嶽萬歲藤。
　　微言滯於心首。恒為緣慮之場。實際居於目前。翻成名相之境。天下老和尚。開口動舌。將特石塞却。真如佛性。菩提涅槃。一筆勾下。盡大地。直得無絲毫過患。由是無事甲裏更有事。敢問諸人。雲門為什麼倒騎佛殿。趙州為什麼摘楊花。
　　虗明自照。不勞心力。上士見之。鬼神茶飯。中士見之。狂心頓息。更有一人。切忌道著。
　　身現圓月相。以表諸佛體。說法無其形。用辨非聲色。乃舉云。大眾。還見龍樹菩薩性命。在山僧手裏麼。若也放行。從教道圓道頓。說是說非。若不放過。不消一揑。參。
　　萬法何殊心何異。何勞更用尋經義。古人與麼說話。大似泥裏洗土塊。未是格外之談。然依經解義。三世佛冤。離經一字。即同魔說。黃底是紙。黑底是墨。分別底是業識。併却咽喉脣吻。經在什麼處。參。
　　大眾集定。乃云。上來打箇不審。能消萬兩黃金。下去打箇珍重。亦消得四天下供養。若作佛法話會。滴水難消。若作無事商量。眼中著屑。且作麼生即是。良久云。諸人還會麼。珍重。
　　舉教云。若見諸相非相。即見如來。
　　法眼道。若見諸相非相。即不見佛。諸人者。得即得。要且祇知瞻前。不知顧後。山僧即不然。若見諸相非相。眼在什麼處。此語有兩負門。若人點檢得出。許你具擇法眼。參。

　　曹山寂禪師語　　　　嗣洞山

　　師辭洞山。囑曰。若要辯認向去之人真偽。有三種滲漏。若是當機相見。切在推窮勘問子細。不得鹵莽。恐誤後人。印可訛謬。壞滅祖宗。切囑切囑。三滲漏者。一見滲漏。機不離位。墮在毒海。二情滲漏。滯在向背。亮處偏枯。三語滲漏。究妙失宗。機昧終始。濁智流轉。於此三種。子宜知之。未達法源者。多於此三種流滯。盡落邊岸。汝當護持。斯為驗矣。

　　綱要頌三首
　　一敲唱俱行

　　金針雙鎻備。叶路隱全該。寶印當風妙。重重錦縫開。

　　二金鎖玄路

　　交互明中暗。功齊轉覺難。力窮忘進退。金鎖網鞔鞔。

　　三不墮凡聖

　　事理俱不涉。迴照絕幽微。背風無巧拙。電火爍難追。
　　師乃禮謝。次日辭洞山。山問云。向什麼處去。師云。不變異處去。山云。不變異處。豈有去耶。師云。去亦不變異。
　　問未具胞胎時。還有言句也無。師云有。進云。便請。師傍瞥云。汝將什麼聽。進云。祇如聾者。還得聞否。師云。若聞。即具耳目也。進云。未審是什麼人得聞。師云。未具胞胎者。
　　鏡清(嗣雪峯即道怤也)問。清虗之理。畢竟無身時如何。師云。理即如是。事又作麼生。清云。如理如事。師云。謾曹山一人即得。爭柰諸聖眼何。清云。若無諸聖眼。爭知不恁麼。師云。官不容針。私通車馬　又問。祇如少子。還帶也無。師云。不憐少子。老亦忘歸。清云。不帶時如何。師云不住。清云。不住者如何。師云。非的非的。清云。此事還從授手也無。師云。事須事須。清云。正恁麼時作麼生。師云。念念相續。清云。恁麼則貫通血脈去也。師云。貫通血脈。不從人得。清云。不從人得。事作麼生。師云。這裏更不見人。清便禮拜。
　　上堂。示眾云。諸方盡把格則。何不與他道却。令他不疑去。雲門出云。密密處。為什麼不知有。師云。祇為密密。所以不知有。門云。此人如何親近。師云。莫向密密處親近。門云。不向密密處親近時如何。師云。始解親近。門云諾諾　門又問。如何是沙門行。師云。喫常住苗稼者是。門云。便恁麼去時如何。師云。汝還畜得麼。門云畜得。師云。你作麼生畜。門云。著衣喫飯。有什麼難。師云。何不道披毛戴角。門便禮拜。
　　僧問。漫漫荒徑。甚處堪置生涯。師云。荒處莫刺脚。進云。不荒之地作麼生。師云。不渺漭。進云。一旦煙生。誰人居止。師云。鬧處去也。進云。未審本來生涯作麼生。師云。蒺藜深　僧問。清稅孤貧。乞師賑濟。師召云。稅闍黎。稅應諾。師云。清源白家酒。三盞猶道未霑脣。
　　僧問。沙門豈不是具大慈悲底人。師云是。進云。忽遇六賊來時如何。師云。亦須具大慈悲。進云。如何是具大慈悲。師云。一劍揮盡。進云。盡後如何。師云。始得和同　問。朗月當空時如何。師云。猶是階下漢。進云。請師接上階。師云。月落後來相見　問。未審是什麼人。即不被無常吞。師云。熾然在無常中。還吞得麼　問。如何是曹源孤峻處。師云。梯橙不到。進云。還有人得到也無。師云。不踏梯橙即得。進云。未審得到後如何。師云。不見有孤峻　問。如何是其中人。師云。傾國無知己。進云。還有人識得否。師云有。進云。是什麼人。師云。土木瓦礫　問。又無阻隔。為什麼過那邊不得。師云。若無阻隔。也無那邊。進云。恁麼則大千沙界。總是他屋裏也。師云。大千沙界。即是他屋裏。作麼生是大千中人。僧無對。師代云。不坐大千者　師問眾云。山河大地。一時來問。是什麼人能答。眾無語。師代云。不具六根者　師問強上座云。佛真法身。猶若虗空。應物現形。如水中月。作麼生說箇應底道理。強云。如驢覷井。師云。道則太殺道。祇道得八成。強云。未審和尚如何。師云。如井覷驢　僧問。教中云。大海不宿死屍。如何是大海。師云。包含萬有者。進云。既是包含萬有。為什麼不宿死屍。師云。絕氣息者不著。進云。既是包含萬有。為什麼絕氣息者不著。師云。萬有非其功。絕氣息者有其德。進云。向上還更有事也無。師云。道有道無即得。爭柰龍王按劒何　問。日未出時如何。師云。曹山也恁麼來。進云。出後如何。師云。猶較曹山半月程　師問。德上座。菩薩在定。聞香象渡河。出什麼經。德云。涅盤經。師云。定前聞。定後聞。德云。和尚流也。師云。道則太殺道。祇道得一半。德云。和尚如何。師云。灘下接取　僧問。學人十二時中。如何保任。師云。如經蠱毒之鄉。水也不得霑一滴　問。一牛飲水。五馬不嘶。時如何。師云。曹山解忌口。又云。曹山孝滿　僧問香嚴。如何是道。嚴云。枯木裏龍吟。僧云。如何是道中人。嚴云。髑髏裏眼睛。
　　僧後舉問石霜。如何是枯木裏龍吟。霜云。猶帶喜在。進云。如何是髏髑裏眼睛。霜云。猶有識在。
　　僧又舉問師。如何是枯木裏龍吟。師云。血脈不斷。進云。如何是髑髏裏眼睛。師云。乾不盡。進云。未審有得聞者否。師云。盡大地未有一人不聞。進云。祇如枯木裏龍吟。是何章句。師云。不知是何章句。聞者皆喪。
　　師因有頌。枯木龍吟真見道。髑髏無識眼初明。喜識盡時消息盡。當人那辨濁中清　僧問。雪覆千山。為什麼孤峯不白。師云。須知有異中異。進云。如何是異中異。師云。不墮諸山色　問。家貧遭劫時如何。師云。不能盡底去。進云。為什麼不能盡底去。師云。賊是家親。進云。既是家親。為什麼。飜成家賊。師云。內既不應。外不能為。進云。忽然捉敗時如何。師云。內外絕消息。進云。捉敗時。功歸何所。師云。賞亦不曾聞。僧云。恁麼則勞而無功。師云。功則不無。成而不處。進云。既成。為什麼不處。師云。不見道。太平本是將軍致。不許將軍見太平。
　　紙衣道者問訊次。師云。莫便是紙衣道者麼。衣云。不敢。師云。如何是紙衣下事。衣云。一裘纔掛體。萬法悉皆如。師云。如何是紙衣下用。衣近前叉手。便立脫。師云。汝祇解恁麼去。不解恁麼來。衣忽然開眼。問云。一靈真性。不假胞胎時如何。師云。未是妙。衣云。如何是妙。師云。不借借。衣便珍重。歸單下坐化。
　　師乃有頌。覺性圓明無相身。莫將知見妄疎親。念異便於玄體昧。心差不與道相憐。情分萬法沈前境。識鑒多端喪本真。如是句中全曉會。了然無事昔時人。
　　僧舉澧州茗溪示眾云。吾有大病。非世所醫。未審是什麼病。師云。攢簇不得底病。進云。一切眾生。還有也無。師云。人人盡有。進云。和尚還有否。師云。正覓起處不得。進云。一切眾生。為什麼不病。師云。一切眾生若病。則非眾生。進云。諸佛還有此病否。師云有。進云。既有。為什麼不病。師云。為伊惺惺　問。抱璞投師。請師雕琢。師云。不雕琢。進云。為什麼不雕琢。師云。須知曹山好手　問。世間什麼物最貴。師云。死猫兒頭。進云。死猫兒頭。為什麼却貴。師云。為無人著價　問。古人云。吾常於此切。意旨作麼生。師云。要曹山頭。即斫將去　椑樹問洞山。什麼處來。山云。親近來。樹云。若是親近。用動這兩片皮。作什麼。山休去。
　　師後聞。乃云。一子親得。

　　四禁頌

　　莫行心處路。不挂本來衣。不須正恁麼。切忌未生時。

　　示學者頌二首

　　學者先須識自宗。莫將真性雜頑空。妙用體盡知傷觸。力在逢緣不借功。出語直教燒不著。潛行須與古人同。無身有事超岐路。無事無身落始終。
　　將名召物顯非名。豈料迷形却認聲。鏡裏捉頭徒自遠。水中撈月枉千生。迴鄉暫指還家路。若至家中又失程。莫怪漁人頻舉棹。鼓風搖浪待龍行。

　　投子青和尚語　　　　嗣大陽

　　師入院。拈香祝聖罷。次拈香云。此一瓣香。大眾還知來處麼。非天地所產。非陰陽所成。威音已前。不落諸位。燃燈之後。七佛傳來。直至曹溪。分流大廈。山僧向治平初。在浮山圓鑒和尚。親手傳得。寄付其宗頌。委證明慈旨云。代吾續大陽宗風。山僧雖不識大陽和尚憑浮山宗法識人。以為嗣續。如此。更不敢違浮山和尚。法命付囑之恩。恭為郢州大陽明安大師和尚。何故。父母諸佛非親。以法為親。
　　陞座。師云。若論此事。豈在高陞法座。下列明賢。問答主賓。以為出世。況千賢杜口。萬聖絕言。古今佛祖。分雪無門。三藏五乘。指諭不下。然雖如是。不可一向弓折箭盡去也。所以道。千峯鏁色。萬木□□。古巖月照。風生幽洞。雲開四面。龍吟枯木。鳳轉青霄。石牛吼斷長空。木馬嘶開金戶。靈苗競發。瑞草爭春。日月同明。千江共澍。直得如斯。猶是出世邊事。落在今時。諸仁者。如何得不落今時去。良久云。萬年石徑千雲鏁。一帶青山半夜封。
　　上堂。若論此事。如魚遁深淵。必招釣客。玉埋荊谷。何逆求人。所以刖足楚城。烟波渭水。盖不守平常。致斯如是。此日白雲滿谷。淥水浮烟。瑞鳥驚晨。山光眩目。觸事無私。有何不可。然雖如是。更須無手能遮日。釣魚不犯竿。下座。
　　謝化主云。碧岫樓空。白雲自異。靈苗獨秀。繁草何生。金鷄啼處。月落三更。玉兔眠時。日輪當午。瓊林上苑。枯木迎春。寶殿苔生。歌謠萬里。然雖如是。且道。應時應節一句。作麼生道。良久云。夜來深雪裏。天曉數枝開。參。
　　默沉陰界。語落深坑。擬著則天地懸殊。棄之則千生萬劫。洪波浩渺。白浪滔天。鎮海明珠。在誰收掌。良久卓拄杖一下云。百雜碎。
　　因雲大師到。云。無影殿上。誰是知音。古路傍邊。幻人木馬。千峯鎖翠。萬木含煙。白雲起處樓閣門開。碧霧卷時妙峯頂露。且道。絕頂相見一句。作麼生道。良久云。不辭山路遠。特地入松門。
　　莫坐白雲。休眠青嶂。直須枯木花芳。氷河燄發。旋風不滯。觸目能傷。擬議之間。徒勞進步。到這裏。直須懸崖撒手。自肯承當。絕後再甦。欺君不得。禪德。作麼生是承當底事。良久云。澗深花落遠。山高樹影長。
　　孤村陋店。莫掛缾盂。祖佛玄關。橫身直過。早是蘇秦觸塞。求路難回。項主臨江。何逃困命。禪德。到這裏。進則落於天魔。退則沉於鬼趣。若是不進不退。正在死水中。諸仁者。作麼生得平穩去。良久云。任從三尺雪。難壓寸靈松。
　　宗乘若舉。凡聖絕蹤。樓閣門開。別戶相見。設使捲簾悟道。豈免傍觀。春遇桃花。重增病眼。所以古人道。向上一路。千聖不傳。諸仁者。既是不傳。因甚陝府鐵牛。走過新羅國裏。乃喝一喝云。達者須知暗裏驚。
　　舉種種幻化。皆生如來圓覺妙心。拈起拄杖云。只如山僧拄杖子。且不從彼中生。何故。若從彼中生。爭得在山僧手裏。禪德。若知生處。祖師向諸人脚跟下乞命。若也不知。山僧不免與諸人註破。擲下拄杖。歸方丈。
　　舉僧問洛浦。學人欲歸鄉時如何。浦云。家破人亡。子歸何處。僧云。恁麼則不歸去也。浦云。庭前殘雪日輪消。室內紅塵遣誰掃。
　　師拈云。且道。洛浦恁麼對他。什麼處是指這僧歸路。若於這裏會得。可謂撒手歸家。若也不會。舉步更須子細。下座。
　　雪覆千山。白雲淡泞。松寒千古。澗水流氷。祖師不坐少林春。來者休尋無縫塔。
　　歲旦云。元正啟祚。萬物咸新。千山秀翠於烟峯。淥水穿雲於碧霧。石牛運步。瑞草鮮明。木馬垂絛。靈苗發艶。古佛塔廟。善財得遇文殊。雞足山西。飲光再逢彌勒。寒山添壽。拾得增年。同賀太平。共扶堯化。諸仁者。且道。嘉州大像。今日壽年多少。良久云。千歲老兒顏似玉。萬年童子髮如絲。
　　煙雲擁翠。鸞鳳迷蹤。寒雨衝山。樵人歸晚。劫初鈴子。振者何人。路不拾遺。君子稱美。少林昨夜月當圓。[葸-十+夕]嶺山西攜隻履。諸仁者。祖師更有一隻履。諸人還曾收得麼。若收得。不直半分錢。若收不得。當何憑準。以拂子擊禪牀。下座。
　　謝首座云。古人道。積石成山。積水成流。積土成墻。積學成聖。積行成德。且道。衲僧家。積箇什麼。良久云。少林雖不語。別是一家春。
　　昔日世尊。在靈山會上。入無量三昧。身心不動。是時天雨曼陀羅華。摩訶曼陀羅華。大眾。當初世尊。大似傍若無人。山僧今日。雖是養子不及父。亦不入無量三昧。且免得天雨四花。遂拈起拄杖云。與諸人。轉大法輪。卓拄杖。下座。
　　諸佛出世。應病施方。祖佛西來。守株待兔。直饒全提舉唱。猶如鑿壁偷光。設使盡令施行。大似空中擲劍。何故。不見古人道。不用求真。唯須息見。諸仁者。且道。息箇什麼見。良久云。靈雲不悟桃花旨。空使玄沙暗皺眉。
　　三日一風。五日一雨。德山臨濟。不勞更舉。
　　舉僧問曹山。佛未出世時如何。云曹山不如。又問。出世後如何。云不如曹山。師云。古人道則一時間道了也。須知妙峯頂上。有一人。大不肯曹山恁麼道。諸人還識此人麼。若不識。山僧為你諸人道破。良久云。寧可截舌。不犯國諱。
　　古人道。執事元是迷。契理亦非悟。作麼生免得去。良久云。久立。
　　住投子。謝專使云。若論此事。豈在繁論。雖官不容針。私通車馬。便有分疎分。所以道。靈山分座。自恥何多。少室虗掩。是誰之過。盖栽梧待鳳。種竹引風。若無二祖承襲。依舊青山帶翠。諸仁者。且道。承襲箇什麼。良久云。不勞懸古鏡。天曉自雞啼。

　　小參

　　昨夜鐘鳴時。道人盡來此。今夜鐘鳴時。復來有何事。月明幽室寒。星分拱辰異。若是陶淵明。攢眉却回去。良久云。今夜不教諸人攢眉。何故。心不負人。面無慚色。下座。
　　舉藥山和尚。一夜小參。眾集。山云。我有一句子。直須待特牛生兒。即向你道。時有僧出云。特牛生兒也。自是和尚不道。山云。把火來。其僧潛身入眾。
　　洞山拈云。却是這僧知有。只是不肯禮拜。
　　師云。大眾且道。甚處是這僧知有底道理。若道得。可謂與這僧雪屈。若道不得。却被藥山謾。山僧今夜。不惜眉毛。與諸人頌破。一句那教祖佛知。特牛生子落今時。暗中一曲依稀似。燈照殘文不是詩。

　　偈頌

　　浮山遠和尚。出十六題。令師頌出。

　　識自宗(二)

　　佛祖言時路轉乖。石人語話頗同諧。徒施棒喝門庭迅。擬動之間早自埋。
　　空劫威音前。別有一壺天。御樓觀射獵。豈是刈茆田。

　　死中活

　　絕境沉機無是非。江南春早鷓鴣啼。皆言即色明心會。木馬無絛動地嘶。

　　活中死

　　鳥銜花落碧巖前。對境皆言到處傳。人問西來指庭栢。豈關蒼翠嶺頭穿。

　　不落死活

　　金雞日裏報春時。玉兔懷胎入紫微。兩岸蘆花映白鷺。漁翁舞棹撥烟歸。

　　背捨

　　百非若盡萬惑除。對境無心物物渠。真淨界中纔一念。閻浮早是八千初。

　　不背捨

　　真金入火兩何殊。優鉢羅花燄裏敷。煩惱路中誰作伴。無明海內自沉浮。

　　活人劒

　　黃河九曲鎮乾坤。濟水穿溟透海清。風起浪高船更長。月分彎勢又多晴。

　　殺人劒

　　劃斷機彀勢莫窮。聖凡從此永沉蹤。巴江迅闊人難渡。一陣嚴風信莫通。

　　平常

　　一周纔盡又春風。野渡江濱動釣翁。堤岸綠楊和雨綻。近山添翠碧朦朧。

　　利道拔生

　　休觀黃葉失金錢。自是無他豈後先。千聖共傳無底鉢。大都迷悟有中邊。

　　言無過失

　　露柱拈來作木杓。他人不肯任從他。三脚踟跦巧不會。致令王老笑呵呵。

　　透脫

　　黃鶴樓畔綠條新。二水三山間景橫。南地瘴多炎氣盛。北天夏雨凍成氷。

　　透脫不透脫

　　東山西嶺間紅青。云言答話有其門。跳得南堆北阜坐。到頭不解跨崑崙。

　　稱揚

　　靈山分座顯仁風。少室傳芳續燄同。功不浪施直到此。本來祖意豈西東。

　　降句

　　擬發言來路八千。回頭顧望滿家憐。立碑荒野無人識。空對悲風草色前。

　　方入圓

　　錢牛幾度過新羅。踏斷千溪萬道河。欲會方中入圓句。牧童橫管又披蓑。

　　四料揀頌
　　奪人不奪境

　　青草初開嫩竹折。野禽撩亂澗分斜。崗烟乍斷雲猶淡。片照郊原木未遮。

　　奪境不奪人

　　藍關風雪徑難通。野渡求舟謁釣翁。五里望遙復五里。一宵愁盡一宵同。

　　人境兩俱奪

　　石徑春回草不青。荒墟平野月為鄰。楚山斷處殘雲散。渭水河枯木倒秦。

　　人境俱不奪

　　春風吹谷綠苔新。流水滔滔貫孟津。鶯囀上林喧帝里。帶煙垂釣得金鱗。

　　憶古

　　肯來一法無生處。迷去千言越轉訛。釋迦曾受燃燈記。還有人能記得麼。

　　慶今

　　得承遺蔭歸真覺。高謝空王諦此心。但教日用平懷穩。佛祖情塵見自沈。

　　白牯

　　露地前時懶欲牽。恐分頭角踏人田。如今放育清溪上。吼斷千峯萬樹烟。

　　閒述寄人

　　情有諸緣動。心空萬事休。不唯凡聖斷。觸類自無求。

　　禮四祖大醫禪師塔

　　一塔雙峯下。全身萬象前。松寒幾度老。月滿不離天。靜剎師親創。醫王　聖主宣。牛頭人不在。東嶠接雲煙。

　　題廬山遠法師塔

　　八百餘年鴈塔存。幾遭風雨幾逢春。虎溪輦在社人散。依舊杉梯長翠陰。

　　雙溪田道真堂

　　道存今古人何去。溪水分頭帶月來。巖畔老松墳畔竹。時搖清韻祖堂堦。

　　贊
　　黃檗禪師真

　　百丈山雄。斷際崖峻。月滿滄溟兮眼暗耳聾。吐舌縮項兮臨濟歸順。大鼎湯中片雪飛。劫火灰心紅玉潤。

　　投子楷和尚

　　寂住松寒。祖峯月冷。審諦慈顏。威而不猛。星河斗轉五更前。帶雪泥牛耕月影。

　　浮山圓鑒大師真

　　玉樹無棲鳳。金河月未生。木人來乞火。半夜太陽春。

　　自贊

　　忽覽傳儀。殊無可相。不是為僧。升合難望。白雲中夜抱巖石。月上千峯曉青嶂。

　　楊次山贊師真(附)

　　一隻履兩牛皮。金鶯啼處木雞飛。半夜賣油翁發笑。白頭生得黑頭兒。
　　師諱義青。本青社人。姓李氏。七歲出家。十五試經得度。後得法於浮山圓鑒遠禪師。
　　先是圓鑒。參見郢州大陽山明安禪師。機緣相契。遂傳宗旨。明安以皮履布裰付之。遠辭曰。某甲已先有得處。安歎曰。吾一枝。遂無人也。遠曰。洞下宗風。實難紹舉。和尚尊年。或無人承嗣。即某當持衣信。為和尚求人。轉相付囑。安許之曰。他時得人。留吾書偈證明。乃書曰。楊廣山頭草。憑君待價焞。異苗飜茂處。深密固靈根。其末云。得法後。潛眾十年。方可闡揚。
　　後遠與師相遇。□洞下宗旨示之。以大陽真像衣信書偈。付囑曰。代吾續大陽宗風。後果隱十載。方出世。嗣大陽。
　　有嗣法子。芙蓉楷禪師。

　　芙蓉楷禪師語　　　　嗣投子青

　　上堂。此日雪落。填溝塞壑。玉樹瓊林。寒光閃爍。六牙香象木人騎。露地白牛無處著。直得混同一色。浩蕩難分。點檢將來。猶是今時之說。諸仁者。忽然撞著日面佛。教君一場懡[怡-台+羅]。
　　結夏云。諸禪德。直饒你踏破脚。亦且向這裏休去好。古殿風清。回廊人靜。青青庭柏。善說真如。隱隱石魚。能談法要。燈籠側耳。露柱點頭。若也於斯薦得。慶快平生。若也未明。山僧不免說破。還會麼。口似鼻孔。
　　解夏云。今日解夏了也。且去南行北行。到處東卜西卜。出門聊贈一言。鎮州出大蘿蔔。
　　月白風清。水遙山遠。樓臺聳翠。殿閣生凉。大地山河。森羅萬象。盡與諸人說了也。切莫自生退屈。更去問佛問祖。說道說禪。却恐埋沒諸人去。還相委悉麼。良久云。已落第二月也。便下座。
　　威音那畔。水泄不通。便是釋迦親來。也分踈不下。少室九年。伸吐無門。若據令而行。三世諸佛側立。六代祖師。只可傍觀。如今放一線道。許諸人通箇消息。若通得箇消息。許你同身共命。一氣連枝。若通消息不得。良久云。只知荊玉異。那辨楚王心。
　　威音已前。不落諸位。燃燈之後。以心傳心。諸祖遞相繼襲。掩室摩竭。似是而非。更於鹿野苑中。三轉十二行法輪。自後聲教既傳。四十九年。指喻不下。子孫幾乎斷絕。黃面老人。末後著忙。將青蓮目。顧視迦葉。迦葉微笑。吾有正法眼藏。付囑於汝。金色頭陀。大似不丈夫。取人處分。自後西天此土。指鹿為馬。少室黃梅。將日作月。祖師已是錯傳。山僧已是錯說。今日不免將錯就錯。曲為今時。從來向君道。直須旨外明宗。莫向言中取則。石人似汝。也解唱巴歌。汝若似石人。雪曲也應和。直饒唱得。韻出青霄。和得。宮商不犯。正是出世邊事。落在今時。且道未出世邊事。作麼生道。良久云。眹兆未生前薦取。春風飄擺綠楊垂。
　　威音路外。千聖不遊。問答言陳。鄉關萬里。設使總不恁麼。坐在無事界中。更乃凝眸。不勞相見。
　　今朝五月旦。石人手把寒天扇。休休無背面。觀君直下忘知見。若憑學路幾時休。瞥爾情生魔得便。還會麼。良久云。行玄體玅落邪途。究理窮源千里遠。參世尊於二千年前。在兜率陀天作一夢。夢見降身母胎。又夢見金盆洗浴。周行七步。目顧四方。又夢見六年雪山修道。又夢見菩提樹下。成等正覺。又夢見於波羅奈國。安坐道場。又夢見雙林樹下。入大涅槃。諸人且道。與今日。是同是別。所以道。三世諸佛說夢。六代祖師說夢。天下老和尚說夢。山僧今日說夢。諸人還曾夢見麼。良久云。不因西域殘氷盡。爭見東園柳眼青。下座。
　　法無彼此。道無凡聖。歷劫坦然。離諸修證。得之者。紅燄生蓮。失之者。碧潭捉影。從來不得。盖為今時。如今善惡二念。與你一時掃却。直教盡處不為家。空處不為座。萬行不為衣。行如鳥道。坐若虗空。良久云。還會麼。虗空不掛劒。玉兔不披鱗。
　　入道之徑。內虗外靜。如水澄凝。萬象光映。不沉不浮。萬法自如。所以道。火不待日而熱。風不待月而凉。堅石處水。天瞽猶光。明暗自爾。乾濕同方。若能如是。巖前枯木。半夜開花。木女携籃。清風月下。石人舞袖。共賀太平。野老謳歌。知音者和。於斯明得。何必重登塔廟。再見文殊。道在目前。一時參取。
　　一法徧含一切法。拈起拂子云。諸人還見過去見在未來一切諸佛。於山僧拂子頭上。現大神通。作大佛事。諸人若這裏薦得。便乃入維摩丈室。大寂光中。四聖六凡。共同一處。其或未然。山僧為諸人說破。良久云。明月鋪霄漢。山河勢自分。拂子擊禪牀。下座。
　　謝新舊知事小參。有進有退。今古常儀。進者如龍歸滄海。眾類有依。各得其所。退者如羚羊挂角。形影不彰。長養聖胎。漸成大器。此二者。自利利他。各不相弱。山僧今夜。勸你諸人。莫學佛法。擬心學者。草深一丈。從上諸祖。被你諸人埋向深草叢裏。今夜山僧。與祖師雪屈。勸汝諸人。莫向經卷冊子上尋求。設使言語文字中。有箇入處。譬如螢火之光。自救不了。你若向空劫時。悟明自己。譬如百千日月。光明無量。無邊眾生。一時度脫。你若未明。直須退步就己。始得。自休休去。自歇歇去。似古廟香爐去。一念萬年去。似一息不來底人去。你若能長年歲月如此。若不得道果。山僧妄語。誑你諸人。自生陷地獄。勸汝諸人。莫錯用身心。辨取前程道路。莫待臨時。須是自家著力。無人替代。珍重。
　　示眾云。夫出家者。為猒塵勞。求脫生死。休心息念。斷絕攀緣。故名出家。豈可以等閑利養。埋沒平生。直須兩頭撒開。中間放下。遇聲遇色。如石上栽花。見利見名。似眼中著屑。況從無始已來。甚事不曾經歷。又不是不知次第。不過翻頭作尾。止於如此。何須苦苦貪戀。如今不歇。更待何時。所以先聖教人。只要盡却今時。能盡今時。更有何事。若得心中無事。祖佛猶是冤家。一切世間。自然冷淡。直須這邊冷淡。方始那邊相應。你不見。隱山至死。不肯見人。趙州至死。不肯告人。匾擔拾橡栗為食。大梅以荷葉為衣。紙衣道者只披紙。玄泰上座只著布。石霜置枯木堂。與人坐臥。祇要得死了你心。投子使人各自辦米。同煑共餐。祇要得省取你事。且道。從上諸聖。有如此榜樣。若無長處。如何甘得。諸仁者。若也於斯體究。的不虧人。若也不肯承當。向後深恐費力。
　　山僧行業無取。忝主山門。豈可坐費常住。頓忘先聖付囑。今者輙欲効古人住持體例。與諸人議定。更不下山。不赴齋。不發化主。唯是本院莊課。一歲所得。均作三百六十分。日取一分用之。更不隨人添減。可以備飯。即作飯。作飯不足。即作粥。作粥不足。即作米湯。新到相見。茶湯而已。更不煎點。唯置一茶堂。自去取用。務要省緣。一向辦道。又況活計具足。風景不疎。花解笑。鳥能啼。木馬長鳴石牛善走。天外之青山寡見。耳畔之鳴泉無聲。嶺外猿啼。露濕中宵之月。林間鶴唳。風回清曉之松。春風起而枯木龍吟。秋葉凋而寒林花發。玉階鋪苔蘚之紋。人面帶烟霞之色。音塵寂爾。消息沉然。一味蕭條。無可趣向。山僧今日。向諸人前說家門。已是不著便。豈可更去陞堂入室。拈搥竪拂。東喝西棒。張眉努眼。如癇病發相似。不唯屈沉上座。況亦辜負先聖。你不見。達磨來到少室山下。面壁九年。二祖至於立雪斷臂。可謂受盡艱辛。然而達磨。不曾措了一辭。二祖不曾問著一句。還喚達磨。做不為人得麼。還喚二祖。做不求師得麼。山僧每至說著古聖做處。便覺無地容身。慚愧後人軟弱。又況百味珍羞。遞相供養。道我待四事具足。方可發心。祇恐做手脚不迭。便是隔生隔世去也。時光似箭。深為可惜。雖然如是。更在諸人從長相度。山僧也強你不得。諸仁者。還曾見古人一偈麼。山田脫粟飯。野菜淡黃虀。喫則從君喫。不喫任東西。伏惟同道。各自努力。珍重。

　　偈頌
　　玅唱不干舌

　　剎剎塵塵處處談。不勞禪子善財參。空生也解通消息。花雨巖前鳥不銜。

　　死蛇驚出草

　　日炙風吹草亂埋。觸他毒氣又還乖。闇地若教開死口。長安依舊絕人來。

　　解針枯骨吟

　　死中活得是非常。密用他家別有長。半夜髑髏吟一曲。氷河紅燄却清凉。

　　鐵鋸和三臺

　　不是宮商調。誰人和一場。伯牙何所措。此曲舊來長。

　　古今無間

　　一法元無萬法空。箇中那許悟圓通。將謂少林消息斷。桃花依舊笑春風。

　　歲旦免人事

　　日出東方夜落西。急須著眼莫遲疑。新年不用來相賀。江月松風是舊時。

　　因雪有頌

　　寒雲擁出玉花飛。溝壑平盈客路迷。露地白牛何處覓。牧童空把鐵鞭歸。

　　真歇了禪師語　　　　嗣丹霞淳

　　上堂。苔封古徑。不墜虗凝。霧鎖寒林。肯彰風要。鈎針穩密。孰云漁父棲巢。只麼承當。自是平常快活。還有具透關眼底麼。良久云。直饒聞早便歸去。爭柰從來不出門。
　　巢知風穴知雨。忽若風雨愆期。又知箇甚麼。良久云。却是完全底。
　　雨過夜塘。暗通法脈。雲凝曉色。密耀靈蹤。一根返而百草潛敷。六戶明而千巖擁秀。渴飲飢飡即且置。黧奴白牯。為甚麼却快活。
　　撼拄杖云。看看。三千大千世界。一時搖動。雲門大師即得。雪峯即不然。卓拄杖云。三千大千世界。向甚麼處去。還會麼。不得重梅雨。秧苗爭見青。
　　久默斯要。不務速說。釋迦老子。也待要款曲賣弄。爭柰未出母胎。已被人覰破。且道。覰破箇甚麼。良久云。瞞雪峯不得。
　　及得盡。猶隔鄉關。轉得迴。尚涉雲水。作麼生得不涉雲水。海底金烏出。光分一色前。
　　松風吟。鵶鵲詠。各自說。各自聽。唱一漚未發宗乘。提千聖不傳正令。如今開口盡無端。爛醉舌頭何日醒。且道。雪峯今日。為甚麼也有些毛病。曲為今時。一盃只得大家酩酊。
　　具啐啄同時眼。見得到。有啐啄同時機。用得到。爭柰疾雷不及掩耳。所以道。眨上眉毛。早是蹉過。且道。蹉過箇甚麼。良久云。古佛過去久矣。
　　山僧今日。要洗一夏已來。汲量大底口業。遂呵呵大笑云。山僧口業。已得清淨。即容下座。禮謝大眾。
　　天不言。四時行。地不言。萬物生。拄杖子不言。衲僧倒戈卸甲。高豎旌旗。不敢正眼覷著。雪峯擬欲放過。將謂欺善怕惡。遂卓拄杖云。誰柰我何。
　　古洞煙収。玄關密啟。新豐路隔。妙信潛通。九包之鳳呈祥。丹岫之雲布彩。直得靈峯擁秀。絕頂抽條。雪嶺增輝。揚眉共慶。正恁麼時。擲地金聲即且置。血脈不斷是甚麼人。鄱陽城裏月。照破萬家門。
　　夜雨蕭蕭。渾無縫罅。虗堂歷歷。逈脫蹤由。但知萬壑曉分。誰管六門春盡。妙在體前即且置。作麼生是自由自在底時節。夜來一覺睡。不聽五更鐘。
　　五乳峯前。三拜歸位。平地喫交。更言得髓。可憐無限兒孫。一時被他帶累。即今善法堂中。只得大家觸禮。禮即不無。且道。與神光底。相去多少。却須抖擻精神。不得開眼瞌睡。
　　一雨所滋。根苗有異。人人要麥秀兩岐。箇箇望禾登九穗。聖朝不必望嘉祥。只管豐年為上瑞。且道。衲僧分上。成得甚麼。遂拍手呵呵大笑云。菩薩子。喫飯來。
　　麤言及細語。皆歸第一義。三家村裏老婆。惡口廝罵。穢語廝爭。盡是面門放光。助佛揚化。若見得徹。剔起眉毛。大家平出。其或未然。山僧觸忤大眾。即容禮拜懺謝象骨秋深。松和月冷。鷄村路遠。山帶煙昏。如今覿面不藏。要見可中時節。作麼生是可中時節。
　　還有不被玄沙污染底麼。良久云。只這一點。傾四大海水。已是洗脫不下。
　　不旋戈甲。萬里埽清。是甚麼人。良久云。此恩難報。

　　七佛偈贊
　　毗婆尸佛

　　見成堂堂。體明無盡。花茂劫空。豈關春信。毗婆尸佛。等超慈忍。坐致太平。不施寸刃。

　　尸棄佛

　　翳障浮雲。淨空一埽。停午赫然。豁迷正倒。不容垛避。是誰相討。爍破面門。速道速道。

　　毗舍浮佛

　　幻妄浮塵。紅爐片雪。照不涉緣。風光卓絕。乾白露淨。揚眉漏泄。逼塞虗空。更無空缺。

　　拘留孫佛

　　密密隨流。經行坐臥。垢盡鏡明。都盧照破。眨眼滲漏。開口蹉過。計較不成。依前懡[怡-台+羅]。

　　拘那含牟尼佛

　　曉色未分。混然通脫。平隱風規。妙超死活。應變自在。寂明虗豁。滿目青山。春光翠潑。

　　迦葉佛

　　定亂本真。廓然明妙。語默動容。虗不失照。平常運用。元無欠少。驀地相逢。展眉一笑。

　　釋迦牟尼佛

　　目顧四方。天生伎倆。古曲韻高。斷絃絕賞。拈頭作尾。起模畫樣。殃及兒孫。白遭一掌。

　　宏智覺和尚語　　　　嗣丹霞
　　上堂

　　佛法也無如許多般。只要諸人一切時中。放教身心空索索地。條絲不卦。廓落無依。本地靈明。毫髮不昧。若恁麼履踐得到。自然一切時合。一切時應。了無纖塵許作你鄣礙處。便能轉千聖。向自己背後。方喚作衲僧。若也倚它門戶。取它處分。受它荼糊。豈不是瞎驢趁大隊。既然如是。畢竟如何。自是不歸歸便得。五湖煙浪有誰爭。
　　妙存湛湛不為無。真照靈靈不為有。更向其間退步看。白雲斷處青山瘦。參。
　　諸禪德。吞盡三世佛底人。為甚麼開口不得。照破四天下底人。為甚麼合眼不得。許多病痛。與你一時拈却了也。□作麼生。得十成通暢去。還會麼。擘開華岳連天色。放出黃河到海聲。
　　好諸禪德。本圓本明。本寂本靈。亘曠古而有種。混太虗而無形。劫外家風澹薄。壺中田地丕平。望時眼力欲斷。體處心緣未萌。雲懷雪意兮鶴夢杳杳。天作秋容兮鴻飛冥冥。唯默默而自照。故湛湛而純清。想凝而結成器界。知覺而流作眾生。情多少而岐分六道。智大小而區別三乘。境真則觸處見佛。道妙而破塵出經。猶明珠而應色。似空谷而傳聲。只如超凡入聖。轉位隨緣。且道。路頭在甚麼處。還體悉得麼。良久云。曉風摩洗昏煙淨。隱隱青山一線橫。
　　舌頭一臠肉。口脣兩片皮。其間無固必。分外莫猜疑。趙州古佛。雲門聖師。歷歷機頭不掛絲。自然桃李成蹊去。那是春風作意吹。
　　柳線垂金鶯語滑。花棚張錦蝶飛忙。見聞裏許通消息。誰得先生點鐵方。遂拈拄杖示眾云。還見麼。復卓一下云。還聞麼。去却蘆頭。斤兩等分。
　　以本際光。洗長夜暗。以法界智。破塵劫疑。生滅紛紛而不至真淨之家。夤緣擾擾。而不到圓明之境。任它外變。獨我中虗。步入道環。體亡幻事。所以古人道。有物先天地。無形本寂寥。能為萬象主。不逐四時凋。且道。者箇什麼。良久云。鯨吞海水盡。露出珊瑚枝。
　　巢知風。穴知雨。不用安排。自成規矩。歷歷靡緣。閑閑何偶。樂哉林鳥淵魚。一笑相忘爾汝。且道。如何體悉。得恁麼相應去。還會麼。會得甚奇特。不會也相許。
　　請首座去。素無色。而眾色尊之在前。水無味。而眾味得之為最。道無根荄也。普天普地。法無定相也。或彼或此。谷常虗。而響能應呼。鑑自淨。而影能隨類。衲僧真得箇身心大用。縱橫不可器。諸禪德。且道。阿那箇是不可器底人。還體悉得麼。良久云。妙超初念際。卓立萬機前。
　　真空不空。妙有不有。是萬象生成之根。即二儀造化之母。方隅不可定其居。劫數不可窮其壽。門庭廓淨也。風色如秋。田地虗明也。月華如晝。達一念之未萌。在大功而莫守。五路頭。木馬嘶鳴。四衢內。石牛犇走。到處相逢到處渠。通身是眼通身手。
　　一切色不為眼礙。文殊門中發機。一切聲不為耳塵。觀音門中透徹。一切用不為身拘。一切應不為事背。便於普賢門中出沒。奪境也如驢覰井。奪人也如井覰驢。三千世界百億身。不用安排只者是。參。
　　人平不語。水平不流。風定花猶落。鳥鳴山更幽。只麼天真無少剩。莫於裏許著絲頭。
　　舉僧問趙州。萬法歸一。一歸何處。州云。我在青州。作一領布衫。重七斤。
　　又僧問文殊。萬法歸一。一歸何處。殊云。黃河九曲。
　　師云。黃河九曲。七斤布衫。胡馬嘶北。越鳥巢南。衲僧恰到真常處。語不欺人面不慚。
　　中秋日云。清凉境界。一壺爽氣。涵秋明白身心。半夜霽容懷月。靈然自照。廓爾常虗。斷生滅之夤緣。出有無之情量。諸人還到如是田地。還能如是游踐也無。良久云。斫盡月中桂。清光應更多。
　　愛結成身。想澄成界。從此漂流生死海。照徹靈源湛不渾。方知幻泡同無礙。六門氣秋。四大緣壞。了了一真常自在。明月混融兮雪蘆眼迷。清風相送兮夜船歸快。
　　青山不用白雲朝。白雲不用青山管。雲常在山山在雲。青山自閒雲自緩。諸禪德。若恁麼體得。方知道借功明位。用在體處。借位明功。體在用處。體用無私。方乃唱道。且道。作麼生是體用無私底時節。水向竹邊流出綠。風從花裏過來香。
　　請首座云。氷生野水。肅揚北帝之威風。雪破溪梅。漏泄東君之消息。把定也。舜若多亦須膚粟慘慘覺寒。放行也。殑伽女却解聞香氳氳知味。規矩那煩刀尺。調和豈費鹽梅。身心妙齊物之能。手段具同事之攝。正恁麼時節。順恁麼機宜。且道。是什麼人能了恁麼事。還相委悉麼。暖迴氣象遽多許。春在叢林第一枝。
　　照眼雪迷。淨對千峯寒色。入林花信。暗傳一點春恩。物彙發萌。真機旋轉。生不生而何累。作無作而弗動。不可以動靜拘。不可以地位著。所以道。唯一堅密身。一切塵中現。現虗空身。則寥寥無礙。現國土身。則處處相親。現眾生身。則心心順俗。現諸佛身。則念念證真。得一切處旋陀羅尼。圓一切種智波羅蜜。諸禪德。箇是大自在漢受用底事。還相委悉麼。化權妙在東君手。玉尺金刀暗剪裁。
　　舉僧問睦州。高揖釋迦。不拜彌勒時如何。州云。昨日有人問。趕出了也。僧云。和尚恐某甲不實。州云。拄杖不在。苕帚柄聊與三十。
　　師云。好大眾。驅耕夫之牛。奪飢人之食。方有宗師手段。天童不免隨後讚歎去也。凜凜將軍令已行。八荒四海要澄清。提來劍氣干牛斗。洗蕩氛埃見太平。
　　拽石般土。打鼓作舞。意不立玄。機不停午。踏破草鞋赤脚行。見成底事休回互。不回互。大龍不受玄沙瞞。前面班班元是虎。
　　請延壽和尚云。心心相印。葉葉聯芳。自己光明不覆藏。剎剎塵塵如是說。廣長舌相解敷揚。大眾。作麼生得到處如是說。還相委悉麼。水向石邊流出綠。風從花裏過來香。
　　廓不可得其際。湛兮或存。妙不可得其名。靈然自照。釋迦以此而掩室。淨名以此而杜辭。少林九年。垂一則語。諸人還體悉得麼。夜半木童敲月戶。天明玉鳳笑衘花。
　　一念虗融。十方周極。萬有自平。纖塵不立。理智心冥兮到家。佛祖口閑兮掛壁。真境寥寥。靈機歷歷。氷鑑無瑕。玉壺無隙。風磨霽色兮一片寒青。水印蟾華兮十分明白。出沒之淵。窮通之域。底處發生。箇時轉側。田地萌針兮暖回。園林花綺兮春入。無象無私無處無。彈指門開見彌勒。
　　十方法侶共安居。雲月身心照處虗。轉側蘆汀飛鶴鷺。亡機林壑混樵漁。瘢痕若盡光無際。絲糝纔萌念有餘。廊下相逢林放喝。且容興化撒真珠。
　　水不洗水。金不博金。眼不見眼。心不用心。能恁麼去不墮根境識。那涉去來今。迷裏忽然逢達磨。何曾特地作叢林。
　　巍巍堂堂。萬象之中獨露。明明歷歷。百草頭上相逢。我不見有分外底它。它不見有分外底我。它不外我。則聲色塵消。我不外它。則見聞情脫。所以道。世界爾。眾生爾。塵塵爾。念念爾。且道。如何行履。得與麼相應去。還會麼。一機冥運道樞靜。萬象影流心鏡空。
　　一心萬象。萬象一心。不近不遠。極淺極深。與乾坤同其覆載。與日月同其照臨。月在船而船船皆月。金成器而器器皆金。明潔若珊瑚之樹。芬馨如薝蔔之林。大用自在也。獲輪王髻寶。正聲和合也。奏師子舷琴。毛髮不遺。圓融照像之鑑。形殼不礙。虗通度垣之音。能如是也。妙超曠古。了在如今。諸仁者。且道。如今了底。是什麼事。還會麼。穩如大地能持物。廓若虗空不挂針。
　　不可得一。不可得異。我如是也彼如是。兩莖眉現燄光身。百草頭揚祖師意。歸雲誰使就青山。落花自得隨流水。
　　環中叶照。消息平沈。方外獨存。幽靈絕待。綿密不漏。寬廓無隅。清虗一亘。而理絕名言。圓滿十成。也道無稜角。諸禪德。箇是諸佛涅槃之宅。眾生安葬之基。一切諸法。自此發生。一切幻緣。從此滅盡。且道。正恁麼時節。又作麼生履踐。良久云。霜天月落夜將半。誰共澄潭照影寒。
　　寂寂寥寥。清嚴家法。浩浩蕩蕩。光顯門庭。守家法。則失撫會應變之方。立門庭。則失安隱宴閒之道。若也駈耕夫牛。奪飢人食。須有箇般手段始得。只如衲僧家。又作麼生行履。還會麼。身裏出門門裏身。眼中之物物中眼。
　　舉灌溪問末山。如何是末山。山云。不露頂。如何是末山主。山云。非男女等相。溪喝云。何不變去。山云。不是神不是鬼。變箇甚麼。
　　師云。非男女之相。出有無之量。透萬機之前。超三界之上。窮而通。簡而當。松含月兮夜寒。溪帶雨而春漲。
　　看看。氷鑑淨玉壺寒。一亘清虗擡脚易。十分明白轉身難。渾身轉却舌頭短。轉却渾身鼻孔寬。參。
　　天寧節云。一人之父。百王之師。道機有餘兮動若四時。壽域無疆兮量同二儀。大功不宰。至化無為。妙兮難喻。智也不知。箇是誕生王父。真實穩密處。諸人還體悉得麼。權挂垢衣云是佛。却裝珍御復名誰。
　　靜沈沈。明蕩蕩。雪滿十方。雲迷四向。一色影裏。是誰坐著功勳。百尺竿頭。阿你變通伎倆。恁麼時須辨幾微。恁麼處須明的當。趁不去露地白牛。透得過渡河香象。徹見其源。如指諸掌。恁麼盡去也。無法可傳。恁麼却來也。有人相亮。參。
　　當處出生。當處滅盡。三世如來。相授此印。石人放意臥煙寒。玉女搖頭看曉信。參。

　　贊偈
　　真歇

　　傲雪松孤。懷雲石癯。妙存而有也不有。獨照而無也非無。萬象勿能逃空王之印。眾色莫我染靈蛇之珠。金鷄啼寒兮曉分夜戶。玉兔弄魄兮瑩徹氷壺。

　　從首座。畫予於松石間。求贊

　　孤坐默默。倚杖沈沈。石懷雲而無像。松嘯風而有音。應兮珠盤。不撥而自轉。湛兮玉井。隨汲而彌深。諸塵不受兮十分清氣。三際無寄兮一片閒心。

　　自贊

　　雨霽雲収。山寒水秋。心月自照。言象俱休。滿十方而智應。廓三世以神游。虗空那礙東西壁。明月解隨南北舟。

　　次端楞伽韻。與生首座

　　縛茨枯坐九江東。鏡像虗融方寸中。舜若多身禪夜看。母陀羅臂用時通。緣生誰兆有非有。寂照自知空不空。道契觀音斯善應。蕭蕭竹雨雜松風。

　　假日山行

　　平生胸中雲外峯。有閒便與扶瘦筇。但知一世丘壑味。想得十分猿鳥從。明見秋容山洗雨。清可人意風吟松。歸來游興散不盡。誰杵喚月黃昏鐘。

　　與心知莊

　　耕雲種月自由人。田地分明契券真。黃犢將看炊作飯。白牛今已牧來純。钁頭活計時時用。物外家風處處親。禾黍十分秋可望。飽叢林漢著精神。

　　南麓新居

　　山麓水濱竹木陰。我儂懶養靜居深。一生自足淡中味。三際那収閒底心。壑雲未成出岫意。松風能作下灘音。十分清興與誰共。想有沃洲支道林。

　　送僧幹鐘

　　木落空山霜。夜樓時一撞。隨風度林嶺。喚月到蘿窓。響應虗傳谷。聲飛不礙江。夢回天意曉。蝴蝶失雙雙。

　　為僧下火

　　江雲冉冉草離離。花落春殘客去時。古渡舟橫人不見。是須記取却來期。凝上座知不知。水沈沈泥牛穩臥。煙冪冪玉鳳來儀。攂鼓轉船天欲曉。片帆高掛順風吹。
　　三界從想有。百年成夢游。忽爾賊風吹劫火。翻然大海滅浮漚。高上座。賦歸休。透脫六處。撒開兩頭。靈山有路平如砥。月戶無人冷似秋。
　　風骨不露。水泄不通。衲僧行履妙無蹤。門掩三秋兮。人歸何處。天無四壁兮。月上中峰。
　　眼光落穀氣消。六窓不見獮猴跳。空索索寂寥寥。破屋從它野火燒。歸去客笑頭搖。蒼鷹掣斷紫絲絛。正恁麼時。如何行履。良久云。坐斷兩頭。古渡風活。船到岸細行一步。清秋月冷鶴移巢。
　　入塔云。幻滅非無。圓覺非有。虗而長靈者誰。死而不亡曰壽。嚴風摩洗天容清。寒木搖落山骨秀。虗明田地歸去來。半夜長空月如晝。

　　法語

　　履道底人。妙出言思。直下真實。自有肯路。又莫著道理。廓然淴合。月流諸水。風行太虗。自然不觸不礙。超彼照用。雖照無痕。雖用無迹。入三昧於諸塵。収萬象於一印。絕滲漏。無走作。喚作了事衲僧。又須記取還家路子。雲盡天寒。秋疎山瘦。箇是本所住處。
　　衲僧本有田地。清曠丕平。望絕崖岸。在其間耕雲種月。明白虗廓。自家受用。或出或沒。任収任放。直得二儀同其生成。萬象同其起滅。崢崢嶸嶸。何所從來。寂寂寞寞。何所至向。可謂虗空不可容納。大地不可擎載。妙存不得其形。至虗不得其名。有無功盡。凡聖路絕。方有到家時節。正恁麼時。得箇甚麼。萬頃眼寒清照雪。好看裏許力耕人。
　　枯寒身心。洗磨田地。塵紛淨盡。一境虗明。水月霽光。雲山秋色。青青黯黯。湛湛靈靈。自照本根。不循枝葉。箇時底處超邁情緣。不限劫數。一念萬年終無變易。從此出應。虗谷行雲。動靜自若。順入諸塵。常在三昧。所以云。那伽常在定。無有不定時。

　　古巖璧禪師語　　　　嗣石窗
　　上堂

　　日月如彈丸。頑心似堅石。堅石不可融。彈丸易跳擲。始見踏青行。相將年又極。誰將後夜霜。換我雙鬢黑。有箇不老方。諸人識不識。你若識得。秋凋冬落。一任施呈。若也不然。趙州不曾親見南泉。亦不曾道箇鎮州出大蘿蔔。
　　晷運推移。日南長至。一夜東海烏龜。吞却南山鱉鼻。你若知得。不妨眼上安眉。你若不會。過去須彌燈王在你脚跟底。
　　舉普化大悲院裏有齋。頌云　大用全提作者知。爍迦眼活電光遲。大悲院裏翻身處。臨濟甘為小廝兒。
　　佛成道日云。叢林皆為臘月八日。黃面老子。夜見明星悟道。洞見三千大千世界。眾生本來成佛。大似一犬吠虗。千猱啀實。只如毗藍園指天指地。天上天下唯我獨尊。又向什麼處去也。直饒道得箇大冶精金。曾無變色。也是向虗空。剜箇窟籠。畢竟如何。欲得不招無間業。莫謗如來正法輪。
　　非不非。是不是。差之毫釐。失之千里。拈占波國。來象骨山頭。將象骨峯。安藕絲竅裏。非偏非圓。無事無理。若也會得。許你七縱八橫。和泥合水。若也不會。直饒毫釐無差。正是靈龜曳尾。
　　今朝六月中。嘉田雨沾足。山房冷似氷。千山擁寒玉。祖意不西來。法身無展縮。水上掛燈毬。鎮州出蘿蔔。三盞不沾脣。百味皆具足。你若會去。直饒郢路巴歌。亦唱作新豐曲。你若不會。有寒暑兮促君壽。有鬼神兮妬君福。
　　滿散云。寰中獨照萬機息。壺外分權六國清。四海晏然王化裏。不須當道話昇平。
　　釋迦慳迦葉富。欺負乎人。誇張莾鹵。五天不納到支那。塞壑填溝無避處。無避處。不遮護。汲興相逢。如塗毒鼓。直須親切一回來。莫似邯鄲學唐步。
　　舉。世尊陞座。大眾纔集。文殊白槌一下云。諦觀法王法。法王法如是。世尊便下座。
　　後有芭蕉和尚道。忙忙者匝天普地。
　　師云。釋迦老子。盡力提來。文殊大士。滿口酬價。芭蕉和尚。大似無錢喫酒。妬人面赤。雪峯忍俊不禁。著箇頌子。玉象吞獅子。泥牛上綉鞍。御樓觀射獵。不是刈茆田。
　　仲冬嚴寒。一陽長至。佛祖有機關。俱落第二義。豈不見溈山寂子與香嚴。未免將泥土裏洗。忽有箇漢。出來道。我不似這三箇老漢。山僧拈棒便打。何故。重賞之下。必有勇夫。
　　園林宿雨不勝清。巖谷舂撞萬杵鳴。箇裏豁開千聖眼。不閑弓矢賀昇平。
　　皓月當空。寒江不動。萬里清光。曾非別共。蚌孕珠而無從。兔懷胎而非種。萬別千差。波騰海湧。卷舒只在一毫端。不用渾家生奉重。
　　十日梅天曉未晴。千巖俱作偃溪聲。直饒透出威音外。猶較曹山半月程。且道。過在什麼處。有眼辨取。
　　及時陽燄欲燒空。中有清凉一徑通。眾苦不來寒暑盡。鐵崑崙臥水晶宮。
　　開啟。舉黃龍新禪師云。摩訶般若波羅蜜。甚深般若波羅蜜。上祝聖人。天長地久。瑞巖即不然。空手把鋤頭。步行騎水牛。憑茲陪睿算。垂拱億千秋。
　　法法不隱藏。古今常獨露。槐影轉清陰。風催巖下雨。廚庫對僧堂。燈籠挂露柱。只有一處最誵訛。半夜泥蛇吞石虎。
　　舉僧問雲門。樹凋葉落時如何。門云。體露金風。
　　師云。樹凋葉落。體露金風。堯眉八字。舜目重瞳。機如掣電者。難尋蹤跡。口似磉盤者。驀地相逢。飜地揭天休作解。新羅元在海門東。
　　至節云。木人夜半穿靴。難尋蹤跡。石女天明不露。誰辨親疎。枯木上一點春回。古渡頭千尋寒雪。同門出入。不來還憶渠。同氣相求。回來劫無說。且道。是什麼人。能如是行李。御樓觀射獵。不是刈茆田。
　　發監収云。金葉銀莖報有秋。明珠萬斛堂中収。自從一飽家田飯。不用埋頭向外求。喫家田飯。不向外求。人人知有底。只如世界未興。靈苗未發。汝等諸人。在什麼處著眼。還知麼。只是自家成現底。付與叢林本色人。
　　祖師忌日云。漚澄巨浸無蹤跡。月轉層巒顯大功。剎海毫芒無欠剩。空山和月撼松風。或者道。聖人無己。靡所不己。且喜沒交涉。又道。寂而常照。感而遂通。拈向一邊。更饒法身無相。父母未生。大似為蛇畫足。畢竟如何。泥牛鬥入滄溟裏。玉角纖纖倚太空。
　　至節云。陰極俄驚一線回。石人嶺上笑咍咍。摧殘枯木非枯木。今日花從冷處開。
　　十月霜天道者孤。家風無地可名模。鐵牛吞却金獅子。撒出寒花滿道途。
　　住雪竇入院。僧問。明覺禪師道。住翠巖好。住雪竇好。意旨如何。師云。少賣弄。僧云。忽有人問和尚。住瑞巖好。住雪竇好。作麼生祗對。師云。須彌頂上擊金鐘。
　　師乃云。靈機妙轉。一毛頭上露出乾坤。大事現前。萬象森羅同時證據。直得千山擁雪。萬壑爭流。門前錦鏡發輝。戶外寒花襯足。妙高峰頂。誰云七日相逢。燕坐中峯。一任孤猿嘯月。如斯舉唱。盡落今時。向上提持。如何話會。還知麼。玉麟對對黃金角。木馬雙雙白玉蹄　復舉。僧問。師歸方丈意旨如何。泉云。昨夜三更失却牛。天明失却火。
　　師云。這箇公案。舉者極多。只為太近。所以會者極少。山僧有箇頌子。舉似大眾。相隨步步見還難。墨刷驊騮錦綉鞍。一夜遍行南贍部。天明依舊立江干。
　　謝新舊知事云。同氣相求。虎步平林而風生巖谷。同聲相應。龍吟古澗。而韻出青霄其應也本出無心。其用也亦非有自。所以叢林調古。家國晏安。豈惟萬古長空。亦乃一朝風月。且道。成得箇什麼邊事。四海九州家世在。一花五葉典刑新。

　　小參

　　至節云。諸佛不出世。截路闌階。祖師不西來。填溝塞壑。佛法遍天下。無地容錐。談玄口不開。挨身不入。便恁麼去。諸人舌頭在山僧口裏。山僧舌頭在諸人口裏。如是見得。無得底人。無不得底人。無聖底人。無凡底人。無迷底人。無悟底人。無世界眾生。無差別玄玅。從上老凍膿。拋沙撒土。竪拂拈槌。便將箇無字印子。一印印定。東去也不得。西去也不得。神通妙用也不得。說理說事也不得。然後全身放下。燒榾柮火。煑野菜羹。唱村田樂。誰知節後一陽生。說甚寒食清明一百五。雖然如是。忽然有箇漢。牙如劒樹。口似血盆。說臨濟三玄三要。曹洞五位君臣。三種滲漏。雲門三句。溈仰父子之機。法眼即道明心。奔流度刃。疾焰過鋒。舉一明三。目幾銖兩底出來。又作麼生。不因紫陌花開早。爭得黃鶯下柳條。
　　謝知事云。祖域疆封既闊。物物全真。禪家法令惟新。頭頭總妙。或向棒頭取正。或於喝下分權。或山上刈三百箇祖師。或杓頭舀出千五百大眾。油餈裏相逢莊主。揩浴處拶著古靈。莫非本有光明。始信人人有分。雖然如是。只如洞山麻。青州衫。秤頭不等。還有過也無。但教心地平如掌。自有龍天暗點頭　復舉。藥山向雲巖云。為我喚沙彌來。巖云。和尚喚他作麼。山云。我有箇折脚鐺子。要伊提上挈下。
　　大溈云。藥山折脚鐺子。若無雲巖。幾成廢器。大溈亦有箇折脚鐺子。要諸人亦各出一隻手。且圖古風不墜。
　　師云。瑞巖亦有箇折脚鐺子。傳來既久。直得脣囂耳脫。聲韻都無。有時颺在壁角落頭。分文不直。有時拈來。東烹西煑。百味俱全。雖然如是。若要不傾不危。也須諸人。各出一隻手始得。

　　法語

　　此道。汗漫如大海江河。堅剛如銀山鐵壁。若非具大根器。有出塵脫俗超卓不群底氣宇。往往不能入作。君不見。石門慈照禪師。謂李都尉云。出家是大丈夫事。非將相所能為。如藥山蚊子上鐵牛。長髭紅爐上一點雪。又如真覺。始是鰲山成道。是什麼體格。既得之。則同天同人。同貴同賤。同高同下。一切處。無不是放身命底時節。又如界方子。東袞西袞。無非四稜著地時。到這箇田地。始得穩當。自然卓卓地。如獅子兒。如太阿劒。不動則已。動則傷人。無回避處。喚作達磨兒孫。宗門上客。若是瞻前顧後。羊質虎皮。非獨於自己無成。亦將無感於外。
　　佛法禪道。是文字語言。拈槌竪拂。鼓弄光影。拂袖便行。乞兒伎倆。百不思量。自作障礙。執法修行。如驢拽磨。看經看教。隔靴抓痒。息念忘緣。弄巧成拙。若是英靈漢。總不作這般去就。如獅子兒。振地哮吼一聲。百獸聞之。悉皆腦裂。豈肯依他作解。所以道。參禪須是鐵漢。著手心頭便判。直趣無上菩提。一切是非莫管。自然不落時人行李處。一切人。自然摸索不著。某上人。久留心於此。未能打脫。發心持鉢。亦猶仰山牧牛底時節。忽然道得箇不問他人借口。便禍事也。
　　見聞覺知是病。錯。見聞覺知是法。錯。法離見聞覺知。錯錯。這四箇錯字。如天之四時。地之四氣。人之四肢。若缺一箇。便偏枯傾倒。不成天地人物。黃面老子。一代時教。祖師直指人心。只在四箇錯字裏行。古今禪僧。如麻似粟。各展神通。亦不出此。所以先德。盡力提持。莫過於此。而今若欲作箇出格底衲僧。直須有跳出一著子。不見有出不出者。便能超過一切差別等法。如趙州鎮州蘿蔔。青州布衫。庭前栢樹子。更不著問人矣。
　　澤禪俊衲。且去徽州持鉢歸。跳出跳不出。却與你本分草料。

　　頌贊
　　仰山見東寺索珠

　　無言可對輝天地。無理堪伸奪夜光。離相離名言語道。潑天高價不尋常。

　　洞山喫菓子

　　盡力提來不等閒。要尋知己驗來端。可憐臨水探紅尾。依舊茫茫失釣竿。

　　化胡椒

　　異國傳來種性殊。圓陀陀似蚌中珠。不□□艶照明月。自有辛香壓五湖。

　　送人

　　千尋老榦無寒暑。百鍊精金有變遷。脫盡皮毛空索索。不妨重結弟兄緣。

　　送堅知庫

　　埽盡法中病。生憎佛是塵。堂堂一堅密。春至百花新。

　　送泉州僧

　　洛陽橋下千尋水。象骨峰前萬疊山。一口為渠吞却了。更無蹤跡在人間。

　　送人

　　六窗不著閒光景。七處休尋古佛心。放下不行凡聖路。敢將黃葉當黃金。

　　義副寺求

　　拈却義。除却法。過現未來。不消一劄。大海波騰河四流。激湍袞袞吞三峽。須彌山王拊掌笑。江神河神俱[跳-兆+孛]跳。留得珊瑚對月寒。九曲明珠無孔竅。

　　山居(二)

　　瓶盂古澗冷相依。雲淡山寒月色微。眼底賓朋聊自足。屋頭猿鳥恰忘機。山園茶笋疎疎有。世路人情漸漸稀。不記化權前後際。卷簾移榻看斜暉。
　　平生湖海竟何依。選得佳山賦式微。茗椀爐熏同宿學。蒲團禪板接初機。陂城水滿芹尤滑。瓦鉢肩挨粥未稀。睡起烏藤清興在。不知老木掛殘暉。

　　贊真覺

　　三回九度。見神見鬼。德山一棒。痛徹骨髓。敲老觀門。潑瓦官水。而今冷坐眼麻眉。錯認東瓜作碓觜。

　　贊卿老真

　　風蕭蕭。天空四壁雨疎疎。巖花狼籍。乾剝剝。白浪滔天。寂寥寥。徧界荊棘。漾在栖雲草莾中。堪嗟大地無人識。

　　自贊(三)

　　三際斷。一亘空。轉不轉。功不功。迢迢物外像。矯矯巖間松。密密處不堪親近。荒林裏得意相逢。咦。
　　癡不自揆。老不知休。提真覺雀觜杖。用曹山死猫頭。乾剝剝。冷湫湫。炙地熏天無氣息。拋沙撒土覓冤讐。
　　喻指喻馬。何勞真假。說性說心。轉見病深。靈山拈花。不曾動著。少林冷坐。徒自沈吟。良工欲寫莫可寫。汝曹敬之隔千林。山陰陰。水沈沈。蒼苔雪徑冷不徹。花鳥夕陽閒古今。真兮真兮。胡得而臨。

　　為翼侍者下火

　　善翼。汝果生耶。三十年在世亦幻住爾。汝果死耶。亦一時眾生顛倒見爾。既不生亦不死。作如是解者。亦識陰中妄想根本爾。那堪更說辭親老。涉鯨川。登象骨。預留香。衲帔蒙頭。師資相契。盡底拈來。總勿交涉。畢竟如何。烈火迸開金世界。鐵牛行步莫怱怱。

　　天章楚和尚語　　　　嗣暹道者

　　上堂。舉雲門云。十五日已前。即不問你。十五日已後。道將一句來。門自代云。日日是好日。
　　師拈云。且道。今日是什麼日。還有人揀得出麼。若揀得出。不惟通天通地。亦乃別陰別陽。若揀不出。天章今日。不免作箇杜巡官去也。良久云。還會麼。甲子乙丑海中金。丙寅丁卯爐中火。參。
　　秋天寒不寒。秋雨落不落。昨日問園頭。祇是好種作。平地已耕犁。高坡用鍬钁。撒灰底撒灰。下麥底下麥。來年長夏間。供養諸禪客。然則獨掌不浪鳴。大家共擘劃。老漢只恁升堂。諸人作麼湊泊。若是擔帶之流。便請一時放却。以拄杖擊香臺。下座。
　　一日復一日。一月復一月。借問諸人瞥不瞥。閻羅王在汝面前。聲聲叫喚。無常鬼在汝脚下。步步排列。問汝有多少光陰。底事渾不肯休歇。直待兩脚梢空。恁時作麼分說。獨有般若鉗鎚。解向空中釘橛。絆住衲僧脚跟。四邊莫教空缺。莫空缺。冬無寒兮夏無熱。覓什麼鑊湯爐鐵。乃召大眾云。若無此箇神通。前程大有霜雪。卓拄杖下座。
　　金藏於鑛。非大治無以勝鉗鎚。玉蘊於山。非敏匠無以成器用。乃打一棒云。大冶敏匠。一時在這裏。還有勝得鉗鎚。成得器用底麼。良久云。啼得血流無用處。不如緘口過殘春。又打一棒。下座。
　　舉雪峯道。盡乾坤大地是箇眼。汝擬向什麼處蹲座。天章即不然。盡乾坤大地是箇眼。因什麼。青天白日扶籬摸壁。良久云。佛也救不得。卓拄杖下座。

　　雲菴真淨文禪師語　　　　嗣黃龍

　　聖壽開堂。問話且止。只知問佛問法。殊不知佛法來處。且道。從什麼處來。乃垂下一足云。昔日黃龍親行。此令。十方諸佛。無敢違者。諸代祖師。一切聖賢。無敢越者。無量法門。一切妙義。天下老和尚舌頭。始終一印。無敢異者。無異即且止。印在什麼處。還見麼。若見。非僧非俗。無偏無黨。一一分付。若不見。而我自収。乃収足。喝一喝云。兵隨印轉。將逐符行。佛手驢脚生緣老。好痛與三十棒。而今會中。莫有不甘者麼。若有。不妨奇特。若無。新長老。謾汝諸人去也。故我大覺世尊。昔日於摩竭陀國。十二月八日。明星現時。豁然悟道。大地有情。一時成佛。今有釋子沙門克文。於東震旦國。大宋筠陽城中。六月十三日。赫日現時。又悟箇什麼。以拂子劃一劃云。我不敢輕於汝等。汝等皆當作佛。
　　昔日大覺世尊。起道樹。詣鹿苑。為五比丘。轉四諦法輪。唯憍陳如。最初悟道。貧道今日。向新豐洞裏。只轉箇主丈子。遂拈起主丈。向禪床左畔云。還有最初悟道者麼。良久云。可謂丈夫自有衝天志。不向如來行處行。喝一喝。
　　開雲門門。七通八達。却須知有關棙子去著。若也不知。雖活如死。現黃龍龍。千變萬化。更須到伊窟宅潛處。若不到。有眼如盲。諸禪德。我觀法王法。法王法如是。有眼者辨取。
　　東西南北。四維上下。觀機設教。應病與藥。驀拈拄杖云。馬大師來也。看看。日面佛月面佛。一一為君重拈出。若善服者。病瘥藥除。舉足下足。無非道場。不善服者。藥病相治。盡大地是藥。觸途成滯。遂擲下云。只在諸人面前。
　　有時灰頭土面。橫身荒草。眾生處處著。引之令得出。其柰飢逢王饍不能飡。又爭怪得老僧。
　　聖壽長老。不會禪不會道。只會解粘去縛。應病與藥。諸佛子。無禪可參。無道可學。棄本逐末。區區客作。不如歸去來。識取自家城郭。城中自有法王尊。一呼百諾。髻晃明月珠。手振黃金鐸。還要一切眾生。自家省覺。來來。應是從前佛法知見。一時放却。乃得自己毗盧心印明廓。喝一喝云。大丈夫兒莫錯錯。
　　上堂。彌勒真彌勒。分身千百億。時時示時人。時人皆不識。拈拄杖云。還識麼。千箇萬箇。但識取這箇。擲下拄杖。
　　宿來萬福數日。人事相煩。更不一一陳謝。禮煩即亂。知是箇般事便休。且道。是什麼事。拈拄杖云。風不鳴條。雨不破塊。堯風蕩蕩。行人讓路。萬姓歌歡。筠陽城中。誰家竈裡無煙。張公喫酒李公醉。卓拄杖云。寒山拾得。
　　僧問。如何是一乘法。師云。百尺幡竿尾指天。
　　乃云。方期首夏。已是初秋。今朝七月改旦。嗟乎流光電速。四序推移。世事不常。人亦漸老。還有不涉老少者麼。八十翁翁著綉靴。
　　逍遙長老至。云。青山深處人。來我紅塵裏。紅塵偶不見。白雲與流水。耳目何所分。浮名與浮利。為是紅塵非。為復青山是。是非兩途間。幾多殊未已。幸遇逍遙人。可述逍遙理。
　　天地與我同根。萬物與我一體。脚頭脚尾。橫三豎四。北俱盧州火發。燒著帝釋眉毛。東海龍王。忍痛不禁。轟一箇霹靂。直得傾湫倒嶽。雲黯長空。十字街頭廖胡子。醉中驚覺起來。拊掌大笑云。筠陽城裏。近來少賊。乃拈拄杖云。賊賊。
　　一葉落天下秋。老僧慵剃雪霜頭。風浩浩水潺潺。忙者自忙閒者閒。終南山色翠相倚。湘岸橘朵紅鈎攀。諸禪德。會即途中受用。不會世諦流傳。拈拄杖云。不是途中受用。又作麼生傳。良久乃喝云。夜靜水寒魚不食。滿船空載月明歸。
　　謝月化主。靈山話月。曹溪指月。聖壽今朝謝月。且道。與古人誰親誰疎。莫有人辨得麼。若也辨得。將此身心奉塵剎。是則名為報佛恩。若辨不得。無角鐵牛眠少室。生兒石女老黃梅。笑殺栽松道者。參。
　　方經七月十五。又是八月中秋。徒知暑往寒來。人老區區未休。休休。看看便是結交頭。大眾。丹霞老道底。百骸俱潰散。一物鎮長靈。乃喝云。無端騎聖僧。
　　德山呵佛罵祖。承其言者多。見德山者少。黃龍佛手驢脚。見黃龍者眾。善其機者稀。拈拄杖云。欲見德山麼。左邊卓云。看。要見佛手驢脚麼。右手卓云。看。乃橫云。佛手驢脚。我宗恢廓。德山披毛。黃龍戴角。萬化目前。磊磊落落。乃喝云。眼睛定動。總是著縛。
　　道泰不傳天子令。行人盡唱太平歌。五九四十五。莫有人從懷州來麼。若有。不得忘却臨江軍豆豉。
　　城中失火云。欻然火起。焚燒舍宅。及至煙消火滅。萬事成空。冷地裏。一場懡[怡-台+羅]。遂喝云。轉凡成聖。又是什麼人。
　　永固長老至。云。幽固深遠。無人能到。到則山青水綠。別是人間。好諸禪德。江月照松風吹。永夜清宵何所為。却怪長時杜鵑子。春山無限好。猶道不如歸。
　　十月十五。迎寒送暑。唯有這箇。不來不去。該天括地。亘今亘古。雖則全彰。要且不露。喝一喝。
　　十七十八。早是漏泄。若也不會。守繫驢橛。
　　以字不成。八字不是。有利無利。不離行市。拈拄杖云。寰中天子。塞外將軍。擊禪床。
　　十月二十三。天寒下暖簾。黃昏一覺睡。南海出榆甘。
　　聖壽。有時戴寶冠。掛瓔珞。出來。十人有九人。驚怖毀謗罵詈。避走遠去。見伊不識。遂更著垢弊衣。與伊相見。百人千人。一時讚歎歡喜。信知。我所得智慧。微妙最第一。眾生之根鈍。著樂癡所盲。如斯之等類。云何而可度。以拄杖擊香卓一下。
　　住洞山。開堂云。問話且止。言多道遠。然則通人分上。無可不可。問答縱橫。何是何非。不二門開。一道清淨。古人云。道無不在。觸事而真。心若不邪。所為自正。正覺之道。得在乎心。不在乎言。言語道斷。心行處滅。非古非今。今日一會。法法本然。心心本佛。若僧若俗。若賢若愚。悟則事同一家。迷乃萬別千差。差之毫釐。失之千里。遂拈拂子。召大眾云。一花開五葉。結果自然成。
　　摩尼珠人不識。如來藏裏親收得。既收得不護惜。也要諸人見。擲下拄杖云。還識麼。若識。燒沈水香。供養諸禪德。明月照見夜行人。良由不是他家事。
　　佛法現前。僧俗儼然。八月初五。冷落秋天。
　　有相身中無相身。無明路上無生路。志公和尚。欺我等愚迷。壓良為賤。然則敢問諸人。而今四大五蘊。是有相之身。那箇是當人無相之體。噓一聲云。欲報先聖護念恩。粉骨碎身又安得。
　　只知今日明日。不覺前秋後秋。諸禪德。休得也未。便好休。而今更有什麼事。見麼。四大海水。灌入你諸人鼻孔裏。須彌山突出額角邊。三十年後。不得辜負洞山長老。
　　師子吼無畏說。百獸聞之皆腦裂。拍禪牀左邊云。不是師子吼。又拍禪牀右邊云。不是無畏說。你擬心。早是腦裂也。更擬如何若何。一隊野狐精。喝一喝。
　　平旦寅。狂機內有道人身。乃喝云。不是狂機。又唾云。不是狂機。若作狂機會。又爭得。行住坐臥。山河大地。不是狂機。且道。作麼生是道人身。良久云。各自歸堂喫茶。
　　此箇事。學不得。教不得。傳不得。須是當人悟始得。悟得也可可地。閒閒地。了了明明地。歷歷落落地。一切神通變化。悉自具足。不用外求。乃橫按拄杖云。橫按鏌鎁全正令。太平寰宇斬癡頑。遂擲下。良久喝一喝。
　　師子不食鵰殘。快鷹那打臥兔。放出臨濟大龍。抽却雲門一顧。拈拄杖云。龍行雨至。三草二木。
　　發化主。云。出家沙門。當清淨自活。以乞食為正命。食不過分。離憍慢故。以乞法為正念。增長智慧。不滯寂故。驀拈拄杖云。你有拄杖子。與你拄杖子。你無拄杖子。奪却你拄杖子。此於薦得。增汝智慧。破汝憍慢。火燄裏藏身。淤泥中出現。千手千眼大悲菩薩。一任神通變化。於此不薦。有清泉兮恣汝飲。有碧巖兮從汝栖。切忌寒猨深夜啼。
　　洞山受請。眾請小參。新豐古洞。萬疊爭攢。悟本真蹤。千林競簇。古今勝地。佛事長興。所以昔悟本大師。有時提唱。唯有佛菩提。是真歸仗處。復喝一喝云。猶有這箇去就在。諸禪德。只如大師道。猶有這箇去就在。且道。意作麼生。還知落處麼。叢林中。多有商量者。有底道。聞佛聞法。似生冤家。況更有歸仗處。故遭悟本大師撿點。有底道。悟本只要人休歇去。有底道。悟本只見錐頭利。不見鑿頭方。似與麼匹配。又何曾夢見他古人。既不如是。又且如何。諸德。此箇事。大須子細。不可麤心。一等參禪。窮教到底。宗門中千差萬別。隱顯殊途。唯大智方明。降茲已往。莫測涯際。而今多是抱不哭孩兒。打淨潔毬子。把纜放船。抱橋澡洗。彼此丈夫。阿誰無分。若便明去。駈耕夫之牛。奪飢人之食。入火不燒。入水不溺。於一切處不留。一切處成就。靈光獨耀。烜爀殊分。可謂蕩蕩乎落落乎。張起濟岸帆。撥動渡人舟。於生死海內。白浪堆中。出沒去來。逍遙自在。喝一喝云。從他謗任他非。雨中兼箬笠簑衣。而今暫別海門月。携魚且向市廛歸。
　　舉三聖興化。逢人出不出　師拈云。看這兩箇老古錐。竊得臨濟些子活計。各自分疆列界。氣衝宇宙。使明眼衲僧。只得好笑。諸禪德。且道。笑箇什麼。還知落處麼。若知。一任七顛八倒。若不知。且向三聖興化葛藤處咬嚼。
　　結夏。十方聚會。三月一結。息狂妄心。除苦惱熱。獲勝清凉。證大寂滅。到波羅岸。出生死轍。以此聖制。故不虗設。聲聞緣覺。不見不聞。三世諸佛。只可自知。衲僧跳不出。打在綣繢裏。動即開眼尿床。夢中說夢。且向洞山門下。九十日討箇活路。
　　佛法兩字。直是難得人。有底不信自己佛事。唯憑少許古人影響。相似般若。所知境界。定相法門。動即背覺合塵。粘將去。脫不得。或學者來。如印印泥。第相印授。不唯自誤。亦乃悞他。洞山門下。無佛法與人。只有一口劍。凡是來者。一一斬斷。使伊性命不存。見聞俱泯。却向父母未生已前。與伊相見。見伊才向前。便為斬斷。然則剛刀雖利。不斬無罪之人。莫有無罪底麼。也好與三十拄杖。
　　丹霞燒木佛。院主眉鬚墮。驀拈拄杖云。不是木佛。便擲下云。誰敢燒你。擬即眉鬚墮落。不擬又且如何。遂高聲叫行者。拈起拄杖。下座。
　　九日無白醪。飽飡黃栗糕。十日有黃菊。催人打禾穀五更鍾未鳴。隣雞已數聲。相逢不下馬。各自奔前程。
　　昨日風氣暖。今朝天色寒。乾坤共著力。衲子眼皮寬。
　　從門入者。不是家珍。又作麼生是家珍。拈拄杖。召大眾云。還見麼。遂扣香臺。復乃噓噓。釋迦老子。棒打不殺。文殊普賢。喚不回頭。休休。虗費力。且隨流。待伊時節至。一葉落天下秋。
　　洞山門下。要行便行。要坐便坐。鉢盂裏屙屎。淨瓶中吐唾。執法修行。如牛拽磨。
　　洞山門下。要道便道。要用便用。救得眉毛。失却鼻孔。乃喝云。久雨不晴。參。
　　出縣回。云。三日不相見。不得故眼看。是何言歟。洞山數日不相見。相見只是舊時人。乃合掌云。不審。過去諸佛。現在諸佛。未來諸佛。參退喫茶。
　　洞山門下。有時和泥合水。有時壁立千仞。你諸人。擬向和泥合水處見洞山。洞山且不在和泥合水處。擬欲向壁立萬仞處見洞山。洞山且不在壁立萬仞處。擬向一切處。見洞山。洞山且不在一切處。你不要見洞山。鼻索在洞山手裏。擬瞌睡。也把鼻索一掣。只見眼孔定動。又不相識。也不要你識洞山。且識得自己也得。
　　舉僧問雲門。如何是和尚家風。云有讀書人來報。諸德。千聞不如一見。又作麼生見。只為分明極。翻令所得遲。
　　光剃頭。淨洗鉢。好便住。惡便脫。好諸禪德。莫將世俗見。埋沒道人心。
　　裩無襠袴無口。頭上青灰三五斗。趙州老漢少賣弄。然則國清才子貴。家富小兒驕。其柰禾黍不陽燄。競栽桃李春。翻令力耕者。半作賣花人。
　　但離虗妄。名為解脫。其實未得一切解脫。作麼生是一切解脫。驀拈拄杖云。關。又云。雲門大師。在拄杖頭上[跳-兆+孛]跳。還見翠巖眉毛麼。若也不見。洞山為你注破。長慶來也。遂擲下云。吹笛打鼓普請看。
　　識情安排。工夫造作。一向攀緣。己事荒却。不信吾家正徧知。論劫莫能成正覺。喝一喝。
　　汾州莫妄想。俱胝竪指頭。古今佛法事。到此一時休。休休。却憶趙州勘婆子。不風流處也風流。
　　放過一著。落在第二。仲春漸暄。景色明媚。一眾高人。起居輕利。莫有不涉春緣底麼。良久云。遠道擎空鉢。深山踏落花。
　　聖僧每日。入骨入髓。為諸人說。適來擊鼓。重為宣揚。更待長老開口動舌。又堪作什麼。老僧恁麼道。也是為蛇畵足。
　　此事如明珠在盤。不撥自轉。有底撥不轉。按不活。又爭怪得老僧。要識明珠麼。各自歸堂喫茶。
　　臘月二十。新豐一眾。衲僧巴鼻。滴水滴凍。
　　人貧智短。馬瘦毛長。趙州云。我青州。做一領布衫重。七斤。師云。有年無德。洞山見兔放鷹。知生不知死。大眾。欲出生死不涉有無大用現前。勿隨言語。
　　佛法門中。有縱有奪。縱也。四五百條花柳巷。二三千處管絃樓。奪也。天上天下。唯我獨尊。不縱不奪。又作麼生。良久云。長把一聲歸去笛。夜深吹過汨羅灣。
　　華嚴座主到。云。法界者。一切眾生之本體也。拈拄杖云。不是法界。是諸人。無始以來。靈明廓徹。廣大虗寂之妙體。故此土他界。天堂地獄。六凡四聖。情與無情。同一無異。無壞無雜。由帝網之明珠。互相融通。更相涉入。可謂無邊剎境。自他不隔於毫端。十世古今。始終不離於拄杖頭上。若爾則何啻擲。大千於方外。納須彌於芥中。而今百億日月。百億須彌。百億世界。都在拄杖子裏許。乃擲下云。擲在諸人面前。還見麼信得及麼。不思議解脫力。神通游戲。妙用現前。非假於他術。皆吾心之常分耳。喝一喝。下座。
　　頭陁石。被莓苔褁。擲筆峰。遭薜茘纏。羅漢院。一年度三箇行者。歸宗寺裏。參退喫茶。
　　你有拄杖子。我與你拄杖子。你無拄杖子。我奪却你拄杖子。大眾。見錢買賣。莫受人瞞。知麼。有利無利。不離行市。阿呵呵。却憶趙州勘婆子。不風流處也風流。
　　八月中秋。凉風蕭索。衲僧去來。如雲似鶴。山北山南有路通。一條拄杖橫擔却。是即是。覺不覺切忌隨他老盧脚。喝一喝。
　　十月旦云。凡夫色礙。二乘空礙。菩薩色空無礙。目前萬象森羅。理事融通自在。僧堂又添煖火。十方高人共會。不必更分彼此。同是一真法界。喝一喝。
　　今朝十月二十五。須知有法離言句。本明本妙不假修。一隊古佛參堂去。
　　冬後一陽生。乾坤解通變。衲僧莫守株。彼此丈夫漢。日用天真活。人人自可見。如何都不顧。隨他物所轉。
　　衲僧門下。無非過量境界。自在禪定。乃喝云。豈不是過量境界。又謦欬云。豈不是自在禪定。阿呵呵。將此深心奉塵剎。是則名為報佛恩。
　　大眾休得。也無了期。共來林下學無為。袈裟同肩一佛子。相逢能得幾多時。
　　大眾。古人道。盡大地是箇解脫門。枉作佛法會却。何不見山是山。見水是水。歸宗則不然。盡大地。是箇解脫法門。不作知見解會。有時見山。不喚作山。有時見水。不喚作水。大眾。彼此丈夫。莫受人瞞。
　　大眾。佛法兩字。彼此不著便。眾中莫有師子兒麼。不敢望你哮吼一聲。使大眾。一時頂門上眼開。且莫嚼他古人殘羹餿飯。也得。歸宗今日。瞞你諸人去也。拈拄杖擲下云。南山鼈鼻蛇。解弄者収取。喝一喝。
　　山門今日。供養羅漢。為十方檀越。酬還心願。亡者生天。見存獲福。召云。但只隨例飡[飢-几+追]子。莫問人間短與長。復拈起拄杖云。我生已盡。梵行已立。所作已辨。不受後有。三界不柰伊何。堪受人天供養。這一隊少叢林漢。總好與二十拄杖。喝一喝。
　　大眾。彼我雖殊。根塵有異。然則性自平等。無平等者。平等尚無。況有不平等者。拈拄杖云。情與無情共一體處處皆同真法界遂擲下云。撲落非他物。且道。是什麼物。喝一喝。
　　日往月來。大盡小盡。光陰已去。生死漸近。大眾。總是祖師門下客。須知生死不相關。且道。歸宗與麼說話。還有過也無。良久云。父母不聽。不得出家。
　　如來大師云。不能了自心。如何知正道。又寒山菩薩云。一念了自心。開佛之知見。大眾。是什麼。直下了取。拈拄杖云。阿誰不見。阿誰不知。知見分明。又擊禪牀云。阿誰不聞。阿誰不了。了心平等。若此觀者。名為正觀若他觀者。名為邪觀。卓一下。
　　船子下揚州。大地無寸土。蛇咬蝦蟆聲。更有眾生苦。拈拄杖擲下云。今朝二十五。喝一喝。
　　一葉落天下秋。廬山山北到江州。擲下拄杖云。若知撲落非他物。須信縱橫得自由。
　　今朝九月一。夜來霜氣寒。當知門外路。一一透長安。喝一喝。
　　是日已過。命亦隨減。如少水魚。思有何樂。唯二乘禪定。寂滅為樂。是為真樂。學般若菩薩。法喜禪悅之樂。是為真樂。三世諸佛。慈悲喜捨。四無量心。為樂。是為真樂。石霜普會云。休去歇去。冷湫湫地去。是謂二乘寂滅之樂。雲門云。一切智通無障礙。拈起扇子云。釋迦老子來也。是謂法喜禪悅之樂。德山棒。臨濟喝。是三世諸佛。慈悲喜捨之樂。除此三種樂。不為樂也。且道。歸宗一眾。在三種內。三種外。良久云。今日莊主。設饡飯俵襯。參退喫茶。
　　十方同聚會。箇箇學無為。此是選佛場。心空及第歸。大眾。總是選佛之人。既到歸宗門下。須是一箇箇。心空及第歸。不可作長行粥飯僧。彼此出家離世俗。誰言祖獨有南能。
　　靈光洞耀。迥脫根塵。體露真常。不拘文字。此是百丈大智禪師。舉揚。大眾作麼生。良久云。在家疑是客。別國却為親。喝一喝。
　　今朝三月十五。又是月圓當戶。祖意教意同別。且看雞寒上樹。拈拄杖云。春無三日晴。夏無十日雨。復擲下云。處處綠楊堪繫馬。家家門底透長安。喝一喝。
　　開馬祖塔云。放過一著。落在第二。有利無利。不離行市。家家門外綠楊垂。不獨春風拆桃李。馬祖堂開。二月初二。觸目遇緣。法門大啟。不如歸去來。良久云。向什麼處去。馬祖堂中燒香罷。僧堂裏喫茶。
　　大巧若拙。大辯若訥。師云。達人到此。身心一如。身外身外無餘。十方世界。只在目前。
　　一年十二月。倐忽又臨頭。人漸老。水長流。世有何人便肯休。休休。不如歸去來。自有無繩水牯牛。喝一喝。
　　出家沙門。清淨佛子。莫於袈裟下。失却人身。古人道了即業障本來空。未了應須償宿債。且道。袈裟下。了箇什麼。便業障本來空。未了箇什麼。便須償宿債。出家門中。也須子細。不得莽鹵。一等行脚。離鄉別井。出一叢林。入一保社。尋訪善知識。決擇生死。直須子細。假饒了得。我更問你。只如僧問雲門。二祖是了未了。門云。確。眾中作麼生商量。時中如何受用。大眾。要會麼。昨日化主歸山。一年在外。化導不易。有利無利。不離行市。喝一喝。

　　法界三觀(六)

　　色空無礙。如意自在。萬象森羅。影現中外。出沒去來。此土他界。心印廓然。融通廣大。
　　理事無礙。如意自在。倒把須彌。卓向纖芥。清淨法身。圓滿土塊。一點鏡燈。十方海會。
　　事事無礙。如意自在。不動道場。十方世界。東涌西沒。千差萬怪。火裏蝍蟟。吞却螃蠏。
　　事事無礙。如意自在。手把猪頭。口誦淨戒。趂出婬坊。未還洒債。十字街頭。解開布袋。
　　事事無礙。如意自在。拈起一毛。重重法界。一念徧入。無邊剎海。只在目前。或顯或晦。
　　事事不知。空色誰會。理事既周。鐵船下海。石火電光。咄哉不快。橫按鏌鎁。魔軍膽碎。

　　頌古
　　僧問首山。佛法的的大意。云楚王城畔水東流

　　楚王城畔水東流。樹倒藤枯笑不休。好是自從投子後。更無人解道油油。

　　臨濟三頓棒(二)

　　資粮更不著些些。岐路年深恐轉賒。直下痛施三頓棒。夜來依舊宿蘆花。
　　便言佛法無多子。大丈夫兒豈自乖。脇下兩拳明有信。不從黃檗付將來。

　　僧問風穴。如何是佛。云杖林山下竹筋鞭

　　杖林山下竹根鞭。水在深溪月在天。良馬不知何處去。阿難依舊世尊前。

　　百丈再參

　　客情步步隨人轉。有大威光不能現。突然一喝雙耳聾。那吒眼開黃檗面。

　　興化打尅賓

　　丈夫當斷不解斷。興化為人徹底漢。已後從渠眼自開。棒了罰錢趁出院。

　　野狐

　　不落藏鋒不昧分。要伊從此脫狐身。相逢盡道休官去。林下何曾見一人。

　　因事

　　祖師心印鐵牛機。直要當鋒決是非。掣電未収轟霹靂。相逢誰是丈夫兒。

　　隱山璨和尚語　　　　嗣退庵空

　　上堂。會慶節云。過去釋迦已往。當來彌勒未來。現在。
　　我皇誕生。便是無量壽佛。發號施令。頭頭摩竭真機。拱手垂衣處處普光明殿。直得堯風蕩蕩。舜日高明。風以時。雨以時。鼓腹遊。唅哺嬉。東村王大翁。醉酒臥街。起來大笑一聲曰。帝力於我何有哉。不知手之舞之。足之蹈之。是則是。且道。今朝祝　聖。應時及節一句。作麼生道。九重深處　龍顏悅。森羅萬象盡山呼。
　　師淳熙元年。二月十七日。力丐退。汪尚書再出帖。委通判。同僧司。請回。二十四日入院。指座云。隱山無量罪過。復被公文追到。要得重整頹綱。不免再陞此座。
　　登座。祝　聖罷。再拈香云。山僧茲者卸下道傍檐子走入深山。擬待要追還舊觀。無端被判府閣學尚書依舊牽挽出來如馬再搭鞍牛重拽磨。苦苦難說。如今也不可放過。却為他。拈出一炷栴檀無價之香。祝其台算。非是上酬厚德。且要一拳一踢。彼此分明。
　　遂就座　乃云。昔日石塔長老。為蘇東坡而少留。今朝新下生。為汪尚書而走轉。一動一靜。本實無心。或去或來。有何朕迹。盖賢太守。既是力作法門主。則衲僧家。何苦硬把死蛇頭。要須看風使帆。豈可釘樁搖櫓。況我判府閣學尚書。力攄忠悃。親結主知。方膺睿眷以彌隆。力上祠章而不允。滿斯氏借宼之願。繼昔人歌廉之謠。如此則璨上座。不免拽轉船頭。再開鋪席。向洛陽江邊。重劄硬寨。荷楊歧擔子。而復展家風。把斷衲子要津。揑定諸方鼻孔。使三世諸佛。依前乞命。教歷代祖師。相顧攢眉。叢林永永太平。法眼看看滅盡。是則是。且道我判府閣學尚書。外護提携之恩。作麼生報。良久云。願祈台算等須彌。永弼吾皇扶至化。更有一頌。舉似大眾。心心急要入巖隈。不合談禪信口開。引得王臣多愛重。遮回又被捉將來。
　　佛生日云。瞿曇兩脚方踏地。點胸點肋。說道理。直饒說得到驢年。看來總落第二義。且道。作麼生是第一義。下座。與汝諸人。同登寶殿。潑一杓惡水。
　　報恩門庭。別無道理。長連牀上。大眾努觜。本無佛法可商量。亦不坐在鬼窟裏。驀然洗面摸著鼻。便知得飯元是米。更若遲遲疑疑。白雲千里萬里。
　　上元日云。昨夜三更後。報恩寺裏一件事。也是差異。佛殿上燈籠。放大光明。爍破天帝釋面。安樂山神忍痛不禁。出來大呌一聲曰。苦苦。土地神怕怖慞惶。走去。門前石獅子鼻孔裏藏身。却見眾寮中。幾箇禪和。先在彼中。團圞打坐。商量古今。一箇道。青州布衫。為甚麼。只重七斤。一箇道。楊岐驢子。為甚麼。只有三隻脚。一箇道。休說這箇。且道麻姑山上唐朝松。為什麼。輪輪囷囷。屈屈曲曲。被土地神喝一喝云。你這一隊漆桶。為什麼不去觀燈。却來這裏。胡言漢語。不勝懡[怡-台+羅]。相趂歸來。僧堂中打坐。報恩門下。被他恁麼相鈍置。今早本要呼來。對眾行遣。得露柱勸。一時休了。如今陞座之次。不免舉似大眾。且道。是真實耶。是脫空謾語耶。試斷看。若斷不得。巡堂去。
　　風和日暖。牡丹生卵。露柱吹笙。燈籠拍版。城上遊人。三盃兩盞。報恩禪和。努觜不管。一念不生。前後際斷。踢倒鞏縣茶瓶。打破饒州甆盌。
　　隱山夜來夢喫顛。築著脚指頭出血。就地摸得麗水金。元來却是新羅銕。翻身撞倒鳳凰峯。赤面山神驚吐舌。喚起前庵臥如來。休來向這裏入滅。一棒打殺麻姑仙。說甚長生真祕訣。叮嚀五通與三郎。切莫向李太白說。為什麼莫向他說。怕他俗士不甘。打你頭破腦裂。
　　奪得胡兒馬便休。何須抵死覓封侯。草鞋直掛龍牀角。爭似山間煨芋頭。
　　舉湛堂準和尚頌云。暑往寒來春復秋。夕陽西去水東流。人生三萬六千日。夢電光陰颯爾休。急急修。急急修。如今政是結交頭。晚禾莫待秋後種。一陣嚴霜便失収。
　　師舉了。呵呵大咲云。湛堂恁麼說話。恰似十字街頭五更初。喚□起來念彌陀底老頭陀氣象。急急修。急急修。掩彩殺人。隱山今朝。因晚禾可望。戲作一頌。身世悠悠不繫舟。莫將閑事掛心頭。休言佛法無人會。且說晚冬又倍収。又倍収。蟻穴百年能幾久。龜腸一飽更何求。大眾拍手唱囉哩。筭得生來不解愁。
　　重陽云。箭穿楊葉未為親。透得金塵有幾人。多謝汾陽曾說破。重陽九日菊花新。
　　拈起拄杖云。昨夜三更後。遮箇木上座。來方丈裏問云。和尚明日當參。作麼生說禪。隱山佇思。渠云。某甲教和尚道。法不孤起。仗境方生。石女穿靴織。木人帶帽耕。猢孫倒上樹。烏龜弄塵行。時人要會箇中意。新羅夜半日頭明。隱山向佗道。也好聻。今朝起來嬾倦。只依佗所說。舉似大眾。少間請他。來方丈裏。點一盞茶賞他。
　　天下老隱山。醜怪百千狀。不依本分說禪。一向橫拈竪放。有時放夜市於蟭螟眼中。有時駕鐵船於須彌頂上。有時倒騎駿馬驟高樓。有時輕引藕絲牽大象。證鱉成龜。喚三作兩。黑豆換人眼睛。偏做遮般伎倆。汝等諸人。作麼生湊泊。作麼生近傍。去底一任緊。峭草鞋。來底未許拗折拄杖。為什麼如此。泉山善法堂前。政要草深一丈。
　　雪下云。天工剪水作花飛。為瑞為祥也大奇。管取明年禾麥熟。山河大地盡光輝。千樹萬樹銀花結。也是普賢呈醜拙。謝三郎在南臺江。手指東山笑不歇。且道。他笑箇什麼。獅子峯高萬丈。變成露地白牛。
　　以拂子。打一圓相云。大眾還會麼。揑不成團撥不開。衲僧一見莫輕猜。今朝為汝明明說。花奴花奴喫飯來。
　　謝休知客。
　　舉禪月休禪師。在石霜。充典座。一日張拙入山。訪石霜。見其形貌枯悴。語言平淡。遂不喜之。拂袖而下。到知客寮。見禪月。齊己。太布衲。議論琅琅。張乃問曰。三人中。何不推一人。作長老。禪月知張之意。輕於石霜。乃曰。堂中五百眾。似卑僧者。二百五十。勝卑僧者。二百五十。堂頭和尚。乃肉身菩薩。張聞此語。再整威儀。祇見石霜。一言之下。發明大事。
　　聖泉山中。今請得箇知客。名字適然相同。議論也有些子。非晚。有這般措大。入山問著隱山老漢。知客也與麼對他時。定是痛與三十。即時趕出三門。為什麼如此。釋迦彌勒是他奴。二十年來心膽麤。甘與魔王為眷屬。休將惡語張荼糊。

　　妙湛慧和尚語　　　　嗣法雲大通

　　上堂云。板韻纔終。鼓聲三疊。人天交接。龍象回旋。祖佛家風。一時漏泄。到這裏。不肯休去。又更踏步向前。致使擊玉敲金。飜作葛藤露布。以拄杖一劃云。劃斷了也。末後句。作麼生道。良久云。驢事未去。馬事到來。卓拄杖。下座。
　　拈起拄杖云。天地一指。萬物一馬。踏倒繫驢橛。清風滿天下。莊生亦是悠悠者。
　　葉尚書宅。設齋。請陞座。
　　師云。玄機未兆。影響難尋。一句纔宣。十方普應。所以圓音落落。該億剎以頓周。主伴重重。極十方而齊唱。乃拈起拄杖云。拄杖子說法。衲僧聽。衲僧說法。拄杖子聽。乃至。墻壁瓦礫說。森羅萬象聽。森羅萬象說。墻壁瓦礫聽。不是神通妙用。亦非法尔如然。要會麼。牛皮鞔露柱。露柱啾啾叫。凡耳聽不聞賢聖嘻嘻笑。住住。不是韶陽門下客。便隨船子下楊州。
　　舉。開口不開口。切忌犯靈叟。智海無這箇忌諱。要開便開。要合便合。要打便打。要喝便喝。一切智通無障礙。十方世界橫該抹。靈叟靈叟。快活快活。
　　謝首座書記云。透得荊棘過。枯木堂中第一座。拈得筆頭揮。長連牀上第二機。拈起拄杖云。這箇是第幾機。良久云。若向箇中論勝劣。得便宜是落便宜。卓一下。
　　舉教中道。何者名為義。應當祕密說。山僧今日。不負從上諸聖。對人天眾前。待為諸人。作祕密說。良久云。上大人丘乙己。化三千。七十士。還會麼。會乃佳作仁。不會。可知禮也。
　　山僧二十年前。橫擔拄杖。獨步四方。自謂盡十方世界。覓箇伴侶。不可得。後來無端。披毛帶角。向荒草裏走。有時隨波逐浪。看樓打樓。有時向三家村裏。東卜西卜。世間鄙事。無不為之。如今到這裏。摘脫不下也。拈起拄杖云。適值五兆在手。更為諸人擲一卦看。乃拋下云。還會麼。吉無不利。
　　青春易過。白日難留。始見新年。又將一月。生死事大。人皆知之。了得生死。能有幾箇。拈拄杖云。拄杖子。了得死生。古今日月。磨礲他不得。天堂地獄。籠罩他不得。六道四生。留連他不得。祖師言句。羈絆他不得。如師子王。自在無畏。哮吼一聲。羣狐屏跡。遂橫按拄杖云。有時橫按孤峯頂。鐵眼銅睛不敢窺。
　　一法既通萬法無礙。拈起笟籬。放下布袋。
　　顯親上堂打皷說禪。北鬱單越合掌頂戴。乃高聲讚言。稽首如空無所依。只箇世間觀自在。咄。是何言歟。
　　正說知見時。知見俱是心。當心即知見。知見即如今。咄。用許多葛藤。作麼。但管風以時雨以時。時和歲稔。主上無為。亦不用麒麟出現。鳳凰來儀。自然農夫鼓。舞野老熈怡。若問承何恩力。但道。百姓日用而不知。
　　閏年節候晚。六月始梅蒸。一番雲過一番雨。半日陰來半日晴。草鞋爛却渾閑事。苦是禪人眼不醒。驀拈拄杖云。大眾。惺惺著。後五日去。免被拄杖子熱瞞。卓拄杖。下座。
　　聞聲悟道。見色明心。蝦蟆塞破衲僧耳朵。梅雨滴爛諸人眼睛。東西不辨。南北不明。爭似今朝見天日。水自流兮山自青。

　　金粟智和尚語　　　　嗣天童宏智
　　上堂

　　真空不空。寥寥無影樹頭月。真色非色。隱隱不萌枝上花。威音路外芬芳。鳳無依倚。空劫已前照耀。鶴不停機。更須一色功圓。便得同中有異。同中異。直下承當休擬議。夜來明月照蘆花。鶴鷺竝頭踏雪睡。
　　見色見心。簷際庭花噴火。非心非色。溪邊嫩柳含金。只如水凍魚潛。雪寒人健。又作麼生。莫守寒巖異草青。坐著白雪宗不妙。
　　舉。僧問曹山。三界擾擾。六趣昏昏。如何辨色。山云。不辨色。僧云。為什麼不辨色。山云。若辨色。即昏昏也。
　　師拈云。辨不辨。昏不昏。打破盆子。只論盆。千里遠山烟樹。數家沙鳥漁村。夜深月與湖光渾。天水茫茫絕點痕。
　　深夜虗堂露氣佳。氷霜著月沒痕瑕。木人打破琉璃椀。走過新羅始到家。
　　一不成。二不是。火雲堆裏秋風起。堪笑耘田車水翁。手脚忙亂同兒戲。同兒戲。有巴鼻。但得豐年賀太平。四海五湖皇化裏。
　　動時常寂寂。靜處活鱍鱍。動靜兩俱忘。佛祖何處著。驀地夢回頭。長天飛一鶚。春風有時好。春風有時惡。不得春風花不開。花開又被風吹落。錯錯錯。蒸餅元來是麵作。
　　舉。古德道。幽鳥語如篁。柳垂金線長。雲収山谷靜。風送杏花香。難然如是。沒量大人。到這裏。一時被時境轉了。可惜葛藤絆倒。且道。金粟有什麼長處。幽鳥語如篁。有耳如聾。柳垂金線長。有眼如盲。雲收山谷靜。截斷意根。風送杏花香。拽回鼻孔。到這裏薦得。可謂一根既返源。六門成解脫。其或未然。禹力不到處。河聲流向西。

　　贊天童覺和尚

　　烏頂雪眉。雲蹤鶴態。貌出正偏。見非向背。芙蓉月照兮。太白峯高。丹鳳翔空兮。瓊林玉碎。覿面分明。兩彩一賽。

　　已菴深和尚語(附)　　　　嗣中竺癡禪妙

　　上堂。風蕭蕭。葉飄飄。雲片片。水茫茫。江干獨立向誰說。天外飛鴻三兩行。
　　龍生龍。鳳生鳳。老鼠養兒緣屋棟。達磨大師不會禪。歷魏遊梁乾打閧。
　　端午云。桃符休釘。艾人莫縛。太虗無雲本自寥廓。大家拊掌歸去休。擬議思量錯錯錯。
　　維摩默然。普賢廣說。歷代聖賢。互呈醜拙。君不見。落花三月子規啼。一聲聲是一點血。
　　一九二九。相逢不出手。三九二十七。籬頭吹觱篥。飜憶小釋迦。雙手抱屈膝。知不知。實不實。摩訶般若波羅蜜。
　　東村王老夜燒錢。百萬雄兵帶甲眠。四塞八蠻皆鎮靜。大家拊掌賀堯年。

　　續刊古尊宿語要集第二
　　續刊古尊宿語要第三集　日
　　楊岐會禪師語(前錄[(冰-水+〡)*又]不盡者)　　　　嗣慈明
　　上堂

　　僧問。如何是祖師西來意。師云。檐頭不負書　師乃云。心生種種法生。心滅種種法滅。卓拄杖云。大千世界百雜碎。捧鉢盂。向香積世界。喫飯去也。
　　一切法皆是佛法。佛殿對三門。僧堂對厨庫。若也會得。擔取鉢盂拄杖。一任橫行天下。若也不會。更且面壁。
　　僧問。如何是佛。師云。賊是人做　師乃云。萬法是心光。諸緣唯惟曉。本無迷悟人。只要今日了。山河大地。有什麼過。山河大地。目前諸法總在諸人脚跟下。自是諸人不信。可謂古釋迦不前。今彌勒不後。楊岐與麼。可謂買帽相頭。
　　心是根法是塵。兩種猶如鏡上痕。痕垢盡時光始現。心法雙忘性即真。拍禪牀云。山河大地。何處有了。且作麼生道得。不受人瞞底句。若也道得。向十字街頭。道將一句來。如無。楊岐今日失利。
　　一塵纔起。大地全収。拈拄杖云。須彌山上走馬。大洋海裏[跳-兆+孛]跳。閙市中。忽撞著這箇。是人知有。且道。黑地裏穿針一句。作麼生道。良久云。尋常不欲頻開口。為是渾家著衲衣。
　　心隨萬境轉。轉處實能幽。隨流認得性。無喜亦無憂。復云。天堂地獄。[(ㄇ@(企-止))/卓]却你頭。釋迦老子。左你脚跟下。當明對暗。時人知有。閙市裏把將鼻孔來。還有道得麼。試出來。與楊岐出氣。如無。楊岐今日失利。
　　僧問。祖師面壁。意旨如何。師云。西天人不會唐言。僧云。昨日雨落。今日天晴。是人道得。請和尚。出格道一句。師以兩手捺膝坐。僧云。盡力道。只道一半。師云。分身兩處看。僧指侍者云。和尚為什麼不著鞋。師云。這漆桶。僧禮拜歸眾　師乃云。外道問佛。不問有言。不問無言。世尊良久。外道讚歎。世尊大慈大悲。開我迷雲。令我得入。外道去後。阿難問世尊云。外道見箇什麼。便道。令我得入。世尊云。如世良馬見鞭影而行。
　　師云。道吾師兄云。世尊隻眼通三世。外道雙眸貫五天。道吾師兄。善則善矣。甚與古人出氣。楊岐道。金鍮不辨。玉石不分。大眾要會麼。世尊輟己從人。外道因齋慶讚以拄杖卓一下。喝一喝。
　　楊岐一訣。凡聖路絕。無端維摩。特地饒舌。
　　落鵰之箭。斬蛟之劍。主將自敗。抱馬拖旂。有人向安家立國處。道將一句來。良久云。大平本是將軍致。不許將軍見太平。
　　俗人問。人王與法王相見。合談何事。師云。釣魚船上謝三郎。進云。此事已蒙師指示。雲蓋家風。事若何。師云。幞頭衫帽。脫當酒錢。進云。忽遇客來。將何祇待。師云。三盞兩盞猶閒事。醉後郎當笑殺人　師乃云。一切法皆是佛法。拍禪牀云。山河大地百雜碎。還我佛法來。良久云。何似生遼天鶻。萬重雲只一突。
　　無邊剎境。自他不隔於毫端。十世古今。始終不離於當念。拍禪牀云。釋迦老子。年多少。還知麼。若也知得。人間天上。出入自在。若也不知。雲蓋自道。怛薩訶竭二千年。
　　雲蓋傳箭令下。釋迦老子。為先鋒。菩提達磨。為殿後。陣勢既圓。天下太平。且道。不動步一句。作麼生道。良久云。不經一事。不長一智。
　　天得一以清。地得一以寧。君王得一。以治天下。衲僧得一。且作麼生。良久云。鉢盂口向天。
　　心隨萬境轉。轉處實能幽。拍禪牀一下云。釋迦老子。被蟭。螟虫。吞却了也。且喜天下太平。喝一喝。
　　是法住法位。世間相常住。釋迦老子。鼻孔遼天。樓至如來。兩脚踏地。且道。兩箇漢。還有過也無。良久云。犬子便吠。牛子牽犁。衲僧與麼。未模著皮。
　　彌勒真彌勒。分身千百億。時時示時人。時人俱不識。師乃擲拄杖。便歸方丈。
　　萬法本閑。唯人自閙。以拄杖卓一下云。大眾。好看火燭明。眼人前。不得錯舉。
　　舉盤山道。向上一路。千聖不傳。師云。口上著。又云。學者勞形。如猿捉影。師云。盤山與麼道。以己妨人。
　　一日。數人新到相看。師云。陣勢既圓。作家戰將。何不出來。與雲蓋相見。僧打一坐具。師云。作家師僧。僧又打一坐具。師云。一坐具。兩坐具。又作麼生。僧擬議。師乃背面立。僧又打一坐具。師云。你道。雲蓋話頭。在甚麼處。僧云。在這裏。師云。三十年後。自悟去在。雲蓋在上座手裏。且坐喫茶。
　　師又問。夏在甚處。僧云神鼎。師云。早知上座神鼎來。更不敢借問。
　　師次日早參云。昨日數人新到。打雲蓋三下坐具。恰似有箇悟處。遂舉前話了。乃云。雲蓋敗闕處。諸人總知。新到得勝處。諸人還知麼。若也知得。出來。與雲蓋出氣。若也不知。明眼人前。不得錯舉。
　　師訪孫比部。值判公事次。部云。下官被王事所牽。無由免離。師云。此是比部願力弘深。廣利羣生。部云。未審如何。師云應現宰官身。廣弘悲願深。為人重指處。棒下血霖霖。
　　比部因頌有省。乃歸小廳坐次。却問。下官每日持齋喫菜。還合諸聖也無。師以頌贈之曰。孫比部孫比部。不將酒肉污腸肚。侍僕妻兒渾不顧。釋迦老子是誰做。孫比部孫比部。
　　璉三生至。師云。寒風凜冽。紅葉飄空。祖室高流。朝離何處璉云。齋後離南源。師云。脚跟下一句。作麼生道。璉以坐具摵一摵。師云。只者箇。更別有在。璉作抽身勢。師云。且坐喫茶。
　　師問僧。落葉飄飄。朝離何處。僧云。南源。師云。脚跟下一句。作麼生道。僧云。愁人莫向愁人說。師云。楊岐專為舉揚諸方去也。僧云。是什麼心行。師云。不得楊岐讚歎。僧擬議。師云且坐喫茶。

　　自贊

　　口似乞兒席袋。鼻似園頭屎杓。勞君神筆寫成。一任天下卜度。
　　似驢非驢。似馬非馬。咄哉楊岐。牽犁拽把。
　　指驢又無尾。喚牛又無角。進前不移步。退後豈収脚。無言不同佛。有語誰斟酌。巧拙常現前。勞君安寫邈。

　　白雲端和尚語　　　　嗣楊岐
　　上堂

　　開堂。拈香祝　聖罷。次拈香。奉為過現未來。大覺海中。有利於含生。一切聖賢。及生平所參見。諸善知識。眾中衣鉢道友。曾有一言一句。布施我者。師僧父母。一切恩門。聊伸報謝　又拈香云。且道。為什麼人。若有。所為所為。雪上加霜。若無所為。過莫大焉。奉為先住楊岐。後住雲蓋。親見慈明來底。老古錐。誰知道。今日向這裡。拋三放兩去也。
　　遂坐。圓通訥和尚白槌畢　師乃顧視左右云。便與麼散去。自古自今。如麻似粟。若言更有如何若何。曹溪一路平沉。所以從上諸聖。皆向火燄裏。出來垂手。只要一切人。眼橫鼻直去。今日眾中。有大家垂手者麼。出來　僧問。欲行千里。一步為初。如何是最初一步。師云過這邊立　問。人天交接。兩得相見。如何是相見底事。師云。爭敢相謾　師乃云。問話且止。問之與答。俱是贏得邊事。古者道。動則起生死之本。靜則沈昏醉之鄉。動輯雙泯。則落空亡。動靜雙收。則顢頇佛性。到這裡。直得窮天玄辯。竭世樞機。用一點不著。獨有山僧。今日幸遇太平世界。得路便行。不懼他人笑怪。所以道。此事。上在諸佛分上。不曾增一毫。下在一切含生分上。不曾減一毫。只為一念迷妄。背覺合塵。輪轉三塗。暫無休息。遂勞我竺。乾本師。於大解脫海中。強湧玄波。三乘教外。直指人心。見性成佛。且道。今日如許多葛藤。阿那裏是直指處。若向長老口邊覓。大似貪觀天上月。忘却室中燈若向不言不語處會。直得盡大地。亡鋒結舌。只是箇無孔鐵槌。有什麼用處。到者裡。還有知音者麼。良久云。只見白雲飛散盡。不知明月落誰家。
　　次日。舉雪竇道。偶續靈鋒照夜燈。遽泛鐵船下滄海。承天此者。也隨例泛一隻鐵船。文殊普賢。為招頭把拖。觀音摩詰。為打篙搖櫓。承天只管坐地看楊州。既然如是。且道將什麼。報答諸人。良久云。誰知遠煙浪。別有好思量。
　　到圓通。僧問。二師相見。合談何事。師云。六耳不同謀。僧云。謝師答話。師云。聽事不真。喚鐘作甕。僧便喝。師云過　乃云。秋江清淺時。白鷺和煙島。良哉觀世音。全身入荒草。大眾。承天未出世時。或有一箇半箇衲子相疑著。誰知道出世後。直得無言可說。無理可伸。然雖如是。猶賴得侯溪主人在。何謂如此。千古萬古無人知。眼裏瞳兒看馬騎。
　　到歸宗示。真性心地藏。無頭亦無尾。應緣而化物。方便呼為智。大眾。承天此者。來禮拜歸宗師叔。師叔若行一丈。承天也行一丈。師叔若行一尺。承天也行一尺。何謂如此。得風流處且風流。有般漢。到這裏道。耶舍塔高金輪峯峻。眨眼回頭。早是鷂子過新羅。似恁麼。還稱得老師叔也無。不見道。打麵還他州土麥。唱歌須是帝鄉人。然雖如是。三十年後。清平過水。
　　到開先云。莫行舊時路。莫掛本來衣。如今有人。向鋒刀上橫身。火燄裏出手。盡是勞而無功。豈可更擔水向河頭賣。然雖如是。若教嫫母臨明鏡。也道不勞紅粉施。
　　到棲賢云。承天自開堂後。便安排些葛藤。來山南。東葛西葛。却為在歸宗開先。一時打疊却了也。今日到三峽會裏。大似臨嫁醫癭。卒著脚手不辨。幸望大眾不怪。伏惟珍重。
　　歲旦云。今日普天之下。盡添一歲。且道。水牯牛。還添也無。添與不添且致。且道。牯牛鼻孔重多少。若知得他鼻。孔斤兩分明。一任侵他人苗稼。若也未然。臘月三十日。莫道春來草自青。
　　乾坤之內。宇宙之間。中有一寶。秘在形山。大眾。眼在鼻上。脚在肚下。且道。寶在甚處。乃云。人面不知何處去。桃花依舊笑春風。
　　文殊起佛見法見。被世尊貶向鐵圍山。大眾。世尊一期。也似爭小失。大有失大人之相。如今若有人。向承天這裏。起佛見法見。承天終不敢動著他。何謂如此。但得雪消去。自然春到來。
　　上士問道。勤而行之。中士聞道。如存若亡。下士聞道大笑之。大眾。若約衲僧門下。却許他大笑底。有些骨氣。何謂如此。眾眼難瞞。
　　豎起拄杖云。劍刃上[跳-兆+孛]跳。却橫按拄杖云。微塵裏走馬。勞勞去復來。箇是知音者。擲拄杖。下座。
　　戢玄機於未兆。藏冥運於即化。大眾。如今禪和子。一箇箇出來。氣宇如王。問著辯瀉懸河。有甚柰何處。忽若解按下雲頭。聽承天說。些將有如無話。往往方知道打鼓弄琵琶。相逢兩會家。然雖如是。禹力不到處。河聲流向西。
　　今朝至節。一陽生於此日。拈起拄杖云。且道。這箇作麼生。便恁麼搆得。且恁麼應時納祜。若數至大年朝。前頭大有雪在。所以承天。十度發言九度休。何謂如此。當門不用栽荊棘。後代兒孫惹著衣。然雖如是。三十年後。太公釣魚。
　　若常似今日。承天謾得諸上座。若不似今日。承天謾諸上座不得。何謂如此。黨理不黨親。
　　入林不動草。入水不動波。入鳥不亂行。大眾這箇是把纜放船底手段。且道。衲僧家。合作麼生。以手拍禪牀一下云。掀飜海岳求知己。撥動乾坤見太平。
　　卓拄杖云。一漚生波瀾始。又卓云。一漚生文殊起。又卓三下云。這箇又作麼生。良久云。誰知遠煙浪。別有好思量。
　　佛身無為。不墮諸數。且道。六入。十二緣。十八界。乃至八萬四千法門。從甚處來。以手拍禪牀云。好女不著嫁時衣。
　　舉僧問投子。不斷煩惱。而入涅槃。時如何。投子作色云。這箇師僧。好發業殺人。
　　西堂別云。家家觀世音。
　　大眾。投子可謂善解量才。西堂可謂善解補職。如今忽有人。問圓通。不斷煩惱。而入涅槃。時如何。即向伊道。青山綠水。短棹孤舟。
　　僧問。牛頭未見四祖。為甚百鳥含花献。師云。世情看冷暖。人面逐高低　如何是佛。師云。鑊湯無冷處。如何是西來意。師云。烏飛兔走　乃云。若立一塵。家國興盛。野老嚬蹙。不立一塵。家國喪亡。野老安貼。大眾且道。立即是。不立即是。良久云。心不負人。面無慚色。以手拍禪牀一下云。參。
　　生死交謝。寒暑迭遷。有物流動。人之常情。肇法師。剛然不知有不為物之流動者。作麼生是不流動者。良久云。大盡三十日。小盡二十九。
　　葉落歸根。來時無口。大眾。祖師可謂善解借手行拳。有般漢。往往便道。言猶在耳。不見道。子期去不反。浩浩良可悲。不知天地間。知音復是誰。
　　鳥有雙翼。飛無遠近。道出一隅。行無前後。你衲僧。尋常放匙把筯。盡道知有。及至上嶺時。為什麼却氣急。不見道。人無遠慮。必有近憂。
　　江月照松風吹。到這裏。還有不漏網者麼。良久云。皇天無親。
　　釋迦老子。有四弘誓願。煩惱無邊誓願斷。法門無邊誓願學。眾生無邊誓願度。無上菩提誓願成。法華亦有四弘誓願。飢來要喫飯。寒來要添衣。困時伸脚睡。熱處要風吹。
　　初住法華晚小參。中閒舉楊岐問慈明。幽鳥語喃喃。辭雲入亂峯。時如何。明云。我行荒草裏。汝又入深村。岐云。官不容針。再借一問。明便喝。岐云。好一喝。明又喝。岐亦喝。明連喝兩喝。岐遂禮拜退。
　　師云。大眾。須知悟了遇人底。向十字街頭。與人相逢。劫在千峯頂上握手。千峯頂上相逢。却在十字街頭握手。山僧曾有頌云。他人住處我不住。他人行處我不行。不是與人難其住。大都緇素要分明。
　　開堂上堂。問答罷。乃云。昔日靈山會上。世尊拈花。迦葉微笑。世尊道。吾有正法眼藏。分付摩訶大迦葉。流傳母令斷絕。至于今日。若是正法眼藏。釋迦老子。自無分。將什麼分付。將什麼流傳。諸人分上。各各自有正法眼藏。每日起來。是是非非。分南道北。種種施為。盡是正法眼藏之光影。此眼開時。乾坤大地。日月星辰。森羅萬象。只在目前。不見有毫釐之相。此眼未開時。盡在諸人眼睛裏。已開者。不在此限。未開者。山僧為諸人。開此法眼藏。看。乃豎起兩指云。看看。若見得。事同一家。其或未然。不免重說偈言。諸人法眼藏。千聖莫能當。為君通一線。光輝滿大唐。須彌走入海。六月降嚴霜。法華恁麼道。無句得商量。既滿口說了。為什麼無句得商量。喝一喝云。分身兩處看。
　　如我按指海印發光。拈拄杖云。山河大地。水鳥樹林。情與無情盡向拄杖頭上。作大獅子吼。演說摩訶大般若。且道。天台南嶽。說什麼法門。南嶽說洞山五位修行。君臣父子。各得其宜。莫守塞巖異草青。坐斷白雲宗不妙。天台說臨濟三玄三要。四料揀。一喝分賓主。照用一時行。要會箇中意。日午打三更。廬山出來道。你兩箇漢。正在葛藤窠裏。不見道。欲得不招無間業。莫謗如來正法輪。此三箇漢。見解。若上衲僧秤子上秤。一箇重八兩。一箇重半斤。一箇不直半分錢。且道。那箇不直半分錢。但願春風齊著力。一齊吹入我門來。
　　舉金鑾一日。在厨前。見典座。便問。典座。變生成熟。即不無典座。離却木杓道將一句來。座無語。
　　後令僧入室。代語。皆不契。乃自代云。羊羹雖美。眾口難調。
　　大眾且道。金鑾離得木杓也未。法華即不然。離却木杓一句。作麼生道。人情若好。喫水也肥。
　　今年雨水非常足。管取秋來天下熟。牧童齊唱太平歌。笑殺東村王大叔。
　　合肥請師。不赴。回山云。不住城隍果所期。山花山鳥又同嬉。石泉昨夜窓前過。何事清聲勝舊時。卓拄杖三下。
　　玄沙因誤喫藥。徧身紅爛。僧問。如何是堅固法身。沙云。膿滴滴地。
　　天衣懷和尚。頌云。滴滴通身是爛膿。釣魚船上展家風。時人只見絲綸上。不見蘆花對蓼紅。
　　亦曾有人。問法華。如何是清淨法身。只答他道。屎臭熏天。又云。蓮花葉上化生兒。且道。與古人是同是別。法華亦有頌。屎臭熏天亦偶然。法華爭敢為君宣。鼻中若有通天竅。一任橫行不著穿。
　　舉雪竇道。春山疊亂青。春水漾虗碧。寥寥天地間。獨立望何極。乃迴顧侍者云。還有人守方丈麼。云有。自云。作賊人心虗。
　　雪竇老人。放去収來。有舒慘乾坤之手。然雖如是。何似乾坤收不得。堯舜不知名。法華忍俊不禁。當為古人出氣。山櫻火焰輝。山鳥歌羣滑。攜手不同途。任他春氣發。有天有地來。幾箇眼睛活。法華暫出。不著問侍者守方丈。便下座。
　　結夏云。安居之首。禁足為名。禁足之意。意在進道護生。衲僧家。有何生而可護。何道而可進。唾一唾。唾破釋迦老子面門。行一步。踏斷釋迦老子脊骨。猶是隨行逐隊漢。未是本分衲僧。如何是本分衲僧。無限風流慵賣弄。免教人指好郎君。
　　日淌萬兩黃金。法華門下不著。直饒不直半分錢。正入得法華門。未升得法華堂。入得法華室。且道。什麼人升得法華堂。入得法華室。[吃-乙+小]。眼生三角。頭峭五嶽。
　　法華収得三般希奇之寶。尋常少曾拈出。今日麻頭穀頭進發。不免將出。奉送諸人。拈拄杖。卓三下云。前頭第一不得擘破。又須分教兩平。縱遇南番舶主。也須換却眼睛。
　　聞聲悟道。見色明心。展兩手云。有麼有麼。又搖手云。無也無也。乃云。曾經大海休誇浪。除却巫山總是煙。拍禪床一下。
　　此事如在萬丈崖頭相似。總知道。放手著。便撲到底。只是捨命不得。法華今日。不動著一毫頭。教諸人。到底去。乃擲下拄杖。下座。
　　學道先須且學貧。學貧貧後道方親。一朝體得成貧道。道用還同貧底人。法華雖與古人同路行。且不與古人同路歸。何謂如此。自住箇小院子。客來並無施設。無可咬嚼。賴得下面有人撐拄。逐日且蓋覆得過。可謂山花不廢栽培力。自有春風管帶伊。
　　施主捨法衣。云。龍披一縷。金翅不吞。當時若一口吞盡。豈不天下太平。且道。那箇是吞不盡底。拈起法衣角。示眾云。者箇。豈不是吞不盡底。還見麼。等閒掛在肩頭上。也勝時人著錦衣。
　　住龍門。僧問。如何是龍門境。師云。到者方知。如何是境中人。師云。兩脚拄地　乃云。見聞不脫。如水中月。山色水聲。名花異鳥。滿眼滿耳。作麼生說箇脫底道理。要會麼。暢暢。釋迦老與無伎倆。休休。龍門山水天下幽。夜來一覺到天明。得風流處且風流。
　　一切聲是佛聲。一切色是佛色。釋迦老子。誑惑人家男女。陷在阿鼻大地獄中。至今分說不下。拈起拄杖云。太湖縣裏屠兒。項大伯。今日向龍門拄杖頭上。成等正覺。轉大法輪。度一切含生。諸人還見麼。若也見去。天下太平。以拄杖擊禪牀。
　　舉僧問趙州。大耳三藏。第三度。覓國師不見。州云。在三藏鼻孔裏。僧問玄沙。既在鼻孔裏。為什麼不見。沙云。只為大近。
　　大眾。國師若在三藏鼻孔裏。有甚麼難見。殊不知。在三藏眼睛裏。
　　作是思惟時。十方佛皆現。且道。作麼生思。若以有心思。則盡大地是荊棘林。若以無心思。則盡大地是荒岑。良久云。雲從龍風從處。
　　參禪學道莫忙忙。問透法身北斗藏。吾今老倒疎慵甚。見人無力得商量。唯有鋤頭知我道。我松同步上金剛。
　　洞山聰老。可謂戢玄機於未兆。藏冥運於即化。今古難並其風。龍門病叟。每日被鬲氣撲得來。一日不如一日。只見羸瘦。實是無氣力。與人商量。然雖如是。家貧願隣富。
　　有時碓觜生花。有時佛面百醜。李公醉倒街頭。自是張公喫酒。燈籠皺斷眉頭。露柱呵呵拍手。
　　未透者。且教伊識。已透者。須共伊行。盡大地是沙門一隻眼。教阿誰識實際理地。不受一塵。向什麼處行。所以道。世人住處我不住。他人行處我不行。不是與人難共聚。大都緇素要分明。少處減些子。多處添些子。為什麼。少處更減。多處更添。神仙秘訣。父子不傳。
　　今日也道者箇。明日也道者箇。作麼生是那箇。漆桶參堂去。
　　法尚應捨。何況非法。拈拄杖云。這箇拄杖。且作麼生捨。又作麼生。說箇非法。良久云。敲落鼻孔。露出眼睛。擊禪牀。
　　一法不明翳汝眼睛。拈起拄杖云。者箇豈不是眼睛。八萬四千法門。無一點影子。八萬四千法門。門門解脫。作麼生翳得伊。只如每日。見山見水。分別青黃赤白。不是伊。又作麼生見。乃卓拄杖一下云。瞎。
　　一僧在經堂內長坐。一日藏主問。上座何不看經。僧云。某甲不識字。主云。何不問人。僧鞠躳叉手云。未審是什麼字。主無語。
　　大眾。藏主雖然無語。爭柰其聲如雷。者僧雖不識字。要且點劃分明。且道。是什麼字。良久云。玉篇裏尋取。
　　賊來須打。客來須看。客來須看。禮之常道。且道。賊來作麼生打。人面似賊。賊面似人。半夜三更。有什麼辨處。然雖如是。也不得放過。以拄杖擊一下。
　　佛法二字。掉去他方世界。未為分外。一日兩度鉢盂濕。少一點不得。不見道。常聞一飽忘百飢。今日山僧身便是。乃云不審不審。
　　尋常向你道。未在。也無別意。只是要諸人。喫粥喫飯。須是自家拈匙把筯。便得飽。若取別人辨。只是虗飽。臘月三十日。贏得一場乾嚥唾。然雖如是。莫教忘却口海會開堂。問答罷。乃云。善言言者。言所不能言。善跡跡者。跡所不能跡。每日開口動舌。無非是言。作麼生說箇言所不能言。既喚作言。即便是跡。作麼生說箇跡所不能跡。到者裡。一大藏教。用一點不著。到者裏。一大藏教。字字用得著。為什麼。先用不著。後又却用得著。且道。誵訛在什麼處。不見道。千峯勢到岳邊止。萬派聲歸海上消。自古自今。向其間鑽仰者。如稻麻竹葦。實端的透徹者。百中無一二。若果然透得。十二時中。不妨慶快。應機接物。利樂有情。盡乾坤星辰日月。盡大地草木叢林。都作一箇出入遊戲之場。
　　古者道。玉轉珠回佛祖言。精通猶是污心田。老盧只解長舂米。何得黃梅萬古傳。
　　山僧在菴中。亦有示徒。直下雖然沒許般。透如未盡活還難。海門昨夜狂風起。無限波瀾一埽乾。恁麼地。先與人開却路。然後兩手掇放人前。靈利底。不用絲毫氣力。便提得去。還有麼。若提不去。敢問諸人。十二時中。應用施為。分賢別愚。是是非非。是箇什麼。
　　郭功甫入山。上堂。夜來枕上。作得箇山頌。謝功甫大儒。廬山二十年故舊。今日遠訪白雲。舉似大眾。請已後分明舉似諸方。此頌。豈唯謝功甫大儒。直要與天下有鼻吼衲僧。脫却著肉汗衫。莫言不道。乃云。上大人。丘乙己。化三千。七十士。爾小生。八九子。佳作仁。可知禮也。
　　中峯至。云。九九八十一。幾人能解筭。兩箇五百文。元來是一貫。到者裏。添得一文麼。若有添得一文。即便滿路光生。拔出古今。爭柰自古自今。千箇萬箇。只愛足頭底。白雲今日。為你添看。乃云。下座興知事首座大眾。請中峯和尚。升座一徧。
　　若端的得一回汗出來也。向一莖草上。便現瓊樓玉殿。若未端的得一回汗出。縱有玉殿瓊樓。却被一莖草蓋却。且道。作麼生得汗出去。良久云。自有一雙窮相手。不曾容易舞三臺。
　　來知有時。幸自十相具足。稍知有後。分明却被礙塞。要得盡善盡美麼。早知燈是火。飯熟也多時。
　　此事有人擔得起。價直三千大千世界。有人擔不得。不直半分錢。且道。三千大千世界底是。不直半分錢底是。知恩分解報恩。
　　揚眉瞬目。拈鎚豎拂。彈指謦欬。盡是抓鈎搭索。海會今日還免過也無。家家觀世音。處處彌陀佛。
　　舉百丈開田。僧白云。開田也。請說大義。丈行數步。退身立。展開兩手。
　　師拈云。百丈說大義。只是如此。當時再參馬祖底。向甚處去。若言更有在。未免與蛇畫足。作麼生得見百丈立地處。客來無茶點。蒿湯備禮儀。
　　洞山悟本禪師云。初秋夏末。直須向萬里無寸草處去。
　　有僧舉似瀏陽菴主。主云。出門便是草。
　　師云。若見得菴主。便見得洞山。若見得洞山。便見得菴主。洞山却易見。菴主却難見。為他不為住持之絆。不見道。雲在嶺頭間不徹。水流澗下太忙生。
　　功商二儀而不仁。明踰日月而彌昏。肇法師。只得半邊。且作麼生是完全者。乃云。左眼半斤。右眼八兩。
　　馬大師道。即心是佛。又道。非心非佛。諸人即今。要見馬大師麼。處處綠楊堪繫馬。家家門首到長安。
　　開口有時道得著。開口有時道不著。著與不著爭幾何。祥麟只有一隻角。
　　彈指謦欬。揚眉瞬目。無不是這箇。古人為甚却道。萬古碧潭空界月。再三撈摝始應知。要會麼。九九八十一。
　　田地穩密底。古佛家風在。神通遊戲底。今佛放光明。且道。即今是古是今。乃云。上馬見路。職到威成。
　　古人留下一言半句。未透時。撞著鐵壁相似。忽然一日覰得透。方知自己是鐵壁。如今作麼生透。鐵壁鐵壁。
　　一句道得。盡與祖佛為師。一句道不盡。與人天為師。今日作麼生道。乃云。有水皆含月。無山不帶雲。
　　一二三四五。剩得太多。六七八九十。又却少些子。且道。作麼生向定盤星上。秤得恰好去。乃云。到頭霜夜月。任運落前溪。
　　有為雖偽。棄之則道業不成。無為雖真。著之則慧性不明。古人向這裏。借路經過。盡大地。總在脚跟下。若向長安城裏。則賺殺一船人。要見白雲麼。時把一聲歸去笛。夜深吹過汨羅灣。
　　開口時。末上一句正道著。舉步時。末上一步正踏著。為甚鼻孔到夜不正。只為尋常見他頑了。所以不肯發心。白雲今日勸諸人。發却去。乃云一。
　　本是釣魚船上客。偶除鬚髮著袈裟。祖佛位中留不住。夜來依舊宿蘆花。依舊宿蘆花。有誰可共。明月滿船無處問。沙鷗時叫兩三聲。
　　絲毫有趣皆能進。畢竟無歸若可當。逐日退身行興盡。忽然得見本爺娘。作麼生是本爺娘。乃云。萬福萬福。便下座。
　　直下分明。承當得了。被人道箇不是。便見參差。不然亂有承當。不然忘前失後。且道。病在甚處。只為未有透底時節。只這箇。不是泄盡天機。竝無一點滲漏。良久云。不是不是。
　　舉甘贄。僧問。按待不易。贄云。譬如餧驢餧馬。
　　瑯琊云。快把飯來。
　　師拈云。瑯琊有不犯之手。雖然如是。白雲即不然。譬如餧驢餧馬。願行者。長似今日。
　　舉僧問楊岐。如何是不動尊。岐云。大家齊著力。
　　白雲即不然。如何是不動尊。禮拜著。
　　世間一切伎倆。手頭弄得熟後。自然方有餘態。且道。衲僧伎倆。手頭弄得熟後。有多少餘態。良久。吹一聲。下座。
　　彌勒真彌勒。分身千百億。卓拄杖三下云。時時示時人。時人俱不識。卓拄杖。下座。
　　洞山天晴蓋却屋。乘時刈却禾。輸賦皇祖了。鼓腹唱謳歌。良久云。洞山聰禪師。何似白雲老。
　　楊長官至。云。自古自今。說理說事者。如稻麻竹葦。會禪者。更比比然。討一箇家裏人。如天上揀月相似。黃梅賢宰楊次公。聞名十載有餘。夜來忽蒙訪及。元來却是一箇本分家裏人。杓柄長短。鍋子大小。雖然未曾一一點過。看他數目。也甚分明。可謂如在東溪日。花開葉落時。幾擬將黃金。鑄作鍾子期。昨來當塗郭功甫到。曾舉上大人一編。今日次公來。更須舉一徧。夜凉堂上坐。忽聞人叫喚。黃梅楊長官。來到白雲畔。久聞竊我宗。未得當面斷。一夜燈火前。行過舊公案。所犯一一招。也要眾人看。鼻直權骨高。一箇沒量漢。何日履亨衢。吾道聊輝煥。共唱太平歌。埽盡天下亂。文章不礙他。兼能大衍筭。兩箇五百文。依前是一貫。
　　吾本來茲土。傳法救迷情。豈不知有。一花開五葉。結果自然成。因風吹火。用力不多。
　　忌口自然諸病減。多情未免有時勞。貧居動便成違順。祇得清閒一味高。雖然如是。莫謂無心云是道。無心猶隔一重關。
　　諸人每日見底。諸人每日用底。如從天上降下。地中涌出。緜緜然無絲毫間斷。可謂古釋迦不前。今彌勒不後。白雲病老。打底不遇作家。到了飜成骨董。
　　從來共住不知名。齪漢。任運相將只麼行。一脚在前一脚在後。自古上賢猶不識。端的也未。造次凡流豈可明。錦上更添花。
　　叮嚀損君德。無依真有功。任從滄海變。終不為君通。這箇是黃泥。那箇是白石。
　　悟了更須遇人始得。若不遇人。只是一箇無尾胡孫。才弄出。人便笑。
　　演首座受四面請。云。年年秋暑甚如初。何事清凉特有餘。盡是當人心地感。不虗把手在龍舒。且道。把手一句。作麼生道。良久云。行到水窮處。坐看雲起時。
　　興道者開田回。云。三載區區弄水泥。捎裩擗褲又扶犁。滿倉収稻方歸院。一任禪和韗肚皮。且道。韗底。是禪是飯。乃云。因風吹火。用力不多。
　　少一滴不得。剩不滴不得。且道。是什麼人分上事。良久云。日日日東上。夜夜月西流。
　　大象不遊於兔徑。大悟不拘於小節。是何言歟。承天道。針眼裏躍出獰龍。藕絲中開張世界。何謂如此。功多業就。水到渠成。

　　頌古
　　二祖安心　　臨濟三頓棒　　世尊拈花

　　終始覓心無可得。寥寥不見少林人。滿庭舊雪重知冷。鼻孔依前搭上脣。
　　一拳拳倒黃鶴樓。一踢踢飜鸚鵡洲。有意氣時添意氣。不風流處且風流。
　　盡說拈花微笑是。不知將底當宗風。若言心眼同時證。未免朦朧在夢中(咄)。

　　達磨見梁武帝　　黃檗噇糟漢

　　一箭尋常落一鵰。更加一箭已相饒。直歸少室峯前坐。梁主休言更去招。
　　大唐國裏無禪師。與君攜手歸家裏。拋鈎只欲釣獰龍。誰知得箇跛鱉子。

　　趙州勘婆　　州中糶黃米

　　干戈中立太平基。塊雨條風勝古時。婆子為君勘破了。趙州脚跡少人知。
　　寶劍攜來刃似霜。幾回臨陣斬蠻王。有情有理俱三段。直得寒光射斗傍。

　　無位真人　　楞嚴經云。吾不見時

　　春風浩浩烘天地。是處山藏煙靄裏。無位真人不可尋。落花又見隨流水。
　　堂前露柱久懷胎。生下孩兒頗俊哉。未解語言先作賦。一操直取狀元來。

　　大士講經　　靈雲悟桃花

　　大士何曾解講經。志公方便且相成。一揮案上俱無取。直得梁王努眼睛。
　　且道努底是什麼。
　　靈雲悟處復何如。未徹無人辨得渠。千古華山山脚下。豈知潘閬倒騎驢。

　　汝是慧超　　百丈卷席

　　一文大光錢。買得箇油糍。喫向肚皮裏。當下便不飢。
　　昨日東風偶然惡。桃花亂落如紅雨。昨夜東風又發狂。滿地不知何處去。

　　一口吸盡西江水　　北斗裏藏身

　　一口吸盡西江水。萬古千古無一滴。要須黨理不黨親。馬師可惜口門窄。
　　五陵公子遊花慣。未第貧儒自古多。冷地看他人富貴。等閒無柰幞頭何。

　　問楊岐。如何是佛。岐云。三脚驢子弄蹄行

　　三脚驢子弄蹄行。奉報諸人著眼睛。草裏見他須喪命。只緣踢踏最分明。

　　問少林面壁。意旨如何。岐云。西天人不會唐言

　　天高地迥非難見。水濶山重不易論。萬古八風吹不入。西天人不會唐言。

　　問撥雲見日時如何。岐云。東方來者東方坐

　　堯舜垂衣萬國賓。撥雲見日意休陳。東方來者東方坐。草木重霑雨露新。

　　正法眼瞎驢邊滅　　雲門云。露

　　擘破太山雷未猛。照開滄海月非光。瞎驢滅却正法眼。直得哀聲滿大唐。
　　簸土揚塵無避處。飜身直到御樓前。回頭不見來時路。下是黃泉上是天。

　　洞山三頓棒　　動與事會

　　一鏃三關破不難。柰何猶在是非間。曲勞提起飯袋子。三頓方知徹骨寒。
　　飯若真珠麵如玉。食罷沿溪行數曲。忽然逢箇荷耡翁。我自高歌他鼓腹。

　　贊楊岐和尚　　衡州茶陵受業和尚

　　碧海中珠。爛泥裏刺。虎嘯龍吟。雞啼犬吠。天下楊岐。討甚巴鼻。
　　水月以喻兮古來已多。我今不然兮所陳伊何。百尺竿頭曾進步。溪橋一踏沒山河。固不方遊兮何遊之有。玄沙保壽兮師其與偶。雁峯之東兮洣川之口。三十三秋兮大獅子吼。舒兮卷兮已而矣。依前空瀉洣川水。九江相去幾千里。父有重牙子無齒。謾勞提耳一爐香。微煙旋逐松風起。

　　題雲蓋會和尚遺塔

　　五峯諸祖塔。我祖據中央。山脈朝來正。溪光瀉去長。僧移雲際樹。客献海邊香。從此滿湘畔。遺風振洛陽。

　　保寧勇禪師語錄　　　　嗣楊岐

　　　　無為子楊　傑序
　　鳳堂山老。南方游行時。至楊朱泣岐處。遇一善知識。白雪蒙頭。師子踞坐。以金圈栗蓬。為佛事。布施十方學者。云鐵圍山可透。吾金剛圈不可透。大海水可吞。吾栗棘蓬不可吞。若透一圈。即百千萬億圈。透之無礙。一切煩惱。於此解脫。若吞一蓬。則百千萬億蓬。吞之不疑。一切功德。於此成就。
　　時諸比丘。罔然退席。莫知所措。彼上人者。從容道場。獨蒙受記。後十五年。鳳臺山頂。震大雷音。三草二木。均霑一雨。
　　其徒。錄其語。請無為子以序之云耳。時皇宋元豐元年。清明日述。

　　上堂

　　受帖云。明珠歷掌。別者還稀。寶鏡當臺。何人鑑照。鋒前一路。截斷眾流。言下千差。隨波逐浪。所以展則大千俱徧。不展則毫髮不存。與麼。猶是化門之說。且道。不落化門一句。作麼生道。道泰不傳天子令。時清休唱太平歌(敘謝畢)。　復云。千峯壁立滑於苔。不惜眉毛露出來。直下早逾千萬里。那堪於此更徘徊。
　　拍禪牀云。心外無法。萬法唯心。心既不生。法從何立。山河大地。甚處得來。三十年後。忽有人問轉身句。作麼生道。良久云。潼關雖易度。劒閣轉難行。
　　僧問。如何是佛。答云。近火先焦　問如何是法。答云。爛泥有刺　問如何是道中人。答云。切忌踏著　乃云。保寧乍住不曾停。日日街頭巷尾行。張三李四相逢著。剔起眉毛作麼生。大笑下座。
　　拍禪牀云。不是心亦非佛。問君畢竟是何物。昨夜金剛努目瞋。一拳把破精靈窟。喝一喝。
　　滿口是舌。都不能說。碧眼老胡。當門齒缺。
　　一人發真歸源。十方虗空。悉皆消殞。拍禪牀云。大眾。為什麼却有人。透這裏不過。良久云。自是不歸歸便得。五湖煙景有誰爭。
　　釋迦掩室於摩竭。已泄天機。淨名杜口於毗耶。特地饒舌。少林九年面壁。老不歇心。永嘉一寂曹溪。徒誇英俊。大眾。只如保寧與麼道。還有過也無。復云。路逢劒客須呈劒。不是詩人莫献詩。
　　在常州廣福上堂。塵塵爾。剎剎爾。山是山。水是水。彌勒不入樓閣。善財不須彈指。以手劃一劃云。微塵世界。氷消瓦解。且道。彌勒善財在什處。若向這裏參徹去。不妨在處稱尊。若也不見。客路如天遠。侯門似海深。
　　如來明星現時成道。乃云。大眾且道。明星幾時不現。下座。
　　拈拄杖云。人人盡道。有星漆底。祇是用處不同。在諸人分上。所謂上窮三際。橫徧十方。指大地為黃金。攪黃河為酥酪。在保寧手裏。要橫不得橫。要竪不得竪。動著即喪。覰著即瞎。當與麼時。忙忙之者。普天匝地。
　　屈屈。作什麼。昨夜三更。達磨大師。一拳打落保寧當門齒。
　　僧問知師解把無星秤。無角銕牛重幾多。云頭輕尾重。
　　唯一堅密身。一切塵中現。所以行住坐臥。念念無生。見聞覺知。心心永寂。善財童子。於剎那際。一念之間。經過百一十城。參問五十三員知識。到了不離菩提道場。普光明殿。遮那彌勒。步步相隨。文殊普賢。處處出現。若向這裏。見得諦去。更須知有向上路始得。且道。向上一路。又且如何。吽吽。若說佛法。供養大眾。未免眉鬚墮落。若說世法。供養大眾。入地獄如箭射。去此二途。且道。保寧今日。當說什麼。三寸舌頭無用處。一雙空手不成拳。
　　舉。夜夜抱佛眠。朝朝還共起。起坐鎮相隨。語默同居止。分毫不相離。如身影相似。欲識佛去處。祇這語聲是。
　　玄沙拈云。大小傅大士。祇認箇昭昭靈靈。
　　洞山聰和尚拈云。你且道。衲僧家。日裏還曾睡也無。
　　師云。此二尊宿。兩轉語。誰言世上無仙客。須信壺中別有天。保寧亦有一頌。要眠時即眠。要起時即起。水洗面皮光。歠茶濕却觜。大海紅塵生。平地波濤起。呵呵阿呵呵。囉哩哩囉哩。下座。
　　看看。山僧入拔舌地獄去也。以手拽舌云。啊[口*耶]啊[口*耶]。
　　快馬一鞭。快人一言。直饒與麼。猶是鈍漢。乃召大眾云。喫茶去。
　　僧問。如何是祖師西來意。答云。雪上加霜。
　　萬法是心光。諸緣唯性曉。本無迷悟人。只要今日了。且道。了底事作麼生。但得雪消去。自然春到來。
　　迦葉擎拳。阿難合掌。樓至如來。全無伎倆。
　　橫按拄杖云。雲從龍風從虎。甘草甜黃連苦。洪波浩渺浪滔天。須彌頂上日卓午。卓拄杖。
　　譬如琴瑟箜篌琵琶。雖有妙音。若無妙指。終不能發。拈拄杖云。者箇且非琴非瑟。有大妙音。眾中莫有妙指者麼。試請一發看。若無。保寧自品弄去也。橫按杖云。還聞麼。良久云。一堂風冷淡。千古意分明。
　　晨朝有粥。齋時有飯。展鉢開單。光明燦爛。行住坐臥無他。一生大事成辨。大眾且道。與麼見解底人。還得盡善也未。良久云。誰知更有離家子。望斷碧雲生遠愁。
　　保寧有一路。東西徒指注。直下已千差。回頭還錯悞。不錯悞。百尺竿頭須進步。顧示大眾云。前面有山兼有水。一程分作兩程行。
　　秋風凉。松韻長。未歸客。思故鄉。且道。誰是未歸客。何處是故鄉。良久云。長連牀上。有粥有飯。
　　天上無彌勒地下無彌勒。打破太虗空。如何尋不得。垂下一足云。大眾。向甚處去也。
　　釋迦出世。弄假像真。達磨西來。將長就短。德山棒。臨濟喝。陽燄充飢。梅林止渴。清平世界。不妨夜行。如今莫有吞却佛祖。打破化城者麼。良久云。保寧今日。被大眾勘破。
　　山僧二十餘年。挑囊負鉢。參善知識。十餘人。竝無箇見處。若頑石相似。參底尊宿。亦無長處。可相利益。自此只做箇百不會底人。幸自可怜生。忽被業風吹。到江寧府。無端被人上當。推向十字街頭。住箇破院。作粥飯主人。接待方來。事不獲已。隨分有鹽醋。粥足飯足。且與麼過時。若是佛法。不曾夢見。
　　大地北風吹。長天霰雪飛。今朝寒較殺。身上更添衣。大眾。有衣則添衣。無衣添箇什麼。爐邊向火猶嫌冷。更有樵夫跣足行。
　　春雨如膏。春風如刀。填溝塞壑。拔樹鳴條。會麼。魚行水濁。鳥飛落毛。
　　祖師門下絕人行。深險過于萬丈坑。垂手不能空費力。任他堂上綠苔生。
　　拈拄杖云。宮商角徵羽。金木水火土。卓一下云。卦上吉凶分。三日後看取。
　　保寧尋常為人。直下是無面目。若也敲骨出髓。直得神號鬼哭。拍手大笑云。仁義盡從貧處斷。世情偏向有錢家。
　　一是一。二是二。三是三。四是四。數目甚分明。上下依資次。依資次。有何事。以拄杖一劃云。大眾。一時亂却六十甲子了也。
　　行時行。住時住。坐時坐。臥時臥。舉手動步皆自由。處處何時有蹉過。自家肚皮自家劃。粥飯但飡休忍餓。阿呵呵。記得麼。今年十一月是小。十二月是大。
　　森羅及萬像。皆於鏡中現。以拄杖指云。北面是廚庫。南面是僧堂。中間是佛殿。直下指云。者裏是什麼。乃云。踏牀子也不識。
　　釋迦老子。初生下時。周行七步。目顧四方。當與麼時。土曠人稀。相逢者少。遂以手指天地。三家村裏。東卜西卜。便道。天上天下。唯我獨尊。祖禰不了。殃及兒孫。下座。以手托禪牀。却召大眾云。三十年後。不得錯舉。
　　古人底今人用。今人底古人為。古今無背面。今古幾人知。[口*耶]鳴咿。一九與二九。相逢不出手。
　　僧問。如何是保寧境。云主山頭倒卓。問如何是境中人。云鼻孔無半邊　問如何是保寧家風。云硬胡餅。爛餺飥。云忽遇客來。將何祇待。云。麤飡易飽。細嚼難飢　乃云。無種靈苗火裏栽。鐵花還向樹頭開。驀然結箇團欒果。指似時人處得來。
　　無邊剎境。自他不隔於毫端。十世古今。始終不離於當念。是以豎窮三際。橫徧十方。理事圓融。性相平等。宮殿樓臺。處處莊嚴。草木山川。重重顯露。鐘鳴鼓響。時時場解脫之音。文字語言。句句盡真如之理。離彼離此。無是無非。芥子納於須彌。未為分外。百川歸于大海。乃是尋常。都亡大小之名。不見有無之相。是故隱顯自在。去住無方。處凡不凡。在聖不聖。此不思議境界諸人常在於其中。為什麼。却不自覺。
　　以兩手。畫一圓相。擘開。捺膝云。渾崙擘不破。三人共兩箇。滋味信全無。有誰吞得過。吞得過。且與麼。吞不過。莫亂做。欲言言不及。林下好商量。且道。作麼生商量。時挑野菜和根煑。旋斫生柴帶葉燒。
　　賣扇老婆手遮日。田公布袴不到膝。斷頭船子任風飄。昨夜籬頭吹篳[箴/角]。
　　僧問。如何是佛法大意。云鑊湯無冷處　乃云。百川異流。同歸於海。萬塗差別。皆入此宗。卓拄杖一下云醫得眼下瘡。剜却心頭肉。
　　昨夜三更。忽然大地震動。直得須彌岌峇。海水沸騰。其中有無限眾生。正在睡夢中。不覺不知。如存若亡。卓拄杖一下云。大眾。還聞麼。幾乎喪身失命。
　　道遠乎哉。觸事而真。凉風明月。青山白雲。聖遠乎哉。體之則神。眉毛上[跳-兆+孛]跳。眼睫裏藏身。拍禪牀一下云。遠親不如近隣。
　　到真州資福。云。會麼。不解作客。勞煩主人。便下座。
　　乾坤之內。宇宙之間。中有一寶。祕在形山。且道。是什麼寶。非青黃赤白。男女等相。是何言歟。雖然如是。匹上不足。匹下有餘。
　　拈拄杖云。此是雲門臨濟德山巖頭一生用不盡底。如今在保寧手裏。不直半分錢。雖然如是。又也可貴可賤。且道。什麼處是可貴可賤。擲下拄杖。下座。
　　到長蘆。末後云。乘興安然泛小舟。霎時風送到江頭。不知相見談何事。諸高德。試道看。下座。
　　有手脚。無背面。明眼人。看不見。天左旋。地右轉。拍膝云。西風一陣來落葉三兩片。
　　古云。文殊門入者。墻壁瓦礫。助汝發機。觀音門入者。蝦蟆蚯蚓。與汝發機。普賢門入者。不動步徧十方。
　　大眾。東西南北。四維上下。築著磕著。不覺不知。過在甚處。良久云。紅粉易成端正女。無錢難作好兒郎。
　　黃面老子出世。平地骨堆。碧眼胡兒西來。無風起浪。近朱者赤。近墨者黑。臨濟雲門。牽枝引蔓。保寧也有沒量罪過。諸人也有沒量罪過。還委悉麼。良久云。面皺只因陪笑得。皆跎還為打躬多。
　　不可以智知。不可以識識。言語道斷。心行處滅。保寧道。亦可以智知。亦可以識識。言語道斷。心行不滅。何故。青山只解磨今古。流水何曾洗是非。
　　風鳴條。雨破塊。曉來枕上鶯聲碎。蝦蟆蚯蚓一時鳴。妙德空生都不會。都不會。三箇成群。四箇作隊。窈窈窕窕。飄飄颻颻。向南北東西。折得梨花李花。一佩兩佩。
　　退院上堂。百尺竿頭弄險巇。是人平地為攢眉。而今老倒成無用。高躡前蹤付與誰。有道得者。試道看。良久云。若無人道。不如交與知府諫議。
　　召大眾。以一手指上。一手指下云。這箇是釋迦。擎拳云。這箇是迦葉。合掌云。這箇是阿難。橫展兩手云。這箇是什麼。自云。羞慙殺人。下座。
　　有箇漢。怪復醜。眼直鼻藍鑱。面南看北斗。解使日午金烏啼。夜半鐵牛吼。天地施。山河走。羽族毛群。失其所守。直得文殊普賢。出此沒彼。七縱八橫。千生萬受。驀然逢著箇黃面瞿曇。不惜眉毛。再三與伊。摩頂授記云。善哉善哉。大作佛事。希有希有。於是乎自家。[怡-台+摩][怡-台+摩][怡-台+羅][怡-台+羅]。張張惶惶。藏頭縮手。召云。大眾。此話大行。何必更待三十年後。
　　真相無形。示形顯相。千怪萬狀。自此而彰。喜則滿面光生。怒則雙眉斗豎。非凡非聖。或是或非。人不可量天莫能測。直下搆得。未稱丈夫。喚不回頭。且莫錯怪。
　　時時舉處處說。絕忌諱。無閒歇。橫按拄杖示。會麼。一夜落花雨。滿城流水香。卓一下。
　　昨日去年去。今日今年來。去年去不去。今年來不來。徧野盈凡雪。大地絕纖埃。無為無事人。舉目聊徘徊。
　　釋迦老子。四十九年說法。不曾道著一字。優婆掬多。化籌盈室。不曾度得一人。達磨不居少室。六祖不住曹溪。誰是後昆。誰為先覺。彼自無瘡。勿傷之也。拍手大笑云。且喜天下太平。
　　天地與我同根。萬物與我一體。拈拄杖云。渾家不管興亡事。只解和雲占洞庭。
　　相見不揚眉。君東我自西。紅霞穿碧落。白日遶須彌。保寧即不然。不西不東。觸處相逢。耳輪卓朔。頭髮鬅鬆。仰天大笑。手拍虗空。作麼。寒風颯颯。細雨濛濛。
　　解語非干舌。能言不是聲。百骸俱潰散。一物鎮長靈。師彈指三下云。大眾。蒼天中更添冤苦。
　　夜中靜峭峭。日裏閙浩浩。夜夜與日日。尋常向人道。忙時急脚行。困便和衣倒。不曉這箇意。總是閒煩惱。
　　相罵無好言。相打無好拳。大眾。直須恁麼始得。一句句切害。一拳拳著實。忽然打著箇無面目漢。也不妨暢快殺人。
　　我見瞞人漢。如籃提水走。急急到家中。籃裏何曾有。拍手大笑云。分意氣時添意氣。不風流處也風流。
　　或是。或非人不識。逆行順行天莫測。大眾。是箇什麼。便得與麼。良久云。有金有玉同歡喜。無米無柴各皺眉。
　　保寧飯食麤惡。別無精妙品饌供養諸人。既到這裡。開單展鉢。須是喫得這箇無滋味。始得。喫不得。且莫怪。
　　是箇什麼。得與麼難會。是箇什麼。得與麼易曉。還委悉麼。不是冤家不聚頭。
　　無漏真淨。云何是中。更容他物。喝一喝。拍一拍云。好人不肯做。須要屎裏臥。
　　見見之時。見非是見。見猶離見。見不能及。卓拄杖云。還見麼。落霞與孤鶩齊飛。秋水共長天一似。
　　五臺山頂雲蒸飯。佛殿堦前狗尿天。剎竿頭上煎[飢-几+追]子。三箇胡孫夜簸錢。
　　石霜云。風吹石臼爭哮吼。泥揑夜叉空裏走。趯飜海月亂波生。驚起土星犯牛斗。
　　道吾云。三面狸奴手捉月。兩頭白牯脚拏煙。戴冠碧兔立庭柏。脫殼烏龜飛上天。
　　此三頌。一與祖佛為師。一與天人作榜樣。一驗衲僧眼目。若人定當得。許具一隻眼。
　　夜靜月明。水清魚現。金鈎一擲。何處尋蹤。提起拄杖云。歷細歷細。
　　吾心似秋月。碧潭清皎潔。無物堪比倫。教我如何說。
　　寒山子。貴價精神賤價賣。子細思量。著甚來由。雖然如是。三十年後。有人撿點保寧去在。
　　霜風浩浩葉紛紛。曉入深村野老門。相見但知俱默坐。更無一事可談論。良久云。入山擒虎易。開口告人難。
　　智不到處。切忌道著。道著即頭角生。大眾。師角生也。是牛是馬。
　　舉老宿到臨濟。便問。禮即是。不禮即是。濟便喝。僧便禮拜。濟云。這賊。云這賊。便出去。濟云。莫道無事好。
　　首座在那立。濟云。且道。還有過也無。首座云。有。濟云。賓家有過。主家有過。首座云。俱有過。濟云。過在什麼處。首座便出去。濟云。莫道無事好。
　　後有僧。舉似南泉。泉云。禍事禍事。僧云。這賊。泉云這賊。便打。
　　拈云。大眾這一群賊。其中有正賊。有草賊。且道那箇是正賊。那箇是草賊。辨得麼。口款易招。贓物難認。來無頭。去無脚。終日行踏不著。既是終日行。為什麼踏不著。
　　橫身荷眾。不顧危亡。劄起布裙。入泥入水。分毫上定當。升合裡論量。拆東籬補西障。若解與麼。循途守轍。也可以當風抵浪。雖然如是。猶未是箇咬猪狗底手脚。作麼生是咬猪狗底手脚。委悉麼。殺人不眨眼。氣宇大於王。
　　春種一粒粟。秋收萬顆子。四海無閑田。農人猶餓死。我沙門釋子。修心務本。五湖四海。到處為家。今日不愁明日飯。生涯祇在鉢盂中。雖然如是。祇知有一。不知有二。何故。不見道。喫人美食。憂人美事。
　　保寧記得。三十年前。一轉奇特底公案。恰欲舉似大眾。及至下得法堂。和話頭。都來忘却。還有人記得麼。試舉看。眾無對。師云。江南極有。江北絕無。
　　拈起拄杖云。長千聖不能量。短蟭螟眼裏著不滿。卓一下云。夜來江上雨。分作萬家流。
　　不思議解脫力。妙用恒沙也無極。拈拄杖。卓一下云。吞却法身了也。你等諸人。向什麼處回避。若也道得。萬仞崖前。有活身之路。若道不得。大地死人。如麻似粟。卓一下。
　　壽寧長老進發。上堂云。曹溪一宿。也大無端。黃檗三年。遞相鈍置。蒲團禪板。屈抑當人。索火來燒。猶較些子。保寧今日。別無奇特。相送壽寧長老拈拄杖云。祇有一條黑漆主丈。更不囊藏被蓋。向大眾前。兩手分付去也。拋下拄杖。下座。
　　業鏡當臺。賊身已露。既是贓物現在。為甚不肯招伏會麼。朝打三千。幕打八百。
　　拶破面門。覆蓋乾坤。縱橫十字。今古獨存。以兩手。托禪牀云。會麼。阿彌陀佛。阿彌陀佛。
　　恁麼來。傾湫倒嶽。恁麼去。填溝塞壑。總不恁麼。錯錯。
　　身上之衣。不容易披。鉢中之飯。莫等閒喫。等閒喫。往往難消水一滴。容易披。究竟出家何所為。直心實行能綱紀。一顆圓光無表裏。莫學庸常輕薄徒。平生獵涉誇脣觜。恣貪瞋沒慚愧。善惡昭然難軃避。三塗六道正忙忙。也好回頭自瞥地。
　　揭却天靈葢。露出鬼眼睛。直饒便恁麼。猶尚未惺惺。
　　日月之光。照四天下。非日月之光。照見什麼處。竪兩手云。佛手遮不得。人心似等閒。
　　清凉世界。未是安居。萬仞峯前。無措足處。正是衲僧家。放身命處。試向放身命處。露箇消息看。顧視大眾云。可惜許。阿那律眼無纖翳。舜若多身色相分。憍梵鉢提知美味。摩訶迦葉意難論。
　　諸上座。逐日孜孜地。上來下去。叩頭磕腦。當為何事。老僧亦逐日孜孜地。為諸上座。費盡精神。發盡口業。天堂未就。地獄先成。還知麼。若也知得。向鑊湯爐炭裏。救取老僧。若也不知。老僧却向驢胎馬腹裡。救諸上座去也。拍禪牀一下。
　　保寧有箇無價擔子。雖無毫釐斤兩。須是有力者。方能荷負。且道。誰是有力者。顧眾云。不可更待鐫名鑿字去也。
　　佛殿蚩吻眼睛。被人盜去。上堂。佛殿上蚩吻。失却金眼睛。可憐這箇賊。錯認定盤星。保寧有箇金剛眼睛。在摩尼殿上。一任偷取。直饒偷得。未是好手在。
　　有木無竹。其功不獨。有竹無木。翻成不足。竹木兩全。是物相續。匠者機關。建成大屋。棟宇巍峩。房廊屈曲。四海五湖。一家眷屬。十二時中。周旋往復。遂召大眾云。若也曉得此理。世世獲無窮福。
　　天台宴坐峯。南嶽萬年松。白雲影片片。流水聲重重。
　　冬至云。古人烹露地白牛。與三家村裡看牛兒。分歲。保寧今日。將箇什麼。與諸上座分冬。遂展開兩手云。兩手擡不起。滿盤滋味全。
　　大覺禪師至。上堂。同聲相應。同氣相求。定光招手。智者點頭。游雖如是。未免笑破他人口。

　　頌古
　　佛有六通　　聖諦第一義

　　無量劫來曾未遇。如何不動到其中。莫言佛法無多子。最苦瞿曇那一通。
　　燒得通紅打一鎚。周遭無數火星飛。十成好箇金剛鑽。攤向門前賣與誰。

　　東山五祖演禪師語　　　　嗣白雲
　　上堂

　　天上無彌勒。地下無彌勒。十字街頭立。被人喚作賊。
　　結夏。僧問。五天結制。分付蠟人。未審四面。如何示眾。師云。足不履地　師乃云。結夏無可供養大眾。作一家宴。管顧諸人。遂擡手云。囉邏招。囉邏搖。囉邏送。莫怪空疎。伏惟珍重。
　　於三七日中。思惟如是事。釋迦老子。半夜逾城。直往雪山。早是漏逗不少。更思惟箇什麼。
　　諸院長老入山。云臨濟入門便喝。是甚盌鳴聲。德山入門便棒。拗曲作直。雲門三句。曹洞五位。大開眼了作夢。何故。國清才子貴。家富小兒嬌。
　　到興化。云世事冗如麻。空門路轉賒。青松林下客。幾箇得歸家。共唱胡笳曲。分開五葉花。幸逢諸道友。同上白牛車。大眾。車在這裏。牛在甚處。芳草渡頭尋不見。夜來依舊宿蘆花。下座。
　　甘露資老。把住云。舒州管界。元來有箇草賊。師云。和尚也須隄防。資擬議。師便托門。
　　葉落歸根。來時無口。祖師恁麼道。猶欠悟在。
　　僧問。祖意教意。是同是別。師云。人貧智短。馬瘦毛長。乃云。祖師說不著。佛眼看不見。四面老婆心。為君通一線。
　　春氣乍寒乍暖。春雲或卷或舒。引得韶陽老子。放出針眼裏魚。乃云錯。
　　適來思量得一則因緣。而今早忘了。却是拄杖記得。乃拈起拄杖云。拄杖子也忘了。遂卓一下云。同坑無異土。咄。
　　有道始入山。請上堂。道可道。非常道。真可笑。姮娥一夜綉鴛鴦。解把金針呈巧妙。將竝老黃梅兒孫一何拙。如今箇箇口吒呀。問著烏龜喚作鱉。四面今日與君決。烈怎生雪冤家冤家。莫向背地裏吐舌。
　　住太平。僧問。如何是佛。師云。露胸跣足。如何是法。師云。大赦不放。如何是僧。師云。釣魚船上謝三郎　乃云。我本無心有所希求。今此寶藏。自然而至。世間之寶。能變窮為富。此之一寶。能轉凡成聖。且道。而今是凡是聖。太平道總不是。何故。若匏連根苦甜瓜徹蔕甜。
　　達磨無端。少林面壁。二祖斷臂。一生受屈。黃檗樹頭。討甚木密。太平今日。兩眼如漆。李廣神箭。是誰中的。
　　十方諸佛。六代祖師。天下善知識。皆同這箇舌頭。若識得這箇舌頭。始解大脫空。便道。山河大地是佛。草木叢林是佛。若也未識得這箇舌頭。只成小脫空。自謾去。明朝後日。大有事在。太平恁麼說話。還有實頭處也無。自云。有。如何是實頭處。歸堂喫茶去。
　　問牛頭未見四祖時。為甚百鳥含花献。師云。富與貴。是人之所欲。見後。為什麼不含花。師云。貧與賤。是人之所惡　乃云。西天二十八祖。也恁麼道。唐土六祖。也恁麼道。天下老和尚。也恁麼道。獨有太平。不恁麼道。何故。寡不敵眾。且道。畢竟如何。妙舞更須知變拍。三臺須是大家催。
　　山僧今日。將山河大地。盡作黃金。凡該有情無情。總全成佛去。然後太平不入這保社。何故。爭之不足。讓之有餘。
　　太平不會禪。一向外邊走。臘月三十日。贏得一張口。且道。那箇是太平口。自云。兩片皮也不識。
　　太平淈[泳-永+盾]漢。事事盡經徧。如是三十年。也有人讚歎。且道。讚歎道什麼。好箇淈[泳-永+盾]漢。
　　山僧昨日入城。見一棚傀儡。不免近前看。或見端嚴奇特。或見醜陋不堪。動轉施為。青黃赤白。一一見了。子細看時。元來青布慢裏有人。山僧忍俊不禁。乃問。長史高姓。他道。老和尚看便休。問什麼姓。山僧被他一句。直得無言可對。無理可伸。還有人。為山僧道得出麼。昨日那裏落節。今日這裏拔本。
　　謝典座。變生為熟雖然易。眾口調和轉見難。醎淡若知真箇味。自然飢飽不相干。
　　天地為洪爐。烹煉強與弱。大道本無元。卷舒由橐籥。凡聖路坦然。各自看謀略。
　　一月普現一切水。一切水月一月攝。誠哉是言也。可謂塑不成晝不就。昨夜三更白如晝。
　　住海會。結座。日暖風和花正開。七重山鎖白雲堆。飜思城市繁華處。又出松關步一回。
　　白雲不會說禪。三門開向兩邊。有時動著關捩。兩片東扇西扇。
　　幸然無箇事。行脚要參禪。却被禪相惱。不透祖師關。如何是祖師關。把火入牛欄。
　　望天祈好雪。祥瑞實難加。鵲噪青松上。變成白老鵶。紫騮牽出薄寒馬。金鐙粧成銀鏤花。苦苦。苦箇什麼。忽然變成雨。
　　雲門一日普請搬柴次。乃拋下一片柴云。一大藏教。只說這箇。
　　師云。大小雲門。錯下註脚。老僧當時若見。向伊道。普請處不得狼籍。若撿點得出。免你普請。
　　僧問。如何是先照後用。師云。王言如絲。如何是先用後照。師云。其出如綸。如何是照用同時。師云。舉起軒轅鑑。蚩尤頓失威。如何是照用不同時。師云。金將火試　乃舉。僧問首山。如何是佛。山云。新婦騎驢阿家牽。大家。莫問新婦阿家。免煩路上波吒。遇飯即飯。遇茶即茶。同門出入。宿世冤家。
　　僧問。如何是臨濟下事。師云。五逆聞雷。如何是雲門下事。師云。紅旗閃爍。如何是曹洞下事。師云。馳書不到家。如何是溈仰下事。師云。斷碑橫古路。僧禮拜。師云。你何不問法眼下事。僧云。留與和尚。師云。巡人犯夜　乃云。會即事同一家。不會萬別千差。一半喫泥喫土。一半食麥食麻。或即降龍伏虎。或即摝蜆撈蝦。禾山唯解打鼓。秘魔一向擎杈。這箇一場戲笑。皆因微笑拈花。白雲隨隊骨董。順風撒土撒沙。若無這箇肚膓。如何衣錦還家。且道。還家一句。作麼生道。今日榮華人不識。十年前是一書生。
　　出隊半箇月。眼不見鼻孔。忘却祖師禪。拾得箇骨董。且道。向什麼處著。一分奉釋迦牟尼佛。一分奉多寶佛塔。
　　但知喫菓子。莫管樹曲六。不識曲六樹。爭解喫菓子。不過祖師關。爭會敵生死。如何是祖師關。拈却大案山。
　　卓拄杖一下。乃舉起云。拄杖子。敢問你。還說得如來禪麼。自云。說不得。還說得祖師禪麼。自云。說不得。既說不得。白雲今日。出自己意去也。出自己意。小兒子戲。人天眾前。討甚巴鼻。
　　恁麼恁麼蝦跳不出斗。不恁麼不恁麼。弄巧成拙。軟似鐵硬如泥。金剛眼睛十二兩。衲僧手裏秤頭低。有價數。勿商量。無鼻孔底。將什麼聞香。
　　冬至。達磨西來。事久多變。後代兒孫。門風無限。攪撓身心。一團麻線。白雲今日。都通截斷。大眾。一百單五近清明。上元定是正月半。
　　邑中升座。白雲相送出山來。滿眼紅塵撥不開。莫謂塵中無好事。一塵一剎一樓臺。
　　說佛說法。拈槌豎拂。白雲萬里。德山入門便棒。臨濟入門便喝。白雲萬里。然後恁麼也不得。不恁麼也不得。恁麼不恁麼總不得。也則白雲萬里。忽有箇出來道。長老。你恁麼。也則白雲萬里。這箇說話。喚作矮子看戲。隨人上下。三十年後。一場好笑具。且道。笑箇什麼。笑白雲萬里。
　　白雲門前路。往復行大步。中間有一片方磚。諸人為什麼。却踏不著。
　　昔有秀才。造無鬼論。論成。才放筆。有鬼現身。斫手。謂秀才云。你爭柰我何。
　　白雲當時若見。便以手。作鵓鳩觜。向伊道。谷谷呱。
　　祖師遺下一隻履。千古萬古播人耳。空自肩擔跣足行。何曾踏著自家底。
　　新鞔法鼓。云多載頑皮擊不響。新皮纔動震天雷。無滯莫言隨勢去。有聲誰謂不平來。何也。雙眼聽不聞。雙耳覰不見。一條平坦路。誰謂沒方便。
　　六祖能大師。是箇大癡漢。後代兒孫多。展轉相惑亂。子細好思量。白雲不著便。
　　問。百尺竿頭。如何進步。師云。快走始得　乃舉。雲門道。聞聲悟道。見色明心。觀世音菩薩。將錢買胡餅。放下手。元來却是饅頭。
　　雲門。好則甚好。要且只說得老婆禪。若是白雲。即不然。作麼生是聞聲悟道。見色明心。遂作打杖鼓勢云。棚八囉扎。
　　二月仲春漸暖。吹歌頷打拍板。烏鷄走入鵝群。鴨兒凍得觜遍。水上或浮或沈。何時解作瑚璉。子細好好思量。天地去此不遠。復云。頻婆娑羅王。
　　夫為禪客。如出塞將軍。你將得雲門半箇胡餅來。我便與半箇須彌山。若不如是。焉敢稱禪客。
　　四五百石麥。二三千石稻。好箇休粮藥。耆婆不得妙。
　　頻頻喚汝不歸家。貪向門前弄土沙。每到年年三月裏。滿城開盡牡丹花。
　　妙湛總持不動尊。首楞嚴王世希有。銷我億劫顛倒想。不歷僧祇獲法身。大眾。若作禪會。則謗經。若作經會。則謗禪。若作一團。則儱侗。有人跳得。日銷萬兩黃金。若跳不出。有處著你在。
　　但知月圓月缺。誰知月缺月圓。忙忙乘船過水。不知過水乘船。百年三萬六千日。等閒老却朱顏。各自照鏡看。是什麼面孔。
　　南泉云。文殊普賢。昨夜三更。起佛見法見。各與二十棒。貶向二鐵圍山。白雲則具大慈悲。遂拍手云。曼殊室利。普賢大士。不審不審。今後更敢也無。自云。一度被蛇傷。怕見斷井索。
　　難難。義何般。易易。沒巴鼻。好好。催人老。默默。從此得。過這四重關了。泗洲人見大聖。參。
　　是法不可示。言辭相寂滅。這兩句。猶較些子。忽遇羚羊掛角。時如何。直上指云。天天。
　　師一日。持錫遶方丈行。問僧。還有屬牛人問命麼。僧無對。遂云。孫臏今日開鋪。茲無一人垂顧。可惜三尺龍鬚。喚作尋常破布。
　　你等諸人。見老和尚。鼓動脣吻。豎起拂子。便作勝解。及乎山禽聚噪。牛動尾巴。却將作等閒。殊不知。簷聲不斷前旬雨。電影還連後夜雷。
　　仲冬嚴寒。伏惟首座大眾。尊體起居萬福。兩彩一賽。下座。
　　世有一物。亦不屬凡。亦不屬聖。亦不屬邪。亦不屬正。萬事臨時。自然號令。抵死要知。換却性命。
　　舉肅宗問忠國師。百年後。所須何物。國師云。與老僧。造箇無縫塔。帝云。請師塔樣。國師良久云。會麼。帝云不會。國師云。吾有付法弟子耽源。却諳此事。請詔問之。
　　師云。前面是真珠馬瑙。後面是馬瑙真珠。東邊是親音勢至。西邊是普賢文殊。中間有一首幡。被風吹著。道胡盧胡盧。
　　趙州道箇柏樹子。盧陵隨後雪白米。中間有箇白蓮峯。一口吸盡西江水。喜美。囉邏哩囉邏哩。我自我你自你。村裏有白額虫。吒腮鬣頷九條尾。良久云。咦。好怕人。
　　如何是禪。閻浮樹在海南邊。近則不離方寸。遠則十萬八千。畢竟如何禪禪。
　　賤賣擔板漢。貼秤麻三斤。百千年滯貨。何處著渾身。
　　釋迦已滅。彌勒未生。森羅萬象。推向一邊。且作麼生是你諸人。常住法身。乃云。有功無功。莫使肚空。
　　住黃梅。晚參。一則三。三則七。牧羊海畔女貞花。拒馬河前望夫石。石擊赤。赤土畫簸箕。從教眼[目*荅][目*(山/虫)](敘謝了)　復云。淮甸三十載。今作老黃梅。好是明明說。從教鴨聽雷。
　　入院。上塔燒香罷。以手指云。當時與麼全身去。今日重來記得無。復云。以何為驗。以此為驗。遂禮拜。
　　文殊張帆。普賢把柁。世至觀音。共相唱和。贏得雙泉鬧中打坐。打坐即不無。且道。下水船一曲。作麼生唱。囉邏哩囉邏哩。俗氣不除。
　　先入白雲門。次過白雲限。吞底栗棘蓬。喫底籼米飯。君子如到來。好好看方便。
　　謝監收。人之性命事。第一須是○。欲得成此○。先須防於○。若是真○人。○○。
　　每日起來。拄却臨濟棒。吹雲門曲。應趙州拍。擔仰山鍬。駈溈山牛。耕白雲田。七八年來。漸成家活。更告諸公。每人出一隻手。共相扶助。唱村田樂。麤茶淡飯。且恁麼過時。何也。但願今年蠶麥熟。羅睺羅兒與一文。
　　孟夏漸熱。伏惟首座大眾。尊候萬福。却似夾竹桃花。錦上鋪花。徧地花。莫眼花。每年事例。不用張查。下座。巡寮喫茶。
　　亦無人亦無佛。大千沙界海中漚。一切聖賢如電拂。大眾。者裏若不具金剛眼睛。便見髑髏遍野。如何即是。劍閣路雖嶮。夜行人更多。
　　時人住處我不住。時人行處我不行。畢竟作麼生。牛角長三寸。兔角長八尺。四溟東海流。般若波羅蜜。
　　無法可說。是名說法。夜月嚴凝。霜天凜冽。池裏烏龜。凍得成鱉。更說兩句。舌頭成鐵。
　　淺聞深悟。深聞不悟。爭柰何爭柰何。献佛不在香多。
　　悟了同未悟。歸家尋舊路。一字是一字。一句是一句。自小不脫空。兩歲學移步。湛水生蓮花。一年生一度。
　　太平專使至。萬里無雲點太清。祖天日月自分明。太平不許將軍見。却許將軍建太平。
　　擔水河頭賣。諸人盡笑怪。滯貨沒人情。一似欠他債。昨夜三更半。石人闘禮拜。這箇說話。莫道你理會不得。我也理會不得。
　　請供頭修造云。白雲今日。權將大宋世界。作一面碁盤。先將東嶽太山。南嶽衡山。西嶽華山。北嶽恒山。中獄嵩山。定却五方。次將五臺峨嵋。支提羅浮。以為相助。左畔則斜飛鴈陣。右邊則虎口雙關。遂舉手云。且道。這一著。落在什麼處。若知落處。便為敵手。若也未知。白雲試通箇消息。十九條平路。爭功勢未休。莫教一著錯。敗子卒難收。
　　問。承師有言。山前一片間田地。只如威音王已前。甚人為主。師云。問取寫契書人。僧云。和尚因甚。倩人來答。師云。只為你教別人問。僧云。與和尚平出去也。師云。大遠在　乃云。五目莫睹其容。二聽絕聞其響。有功者罰。無功者賞。拈須彌山。秤來二兩。忽有箇道。一方知識。為什麼。大秤秤人物事。自云。官不容針。私通車馬。
　　謝街坊云。街坊昨日。將一把沙。到方丈前。一見老僧。劈面便撒。賴遇老僧先見。衫袖一遮。並不妨事。今朝舉似大眾。不敢隱藏。何故。賞伊膽大。下得這箇脚手。忽有人問白雲。如何只恁休去。不見道。老不以筋骨為能。然雖如是。賓主歷然。
　　若要天下橫行。見老和尚。打鼓升堂。七十三八十四。將拄杖驀口便[祝/土]。然雖如是。拈却門前上馬臺。剪斷五色索。方始得安樂。
　　今日端午節。白雲有一道神符。也有些子靈驗。不敢隱藏。舉似諸人。一要今上皇帝。太皇大后。聖躳萬歲。二要合朝卿相。文武百官。州縣宷僚。常居祿位。三要萬民樂業。雨順風調。
　　有箇符使。却來報白雲道。諸處盡去遍。只為神通小。不柰一件事何。遂問他。是甚事。便云。禪和子。鼻孔遼天。白雲向伊道。莫道你。我尚不柰何。雖然如是。澤廣藏山。理能伏豹。畢竟如何。一抽三。二添四。黃牛角向天。八脚垂過鼻。急急。下座。
　　平生百了千當底。正好喫棒。且道。過在什麼處。打底百了千當。
　　釋迦彌勒。猶是他奴。且道。他是阿誰。便下座。

　　小參

　　僧問。如何是佛。師云。肥從口入　乃舉。德山云。今夜不答話。問話者。三十棒。眾中舉者甚多。會者不少。且道。向甚處見德山。有不顧性命底漢。試出來道看。若無。山僧為大眾。與德山相見去也。待德山道。今夜不答話。問話者三十棒。但向伊道。某話也不問。棒也不喫。你道。契他德山老人麼。到這裏。須是箇漢始得。況某十有餘年。海上參尋。見數人尊宿。自謂了當。及到浮山圓鑑會下。直是開口不得。後到白雲門下。咬破一箇鐵酸饀。直得百味具足。且道。饀子一句。作麼生道。乃云。花發鷄冠媚早秋。誰人能染紫絲頭。有時風動頻相倚。似向堦前闘不休。

　　問答

　　問。如何是佛。云獨木橋子。如何趣向。云緊峭草鞋。
　　問如何是和尚家風。云鐵旗鐵鼓。或遇客來。如何祇待。云龍肝鳳髓。且待別時　問如何是白雲為人親切處。云愛捩轉人鼻孔　如何是白雲一滴水。云打碓打磨。飲者如何。云教你無著面處　如何是道。云治平郡。如何是道中人。云赤心為主。道與道中人。相去多少。云名傳天下　如何是佛。云口是禍門　一代時教。是箇切脚。未審切什麼字。云鉢囉娘。

　　頌古
　　不與萬法為侶　　日面佛月面佛

　　一口吸盡西江水。洛陽牡丹新吐蘂。簸土揚塵勿處尋。擡頭撞著自家底。
　　[髟/丫]鬟女子畫娥眉。鸞鏡臺前眼似癡。自說玉顏難比並。却來架上著羅衣。

　　狗子佛性無

　　趙州露刃劍。寒霜光燄燄。更擬問如何。分身作兩段。

　　悼四祖演和尚

　　此病彼圓寂。吾門何得失。生死若空花。去來如鳥跡。東涌忽西沒。影掛寒堂壁。三十三天撲帝鐘。普念般若波羅蜜。

　　悼浮山圓鑑和尚

　　浮渡巖前青瘦柏。叢林聳出標風格。夜來寒影落西衢。誰唱胡笳十八拍。

　　悼投子青華嚴

　　寂住峯頭雲。洒落曹溪水。高張浮渡帆。直入大洋裏。運載既緣終。昨夜狂風起。丫角女子帶瓊花。八十翁翁穿綉履。

　　贊白雲先師真　　贊四祖演和尚

　　一月在天。影含眾水。師真之真。非月非水。青黃碧綠。亂塗糊看來半瞋半偷喜。
　　桂花包褁老黃梅。不向陰陽地上開。蜂蝶豈知香遠近。難尋蹤跡去還來。

　　自贊(三)

　　以相取相。都成幻妄。以真求真。轉見不親。見成公案。無事不辨。百年三萬六千日。飜覆元來是這漢。
　　我真我讚。唯己自知。面面相覰。有甚了期。
　　眼睛耳聾。行步躘蹱。人前強笑。叉手當胸。
　　辭眾上堂　舉趙州和尚。有末後句。你作麼生會。試出來道看。若會得去。不妨自在快活。如或未然者。好事作麼生說。良久云。說即說了也。只是諸人不知。要會麼。富嫌千口少。貧恨一身多。珍重。
　　時崇寧三年。歲次甲申。六月二十五日。辭眾。
　　至晚。淨髮澡浴。二十六日。粥前。吉祥而逝。山門留七日。茶毗。四眾收舍利。不可勝數。建塔於東山之南。

　　南堂興和尚語　　　　嗣五祖

　　小參云。山僧來日。領眾下山。為國出戰。煩首座作先鋒。維那充殿後。僧童列于左右。助老僧作都統領。請諸人。各被忍辱鎧。執智慧劍。用破慳貪。家家打開無盡藏。運出髻中珠。彼此取捨自如。略無悔悋。然後使萬民樂業。四海晏清。共歌堯舜之風。高唱太平之曲。便可斂陣收旗。各務休息。當槌得勝鼓。烹露地白牛。賞設三軍。以伸慶賀。老僧作師子吼。大眾作象王行。敢問大眾。且道。定光佛堪作箇什麼。良久云。卷簾敷座處。四眾盡瞻依。
　　普請修路。上堂。木菴老教頭。善請搬石頭。與人正路頭。令人識路頭。合寺菩薩子。人人盡點頭。只有一个不點頭。且道。是那一个不點頭。良久云。待了日。與你說。

　　偈頌
　　馬祖即心即佛　　答望川山順和尚

　　即心即佛。鐵牛無骨。戲海獰龍。摩天俊鶻。西江吸盡未為奇。火裏生蓮香[颱-台+弗][颱-台+弗]。
　　紅日三竿猶作夢。清風一枕許誰同。人來問我修何行。報道年來雙耳聾。

　　拄杖歌

　　奇哉拄杖非凡木。有山水兮有節目。不短不長兮撑天拄地。不細不麤兮穿雲透谷。或把行。烏龍騰躍太威獰。或把住。金毛師子眉揚竪。或橫擔。兩輪日月互交參。或橫按。七星迸出光燦爛。或靠著。參羅萬象仍吞却。探水卓破金鰲頭。穿雲敲折老虎脚。

　　佛眼遠禪師語　　　　嗣五祖

　　上堂。世尊拈花。迦葉微笑。親切親切。省要省要。眼目定動。料料掉掉。為報先生。莫打之遶。何也。文不加點。下座。
　　舉。僧問趙州。萬法歸一。一歸何處。州云。我在青州。作一領布衫。重七斤。大眾。至音絕韻。妙曲非聲。通身不掛寸絲。赤體全無忌憚。諸人切莫拈[飢-几+追]舐指。直須截斷舌頭。放下身心。自然快活。眼若不睡。諸夢自除。心若不異。復名何物。快活快活。歸堂喫茶。
　　臺山路上。過客全稀。破竈堂前。感恩無地。雪埋庭柏。氷鎻偃溪。雖在南方火爐頭。不入他家虀甕裏。看看。臘月三十日。便是孟春猶寒。你等諸人。各須努力向前。切忌自生退屈。
　　行者落髮云。露柱多年出家。燈籠久已落髮。佛殿堅持禁戒。三門近得休歇。大事本來平等。無著清凉滿月。度盡草木叢林。一似陽和齊發。
　　悟時此事元來易。迷後斯門實大難。處處綠楊堪繫馬。家家門口透長安。
　　舉。昔有一秀才。見長沙和尚。看千佛名經。問曰。許多佛。祇聞其名。未審居何國土。長沙曰。黃鶴樓。崔顥題後。秀才還曾題否。對曰不曾。長沙曰。無事題一篇好。秀才罔措。
　　大眾。秀才問佛居何國土。長沙為什麼。却恁麼道。秀才尋常。嘲風詠月。為什麼。長沙面前。一辭不措。若是黃鶴樓。有什麼難題處。聽取山僧題破。遂云。容顏甚奇妙。光明照十方。我適曾供養。今復還親近。下座。
　　擬思量。何劫悟。不思量。終莾鹵。欲思不思踏破時。萬里無雲常顯露。常顯露。妙用恒沙非旦暮。諸禪伯。正好休征罷戰。永息干戈。傍水依山。成就大事。況是人生易老。壽命幾何。或若生死現前。畢竟將何支準。不見古德道。若不安禪靜慮。到這裏。總須茫然。久立。
　　龍門別無奇妙。剛謂單傳心要。豈惟淺水無魚。撥剔全無孔竅。二時展鉢開單。逐日屙屎送尿。萬事與人一般。子細看來好笑。既是萬事與人一般。為什麼稱善知識。良久曰。我也理會不出。
　　舉。誌公曰。我見世間之人。各執一般異見。祇知傍鏊求餅。不解返本觀麵。餅則從來是麵。造作由人百變。大眾會麼。狸奴白牯念摩訶。猫兒狗子長相見。諸禪客。薦不薦。若言自性本圓明。大似捫空追閃電。知得麼。含元殿上。更覓長安。慈氏宮中。願生內院。
　　龍門三月半。大鼓聲聲喚。喚得一時來。特地生迷亂。大眾。既是喚得一時來。為什麼特地生迷亂。此段好因緣。諸人怎生斷。不解斷。轉迷亂。若解斷。較一半。良久曰。因緣一段無人斷。留與諸方共斷看。
　　十方世界龍門寺。大地山河是學徒。隨順眾緣成解脫。筭來全不費工夫。
　　飄飄颻颻楊柳花。紅紅赤赤遠天霞。屈屈曲曲龍門路。僻僻靜靜野僧家。尚不心頭懷勝解。誰能劫外算河沙。休粮方子齋兼粥。任運還鄉苦澁茶。好大哥。喫茶去。
　　行者剃髮云。山僧因而度得小師一人。遂拈起拄杖。示眾曰。見麼。法名崇木。俗姓葛。良久又云。爾既投吾出家。今為汝受三歸五戒。乃曰。崇木。歸依佛。歸依法。歸依僧。已為汝作三歸。今為汝飜十邪。受五戒。汝當聽受。所謂身口意也。身有三過。謂殺盜婬。意有三過。謂貪恚癡。口有四過。妄言綺語兩舌惡口。作此十者。名為十惡。無此十者。名為十善。汝今三業門中。稟受戒法。所謂不殺。不盜。不妄。不婬。不飲酒。是五戒相。汝依吾教。信受奉行。
　　復卓拄杖一下曰。崇木。聞吾教訓。乃告吾曰。和尚所說。但崇木。從來無身口意。亦不知何以為持犯。縱聞三歸。我不知。何者名佛法僧。聞五戒相。從何受持。雖煩和尚如此。崇木並無領覽處。師放下拄杖曰。此真吾弟子也。是真歸依也。真受得戒也。所以昔人云。和尚何不畜一沙彌。老宿曰。有無眼耳者。為吾尋一人來。正是此意。也好得力。小師大眾。會得否。拈起拄杖曰。扶過斷橋水。伴歸明月村。久立。
　　總別同異兼成壞。祇是山僧與眾人。高廣須彌入芥子。無邊剎海在微塵。晝復夜。秋復春。境寂心融事事真。七寶大車既如此。去來語默莫因循。禪和子。聞說了。呵呵大笑道。我會也我會也。師乃呵呵笑曰。你會也。且道。西天那蘭陀寺後。孤峯頂上。如今有什麼人。在彼中修行。見麼見麼。下座。
　　為四面璘和尚掛真。虗空無相。不拒諸相發揮。寶鏡無形。豈礙羣形頓現。相與形而常偽。空與鏡而常真。故即偽即真。不生不滅。大眾。或若虗空頓消殞。寶鏡不臨臺。光鏡俱亡。復是何物。六十三年即且置。且道。即今四面老子。在什麼處。遂提起真云。生涯何所有。今古與人傳。
　　達磨大師入中國。至今幾千年。得其道者甚眾。領其旨者實多。大似一人傳虗。萬人傳實。大眾。流言止於智者。諸人三十年後。莫道見龍門來。
　　舉僧問德山。如何是宗門奇特事。山曰。我宗無語句。實無一法與人。師曰。漏逗了也。
　　僧問雪峯。和尚見德山。得箇什麼。便歸來。峯曰。我當時。空手去。空手回。師曰。漏逗了也。
　　睦州喚僧。僧回頭。州云。擔板漢。師曰。漏逗了也。
　　一漏逗。二漏逗。三漏逗。用意攙前先在後。莫於祖佛結冤親。好看衣珠常離垢。家中人。鬥頭走。淮南笑殺龍門叟。有人若會笑因由。眼似銅鈴膽如斗。呵呵呵。歸堂去。
　　南閻浮提人。就中多鬧亂。無想四禪天。根性最遲緩。遲速不同倫。染淨難回換。兩箇五百文。元來是一貫。貫貫。啞子拍手高聲喚。聾人聽得佯不管。天明日出是夜半。智者大師譚止觀。大眾。此理如何。良久云。看。
　　黃龍山死心和尚。遺書至。上堂。死心心已死。心死死由生。拗折黃龍角。翻身臥地行。者老子。從來翻著襴衫。倒攜席帽。口頭麤慥。肚裏柔和。點檢叢林。呵叱學者。雖傳晦堂道。愛用雲門禪。以罵風罵雨。為訓徒。以種菜種蔬。為作務。興災降禍。少喜多瞋。愚人見即攢眉。智者點頭相許。要去便去。果然作家。騰身元是莫徭人。睡中失却死心老。嗚呼哀哉。法門不幸。
　　虗名虗相。谷音鑑像。棄而不修。豈明幻妄。少不努力。老矣惆悵。靜以思之。隨緣稱量。古德云。譬如百歲老兒作歌舞。豈是小兒戲。大眾。會他恁麼道麼。百歲老兒作歌舞。側首低眉聽節鼓。心中聽拍雖了然。手脚來遲轉辛苦。乃起身作舞云。會麼。老作少難。下座。
　　一葉落天下春。無路尋思笑殺人。下是天上是地。此言不入時流意。南作北東作西。動而止喜而悲。蛇頭蝎尾一試之。猛虎口裏活雀兒。是何言。歸堂去。
　　眉毛眼睫最相親。鼻孔脣皮作近隣。至近因何不相見。都緣一體是全身。
　　慮而解思而知。孤燈難並太陽輝。不是心不是佛。為君埽蕩精靈窟。摩天鷂子入雲飛。千里萬里只一突。阿喇喇。下座。
　　不起疎慵不進修。實無言說實無求。奪飢人口中之食。駈耕夫手裏之牛。真快活。百無憂。自是不歸歸便得。五湖風浪拍天流。
　　陳與明還佛頂心經願。云。
　　唵齒臨。唵齒臨。唵部臨。唵部臨。
　　大眾。此是甚麼言語。義理如何。還有人會得麼。若道是言語。又不成言語。若道有道理。又不成道理。可謂言詮不到。分別不及。先聖呼為密語。又曰真言。一切言音。從是而生。一切語教。從是而出。
　　山僧適來看經中。得七字陀羅尼。能滅千災。成就萬德。今對諸人。舉此七字陀羅尼一徧。諸人諦聽。遂默然。屈第一指。至第七指曰。諸人聞得麼。恐諸人不聞。更舉一徧。又默然。屈一指。至七指曰。聞得麼。大眾。唯佛與佛。乃能知之。自餘羣生。悉皆罔措。有方便門。名曰重說偈言。今更再三分明。說此七字呪。曰佛頂心經齋願了。大眾。曉得其中旨趣麼。待山僧奉為解釋。一字字。要知落處。若論佛。祇是當人。更無物。若論頂。晝夜舒光照前境。若論心。看時無相用時深。若論經。解語能言不是聲。若論齋。所為所作盡和諧。若論願。猶如身在龍門院。若論了。無慮無疑心皎皎。心皎皎。增添福壽災殃少。論量功德廣難思。須彌未大滄溟小。山僧適來說者是真言。世人祇知有言。不知有真。若不知真。所言皆妄。何者名為真言。能出萬宗。故曰真言。亦名三昧王。亦名萬字頂。亦名微妙章句。亦名秘密大總持。至心受持。大有靈驗。所謂山僧七字呪也。乃屈指曰。一二三四五六七。諷誦受持皆秘密。如人親入寶山中。一切珍奇從此出。久立。
　　海門山。長安道。茫茫煙水連芳草。樓頭客。馬上即。一聽落梅悲故鄉。春風過眼花飛盡。蝴蝶翩翩過短墻。君更聽。是何章。會不得。參堂去。
　　雲中石塔摩星斗。定明禪師大張口。是你之言若解參。不必腰包天下走。遂卓拄杖一下曰。鳥對初陽自在啼。犬逢生漢連聲吼。又卓拄杖一下云。歸堂。
　　知府曾公舍人。入山祈雨。云。舉劉禹端公問雲居。雨從何來。對云。從端公問處來。
　　師云。雨從何來。不須尋討。徧滿虗空。拔濟枯槁。定明妙應靈通。知府舍人台造。真箇是為雨為霖。莫不為忻為好。且問諸人。是定明雨。舍人雨。百姓雨。定當得麼良久。卓拄杖一下云。三。下座。
　　退褒禪上堂。一去一來松上鶴。半開半合嶺頭雲。搘筇獨立千峯外。唯把南山祝　聖君。
　　知府錢公奏請再住褒禪。云。大眾。　君命重宣降薜蘿。不容靜處薩婆訶。襴衫席帽寒酸甚。又向人前唱哩囉。哩囉。拍一拍。哩囉。又拍一拍云。去年梅今歲柳。顏色馨香依舊。人漸老。水長流。無心道合頭。下座。
　　未達境唯心。起種種分別。達境唯心已。分別即不生。分別既不生。便捨外塵相。乃拈拄杖。示眾云。不可不喚作拄杖子。也且作麼生。說捨底道理。有人於此云。喚什麼作拄杖子。便違他古佛。道不壞假名。而談實相。又道。更有什麼拄杖子。也則世間萬法。不成安立。又道。依舊喚作拄杖子。則一切凡夫。莫不幸甚也。大眾。到者裏。如何即是。須信道。雲中石塔。不是人間。檻外雲山。非由心變。風摩雨埽。日照煙蒙。妙用縱橫。隱顯一際。自可以幽栖鳥道。開豁胸懷。妙契真規。十方洞照。直得如此。更須知有衲僧孔竅始得。如何是衲僧孔竅。咄。卓拄杖。下座。

　　圓悟勤禪師語　　　　嗣五祖

　　初受六祖請。升座。乃云。蝸牛角上三千界。雲月溪山共一家。既爾業緣無避處。不如隨分納些些。一不做二不休。還有共相建立底麼。
　　上堂云。獨掌不浪鳴。獨樹不成林。建法幢立宗旨。須是互為賓主。安貼家邦。所以道。我若坐時你須立。我若立時你須坐。我若孤峯獨宿。你須偃息干戈。我若天上人間。你須三頭六臂。然後可以光揚佛日。且道。浩浩之中。如何辨主。是處是慈氏。無門無善財。
　　平旦清晨五月一。吹起少林無孔笛。十方沙界坦然平。大地山河印印出。二祖曾不往西天。達磨曾不到梁國。大家共賀太平歌。摩訶般若波羅蜜。
　　舉慧超問法眼。如何是佛。眼云。汝是慧超。
　　師云。還委悉麼。病遇良醫。飢逢王饍。醬裏得鹽。雪中送炭。
　　舉悟和尚立僧。只這是。大似撒沙向眼中。只這不是。還如注水向耳裏。直下無事。平地陷人。別有機關。墮坑落塹。且畢竟作麼生。祇園屈曲流泉急。鷲嶺巍峩雲出遲　復云。雲居開大爐韛。不止烹佛烹祖。但有一切持來。烈焰堆中辨取。是則當處平和。不是切宜退步。煅出金剛眼睛。直得乾坤獨露。雖然。到者田地。須知向上一路。如何是向上一路。還委悉麼。放將三聖瞎驢。踢殺大雄猛虎。
　　五月五日天中節。萬崇千妖俱殄滅。眼裏拈却須彌山。耳裏拔出釘根楔。鍾馗小妹舞三臺。八臂那吒嚼生鐵。敕攝截。急急如律令。
　　萬仞崖頭撒手。要須其人。千鈞之弩發機。豈為鼷鼠。雲門睦州。當面蹉過。德山臨濟。誑謼閻閭。自餘立境立機。作窠作窟。故是滅胡種族。且獨脫一句。作麼生道。萬緣遷變渾閒事。五月山房冷似氷。
　　曹溪路上。天高地厚。少室峯前。土曠人稀。孤然獨坐冷蕭蕭。大野橫身風颯颯。眼見則瞎。耳聽則聾。口說則啞。雖然不出一毫端。含吐十虗無向背。既然有恁麼神通。且道。作用為什麼乾燥燥地。東海鯉魚打一棒。忙忙帀地便為霖。
　　釋迦慳。彌勒富。八字打開無盡庫。拄杖子化為龍。赫日光中吐雲霧。遍界霶[雨/(湤-方)]注甘雨。卓拄杖云。參。
　　七月旦云。一二三四五六七。眼裏瞳人吹篳觱。七六五四三二一。石人木人眼淚出。七通八達。舉著便知。尚在見聞。隔靴抓痒。陝府鐵牛。吞嘉州大像則且置。佛殿堦前狗尿天。五臺山上雲蒸飯一句。作麼生道。風來樹影動。葉落便知秋。
　　舉杲首座立僧。鶻兒未出窠。已有摩霄志。虎子未絕乳。已有食牛氣。況復羽翼成。況復牙爪備。奮迅即驚羣。八面清風起。一條脊梁硬似鐵。一條白棒掀天地。相與建法幢。展衲僧巴鼻。
　　天上月圓。萬象歷然。地下月半。觸途成現。見不見。包褁十虗尚餘半。聞不聞。透脫圓通徹本根。玉漏銅壺催不得。乾坤大地一枝燈。一處圓融一切處。無邊剎海更稜層。
　　有句無句。超宗越格。如藤倚樹。銀山鐵壁。及至樹倒藤枯。多少人失却鼻孔。直饒收拾得來。已是千里萬里。只如未有與麼消息時。還透得麼。風暖鳥聲碎。日高花影重。
　　粥足飯足。飽柴飽水。廬陵米價高。山前麥熟未。盡乾坤剎海。都盧是箇自己。撒放眉毛眼睫間。直得放光動地。不是如來禪。亦非第一義。更說什麼衲僧巴鼻。爭如撒手懸崖。去却藥忌。且唱箇囉囉哩。參。
　　釋迦老子道。若有一人。發真歸源。十方虗空。悉皆消殞。五祖云。一人發真歸源。十方虗空。築著磕著。山僧即不然。一人發真歸源。十方虗空。錦上鋪花。
　　玄機獨唱。截斷眾流。擺撥不拘。更無回互。直饒釋迦彌勒。不敢當頭著眼。倚天長劍。凜凜神威。杲日當空。澄澄光彩。無物不為妙用。無法不是真乘。控佛祖大機。廓人天正眼。當陽顯示。只貴知歸。纔涉思量。白雲萬里。是故先聖道。我此法印。為欲利益世間故說。在所遊方。勿妄宣傳。今日人天普集。對眾分明剖露。舉拂子。示眾云。見麼。一處真。千處百處一時真。一句透。千句百句一時透。拈起也。乾坤岌業。放下也。海晏河清。不拈不放。又作麼生。萬仞峯頭高著眼。大千世界一浮漚。
　　眨上眉毛蹉過。大似開眼尿牀。現成公案放行。正是黠兒落節。恁麼不恁麼總得。曳尾靈龜。不是心。不是佛。不是物。虗空釘橛。離得許多閒門破戶。猶是死水藏龍。傾湫倒嶽一句。作麼生道。巨靈擡手無多子。裂破華山千萬重。
　　一即一切。實際理地。一切即一。本來無物。拈起也。吒吒沙沙。收下也。綿綿密密。三界長時獨露。十方無處容身。孤峯頂上倒行。十字街頭橫臥。目視雲霄則且置。魚行酒肆作麼生。放憨作麼。
　　覿面見得。在聖猶虧。才涉關津。白雲萬里。諦實處不思議。綿密處同真際。把斷世界。無絲毫透漏。脫洒一句。作麼生道。萬仞峯頭獨足立。
　　孤迥峭巍巍。始終活鱍鱍。喚作禪道。祖佛眼中著屑。不喚作禪道。祖佛掘地覓天。還有得入者麼。從他千古萬古黑漫漫。填溝塞壑無人會。
　　舉無遣照。十方剎海目前觀。正體堂堂。大千同一真如境。各守本位去。山是山水是水。互換投機去。星辰易位。佛祖潛蹤。兩處絕聱訛。二邊純莫立。無可不可。悉得安居。隨時應緣。凝然湛寂。且道。長養聖胎一句。作麼生道。不起纖毫修學心。無相光中常自在。
　　國無定亂之劍。四海晏清。門無白澤之圖。全家吉慶。若道有承恩力處。正是土上加泥。更或削迹吞聲。亦乃持南作北。到這裏。縱橫十字。未免誵訛。據位投機。猶較些子。且作麼生是據位底句。寒山逢拾得。撫掌笑咍咍。
　　通身是眼見不及。遍身是耳聞不徹。通身是口說不著。通身是心鑑不出。直饒盡大地明得。無絲毫透漏。猶在半途。據令全提。且道。如何展演。域中日月縱橫掛。一亘晴空萬古春。
　　當陽有路。祖佛共知。覿面相呈。見聞不隔。萬象不能藏覆。千聖無以等階。活鱍鱍絕承當。淨躶躶無回互。直饒棒如雨點。喝似雷奔。猶未動著向上闕棙在。如何是向上關棙。瞎却諸聖眼。啞却山僧口。日午打三更。面南看北斗。
　　聞五祖訃音云。大庾嶺頭。笑却成哭。崇寧門下。哭却成笑。何故。喫泉水貴地脉。且要正眼流通。宗風不墜。所謂無常生死法。與我不相干。若能如是見。不用哭蒼天。既不用哭蒼天。如何通信。請大眾拈香。兩彩一賽。
　　點即不到。一大藏教錦上鋪花。到即不點。祖師西來金聲玉振。且道。祖意教意。是同是別。碧潭雲外不相關。
　　三轉法輪於大千。其輪本來常清淨。一切諸佛。皆恁麼轉。若向下去。三乘五性。頓漸偏圓。若向上去。不唯覓下口處不得。臨濟德山。目瞪口呿。且道。不落上下。又作麼生。誰是出頭人。
　　入田不揀。三千里外黑漫漫。牛頭沒馬頭回。百億萬劫沒交涉。拈一放一。節外生枝。舉古舉今。無風起浪。山僧今日。一時撥斷。且道。還有為人處也無。千峯勢到嶽邊止。萬派聲歸海上消。
　　終日相逢無半面。剛然千里有知音。不須格外論奇特。只此全機耀古今。傾蓋如舊。白頭如新。兩鏡相照。不隔纖塵。徧界未甞示相。毫端普現色身。止猶谷神。動若行雲。相見又無事。不來還憶君。
　　棒頭取證。撒土撒沙。喝下承當。承虗接響。向上向下。轉見顢頇。說妙談玄。和泥合水。這一片田地。分付來多時也。平地欺人。盡大地撮來。如粟米粒大。掉棒打月。佛祖凡聖。拈向一邊。總不依倚時如何。紅霞穿碧落。白日繞須彌。
　　田地穩密底。擡脚不起。探頭太過。神通妙用底。放脚不下。收身未轉。直饒十字縱橫。朝打三千。猶較些子。且道。誵訛在什麼處。若知有去。始見全提半提。儻或未知。布袋裏老鵶。雖活如死。
　　殺人刀活人劍。上古之風規。亦是今時之樞要。言句上作解會。泥裏洗土塊。不向言句上會。方木逗圓孔。未擬議已蹉過。正擬議隔關山。擊石火閃電光。搆得搆不得。未免喪身失命。且道。此理如何。苦瓠連根苦。甜瓜徹蒂甜。
　　雲騰致雨。世界索然。日照天臨。乾坤廓爾。文殊臺裏萬菩薩。縱然顯現。晴是晴雨是雨。山是山水是水。阿那箇是萬菩薩。風暖鳥聲碎。日高花影重。
　　眨上眉毛早蹉過。塞却眼。更形言語轉周遮。合取口。盡大地都為一塵。佛眼覰不見。一大藏都為一句。海口莫能宣。也未提得一半在。忽然踏破化城時如何。行到水窮處。坐看雲起時。
　　受夾山請云。目前無異草。徧界絕遮攔。域中日月斬新。方外乾坤獨露。直得龍天釋梵。動地雨花。妙德空生。目瞪口呿。行棒行喝。拈放一邊。雲月溪山。放過一著。一處透。千處萬處該通。一機明。千機萬機圓轉。碧巖不離此處。此處不離碧巖。攝大千於毫端。融芥塵於剎海。含花鳥過。抱子猿歸。湛寂凝然。應真不借。則且致。只如無陰陽地上。成得箇什麼邊事。萬卉正資和氣力。碧巖先發一枝香　復舉。馬大師。問藥山。子在此許多時。本分事作麼生。山云。皮膚脫落盡。唯有一真實。祖云。據汝所見。可謂協於身體。而布於四肢。何不將三條篾。束取肚皮。隨處住山去。山云。某甲何人。敢言住山。祖云不然。未有長行而不住。未有長住而不行。欲益無所益。欲為無所為。宜作舟航。由是住山。
　　師云。大眾。古人得意之後。不忘利生。直入深山。提持宗要。山僧暗昧。豈敢仰攀。如是則更不用篾束肚皮。却有箇折脚鐺子。與方來。共守寂寥。若信得及。不在忉忉。或未諳詳。聽取箇末後句。高峰突兀倚天門。青嶂虗閒可垛跟。折脚鐺兒幸然在。不妨携去隱深雲。雖然如是。也須大家出手始得。且道。畢竟如何。妙舞應須誇變拍。三臺須是大家催。
　　入院。指方丈云。箇是毗耶據坐處。正同摩竭令行時。夾山頂[寧*頁]通一竅。放出天彭老古錐。既放伊出頭。且道。作得箇什麼伎倆。衝浪錦鱗來入罟。縵天網舉不饒伊。
　　入院云。門外青山潑黛。途中細雨如膏。靈雲陌上桃花。處處芳菲溢目。香嚴巖畔翠竹。時時撼影搖風。直得一擊忘所知。一見絕疑惑。不免尚留觀聽。未透聲色。若能見無見之色。聞無聞之聲。撥轉路頭。踏飜關捩。句句越佛越祖。塵塵耀古騰今。處處離色離名。箇箇斬釘截鐵。心外無法。法外無心。用王庫刀。發千鈞弩。壁立萬仞。坐斷十方。可以入大解脫門。傳正法眼藏。向堯時舜日。共樂昇平。鼓腹謳歌。歸家穩坐。且到家一句。作麼生道。但願春風齊著力。一時吹入我門來　復云。昔傅明。有通天作略。跨海神機。使無舌人。說無義語。收洛浦。接青峯。辨石霜。賞佛日。嶮崔句峻。陷虎機深。電激星飛。珠回玉轉。建茲寶剎。風範具存。而山僧庶事不才。何以繼其高躅。既辭讓不及。轉透無門。不免借一條路。向無言處演言。無事處生事。無佛處現佛。無祖處示祖。且貴始末相符。頭正尾正。敢問諸人。還見夾山老子麼。莫從百草巔頭薦。覿面無私亘古今。
　　開堂拈疏云。言言錦綉。句句珠璣。讚無上乘。顯正法眼。應須未舉已前薦取。文彩之外承當。苟或未然。却請宣過。
　　升座云。爍迦羅眼。頂上放大光明。摩醯首羅。面前現奇特相。一言含眾象。一句逗群機。何止猛處穴裏橫身。萬仞峯前側足。所以道。顯大機明大用。得失俱喪。是非杳忘。絕塵絕跡。透色透聲。重重無盡。事事圓融。又如華藏法界。無邊香水海。不可說浮幢王剎。盡向這裏。一時開現。即此見成。即此受用。不以眼見。不以耳聞。不以口談。不以心知。還證得麼。若也證得。不必覺城東際。初見文殊。樓閣門開。方參慈氏。敢問大眾。即今是什麼人境界。舉拂子云。盧舍本身全體現。當機直下沒纖毫。
　　丁一卓二。本分鉗鎚。揑聚放開。作家受用。灰頭土面處。壁立千仞。壁立千仞處。土面灰頭。自然雙放雙收。到處為祥為瑞。還委悉麼。掬水月在手。弄花香滿衣。
　　太虗寥廓。萬彙森然。正眼洞明。纖毫不立。孤峻處。祖師莫近。坦夷處。人天共知。擊開大解脫門。識取無面目漢。且作麼生是無面目底漢。芍藥花開菩薩臉。椶櫚葉散夜叉頭。
　　一向不恁麼。目視雲漢。不徇人情。一向恁麼。灰頭土面。帶水拖泥。恁麼中不恁麼。就下平高。不恁麼中却恁麼。從空放下。或有箇恁麼不恁麼。總不管。亦無明。亦無暗。亦不放。亦不收。且道。如何。到頭霜夜月。任運落前溪。
　　第一句下薦得。祖佛乞命。第二句下薦得。人天膽落。第三句下薦得。虎口橫身。不是循途守轍。亦非革轍移途。透得則六臂三頭。未透亦人間天上。且道。三句外一句。作麼生道。生涯只在絲綸上。明月扁舟泛五湖。
　　住道林。開堂云。大道無向背。至理絕言詮。迥出三乘。高超十地。萬法不到處。特地光輝。生佛未分時。靈光獨耀。不落聞見。不隨色聲。直下無一絲毫頭。徧界全彰奇特事。直饒棒頭取證。喝下承當。猶是曲為今時。更或光境俱忘。契心平等。畢竟亦非的旨。所以道。向上一路。千聖不傳。學者勞形。如猿捉影。到者裡。理絕事絕行絕。照絕用絕。權絕實絕。直似倚天長劍。凜凜神威。鐵牛之機。牢籠不住。今日幸對明眼人前。不敢被蓋囊藏。八字打開去也。拈拂子云。還委悉麼。耀古騰今活鱍鱍。大千沙界露全身　復云。大眾。昔日雪峯。拈拄杖示眾云。我者箇。為中下機人。時有僧。出問云。忽遇上上機人來時如何。峯拈起拄杖。
　　雲門云。我不似雪峯打者破葛藤。乃拈拄杖云。我者箇。為中下機人。時有僧忽問。遇上上機人來時如何。雲門便打。
　　師拈云。大凡扶宗立教。須是頂門具眼。肘後有符。看它二老宿。縱橫殺活。出沒卷舒。甚生奇特。子細檢點將來。猶是節外生枝。若據山僧見處。乃拈拄杖云。山僧只將者箇。普為一切人。無論上中下。若要擎展。一任擎展。若要承當。一任承當。處處把斷要津。箇箇壁立千仞。且道。忽遇其中人來時如何。萬國醉心甞大鼎。相逢攜手上高臺。
　　深深處。無物堪比倫。淺淺箇。兩手相分付。以一統萬。穿眾穴於毫端。補短截長。握秤尺於掌內。換却髑髏襄底。且致。把將靴鞋袋來一句。作麼生道。意氣不從天地得。英雄豈藉四時推。
　　葉落知秋。動絃別曲。定光拈手。智者點頭。承當於文彩未彰前。相照向是非得失外。不涉廉纖。如何通信。萬景徒有象。孤雲本無心。
　　玄玄玄太顢頇。了了了沒邊表。有生有滅。特地乖張。無去無來。轉見漏逗。不起寂滅定。而現諸威儀。不捨凡夫法。而修諸勝行。且道。是放行。是把住。隨流認得性。無喜亦無憂。
　　舉泰首座立僧。云。大人具大見。大智得大用。一飛六月息。一諾千金重。滔天必江海。崔嵬必山岳。先知覺未知。先覺覺後覺。打開無盡藏。運出無價珍。不依倚一物。顯示本來人。
　　雪竇道。義出豐年。儉生不孝。於衲僧門下。是放行。是把住。若人道得。老僧分半院。與伊住。
　　師云。雪竇病多諳藥性。經效始傳人。箇中或有知豐知儉。知放行。知把住底。亦何妨分半院與伊。但燒香發願。只圖他早有箇院子住。使嘗些滋味。且免得窮廝煎餓廝炒。
　　突出難辨。久參未免躇蹰。信手拈來。後學那知端的。金風扇物。玉露垂珠。雁過長空。蛩吟幽砌。一一七穿八穴。明明百帀千重。何必棒喝交馳。方論照用。直下懸崖撒手。便有恁麼人麼。見義不為非勇士。臨危不變始驚羣。
　　一切無收攝。觸處圓成。應用絕參差。莫窮形相。向千聖頂[寧*頁]上。有時露出佛祖莫窮底機關。於一毫端中。有時演出主賓互換底文彩。經天緯地。玉轉珠回。即且置。舉拂子。作點勢云。這一點。落在什麼處。海神知貴不知價。留與人間光照夜。
　　報寧民受帖。一向孤峯獨宿。目視雲霄。雖則不埋沒宗風。無乃太高生。一向十字路口。土面灰頭。利物應機。雖則埋沒自己。無乃太屈辱生。況明悟之士。頂門具眼。肘後有符。出沒卷舒。得大自在。動若浮雲。止猶谷神。或可以孤峯獨宿。不礙土面灰頭。或土面灰頭。不礙孤峯獨宿。恁麼中。有不恁麼。不恁麼中。却有恁麼。且應時應節一句。作麼生道。良久云。瑞氣逢嘉運。靈苗觸處春。
　　古佛有通津。當陽亘古今。懸崖能撒手。一語直千金。
　　行棒行喝。拽石搬土。象骨輥毬。禾山打鼓。溈嶺牧牛。玄沙見虎。喫茶趙州。面壁魯祖。爭似老雲門。臘月二十五。
　　李善友為僧。云。三界無安。四生拘促。欲脫愛網。超步大方。正應披忍辱鎧。操智慧刀。運上品心。發殊勝志。與蘊魔煩惱魔死魔共戰。滅三毒。破魔網。始是大丈夫漢。豈不見。教中道。三界無安。猶如火宅。眾苦充滿。甚可怖畏。又道。是舍唯有一門。而復狹小。雖然狹小。過去諸佛。見在諸佛。未來諸佛。盡從這裏出去。且道。畢竟如何。良久云。何似生遼天鶻。萬里雲只一突。
　　開爐云。乾茆近火。理合先燋。滴水生氷。事不相涉。儻或透生死。明寒暑。融動靜。一去來。直得意遣情忘。如癡似兀。然後乃可飢則喫飯。健則經行。熱則乘凉。寒則向火。雖然如是。趙州道。我在南方三十年。有箇無賓主話。直至而今。無人舉得。且道。無賓主話。火爐頭如何舉得。還委悉麼。衲被蒙頭萬事休。此時山僧都不會。
　　竹菴為佛眼設齋請。云。此方緣盡。他方顯化。此界身死。他界出現。大善知識。以無邊虗空。為正體。以香水海不可說塵剎。為化境。以日月為明燭。以形骸為逆旅。以死生為晝夜。其來也。電光晃耀。其去也。石火星飛。雖示世人有去有來。極其本體。不動不變。所以南泉。昔為馬大師作齋。問大眾云。今日為先師作齋。且道。先師來麼。有底道。合取鉢盂。有底道。真堂前更添一分食。蓋明此箇不動不變。至靈至妙。各有奇特處。要且只見錐頭利。不見鑿頭方。
　　今日褒山珪長老。為佛眼和尚設齋。敢問大眾。佛眼和尚。還來麼。有道得底。試出來道看。若無。不消一箇普同供養。何故。簷前水滴滴相乘。五葉花葉葉相付。且道。綿綿不斷一句。作麼生道。祖月凌空圓勝智。何山松柏不青青。
　　放行再為僧。謝恩罷云。天中之天。聖中之聖。處域中之大。超方外之尊。執寶籙以臨民。統金輪而御極。廓清六合。停毒萬方。聿降綸言。重興佛法。遂使普天釋子。復換僧儀。歸木笏於裴相公。納冠簪於傅大士。重圓應真頂相。再披屈眴田衣。俄頃之間。追還舊觀。皇恩崇重。倍萬丘山。草木之微。云何圖報。輒傾肝膽。少出毫芒。大眾。先佛有頂[寧*頁]一機。如擊石火。似閃電光。祖師有末後一句。吞栗棘蓬。跳金剛圈。可以敵勝驚群。可以轉凡成聖。騰今耀古。蓋色騎聲。如今對眾拈來。不犯從前路布。還委悉麼。洪鈞妙力先天地。覆載恩歸大聖人。
　　無盡忌日請。云。握佛祖鉗鎚。控作家爐鞴。烹煅今古。驗證衲僧。唯用向上一機。金剛王寶劍。臨濟祖師。傳黃檗馬祖此箇機要。向大河之北。獨振正宗。一喝分賓主。照用一時行。坐斷天下人舌頭。奔走四海雲水。以至。乃子乃孫。傳此正見。用此真機。若非大解脫人。安能當陽證驗。昔無盡大居士。生平以此事為務。遍寰海宗師。無不參咨。到兜率山下。逢箇老衲。論末後句。始得脫體全真。言解道理。一時脫却。遂作頌云。鼓寂鐘停托鉢回。巖頭一拶語如雷。果然只得三年活。莫是遭他受記來。戛玉鏗金。虎驟龍驤。不妨具大機得大用。以此正印。印天下善知識。山僧昔在湖北相見。與伊電卷星馳。一言契證。表裡一如。居士功業。書於竹帛。遺德在於生民。當此之日。撒手那邊。且道。向什麼處去。還委悉麼。大千沙界諸佛土。剎剎塵塵現勝身。

　　法語
　　示張持滿朝奉

　　古人以牧牛為喻。誠哉。所謂要久長人爾。直截省要。最是先忘我見。使虗靜恬和。任運騰騰。於一切法。皆無取捨。向根根塵塵。應時脫然自處。孤運獨照。照體獨立。物我一如。直下徹底。無照可立。如斬一綟絲。一斬一切斬。便自會作活計去也。佛見法見。尚不令起。則塵勞業識。自當氷消瓦解。養得成實。如癡如兀。而峭措。祖佛位中。收攝不得。那肯入驢胎馬腹裏也。
　　趙州道。我見千百億箇。盡是覓作佛漢子。於中覓箇無心底難得。又云。我在南方。三十年。除粥飯二時。是雜用心處。香林四十年。方成一片。湧泉四十年。尚自走作。南泉十八。解作家活。信知。從上古人。無不皆如此。密密履踐。安可計得失長短。取捨是非知解也。同學之中。唯龍門智海。昔甞熟與究明。但逢緣遇境。莫不管帶。何止此生而已。窮未來際。證無量聖身。也未是他泊頭處。但一味退步。切莫作限量也。
　　報緣未謝。於人間世上。有如許參涉交互。應須處之。使綽綽然有餘裕始得。人生各隨緣分。不必厭喧求靜。但令中虗外順。雖在閙市沸湯中。亦恬然安穩。纔有纖毫見刺。則打不過也。

　　示隆知藏

　　五祖老師。平生孤峻。少許可。乾嚗嚗地。壁立只靠此一著。常自云。如倚一座須彌山。豈可掠虗。弄滑頭謾人。把箇沒滋味鐵酸饀。劈頭拈似學者。令咬嚼。須待渠桶底子脫。喪却如許惡知惡見。不掛絲毫。透得淨盡。始可下手煅煉。方禁得拳踢。然後示以金剛王寶劍。度其果能踐履荷負。淨然無一事。山是山水是水。更應轉向那邊。千聖羅籠不住處。便契乃祖已來。所證傳持正法眼藏。及至應用為物。仍當驅耕夫牛。奪飢人食。證驗得十成無滲漏。即是道流也。

　　示明首座

　　達磨游梁歷魏。落草尋人。向少林冷坐九年。深雪之中。覓得一箇。及至最後。問得箇什麼。却只禮三拜。依位而立。遂有得髓之言。至今守株待兔之流。競以無言禮拜。依位而立。遂為得髓深致。殊不知。劒去久矣。爾方刻舟。豈曾夢見祖師。若是本色真正道流。要須超情離見。別有生涯。終不向死水裏作活計。方承紹得他家基業。到箇裏。直須知有向上事。所謂善學柳下惠。終不師其跡。是故古人道。一句合頭語。萬劫繫驢橛。誠哉。
　　破有法王。出現世間。隨眾生欲。種種說法。將知所說。皆為方便。只為破執破疑。破解路。破我見。若無許多惡覺惡見。佛亦不必出現。而況說種種法耶。
　　不與萬法為侶者。是什麼人。回光自照看。待汝一口吸盡西江水。即向汝道。八角磨盤空裏走。參得透。目前萬法平沈。無始妄想蕩盡。
　　德山隔江招手。便有人承當。鳥窠吹布毛。尋有人省悟。得非此段大緣。時至苗根自生。也亦機感相投有地。也亦當人密運無間。信師門發揮。何峭絕如此之難。而超證如此之易。古人以輥芥投針為況。良不虗矣。

　　示良上人

　　金色頭陀。論劫打坐。達磨少林。面壁九年。曹溪四會縣看獵。大溈深山卓菴十載。大梅一住絕人跡。無業閱大藏。古聖翹足七晝夜讚底沙。常啼經月賣心肝。長慶坐破七蒲團。是皆為此一段大因緣。其志可尚。終古作後昆標準。便使致身在長連牀上。亦不過冥心體究。但令心念澄靜。紛紛擾擾處。正好做工夫。當作工夫時。透頂透底。無絲毫遺漏。全體現成。更不自他處起。唯此一大機。阿轆轆轉。更說甚世諦佛法。一樣平持。日久歲深。自然脚跟下。實確確地。只是箇良上座。直下契證。如水入水。如金博金。平等一如。湛然真純。是解作活計。但一念不生。放教玲瓏。才有是非彼我得失。勿隨它去。乃是終日竟夜。親參自家真善知識。何憂此事不辦。切須自省。
　　曹溪大鑒微時。新州一樵夫也。碌碌無所建明。已數十載。一旦聞客誦經。激其本願。遂致母出鄉。謁黃梅大滿。才見數語間投機。隱碓坊八箇月。既聞秀偈。始露鋒芒。五祖舉衣鉢授之。是時眾競起。遂欲奪取。而蒙山道人。最先及之於大庾嶺頭。知不勝。始悟。此衣非可以力爭。稽首求法。大鑒以不思善惡。本初面目。斂念知歸。盧老以時緣未穩。遁跡四會縣獵人中。久之。尋抵番禺。吐風幡不動。動自於心之語。印宗伸弟子之禮。為之削髮登具。由是開大法要。總二千餘眾。若有之。名徹九重。遣貴近。降紫泥召之。確然不應。度龍象。若南嶽青原永嘉南陽荷澤司空數十人。皆大宗師。何其偉歟。唯聖賢示化。進退存亡。了然先照。然考其步驟。從微至著。不料世緣而示妙機。百世之下。無與為等。到今數百年。充徧天下。列剎相望。皆其法孫。欽仰洪範。欲擬其毫末。竭誠罄力。終莫能彷彿。惟望後昆。有力量者。勉旃。聊述梗槩爾。
　　趙州見僧。喚近前來。僧近前。州云。去。多少省力。若薦得。乃是十成完全。若作如之若何。則知見生也。

　　示裕書記

　　踏著實地。到安穩處。時中無虗底工夫。綿綿不漏絲毫。湛寂凝然。佛祖莫能知。魔外無捉摸。是自住無所住大解脫。雖歷無窮劫。亦只如如地。況復諸緣邪。安住是中。方可建立。與人抽釘拔楔。亦只令渠無住著去。此之謂大事因緣。
　　秉拂。據位稱宗師。共無本分作家手段。未免賺他方來。引人草窠裏。打骨董去也。若具金剛正眼。須洒洒落落。唯以本分事接之。直饒與佛齊肩。猶有佛地障在。是故從上來。行棒行喝。一機一境。一言一句。意在鈎頭。只貴獨脫。勿使依草附木。所謂駈耕夫之牛。奪飢人之食。若不如是。盡是弄泥團漢。
　　方來衲子。有夙根。作工夫。驀地得入者。不遇真正宗師。反引他作露布。墮在機境中。無繩自縛。半前落後。似是不是。最難整理。要須識其病脈。辯其落著。得其所偏墜。而發起之。俾捨執著住滯。然後示以本分正宗。便無疑惑。了然得大解脫。居大寶宅。自然趁亦不去。可以洪濟大法。傳續祖燈。堪報不報之恩也。
　　黃龍南禪師。昔未見石霜。會一肚皮禪。翠巖憫之。勸謁慈明。只窮究玄沙語。靈雲未徹處。應時瓦解氷消。遂受印可。三十年。只以此印。拈諸方解路。瘥病不假驢馱藥。緊要處。豈有如許多佛法也。
　　大宗師為人。雖不立窠臼露布。久之學徒妄認。亦成窠臼露布也。盖以無窠臼為窠臼。無露布為露布。應須反之全盡。無令守株待兔。認指為月。
　　鑒在機先。風塵草動。亦照其端倪。況應酬擾擾哉。非胸次虗靜。無一法當情。安能圓應無差。先機照物耶。此皆那伽在定之効也。

　　示禪人

　　參問要見性悟理。直下忘情絕照。胸襟蕩然。如癡似兀。不較得失。不爭勝負。凡有違順。悉皆截斷。令不相續。悠久自然。到無為無事處。才毫髮要無事。早是事生也。一波纔動萬波隨。豈有了期。他時生死到來。脚忙手亂。只為不脫洒。但以此確實。自然閙市裏。亦淨如水。豈憂己事不辨耶。

　　示成修造

　　成就一切。總只由他。破壞一切。亦只由他。奇特殊勝緣。恒沙功德藏。無量妙莊嚴。超世希有事。皆所成就。慳貪憎妬。情識執著。有為有漏。垢染雜亂。解路名相。知見妄想。皆所破壞也。唯他能轉一切物。一切物不能轉他。雖無形段面目。而包括十虗。含凡育聖。若有取之。即墜見刺。卒摸索不著。
　　諸佛開示。祖師直指。唯心妙性。徑截承當。不起一念。透頂透底。無不現前。於見成際。不勞心力。任運逍遙。了無取舍。乃真密印也。

　　示杲書記

　　臨濟正宗。自馬師黃檗。闡大機大用。脫羅籠。出窠臼。虎驟龍馳。星飛電激。卷舒擒縱。皆據本分。綿綿的的。到興化風穴。唱愈高。機愈峻。西河弄師子。霜華奮金剛王。非深入閫奧。親受印記。皆莫知端倪。徒自名邈。只益戲論。大抵負冲天氣宇。格外提持。不戰屈人兵。殺人不眨眼。尚未彷彿其趣向。況移星換斗。轉天輪回地軸耶。是故示三玄三要。四料簡。四賓主。金剛王寶劍。踞地師子。一喝不作一喝用。探竿影草。一喝分賓主。照用一時行。許多絡索。多少學家。搏量注解。殊不知。我王庫內。無如是刀。弄將出來。看底只眨得眼。須是他上流。契證驗認。正按旁提。須還本分種草。豈假娣媒。
　　只如寶壽開堂。三聖推出一僧。壽便打。聖云。你恁麼為人。非但瞎却這僧眼。瞎却鎮州一城人眼去在。壽擲下拄杖。便歸方丈。
　　興化見同參來。便喝。僧亦喝。化又喝。僧復喝。化云。你看。者瞎漢。僧擬議。化直打出法堂。侍僧問。有何相觸忤。化云。是他。也有權。也有實。也有照。也有用。我將手向伊面前。橫兩遭。却不會。似此瞎漢。不打。更待何時。
　　看他本色宗風。迥然殊絕。不貴作略。只貴他眼正。要負荷正宗。須是透頂透底。不涉廉纖。迥然獨脫。然後的的相承。可以起此大法幢。然此大法炬。繼他馬師百丈楊岐。不為忝爾。

　　立地佛事
　　為佛眼下火

　　如來涅槃日。娑羅雙樹間。放出三昧火。闍維金色身。有條攀條。無條攀例。故褒山佛眼禪師。道播四海。名聞九州。三十年間。三踞大剎。退席褒嶺。宴坐鍾山。以平生所受用栗棘蓬。驅耕夫之牛。以楊岐所付囑金剛圈。奪飢人之食。傳持一大事。提振向上機。衲子雲從。諸方景仰。豈謂一彈指頃。坐斷報化佛頭。談笑之間。遽失人天正眼。今則人天廓落。人境蕭條。雪映高山。風清大野。圓頂後相。放萬里神光。正當與麼時。還委悉麼。看取亘天。

　　為亡僧下火

　　五蘊山頭涅槃路。四方八面沒遮欄。通身盡是金剛眼。一粒靈丹火裏然。

　　開福寧和尚語　　　　嗣五祖

　　上堂。門裏出身易。身裏出門難。易難不到處。普請大家看。乃竪起拂子云。還見麼。若謂見。云何為見。見在即凡。宛同流浪。若謂不見。云何不見。行脚高士。眼在什麼處。見與不見。若為明辨。這裏徹去。三世如來。六代祖師。平生關棙。瓦解氷消。苟或未然。待把少林無孔笛。為君吹起小陽春。
　　施主請云。飲光門下。徒誇微笑之機。少室嵓前。謾說安心之法。爭似呈橈舞棹。畫舫輕舟。萬里無雲。長天一色。蘆灣月渚。漁父拋綸。烟島波心。沙禽戲日。閑烹綠茗。滿酌流霞。蕩蕩皇風。平平帝道。數聲歸笛離春浦。一片孔帆過洞津。到岸捨舟常式事。何須更問渡頭人。諸禪德。報慈如斯舉唱。還有為人處麼。若道有。那裏是有處。若道無。擊鼓昇堂。辜他請主。到這裏。如何剖露。還委悉麼。良久云。人歸大國方成器。水到滄溟始是波。
　　報慈一要。凡聖同妙。犬吠驢鳴。龍吟虎嘯。道吾樂神。師巫祭廟。雨過山青。雲收日照。拾得與寒山。不覺呵呵笑。諸禪德。且道。笑个什麼。休休。他年自有智音。豈待今朝說破。
　　冬至云。晷運推移。日南長至。分明一道。恩光照徹。十方三世。全彰諸祖玄關。漏泄衲僧巴鼻。靈雲剛道無疑。彌勒徒誇受記。爭如李四張三。相賀街頭巷尾。不是海印發光。亦非楞嚴三昧。林下高人。休要瞌睡。令余暗裏笑舒眉。直是清風動天地。
　　春山青春水綠。啼鳥落花清耳目。一帶平原畫不成。妙印無羈豈拘束。諸禪德。豈不見。古人道。聞聲悟道。見色明心。瞥然妙會。輝古騰今。古人恁麼道。也是抱橋柱澡洗。未出常流。開福道。聞聲不悟道。見色豈明心。大冶紅爐裏。真鍮不博金。忽有人道。開福恁麼道。何曾夢見古人。師乃呵呵大笑云。將謂胡鬚赤。更有赤鬚胡。擊禪牀。下座。
　　謝藏主云。琉璃殿上。古佛舒光。明月堂前。曇花布影。不用南詢彌勒。何須東覓文殊。華藏門開。任君瞻仰。或舒或卷。塵塵普現色身。或放或收。處處毗盧境界。不舒不卷。寂爾無根。不放不收。是真常住。絲毫無礙。統攝聖凡。自利兼他。古今不墜。然雖恁麼。當人分上。又且如何。還會麼。夜半不須敲五戶。天明鳳子笑銜花。
　　看藏云。衲子玄關。群生命脉。鋒鋩未兆。便好承當。文彩纔形。翻成影事。何也。空劫已前。乾坤未剖。凝然一片。非聖非凡。不涉熏修。豈從外有。洎乎世界安立。四姓雜居。憎愛情生。悟迷相返。妄認四大。為自身相。六塵緣影。為自心相。譬彼病目。見空中花。造種種業。受種種報。枉流諸趣。曠劫于今。繇是釋尊。不離兜率。下降閻浮。四十九年。三百餘會。演無量義。分布塵剎。拯物導迷。應病與方。明師罕值。真藥未逢。賴遇程君。為不請友。捐潤屋珍寶。屆開福道場。命五湖衲子。看閱毗盧大藏。欲使禪人。不動舌頭。五千四十八卷。彈指一時周足。直得須彌起舞。海水騰波。天雨四花。地搖六種。因收果海。果徹因源。因果兩忘。是真常住。儻或端倪未辨。依前重說偈言。你等諸人。發卷看時。急須著眼。三世諸佛。全分法身。盡在裏許。何故。焚香提起經來讀。便是拈花付囑心。此外別求玄妙解。攸攸千古少知音。以拂子擊禪牀。下座。
　　永嘉一宿。道播寰區。招扇隔江。法流四海。乾坤未剖。誰是知音。空劫已前。何人印可。向上一路。千聖不傳。透脫斯關。方能妙用。慈雲靉靆。舒卷湘江。不假風雷。霶[雨/沱]甘澤。三草二木。竝獲敷榮。畢竟指歸。自何而得。還知麼。青山不鎖長飛勢。滄海合知來處高。
　　施主設粥請。云。諸禪德。從前日月。依舊山川。瀉碧堆青。輝騰今古。曾無間斷。豈有虧盈。不見。僧問趙州。學人乍入叢林。乞師指示。州云。喫粥了也未。僧云。喫粥了也。州云。洗鉢盂去。僧從此大悟。大眾且道。那裏是這僧悟處。還委悉麼。幾般雲色出峯頂。一樣泉聲落檻前。下座。
　　摩竭正令。未免崎嶇。少室垂慈。早傷風骨。腰囊挈錫。辜負平生。煉行灰心。遞相鈍致。爭似春雨晴春山青。白雲三片五片。黃鳥一聲兩聲。千眼大悲看不足。王維雖巧畫難成。直饒便恁麼。猶是涉途程。諸禪德。不涉途程一句。作麼生道。良久云。人從卞州來。不得東京信。

　　佛性泰禪師語　　　　嗣圓悟
　　上堂

　　日出卯。用處不須生善巧。看看。新羅國人。與大食國人。在中庭相撲。被佛殿鴟刎喝一聲。却入諸人脚跟下去。諸人還見麼。若也見得。觸事有餘。若也不見。白日莫空過。青春不再來。
　　客從遠方來。遺我一張琴。中含太古意。舉世無知音。子期徒側耳。師曠謾追尋。今朝呈似君。試請彈一曲。
　　釋迦掩室。淨名默然。雖明教眼。未透祖關。如何是祖關。泥蛇吞鐵虎。井底火燒山。
　　開口錯。令口喪。明眼衲僧無伎倆。春風吹落桃李花。淡煙疎雨籠青嶂。錯。
　　達得人空法空。未稱祖師家風。體得全用全照。亦非衲僧要妙。直須打破牢關。識取向上一竅。如何是向上一竅。春寒料峭。凍殺年少。
　　一葉落天下秋。看看空際火雲收。萬里長江淨如練。謝家人不在漁舟。且道。在甚處。歸堂喫茶去。
　　一鴈度長空。影落寒江水。水無沉影心。鴈無遺蹤意。蹤影兩相忘。憑何為的旨。籬邊金菊黃。江上芙蓉翠。參。
　　德山入門便棒。平地生堆。臨濟入門便喝。無風起浪。俱胝竪指。未免顢頇。雪嶠輥毬。小兒子戲。到這裏。總使不著。爭如六月三伏。甘雨普洪。水足東臯。禾青南畝。農夫鼓腹。樵者高歌。古佛家風。儼然如在。如斯會得。共樂升平。脫或未然。只知事逐眼前過。不覺老從頭上來。
　　三角牯牛獨脚舞。兩輪石磨遶空飛。新生孩子擎鐵棒。直上須彌打一槌。以拂子擊禪牀。下座。
　　久雨不晴。有理難伸。雲霧長埋大野。簷聲不斷前旬。阿喇喇。聞不聞。補陀巖上客。應笑未歸人。
　　涅槃無異路。方便有多門。遂拈起拄杖云。看看。山僧拄杖子。一口吸盡西江水。東海鯉魚。[跳-兆+孛]跳上三十三天。帝釋忿怒。把須彌山一摑粉碎。堅牢地神。合掌讚歎云。諦觀法王法。法王法如是。拄杖子擊禪牀。下座。
　　不思善不思惡。內外中間空索索。擡眸或爾望長空。古木森森撐碧落。參。
　　祖師道。欲得現前。莫存順逆。釋迦老子。是什麼破草鞋。一大藏教。是拭不淨底故紙。達磨九年面壁。是个瞌睡漢。你諸人。皮下無血。眼裏無睛。是來這裏。討个什麼盌。各請歸堂去。
　　大眾。還委悉麼。會則途中受用。拈得瓦礫。盡是真金。不會則世諦流傳。縱有真金。翻成瓦礫。且道。利害在什麼處。未明心地印。難過趙州關。
　　尼道者請。上堂云。有句無句。鸞翔鳳舞。全提半提。電轉星飛。會則目前包褁。不會則南北東西。阿呵呵。知不知。堪笑當年尼總持。少室峯前逢達磨。更無一法可當情。咄。
　　冬至云。陰消陽復物光華。節令推排豈有差。勿謂枯株無煖氣。拈拄杖云。且看拄杖子生花。見麼。嗅著即腦裂。卓一下。下座。
　　咄咄何似生。穿雲俊鶻摩青天。擡眸一顧十萬里。林間鈍羽空忙然。求解會。著言詮。還同日午打三更。爭如一句聲前薦。獨向毗盧頂上行。
　　推真真無有相。窮妄妄無有形。真妄兩無所有。廓然露出眼睛。眼睛既露。見个什麼。曉日爍開巖畔雪。朔風吹綻臘梅花。
　　開口有時非。開口有時是。麤言及細語。皆歸第一義。釋迦老子盌鳴聲。達磨西來屎臭氣。惟有山前水牯牛。身放毫光照天地。咄。
　　淨人打鼓。三世諸佛。向鼓聲裏。轉大法輪。侍者燒香。六代祖師。向香爐烟上。深談實相。諸人還聞麼。見聞但見聞。見聞即不得。參。
　　寶劍拈來便用。豈有遲疑。眉毛剔起便行。更無回互。一切處騰今煥古。一切處截斷羅籠。不犯鋒鋩。亦非顧鑒。獨超物外。則且置。萬機喪盡時如何。八月秋何處熱。
　　渺渺邈邈。十方該括。坦坦蕩蕩。絕形絕相。目欲視而睛枯。口欲談而詞喪。文殊普賢。全無伎倆。臨濟德山。不妨提唱。龜吞陝府鐵牛。蛇咬嘉州大像。嚇得東海鯉魚肚脹。咦。
　　一舉不再說。已涉繁詞。未舉已先知。猶落第二。直饒向威音那畔。空劫已前薦得。猶是鬼家活計。未為透脫一路。且如何是透脫一路。昨日南山。虎咬大虫。
　　言前生。句後殺。電光石火中區別。橫按鏌鎁行正令。外道天魔皆膽慴。阿喇喇。趙州石橋作兩截。
　　幽鳥語如篁。柳垂金線長。少林傳底事。對面不囊藏。有般漢。聞人舉著。便道。聞聲悟道。見色明心。若恁麼會。病有見聞。且不落見聞。作麼生道。三月懶遊花下路。一家愁閉雨中門。
　　勿思惟。休造作。展手開拳。咄咄咄。隨意說。任天真。鎮州蘿蔔重三斤。堪笑老胡不知有。九年面壁太勞神。
　　有佛處不增。無佛處不減。人人一段光明。歷劫何曾欠少。咄。釋迦謾自化西乾。達磨無端來此土。

　　月菴果和尚語　　　　嗣開福寧
　　上堂

　　出州回。云。氷壺雪室坐禪時。世事紛紜莫可知。仰羨一堂雲水客。忘機寂默是便宜。雖然恁麼。透脫玄關。又且如何。閙市街頭。無異孤峯頂上。孤峯頂上。正如閙市街頭。一喧一靜。一彼一此。是非可辨。物理昭然。作麼生道得箇平懷句。良久云。當初將謂茆長短。燒了方知地不平。
　　若論此事。迷之則萬象俱生。心隨相轉。悟之則乃境唯心。寂然不動。雖然如是。猶是教乘極則。未是祖師門下事。要會麼。迷悟雙收處。趙州東院西。
　　韶陽一曲二十五。不屬宮商角徵羽。寥寥千古共誰論。明眼衲僧未輕許。既是明眼衲僧。為什麼未輕許。要會麼。雪後始知松柏操。事難方見丈夫心。
　　這箇事。在天成象。在地成形。在日月為照為臨。在江河為洲為渚。遂拈起拄杖云。且道。在衲僧拄杖頭。喚作什麼。堯風舜日。共樂昇平。儻或未然。撥落葉開蒼蘚色。卓穿氷放野泉聲。卓拄杖。下座。
　　松風清。霜月白。玅應無私。靈光烜爀。不用思量。何須揀擇。豎起拂子云。一句定乾坤。千古為標格。
　　德山棒。臨濟喝。不是橫該與豎抹。拈來直下要承當。透網金鱗活鱍鱍。活鱍鱍。任人看。碧天雲靜冷光寒。行行莫謂知音少。佛祖總在一毫端。
　　少保生日請。云。蘇州有常州有。吸盡西江只一口。百八數珠數不盡。須知天長與地久。騰今煥古作嘉祥。一一面南看北斗。諸仁者。且道。釋迦老子。見明星悟道時。與只今。是同是別。於斯見得。人人高超十地。个个逈出三乘。覿體現成。超諸影像。且今古常如一句。作麼生道。良久云。劫石可盡此不盡。金吾難老等喬松。
　　皇叔祖趙相公請云。問既無窮。答亦無盡。問答交馳。復成何事。諸人若向个裏見得。當凡心而見佛心。觀世諦而成真諦。便能於一毫端。現寶王剎。坐微塵裏。轉大法輪。世出世間。混融凡聖。豈止納須彌於芥子。擲大千於方外。且道。恁麼人。憑何道理。便得如斯。良久云。三尺冷光輝夜月。一條秋水逼人寒　復舉。昔日劉侍郎。到趙州院。見趙州掃地次。侍郎云。大善知識。何得自掃地。州云。外來底。
　　師云。趙州老人。尋常綿密無縫罅。機鋒不可觸。及乎被侍郎一拶。直得和身放倒。而今還有人扶得起麼。若有。試露箇消息看。莫是趙州逢強即弱麼。莫是隨波逐浪麼。莫是相席打令麼。莫是函盖乾坤麼。若如此。總扶未得在。要會麼。借水献花常式事。不風流處也風流。
　　劉居士到寺。云。鵶鳴鵲噪為祥瑞。明月清風作近隣。入座笑談欣亹亹。怡然世外兩閑人。是以梵志出家。白首而歸。隣人見之曰。昔人尚存乎。梵志曰。吾由昔人。非昔人耳。如夜半有力者。負之而趍。昧者不覺。奇怪諸禪德。二賢者。一期對辨。語驚時聽。撿點將來。各在一隅。若向箇裏。撥轉玄關。直下承當得去。便能坐斷要津。混融今古。不涉離微。超諸方便。其如智眼朦朧。衣珠尚昧。又且如何。此身不向今生度。更向何生度此身。
　　數日霶[雨/沱]大雨。元來不落別處。滴穿釋迦鼻孔。浸爛彌勒眼睛。諸人還覺頭疼麼。若知痛痒。向東涌西沒處。道將一句來。良久云。溪澗豈能留得住。終歸大海作波濤。
　　九夏光陰一瞬間。休論城市與深山。大圓覺是安居處。坐斷毗盧境界寬。山僧已為諸人。解開布袋頭了。且道。只今在毗盧界內耶。毗盧界外耶。脫或未明。歸堂喫茶去。
　　桃花紅李花白。萬壑千巖光烜赫。靈雲悟處勿遮藏。賢沙正是白拈賊。賊賊。說甚釋迦與彌勒。參。

　　復菴封禪師語　　　　嗣月菴

　　上堂。天寬地大。風清月白。此是海宇清平底時節。衲僧家。等閑問著。十箇有五雙。知有。祇如夜來華嚴池。吞却楊子江。開明橋撞倒平山塔。是汝諸人。還知麼。若也知去。試向非非想天。道將一句來。其或未知。遂擲下拂子云。須是山僧拂子始得。
　　若論此事。直是無一絲毫許。可以指示於人。若有一絲毫許。可以指示於人。佛法不到今日。是故佛佛授手。祖祖相傳。盡是抑而為之。初無實法。到這裏。不可更說吾有正法眼藏。涅槃妙心。分付摩訶大迦葉。不可更說吾本來茲土。傳法救迷情。一花開五葉。結果自然成。不可更說臨濟三玄。雲門三句。洞山五位。溈仰父子。法眼心識。不可更說垂絲千尺。意在深潭。離鈎三寸。以篙便打。然雖如是。事無一向。理出多途。今日幸遇大資相公。已為諸人。廣設方便。山僧不免乘此方便。應箇時節。是汝諸人。欲知真實相為。應是從前學解。迷悟兩岐。彼我古今。一時放却。直須內無取證。外無所獲。中無所著。自然常光現前。處處壁立萬仞。所以道。神光不昧。萬古徽猷。入此門來。莫存知解。此門既入。知解不存。便見保安山色奇復奇。真如翠竹瑞復瑞。僧堂厨庫絕中邊。佛殿三門無內外。縱有鐵額與銅頭。到此也須俱粉碎。敢問大眾。正當恁麼時如何。從今莫道衲被蒙頭都不會。復云因。更須知有。彼上人者難酬對。
　　謝典座。顧視大眾云。看汝諸人。盡是飽齁齁底。今日隨鼓聲。挨肩上來。如渴鹿趁陽燄相似。有什麼欠闕處。有則出來。吐露看。莫教明朝後日。虗費他新典座鹽醋。遂高聲云。有麼有麼。良久云。似則也似。是則未是。
　　鮑知府入山。舉僧問雲門云。一切智通無障礙時如何。門云。掃地潑水相公來。
　　師云。雲門當時。因行掉臂。遮僧未必知歸。山僧今日。借水猷花。諸人好生聽取。掃地潑水相公來。最好三門八字開。祇恐玉堂便歸去。未容蓮社久追陪。
　　王少保百日。請陞座。正令全提。一切處風行雷動。單刀直入。百萬眾膽喪魂飛。一朝興社稷。成勳業於談笑之間。千古揚聲名。處富貴於乾坤之內。有如是標致。得如是希奇。有如是威神。得如是自在。莫非功超十地。果滿三祇。欲為護國天王。故作分身佛事。直得縱奪在手。出生入死。而不隨生死之流。殺活臨時。自利兼他。而不作自他之相。敢問諸人。既是不作自他之相。又復不隨生死之流。□□□□相公即今在什麼處。遂竪拂子云。諸人若也於斯見得。不知適來僧問。大死底人却活。決定不許夜行。投明須到。其或未然。畢竟水須朝海去。到頭雲定覓山歸。
　　周參政大祥。請陞座。不見毗耶老淨名。三年一默若雷霆。今朝欲問真歸處。乃指靈云。一默依前畫不成。所以維摩會上。三十二菩薩。各說不二法門。至文殊云。我於一切法。無言無說。無示無識。離諸問答。是為菩薩入不二法門。及問維摩。維摩默然。文殊贊云。乃至無有語言文字。是菩薩真入不二法門。看他當時維摩一會。宛爾不同。語默當機。天然自異。直得珠回玉轉。千聖由是眼開。電擊星飛。眾魔從茲膽喪。古人即且置。祇如崇恩今日說底。大資參政三年默底。與他文殊維摩。是一耶。是二耶。若道是一。知汝諸人。祇知其一。若道是二。知汝諸人。祇知其二。若道非一非二。知汝諸人。一二不分。若道即一即二。知汝諸人。一二俱失。正當恁麼時。既非一二。畢竟如何。鶴有九臯難翥翼。馬無千里謾追風。
　　山僧記得。在父母未生時。有一百二十件事。今日一一舉似。是汝諸人。第一不得錯會。良久云。早是錯會了也。
　　天左旋地右轉。過眼光陰人不薦。春已過夏初臨。塵劫來事在而今。今日事來日事。歷劫明明即這是。是則是非又非。乃喝一喝云。莫將鶴唳作鶯啼。
　　至節云。衲僧家端的別。脊梁鑄就渾剛鐵。有飯逢飢即便餐。有話逢人即便說。阿呵呵。如何說。今朝又是新陽節。

　　續開古尊宿語要集第三
　　續刊古尊宿語要第四集　月
　　佛心才和尚語　　　　嗣靈源
　　上堂

　　日出扶桑。老胡眼睛獨露。月澄寒沼。祖師心印全彰。便與麼去。正是鄭州出曹門。
　　上封一句。海墨難詮。墻壁瓦礫。晝夜流傳。若住聽瑩。鷂子冲天。
　　當陽不顯迹。文彩未生前。只箇平常處。壺中別是天。別是天。唯自到。緩行急行俱蹉過。紅塵數盡去來人。李白元是癡措大。參。
　　宗乘提唱。妙絕名言。一句該通。乾坤函盖。直似首羅正眼。竪亞面門。又如圓伊三點。橫該法界。乃卓拄杖云。向這一點下明得。出身猶可易。脫體道應難。又卓拄杖云。向第二點下明得。縱橫三界外。隱映十方身。又卓拄杖云。向第三點下明得。魚龍鏁戶。佛祖潛蹤。不然。放過一著隨分有。春色一枝三四花。
　　色本殊質像。聲元異樂苦。眼耳絕見聞。半夜日輪午。日輪午。與誰說。休向虗空重釘橛。烱烱森羅相對看。如淨琉璃含寶月。乃拈拄杖云。三世諸佛。鑽入拄杖裏去了也。見麼見麼。無智人前莫說。打汝頭破腦裂。
　　二由一有。一亦莫守。拂子朝到西天。暮歸唐土。向汝諸人道。也無佛。也無祖。夜半日輪正當午。露柱燈籠[祝/土]著時。誰道黃金如糞土。
　　清機歷掌。同道方知。格外稱提。徒勞啗啄。句中有句。埋沒己靈。句中無句。藏身北斗。拈燈籠向佛殿裏。即且置。將三門來燈籠上。又作麼生。自是覰不見。剛道有遮護。
　　太上皇帝升遐。就大內陞座云。智身迥出先天地。大用縱橫不易知。鼓舞靈源宣眾妙。人間天上仰無為。無為之道。任其來也。倥侗無象。抱一冥真。神應無私。群靈自化。與其往也。塵銷鏡淨。海湛空澄。月寫寒潭。光吞萬象。契斯理者。死生通貫。真一如如。乃聖乃神。無在不在。可以與三世諸佛。同時成道。坐菩提場。共六代祖師。同時說法。據師子座。適來適去。宛爾全真。在古在今。曾無別體。然雖如是。且道。今日舉揚。資嚴仙駕。趣何地位。還會麼。翻身不坐琉璃殿。要踏毗盧頂上行。
　　新安元滿和尚到。云。法王法令超群生。常以法財施一切。久持斯語。今見其人。不免向百尺竿頭。聊分主伴。萬仞崖上。覿體唱酬。直得風行雷動。電激星飛。不唯光壯叢林。要且家聲不墜。此中有三百鈍根衲子。生盲者盡道。目前無法。見佛祖。如生冤家。生聾者蓋道。耳界無聲。聞禪道。如風過樹。十二時中。只是騰騰任運。似此等輩。難為醫療。幸遇法叔到來。乾元不至寂寞。略借敏手。痛與一針。使聞見脫然。恩歸有自。憶得三聖道。我逢人則出。出則不為人。興化道。我逢人則不出。出則便為人。師云。若是乾元則不然。逢人即出。出即便為人。未審法叔逢人。又作麼生。下座攀請。為眾說破。
　　懷州牛喫禾。益州馬腹脹。天下覓醫人。灸猪左膊上。乃卓拄杖一下云。大眾。還知杜順鼻孔在這裏麼。穿過東弗于逮。透徹西瞿耶尼。縱橫十字無人識。贏得山僧眼似眉。
　　入靈石。上堂云。藜杖破雲穿石徑。芒鞋高躡釣龍臺。到家不必輕彈指。樓閣重重陟頓開。樓閣門開。虗空廓徹。太陽溢目。顯露主賓。山花溪水。發揚格外之樞機。虎踞龍蟠。奮迅驚群之作略。山僧到這裏。只得口掛壁上。且道。五湖衲子。又作麼生相委。喝一喝云。只今休去便休去。欲覓了時無了時。
　　牛頭橫說竪說。不知向上關棙。衲僧全提半提。失却劫初鈴子。若也鈎懸六犗。直是釣鯨釣鰲。遂卓拄杖一下云。莫有負命者麼。
　　我若孤峯獨宿。從他佛祖正眼難窺。我若淺草平田。狸奴白牯許他知有。知音相見。休更揚眉。傾盖同途。已成多事。休休。欲言言不及。冷暖自家知。
　　達磨未傳心地印。釋迦未解髻中珠。人人負絕世之機。箇箇懷超方之作。及乎花開五葉。句列三玄。例皆帶水拖泥。不免坐沉丘壑。莫有旁不肯底麼。若有。出來。向南山起雲。北山下雨。三十年後。莫道山僧埋沒人好。
　　入荒田不揀。信手拈來草。觸目未嘗無。臨機何不道。遂拈起拄杖云。夾山變作山僧拄杖子。拶著釋迦眼睛。穿過彌勒鼻孔。却向波斯國裏。說禪去也。以拄杖敲禪牀云。禪禪。偏中無正。正中無偏。又敲數下云。道道。築著額頭休蹉過。又卓拄杖云。不蹉過。陌上迷人逢達磨。
　　結夏云。十五日已前。百尺竿頭。進取一步。十五日已後。明月堂前。倒退三千。正當十五日。橫眸看梵字。彈舌念真言。恁麼舉唱。正是和泥脫墼。畢竟如何。大盡三十日。小盡二十九。
　　為席參政追悼。云。昔年相見深深處。今日無忘密密觀。莫把迅機饒佛祖。便乘靈覺入塵寰。席大資。席大資。但願空諸所有。慎勿實諸所無。善保遐程。無忘此祝。大眾。偉哉若人。非佛非儒。亦非百氏。全佛即魔。而折衝萬里。全儒即佛。而融會九流。全機受敵。而應變無窮。全死即生。而去來可辨。憶得李都尉。臨死時。有尼問曰。眾生見劫盡。大火所燒時。切要照管主人公。都尉云。為我煎一服藥來。尼無對。尉云。這師姑。藥也不解煎。投枕而卒。
　　師云。都尉可謂頭正尾正。絕後光前。且如席大資。當與麼時。又作麼生。倒騎鐵馬上須彌。踐破虗空七八片。
　　我宗無語句。亦無一法與人。大似揚聲止響。掩耳偷鈴。若是俊流。直須洗耳。靈石則不然。遂卓拄杖一下云。晴空霹靂。頭角崢嶸。止濼困魚。徒勞激浪。
　　夜來忽聽虗空語。烏雞飛去無尋處。天明捉得死猫兒。文殊跨取便歸去。欲歸去。却把住。將謂是文殊大士。元來只是東村王大叔。
　　施主請。云。十方無壁落。四面亦無門。正當此時。生死魔向什麼處入。剎竿頭上煎[飢-几+追]子。三箇猢猻夜簸錢。祖佛到這裏。向甚處出頭。若也具通方底眼。有格外之機。便能向毒蛇頭上揩痒。猛虎口裏爭飡。從教舉世樂忻忻。須信渠儂猶未肯。總不與麼。天自高地自厚。飢來喫飯。困來打眠。任運還同癡兀人。他家自有通人愛。憶得誌公和尚。十二時歌云。雞鳴丑。一顆圓光明已久。師遂以拂子。擊繩床云。生死於此而頓息。苦海於此而枯涸。菩提於此而圓成。涅槃於此而直入。與麼說話。大似認魚目作明珠。去家轉遠。靈石則不然。雞鳴丑。一顆圓光明已久。忽然抖擻起來時。問著依前還漏逗。還漏逗。擬欲藏身北斗前。應須合掌南辰後。
　　三界無法。何處求心。四大本空。佛依何住。直得清寥寥白滴滴。猶是真常流注。諸人。十二時中。還有相應處也無。若也相應去。上無攀仰。下絕己躬。喚起懷州牛喫禾。捺下益州馬腹脹。從教天下覔醫人。灸猪左膊上。奇奇。是是非非總不知。夢回瞥起臨明鏡。洎被張公錯畫眉。
　　諸佛放光明。助發真實相。卓拄杖云。希有諸比丘。是中無比況。遂竪起拄杖云。還見麼。良久擲下拄杖云。山僧今日失利。
　　李侍郎到山。云。袖裏暫閑醫國手。岸巾來訪臥雲人。相逢一笑千峯頂。高下森羅百億身。相逢一笑。萬壑風清。大冶精金。應無變色。黃檗昔遇裴相國。當頭一劄。冷暖自知。睦州久契陳尚書。剖露肝腸。清虗廓落。正當今日。賓主互換。覿體唱酬。似空藏空。如鏡照鏡。且道。於中作麼生分。芥子拈來敲石窟。須知渠是箇中人。
　　謝典座云。畫餅不足以充飢。大羹必資於敏手。淨瓶趯倒。目前贏得大溈山。鐵鉢擎來。八萬毛孔皆香發。口吞三世即且置。鐵牛不食連鞭草。又作麼生。良久云。機梭不犯風雲勢。石笋從教劫外抽。
　　秋風浩浩來。芙蓉花半開。秋風蕭蕭去。黃葉填山路。大塊本無私。恩威各有遇。為什麼如此。藏頭白海頭黑。明眼衲僧辨不得。參。
　　小參。兄弟。一切用心總是閑。不如徑截向父母未生前看取。若向父母未生前明得。四大六根。一時脫落。根塵器界。直下頓空。明如皎日。寬若太虗。便與三世諸佛同體。非唯與三世諸佛同體。便與橫行竪走。醯雞蚊虻。悉皆同體。便與森羅萬象。明暗色空。方圓長短。悉皆同體。可以拈一塵。盡大地一時明。便乃頭頭上明。物物上顯。所以道。塵塵爾。念念爾。入荒田不揀。信手拈來草。觸目未甞無。臨機何不道。無根兮却活。離地兮不倒。日用尚不知。更於何處討。一時撒向諸人面前了也。要用便用。不妨快活平生。到這田地。若是箇漢。如關將軍相似。持一口露刃劒。當八萬大陣。一時掃將去。劒下有殺人之意。有分身之路。只如此人。作麼生近傍得他。作麼生比擬得他。選佛若無如是眼。假饒千載又奚為。

　　頌古
　　達磨見梁武帝　寶壽開堂。三聖推出一僧

　　遠泛鯨波入大梁。廓然無聖對君王。可憐徑寸無人鑑。却與相如依舊藏。
　　豐城收寶劒。宇宙識人稀。不入張華手。焉能別是非。

　　山堂洵禪師語　　　　嗣佛心

　　入靈石。舉翠巖云。過去諸佛已滅。未來諸佛未生。正當今日。佛法委在翠巖。放行也。隨機利物。把住也。瓦解氷消。且道。放行好。把住好。良久喝一喝云。者野狐精。
　　師云。翠巖和尚恁麼說話。自救不了。如何為人。靈石也無佛法到諸人參。也無禪道與諸人學。拈却丈二釘。去却八尺楔。若也會得。迥絕無人處。聚頭相共舉。若也不會。三尺一丈六。且同携手歸。
　　正旦云。蟄戶未開。龍無龍句。喝一喝云。沒量大人。盡向者裏坐著。山堂不然。元正啟祚。打開門戶。頭角崢嶸。興雲致雨。卓拄杖云。頭角露也。若也見得。張三烏帽斜。李四醉絕倒。若也未見。應時納祐。慶無不宜。
　　窮谷無人作上元。一燈歷劫鎮長存。諸人盡在光明裏。看時不見暗昏昏。燈籠與露柱相交。佛殿與三門鬥額。留雪嶂橫趍下海。九疊峰[跳-兆+孛]跳上天。者裏明得。一燈明而萬億燈明。儻或未然。東家點燈。西家暗坐。
　　朔風掃地卷黃葉。門外千峯凜寒色。夜半烏龜帶雪飛。石女溪頭皺兩眉。卓拄杖云。大家在這裏。且道。天寒人寒。喝一喝云。歸堂去。
　　撾鼓陞座。拈香祝　聖。明明錐破卦文。直下更無少剩。只如靈龜未兆。文彩未生。還有這箇消息也無。良久云。歸堂去。
　　萬人叢裏求知己。百草頭邊識老僧。從此更無回避處。三頭兩面得人憎。
　　有佛處不得住。藕絲孔裏行官路。無佛處急走過。十字街頭相對坐。喝一喝云。功德天黑暗女。有智主人。二俱不受。畢竟如何。大盡三十日。小盡二十九。
　　祈雨云。拽回天關。踏飜地軸。拄杖化為龍。一雨沛然足。在坑滿坑。在谷盈谷。大眾。既然如是。為什麼。者裏乾索索地。良久云。知恩者少。
　　一葉飜空便見秋。不風流處也風流。當頭薦得便歸去。看取木人騎土牛。喝一喝。
　　赤肉團上。壁立千仞。渾家送上渡頭舡。糞掃堆頭。丈六金身。和盲勃塑瞎。今時兄弟。聞人與麼舉。點頭嚥唾道。我會了也。殊不知。山堂老漢。不入這保社。何也。時人只看絲綸上。不見蘆花對蓼紅。
　　是非海裏橫身入。豺虎群中放步行。自是渠儂無影迹。從教天下競頭爭。常在動用中。動用收不得。常在萬象中。出萬象一頭。你若簸土揚塵。我則空澄海湛。你若單提獨弄。我則竪四橫三。且道。據箇什麼道理。不是渠儂多意氣。他家曾踏上頭關。卓拄杖。下座。
　　天申聖節云。天下無二道。聖賢無兩心。世尊不說說。迦葉不聞聞。達磨直指人心。見性成佛。者裏若星馳電激。如何近傍。文王之不識不知。孔子之無思無為。子思之不思而得。不勉而中。者裏如銀山鐵壁。作麼商量。當陽薦得。綿歷萬世而卓爾常存。信手拈來。日應萬機而巍然不動。彌綸天地。混茫太虗而不見其蹤。皷槖陰陽。陶鑄萬物而不宰其功。吾君。以此道。傾天下生靈之心。無一物而失其所。臣僧。以此道。祝吾　君齊天之壽。得萬國之懽心。是日也。日月為之光華。陰陽為之協序。臣僧今日。又且如何。笑把胡家十八拍。為君吹作萬年歡。
　　舉教中道。法身流轉於五道。故曰眾生。眾生現時。法身不現。咄。是何言歟。盡大地是釋迦老子。何處更有眾生。便恁麼去。也只得一橛。更有一橛。饒你參三十年。也未分付在。
　　久雨云。娑竭龍王。數時惡發。將四大海水。一踏踏飜。直得三千大千世界。雨淋淋地。在谷盈谷。居坑滿坑。濕透釋迦鼻孔。浸爛達磨眼睛。眾中莫有補綴虗空底鉗鎚。喝散白雲底意氣麼。但願曦光照林谷。時聞野老自謳歌。
　　針劄不到處。放下死蛇頭。唱拍相應時。根塵俱脫盡。明眼漢沒窠臼。百尺竿頭放步行。大洋海裏和身倒。
　　住白鹿。據方丈云。掩室摩竭。正令已行。杜口毗耶。全機脫略。更來開口。猶欠三拳。擬欲吞聲。不消一钁。
　　冬至云。一陽纔起處。梅萼破南枝。且從你諸人點頭。萬物未生時。渾崙無縫罅。是你諸人。作麼生摸[打-丁+索]。若是箇漢。向冷湫湫處覰得破。閙嘈嘈處用得行。十二時中無向背。何妨日午打三更。
　　盡大地是真實人體。賊來須打。客來須看。總剎海是解脫門。東頭賣貴。西頭賣賤。卓拄杖云。見之不取。思之千里。
　　歲月去人如箭急。一年祇有十五日。雪砌禪人總不知。但見鉢盂兩度濕。正與麼時。不是玄妙奇特。亦非聖解凡情。茂林芳草摧殘盡。坐看春風吹又青。
　　舉芭蕉示眾云。你有拄杖子。我與你拄杖子。你無拄杖子。我奪你拄杖子。者一則語。頭邊有耳底。盡皆聞得。口中有舌底。盡皆舉得。若不向拄杖子上作活計。便向有無中著到。不向有無中著到。便向與奪處商量。
　　後來真淨和尚云。你有拄杖子。我奪你拄杖子。你無拄杖子。我與你拄杖子。現錢買賣。莫受人瞞。知麼。有利無利。不離行市。
　　師云。芭蕉單提直指。大似家醜外揚。真淨劈腹剜心。未免一場敗闕。老僧與麼提撕。諸人還有勘破處麼。卓拄杖。下座。
　　二道友至。舉祖師偈云。諸佛大圓鏡。內外無瑕翳。二人同得見。心眼皆相似。祖師與麼說話。大似泥裏洗土。山僧不然。榕溪脉脉。鹿嶺巉巉。龍象蹴踏。前三後三。二人一見便歸去。何待山堂更指南。
　　會慶聖節。陞座。諸佛出世。唯談不二法門。祖師西來。祇說第一句子。拈出這一句。坐斷天下人舌頭。打開不二門。盡大地人從此入。是以。得無所得。傳無所傳。唯是一心。更無別法。總無邊剎海為我皇基。難逃美化。盡萬世古今為我皇壽。天下歸仁。況當聖宋文明之代。誕飛龍應運之君。山河大地。發歡喜聲。草木叢林。現莊嚴色。正當今日。臣僧如何祝　聖。放開日月為天眼。指出須彌作壽山　復舉。同光帝。與興化長老談道次。帝云。寡人収得中原寶。祇是無人酬價。化云。試請陛下寶看。帝以手舒幞頭脚。化云。君王之寶。誰敢酬價。
　　師云。興化長老。對御談禪。一時遭遇。檢點將來。未稱君王之旨。臣僧有一小頌。吾君收得中原寶。塞外烟塵淨如掃。萬國歌謠賀太平。家家門舘長安道。
　　蓬菴遺書到。云。春風吹裂峰頭石。晏下東峯絕蹤跡。日輪正午現全身。生鐵蒺藜當面擲。所以道。來無一言。去無可說。四海叢林歎嗟。甕裏何曾失却鱉。
　　受鼓山請。辭眾云。三年來在此山中。上下人情貴一同。今日溪頭休惜別。德雲祇在妙高峯。
　　謝知事云。頭鸕百皺髮又白。兩手扶犁更出來。拈起舊時氈拍板。大家看我舞三臺。囉囉哩。囉囉哩。無處有月波澄。有處無風浪起。憶得巴陵問僧。遊山來。為佛法來。僧云。清平世界。說什麼佛法。陵云。好箇無事底衲僧。僧云。早是多事了也。
　　師云。巴陵布縵天網。打衝浪魚。爭柰這僧。是箇透網金鱗。畢竟網他不住。是則是。心麤者失。且道。落在賓家分上。主家分上。具眼者辨取。
　　舉白雲端和尚道。開口時。末上一句正道著。舉步時。末上一步正踏著。因甚鼻孔從朝至夜不正。只為尋常見頑了。所以不發心。如今勸諸人發却。
　　師云。白雲與麼說話。非唯自救不了。要且勞而無功。殊不知。未開口時。一句已道著。未舉步時。一步已踏著。從朝至夜。鼻孔大頭向下垂。與麼告報。已是事不獲已。更不發心。爭恠得山僧。
　　舉僧問投子。一切聲是佛聲。是否。子云是。僧云。和尚莫[尸@豕]沸盌鳴聲。子便打。又問。麤言及細語。皆歸第一義。是否。子云是。僧云。喚和尚作一頭驢得麼。子便打。師云。山堂不然。待他道和尚莫[尸@豕]沸盌鳴聲。向他道是。又道喚和尚作一頭驢得麼。向他道得。要知麼。斬將搴旗。投子是箇作家。不戰屈人兵。須知山堂好手。
　　鼓山結夏。別無道理。看大頂雲。酌靈源水。更欲商量。燒錢引鬼。
　　國師忌云。昔人三箭定天山。自謂英雄盖世間。何似雪峯一隻箭。等閑穿過石門關。直得大地山河。更無寸土。十方三世。全無一人。正與麼時。諸方祇知聖箭子落處。不知聖箭子折處。且道。那裏是聖箭子折處。喝一喝。下座。
　　知見立知。即無明本。知見無見。斯即涅槃。無漏真淨。云何於中。更容他物。釋迦老子。無端將大地人。坐在必死之地。山僧今日。不惜眉毛。下箇注脚。知見無見。斯即涅槃。賺殺一船人。無漏真淨。云何於中。更容他物。蒼天更添冤苦。若向釋迦句下薦得。百尺竿頭。許你端然穩坐。向山僧句下薦得。許你荊棘林裏。放步橫行。
　　月不堪破五。衲僧猛提取。打動東海魚。失却南山虎。借問是何宗。逢人莫錯舉。
　　髑髏捻碎眼睛寒。便把南辰對北看。無限風流慵賣弄。乘時推倒鐵圍山。靈利漢。鍾未鳴鼓未響。大頂峯前。與汝相見了也。更來這裏。討什麼椀。然雖如是。莫恠坐來頻勸酒。自從別後見君稀。

　　小參

　　結夏云。安居無相大伽藍。莫問前三與後三。箇裏不容生一念。龍蛇猿鳥自相參。便與麼去。龍蛇混雜。凡聖同居。森羅萬象。直下孤危。鸞鳳麒麟。聲聲相應。遍法界是我伽藍。祇者渾身無著處。總剎塵為我道侶。覔箇人掃地也無。但見靈溪脉脉。與四海輥底同流。雪嶂巉巉。與百億須彌排闥而入。報雨峯。飜手作雲。覆手為雨。通天石。朝到西天。暮歸唐土。於斯明得。釋迦不出世。達磨不西來。佛法遍天下。談玄口不開。大眾。釋迦既不出世。迦葉破顏一笑。又見箇什麼。達磨既不西來。二祖斷臂安心。又見箇什麼。若也道得。一毛頭上共汝安居。儻或未然。山僧為你諸人道去也。竪起拂子云。釋迦老子。達磨大師。老龐居士。同在此拂子頭上。一人道。十方同聚會。箇箇學無為。此是選佛場。心空及第歸。一人道。外息諸緣。內心無喘。心如墻壁。可以入道。一人道。以大圓覺。為我伽藍。身心安居。平等性智。三人為眾竭力。禍出私門。靈石門下。放過即不得。拍禪牀云。千聖不知何處去。倚天長劒逼人寒。
　　釋迦不出世。四十九年說。聽者能有幾人。達磨不西來。少林有妙訣。見者能有幾箇。靈利漢。向文彩未彰已前。一覰覰破。淨躶躶赤洒洒。活鱍鱍硬糾糾。正與麼時。上無諸佛可仰。下無眾生可度。一道神光射斗旁。凜凜清風動寰宇。及乎靈山拈花。迦葉破顏微笑。便謂。如來有所傳。迦葉有所授。少林面壁。二祖安心。便謂。達磨有所傳。二祖有所授。西天二十八祖。是箇不唧[口*留]漢。唐土六祖。是箇面皮厚底人。天下老和尚。是傳言送語底。客作兒。正法眼藏。涅槃妙心。是什麼椀脫丘。直指人心。見性成佛。賺殺一舡人。直須喪盡目前機。吐却胷中物。人人頂門上。杲日當空。箇箇脚跟下。清風匝地。不由佛祖規模。不守衲僧窠臼。胸中流出。蓋地蓋天。信手拈來。打風打雨。便與麼去。你也有沒量罪過。我也有沒量罪過。
　　施主請。云。教中道。深固幽遠。無人能到。又道。諸法寂滅相。不可以言宣。者兩轉語。若也渾崙吞却。敢保老兄未徹。若也分緇列素。笑破衲僧口。所以善財到這裏。妙峯頂上。七日不見德雲比丘。普眼菩薩到這裏。遍觀微塵剎土。不見普賢。德山到這裏。便道。潭又不見。龍又不現。夾山到這裏。便道。目前無闍梨。此間無老僧。山僧到這裏。不免向佛祖說不到處道一句。頂門上千日竝照。佛祖行不到處進一步。脚跟下萬鏡臨臺。除非直下承當。方解通途寥廓。拈起一微塵。撒向三千大千世界。剎說塵說。熾然說無間歇。將取三千大千世界。納在一塵之中。直得人空法亦空。亦無能說之者。亦無所聽之人。聽說兩忘。乾坤獨露。正與麼時。且道。是到是不到。是說是不說。於斯明得。靈山一會。儼然猶在。憶得臨濟一日。與官人遊僧堂次。官人云。這一堂僧。還看經麼。僧云。不看經。官云。還習禪麼。濟云。不習禪。官云。畢竟作麼。濟云。總教伊成佛作祖去。官云。金屑雖貴。落眼成翳。濟云。我將謂是箇俗漢。
　　師云。臨濟只見錐頭利。不見鑿頭方。山僧今日。與官人遊僧堂。官人云。這一堂僧。還看經麼。云也看經。官云。既是禪僧。因甚却看經。只向他道。有求皆應。無願不從。作麼生說箇應底道理。菩提妙花遍莊嚴。隨所住處常安樂。

　　告香普說

　　師云。伏承諸人。以己事相求。若論當人己事。如大火聚。近之則眉髮不存。如塗毒鼓。聞之則種族皆喪。到這裏。三世諸佛。近傍不得。六代祖師。退身無路。直至于今。未曾有一人。當頭道著。道著則啞却你口。禿却你舌。所以道。若欲正提綱。直教大地荒。擬來衝雪刃。不免露鋒鋩。便恁麼見得徹。往往覓箇人掃地也無。洵上座。今日要出一隻手。大家向荒草裏輥。是你諸人。也須急著眼始得。竪起拂子云。看看。還見當人自己麼。直下領略得去。大似認驢鞍橋。喚作阿爺下頷。若也不見去。諱又爭諱得。而今見與不見。一時拈却。當人自己。無處安著。無處著。休摸[打-丁+索]。眼似鼓槌。頭如木杓。天下橫行。任君斟酌。有時終日覓不見。有時滿口道得著。著與不著爭幾何。祥麟只有一隻角。明明明。得得得。從教萬別千差。分明只是這賊。堪嗟今古人。幾箇知恩德。直饒從上佛祖語句。羅紋結角。玉轉珠回。殺人刀活人劒。騎虎頭収虎尾。向上向下。這邊那邊。菩提涅槃。真如解脫。盡是撩鈎搭索。總不干諸人己事。你看。德山到龍潭。便道。久響龍潭。及乎到來。潭又不見。龍又不現。龍潭老漢。有年無德。便道。子親到龍潭。也是奴見婢慇懃。
　　佛一日。在楞伽峯頂說法。無神通者不能到。有一夜叉到聽法。献種種樂具。種種飲食。須臾之間。不見世尊。亦不見種種樂具飲食。回頭打一覰。亦不見有自身。惜乎放過一著。當時待他道不見自身。便好與他一喝。非唯教他頭正尾正。免見死在中途。古人又道。觀色即空。成大智而不住生死。觀空即色。成大悲而不證涅槃。既不住生死。又不證涅槃。且道。此人畢竟向甚處安著。喝一喝云。千言萬語無人會。又逐流鶯過短墻。

　　別峯珍禪師語　　　　嗣佛心

　　在首座寮。受鼓山請。拈帖云。青氈本屬吾家。日用何曾欠闕。要識裏許清規。除是君子可八。
　　佛心授法衣。師接示眾云。非衣不傳於法。非法不授於衣。衣既已授。法若為傳。玲瓏八面自回合。峭峻一方誰敢窺。
　　指法座云。高而無上不可極。淵而無下不可測。欲知步步透雙關。看取清風生兩腋。
　　陞座云。自慙疎拙百無能。下板長行粥飯僧。豈謂因緣有僥倖。千斤擔子若為勝。教中道。我本無心有所希求。今此寶藏。自然而至。作這般說話。大似貧兒見小利。然雖如是。敢問大眾。拈却當門大案山。寶藏在什麼處。卓拄杖云。茫茫宇宙人無數。獨有胡僧笑點頭。
　　指方丈云。絕待老師丈室。諸方瞻望不及。今朝分付小僧。携被從茲而入。諸人還甘麼。超然坐斷毗盧頂。千聖齊教立下風。喝一喝。便入。
　　當晚小參。舉興聖國師示眾云。鼓山門下。不得咳嗽。時有僧。咳嗽一聲。國師云。作什麼。僧云。某甲傷寒。國師云。傷寒即得。
　　師云。大小國師。見義不為。何勇之有。新長老。當時若見這僧咳嗽。問他作什麼。待他云某甲傷寒。劈脊便打。何故。若藥不瞑眩。厥疾不瘳。
　　開堂。僧問。和尚未見佛心時如何。師云。祥麟只有一隻角。進云。見後如何。師云。丹鳳却有九苞文。進云。未審是一是二。師云。不是任公子。徒勞話釣竿　師乃云。諸佛出世。為一大事因緣。點即不到。祖師西來。直指人心。見性成佛。到即不點。歷代宗師。棒如雨點。喝似雷奔。一人傳虗。萬人傳實。天下老宿。建法幢。立宗旨。祖禰不了。殃及兒孫。新長老。今日已展不縮。從上來許多閑門破戶。盡底與你掃除。諸人自己所有。無量解脫法門。神通光明寶藏。以拄杖卓一下云。今日一時打開了也。未聞者聞。未見者見。忽有見聞剔脫。管取乾坤獨露。堪報不報之恩。用助無為之化。
　　佛心茶毗後。謝大眾云。舉僧問長沙。南泉遷化。向什麼處去。沙云。石頭作沙彌時。參見六祖來。
　　大眾。若見古人去處。便知今人落處。只如古今不昧一句。又作麼生。人面不知何處去。桃花依舊笑春風。
　　上堂。二月春將半。桃花開爛熳。紛紛尋劒客。誰是不疑漢。莫有不疑底麼。喚來與山僧洗脚。
　　施主請云。百歲光陰如劈箭。無常生滅日遷變。唯有摩訶般若多。耀古騰今無背面。見不見。盌子撲落地。楪子成八片。便恁麼見得。高超三界。獨步大方。截生死流。到涅槃岸。竪起拂子云。還見某人麼。全體向拂子頭上。現十八變。直得身上出水。身下出火。見諸人不覺不知。往南方無垢世界。作佛去也。且道。以何為驗。良久云。國土動搖迎勢至。寶花彌滿送觀音。
　　祈雨。舉僧問興化。萬里無片雲時如何。化云。青天也須喫棒。鼓山即不然。萬里無片雲時如何。拈起拄杖云。黑龍王來也。且道。來後如何。卓拄杖云。照顧濕却你鼻孔。
　　十五日已前。藏身處沒蹤跡。十五日已後。沒蹤跡處莫藏身。正當十五日。布袋頭開。全身顯露。又作麼生。不怜鵝護雪。且喜蠟人氷。
　　退鼓山。云。長年追逐走埃塵。贏得閑名累此身。爭似別峯峯頂上。一菴高臥與雲隣。
　　瑞巖受岳林。辭眾云。巖谷相從始晏然。又携瓶錫應時緣。奉川此去無多遠。興發何妨訪戴船。古者道。人之所謂住。我則言其去。人之所謂去。我則言其住。去住雖殊。其致一也。恁麼說話。大似釘樁搖櫓。把纜放船。且不落去住一句。作麼生道。青山藏不得。明月却相容。
　　入院云。衰老百無堪。擔頭入閙籃。生涯何所有。彌勒是同龕。當山祖師道。彌勒真彌勒。分身千百億。時時示時人。時人俱不識。
　　師云。長汀子。放憨作什麼。只今新長老來也。你須退後。還他出一頭地始得。
　　大道只在目前。要且目前難睹。欲識大道真體。不離聲色言語。卓拄杖云。者箇是聲。又竪起云。者箇是色。喚什麼作大道。直饒向這裏見得。也是鄭州出曹門。
　　尋牛須訪跡。學道訪無心。跡在牛還在。無心道易尋。竪起拂子云。者箇是跡。牛在什麼處。直饒見得頭角分明。爭柰鼻孔在岳林手裏。
　　離四句。絕百非。頭長三尺知是誰。江北江南問王老。一狐疑了一狐疑。
　　佛不遠人。即心而證。法無所著。觸境皆如。竪拄杖云。若喚作拄杖。亦著於法。總不恁麼。瞎驢趁大隊。畢竟如何。遂靠拄杖云。弄巧成拙。
　　住法石上堂。云。向上一路。千聖不傳。卓拄杖云。恁麼明得。十萬八千。畢竟如何。桃紅李白薔薇紫。問著春風總不知。
　　春已去。夏初臨。相逢休話本來心。隨緣齋粥海山寺。從聽堂前草自深。
　　諸法寂滅相。不可以言宣。所以僧問風穴。語默涉離微。如何通不犯。穴云。長憶江南三月裏。鷓鴣啼處百花香。這箇是言宣。那箇是寂滅相。卓拄杖云。不用低頭。思量難得。
　　施主看藏。云。演出演入。穿過髑髏。全藏半藏。換却眼睛。黃底非紙。黑底非墨。碧眼胡僧辨不得。以字不成。八字不是。百衲禪家不靈利。若靈利。撩起便行。高揖釋迦。不拜彌勒。奴呼菩薩。婢喚聲聞。其餘是甚盌躂丘。夫如是者。是真精進。是名真法供養如來。可以報生成之德。可以酬莫大之恩。然雖如是。且道。某人生何國土。良久云。不須他處覓。只此是西方。
　　吾心似秋月。碧潭清皎潔。無物堪比倫。教我如何說。師云。大小寒山子。大似抱贓呌屈。若是山僧。又且不然。以拄杖打一圓相云。騰騰離海嶠。漸漸出雲衢。
　　諸人被十二時使。老僧使得十二時。牧童嶺上一聲笛。驚起群鵶繞樹飛。
　　慶三門云。昔有一天使。問睦州。三門俱開。從何門而入。州召尚書。尚書應喏。州云。從信門入。
　　師云。大小睦州。只有殺人刀。且無活人劒。今日忽有人問法石。三門俱開。從何門而入。却向他道。登科任你登科。拔萃任你拔萃。
　　飄空一葉兩新收。暑退凉生萬壑秋。貼肉汗衫纔脫下。橫吹木笛倒騎牛。
　　卓拄杖云。一大藏教。只說者箇。又卓云。一大藏教。不說這箇。又卓云。這箇是什麼。良久云。眼生三角。頭峭五嶽。
　　住崇福云。物物到心上。全心物自閑。古今城郭裏。得者住如山。山僧辭山林居城市。且道。圖箇什麼。良久云。大家相聚喫莖虀。一事了無真道情。
　　結制云。九夏斯臨結集時。滿堂雲水復明誰。若言相見交肩過。未免依前落見知。且不落見知一句。作麼生道。荷葉團團團似鏡。菱角尖尖尖似錐。
　　解夏云。十五日已前。過去心不可得。十五日已後。未來心不可得。正當十五日。現在心不可得。三心既不有。萬象復明誰。者裏著得隻眼。許你九十日內。得箇安樂法門。脫或未然。莫謂無心云是道。無心猶隔一重關。
　　住承天云。文殊三處度夏。別峯兩院禁足。誰知把住放行。盡道違真逆俗。正當恁麼時。且道。把住耶。是放行耶。遂以拄杖橫肩上云。刀尺長懸拄杖頭。志公不是閑和尚。
　　知幻即離。不作方便。離幻即覺。亦無漸次。大小釋迦老子。平地上喫交。盡大地人扶不起。山僧今日。為他扶起去也。拈拄杖云。風不來樹不動。
　　青春已去。朱夏斯臨。放下橫肩楖栗。宴坐古佛叢林。荊山之璞不須覓。赤水之珠何用尋。縱饒尋覓得。失却本來心。且如何是本來心。卓拄杖云。今年桃李貴。一顆直千金。
　　舉僧問古德。夏終今日。畢竟如何。德云。天晴道路乾。僧云。便恁麼去時如何。德云。直透海岸頭。
　　師云。古德只解隨波逐浪。不解截斷眾流。或問承天。夏終今日。畢竟如何。向他道。切忌亂走。便恁麼去時如何。入地獄如箭。
　　古德云。奇哉十方佛。元是眼中花。只如佛身充滿於法界。且道。眼在什麼處。若也見得。朝觀東南。暮觀西北。若也不知。麻上生繩猶自可。那堪繩上更生蛇。
　　此方真教體。清淨在音聞。卓拄杖云。者箇是音聞。那箇是教體。良久云。天明日頭東畔出。街南人呌吉州針。
　　卓拄杖云。有智若聞。則能信受。無智疑悔。則為永失。又卓一下云。是什麼。瞥不瞥。三人證龜喚作鱉。
　　若論此事。如人喫飯。飽則便休。若也不飽。必有思食之心。若也過飽。又有傷心之患。到者裏。作麼生得恰好去。良久云。且歸巖下宿。同看月明時。
　　乾峯示眾云。舉一不得舉二。放過一著。落在第二。雲門出眾云。昨日有人。從天台來。却向徑山去。師云。乾峯動絃。雲門別曲。且道。誰是知音者。會麼。曲終人不見。江上數峯青。
　　我所得智慧。微妙最第一。眾生諸根鈍。著樂癡所盲。釋迦老子。雖然開口見膽。也是雲居羅漢。何故。人平。不語。水平不流。
　　承言須會宗。勿自立規矩。所以僧問趙州。萬法歸一。一歸何處。州云。我在青州。作一領布衫。重七斤。
　　師云。趙州布衫。雖然斤兩分明。爭柰無人知落處。敢問大眾。既是斤兩分明。為甚却不知落處。拈起拄杖云。時人只看絲綸上。不見蘆花對蓼紅。
　　眼若不睡。諸夢自除。心若不異。萬法一如。恁麼告報。且從諸人點頭。忽若心眼雙忘。又作麼生。春風初解凍。枯木也生花。
　　有句無句。如藤倚樹。眼睛定動。失却巴鼻。忽然拈得時如何。水向竹邊流出冷。風從花裏過來香。
　　向上一路。千聖不傳。學者勞形。如猿捉影。承天今日。貴買賤賣去也。拈起拄杖云。月色靜中見。泉聲幽處聞。
　　沙彌披剃云。斷除鬚髮著僧衣。精進當遵古佛儀。一念不生親領略。方知我法妙難思。便恁麼是真出家。可以報生成之德。可以酬莫大之恩。其或未然。無人知此意。令我憶南泉。
　　上不在天。中不在人。下不在地。還知落處麼。卓拄杖云。一片月生海。幾家人上樓。
　　昔有僧辭趙州。州云。有佛處不得住。師云。魚行水濁。無佛處急走過。師云。草偃風行。三千里外。逢人不得錯舉。師云。泗州人見大聖。恁麼則不去也。師喝一喝摘楊花摘楊花。師云。若不得流水。還應過別山。大眾承天今日。已是為蛇畫足。汝等諸人。切忌近前啗啄。
　　心月孤圓。虗明洞透。耀古輝今。絲毫不漏。恁麼明得。卓拄杖云。誰謂春歸無覓處。不知轉向此中來。
　　欲識佛性義。當觀時節因緣。三年一閏。是人知有。九月重陽。以何為佛性義。竹葉於人既無分。菊花從此不須開。
　　寓菴遺書至。云。憶昔保福遷化。僧問鼓山國師。保福拋却殼漏子。向甚處去。國師云。你且道。保福在那箇殼漏裏。
　　師召大眾云。保福遷化。國師助哀。要識去處。南嶽天台。然雖如是。今日忽有人問。寓菴拋却殼漏子。向什麼處去。只向他道。鳥啼無下淚。花笑不聞聲。
　　施主開藏。云。靈文一閱五千卷。感果當知越四禪。應笑毗耶方丈裏。却容天女問因緣。蔡居士。昔也恁麼來。今也恁麼去。今昔兩無殊。去來擬何處。住住。明明百草頭。明明無生路(敘謝畢)。復云。陋巷閉門唯讀書。了無塵果自如初。時來坐脫西窗下。驚起須彌遶太虗。
　　退承天。云。是處青山可垛跟。白雲流水繞孤村。笑携拄杖出門去。三世誰知一口吞。

　　立地佛事
　　為光孝遵老下火

　　三世諸佛。向火燄上轉大法輪。盡大地無一人覰得見。火燄為三世諸佛說法。徧十方無一人聽得。獨有光孝禪師。到這裏。一覰便破。一咬便斷。直下與三世諸佛同見同聞。與火燄同起同滅。轉大法輪。說微妙法。還有人證明麼。若也證明得去。者老子。不虗來泉南打一遭。脫或未然。山僧為伊重下注脚。六十四年老古錐。手携隻履去難追。要知葉落歸根處。識取金風體露時。

　　為木菴下火。時國清方來請

　　石橋未跨忽宵征。空使叢林嘆老成。寄語豐干與寒拾。松門休更筭來程。木菴老。登山須到頂。入海須到底。既是大頂不居。雙澗不住。因甚向南方村草步頭。單丁垛跟。為或是這回不是夢。真箇到天台。為或是一度被蛇傷。怕見斷井索。到這裏。須有出身一路始得。以火炬畫一圓相云。火後一莖茆。銕蛇鑽不入。

　　為趙判院起棺

　　富貴功名如昨夢。涅槃生死等空花。高歌一曲笑歸去。翻著襴衫烏帽斜。到這裏。生也不道。死也不道。一念回光。歸家穩坐。恁麼明得。非儒非佛。非凡非聖。何三界可出。何菩提可求。何風樹可悲。何逝水可嘆。七十年齡世希有。身前身後轉光輝。雖然如是。且道。出門向什麼處去。令人翻憶老居士。天上人間不可陪。

　　游龍湫拜諾矩羅尊者

　　十里松溪到上流。斷崖千尺瀉龍湫。誰言尊者心無著。冷眼長年看不休。

　　雲蓋本和尚　　　　嗣白雲

　　師開堂日。僧問。諸佛出世。池湧金蓮。五峯出世。有何祥瑞。師云。總無祥瑞。僧云。為什麼却無。師云。座前縱有天花落。正眼看來亦是邪。僧以手劃一劃。師云。切須子細。僧欲進語　師乃云。問話且止。此一大事。乃是先佛之根本。群生之性命。亘古亘今。未甞改移。在聖在凡。曾無增損。包含天地。混茫太虗而不知其大。鼓洩陰陽。陶鑄萬物而不宰其功。浩浩然。不可以語言造。昭昭然。不可以寂默詣。語言求之。返成諍論。寂默求之。墮於斷滅。到此唯聖與賢。乃能共證。在昔裴相國治潭之日。石霜山中。有一老僧。號曰普會。雖有道行。不為世人之所欽奉。孤守深山。孑然自善。裴公知之。一日枉駕。公秉以見之。坐次。普會乃問。相公手中秉者是何物。公曰。此有多名。略言其二。在天子手中曰珪。在百官手中曰笏。普會曰。敢借一觀。公遂度與善會。會接得。乃拈起示相公云。在天子手中曰珪。在百官手中曰笏。且道。在老僧手中。喚作甚麼。公無說。普會曰。若也道得。却還相公。若道不得。留在山中。永為法物。裴公然之。
　　自爾之後。普會之道。大行天下。學者歸之如市。堂盈千眾。得其旨者。不知其數。普會之道既行。良由裴公不以廟堂尊高為貴。而能屈折於山中一老僧之前。遂使如來正法眼歲。萬世光顯。此非聖賢用心。則無由能得。雖然如是。三百年來。未曾有人提掇。雲蓋今日。幸逢勝會。不免再三。乃竪起拂子云。只這箇。不是笏。不是珪。諸佛授手。千聖護持。巍巍蕩蕩。應物隨機。收來則天寬地厚。放去乃斗轉星移。且道。即今是收是放。若也道得。裴公普會。不遠目前。若也未知。更俟他日。拂一拂。

　　上堂

　　平高就下。辭郭入村。斬新日月。特地乾坤。釋迦老子。橫眠竪臥。樓至如來。把却三門。喝一喝。拍禪牀。下座。
　　秋雨蕭蕭。秋風飋飋。好箇公案。無人斷得。有麼有麼。良久。拍禪牀。喝一喝。
　　夫有情之本。依智海以為源。含識之流。總法身而為體。祇為情生智隔。想變體殊。達本情忘。知心體合。道家又道。杳杳冥冥。其中有精。恍恍惚惚。其中有物。遂拈起拄杖云。文殊菩薩。共太上老君。在五峯拄杖上相趕。還有人見麼。若也見。阿誰在前。阿誰在後。乃擊香卓云。打與三百。
　　是即埋沒千聖。非即辜負自己。且道。是非不到處。一句作麼生道。良久云。鶴鷺竝頭踏雪睡。月明驚起兩遲疑。
　　一年去一年來。年去年來知幾回。勸若識取去來者。免被光陰取次催。且道。去來者作麼生識。既識得。作麼生道。若道不得。五峯與你一切道出。乃云。孟春猶寒。下座。
　　拈拄杖云。五峯不會佛法。問著也無對答。却將拄杖亂敲。笑殺叢林老衲。卓拄杖一下。
　　頭戴須彌山。脚踏四大海。呵吸成風雷。動用生五彩。若人識得渠。一任歲月改。且道。誰人識得渠。喝一喝云。田厙奴。下座。
　　一年春盡一年春。野草山花幾度新。天曉不因鍾鼓動。月明非為夜行人。
　　拈拄杖橫按云。倚天照雪。豈竝太阿。捉日追風。寧同八駿。且道。與他安名立字好。不與他安名立字好。良久云。德山有口未曾開。臨濟兩行淚先落。卓拄杖。
　　請化主。云。一人發真歸源。十方虗空。悉皆消殞。海會即不然。一人發真歸源。十方世界。乾坤大地。盡是黃金白玉。瑪瑙珊瑚。為什麼如此。良久云。我觀法王法。法王法如是。
　　春雨綿綿。連朝接夜。普天普地。無處不周。非人力之能為。豈虗空而自有。且問諸人。因什麼得到恁麼地。良久云。山房睡起寂無人。野禽啼在深花裏。
　　舉僧問睦州和尚。如何是學人一卷經。州云。題目甚分明。師云。如今一問一答。一主一賓。一縱一擒。一舒一卷。揚眉瞬目。竪拂敲牀。以至種種施為。總是題目。敢問諸人。經在什麼處。良久云。朝轉三千。暮轉八百。無漏果圓。共成佛道。
　　請典座藏主莊主知客。舉釋迦老子。有四弘誓願。第一。煩惱無邊誓願斷。第二。法門無邊誓願學。第三。無上菩提誓願證。第四。眾生無邊誓願度。海會亦有四弘誓願。第一願。粥足飯足。三德六味。不離口邊。第二願。黃卷赤軸。不能遮眼。十字縱橫。第三願。拖犁拽杷。步步到家。第四願。唱喏唱諾。不動舌頭。大眾且道。與釋迦老子。是同是別。試斷看。良久云。明月滿江無處覓。沙鷗時呌兩三聲。
　　古者道。視之不見。謂之夷。聽之不聞。謂之希。搏之不得。謂之微。若是雲蓋則不然。視之則徧周沙界。聽之則響應十方。搏之則納須彌於芥中。擲大千於方外。然雖如是。猶是因風吹火。順水行舡。且道。開合一句。作麼生商量。良久云。總被秋風收拾去。不知和雨落誰家。
　　不須添不須減。妙智靈光常湛湛。一日兩度鉢盂開。莫認饅頭作酸饀。
　　七月山中雨。便覺無暑氣。中夜竹簟冷。背手牽布被。父母非我親。祖佛非我位。此外更無他。不如且瞌睡。
　　赤日曬來乾落索。秋風吹動又新鮮。欲向江邊問消息。鷺鷥踏却釣魚舡。
　　滿頭白髮面皮乾。祖道難扶強自寬。多謝流鶯能助我。曉來枝上語千般。
　　舉祖師道。父母非我親。誰是最親者。諸佛非我道。誰是最道者。雲蓋即不然。父母非我親。無有不親者。諸佛非我道。無有不道者。且道。與祖師相違。為復不相違。如鳥二翼。如車二輪。如天地之二儀。如日月之雙照。祖師得第一句。五峯得第二句。若有人添得一句。許伊鼎分三足。
　　木人眼卓朔。石女頭把[髟/乍]。兩箇火爐頭。愛說多年話。張三失了刀。李四拾得杷。一場乾落索。幾人知縫罅。喝一喝。拍一拍。下座。
　　古者道。淨地上死人無數。過得荊棘林者。是好手。若說大盡三十日。小盡二十九。地肥茄子大。脚瘦草鞋寬。寒則向火。熱則取凉。正是淨地上死人。若也探竿影草。袖裏藏鋒。換步移身。主賓雙照。攪長河為酥酪。變大地作黃金。猶未過得荊棘林在。且道。作麼生得與五峯相見。良久云。良玉不為沙礫混。要識真金火裏看。
　　一中三。三中一。無量劫來到今日。且作麼生是今日事。良久云。楊柳烟深百舌啼。度水胡僧雙脚濕。
　　三轉法輪於大千。其輪本來常清淨。敢問諸人。且作麼生是三轉法輪。良久云。晨朝有粥齋時飲。夜後長伸兩脚眠。
　　雲霾萬壑。雪覆千峯。口欲談而牙齒寒。目欲視而睛光亂。到這裏。且道。憑箇什麼建立。良久云。地爐禪客莫嫌冷。更有英雄臥鐵衣。
　　兩不成雙。一不成隻。貌若嬰孩。聲如霹靂。入水不揚波。穿山不動石。滔滔常在五峯前。明眼衲僧識不識。拍禪牀。喝一喝。下座。
　　見可見無所見。聞可聞無所聞。無聞則音聲至大。無見則色像至廣。音聲色像。既廣既大。則見聞覺知。無邊無際。雖然如是。為什麼。三世諸佛。向一微塵裏。轉大法輪。家家門外路。一一透長安。
　　打破虗空。喝散風雨。地獄天堂無著處。浮漚影裏任經年。石火光中論劫住。
　　雪嶺吼泥牛。雲門嘶木馬。祇應除此外。萬般俱是假。
　　靜為躁之君。蹂為靜之臣。君臣如合道。躁靜一時真。
　　春風吹園林。歷歷傳好音。見聞如不脫。辜負老婆心。

　　偈頌
　　寄酬邵陽陳朝請　　謝靈泉茶

　　邵陽太守老禪翁。盡日忘緣與我同。千里生靈為海眾。一城絃管是家風。簿書行遣通消息。枷棒分明示苦空。回顧一盂并一錫。却慚高臥白雲中。
　　臘茶一餅占春先。碾罷仍將雪水煎。盡日清香遶牙齒。爐邊不動見靈泉。

　　送僧遊皇都　　送小師

　　衲卷春風逸性情。孤鴻悠颺拂青冥。崖泉別後聲長在。時倚筇枝猶自聽。
　　萬國歸心共一家。等閑移步到京華。明年杜宇聲聲好。應憶山中玉杵花。
　　履石思磊落。臨流念清瑩。翫月學高明。觀松斆堅勁。四者皆可師。行坐若身影。吾言不汝忘。朝暮時一詠。

　　寄唐祕校　　送明長老歸灌溪

　　竹椅蒲團倚石屏。隔溪新月帶烟明。自從陶令出山去。閑却孤猿數夜聲。
　　松檜交陰路屈盤。穿雲歸去錫聲寒。人間夜夜見山月。不似溪頭石上看。

　　默軒　　山中

　　瘦竹三四莖。恠石一兩塊。有箇白頭僧。時來坐相對。
　　一池秋水浸莓苔。夜靜從他月入來。水亦無心吞月色。冷光寒碧共徘徊。

　　牧童歌

　　茸茸芳草隨牛食。牛上橫眠吹短笛。笛中一曲落梅花。都來不用春風力。烟雨濛濛入深塢。重重不礙來時路。石上攣拳紫蕨肥。葉裏綿蠻幽鳥語。驀地歌驀地舞。縱遇知音未相許。騎牛歸去月明天。竹枝敲落聲前句。

　　虎丘隆和尚語　　　　嗣圓悟
　　上堂

　　豁開戶牖。萬里不掛片雲。杲日騰空。四顧清風滿座。湖光浩渺。野色澄明。萬象森羅。全彰海印。直得頭頭妙用。物物真機。心境一如。纖塵不立。正當恁麼時。萬機休罷。千聖不携。坐斷毗盧頂。不稟釋迦文。婢視聲聞。奴呼菩薩。德山臨濟。目瞪口呿。有棒有喝。一點也用不著。且道。忽遇其中人來時。如何話會。傾蓋相逢元故舊。何妨來喫趙州茶。
　　悠悠世事空浮沈。自愛白雲歲月深。舉眼盡非凡草木。剛然斷臂覓安心。雖然如是。事無一向。拈拄杖云。達磨來也。在山僧拄杖頭上。為諸人說安心法門。還信得及麼。若信得及。當下便心安。其或未然。海枯終見底。人死不知心。
　　寰中天子敕。塞外將軍令。一句定乾坤。一劍安天下。便見時康道泰。四海晏清。向我衲僧門下。又且不然。拄杖子。吞却乾坤了也。綿綿不漏絲毫。何處更有一物。與諸人為緣為對。還會麼。良久云。各請歸堂喫茶去。
　　牛頭沒。馬頭回。渠無國土。無位真人。突出難辨。甚處逢渠。擊石火閃電光。得不得。未免喪身失命。且風恬浪靜一句。作麼生道。善財別後誰相識。樓閣門開竟日閒。
　　不犯之令。明古今風月。靈機常獨耀。萬象悉澄徹。更說什麼正法眼藏。瞎驢邊滅。無計較中。飜成計較。無途轍中。飜成途轍。一時與你截斷。秤槌硬似鐵。別別。八月秋何處熱。
　　一滴水一滴凍。喝下風雷彰大用。棒頭點出眼睛來。照了諸相悉空洞。出門撞著須菩提。拶破虗空全體露。一片雲凝絕謂情。萬里清光飛玉兔。
　　光非照境。境亦非存。光境俱忘。復是何物。百草頭上罷干戈。則且置。忽若嘉州大像。倒騎陝府鐵牛。把須彌一摑。百雜碎。新羅國裏走馬。南贍部洲說禪。又作麼生。五臺山上雲蒸飯。佛殿堦前狗尿天。
　　凡有展托。盡落今時。不展不托。墮坑落塹。直饒風吹不入。水洒不著。檢點將來。自救不了。豈不見道。直似寒潭月影。靜夜鐘聲。隨扣擊以無虧。觸波瀾而不散。此猶是生死岸頭事。拈拄杖。劃一劃云。劃斷生法師多年葛藤。點頭石不覺撫掌大笑。且道。笑什麼。腦後見腮。莫與往來。

　　贊達磨

　　闔國人難挽。西攜隻履歸。只應熊耳月。千古冷光輝。

　　應菴華和尚語　　　　嗣虎丘
　　上堂

　　九年面壁。壞却東土兒孫。隻履西歸。鈍置黃面老子。拈拄杖劃一劃云。石牛攔古路。一馬生三寅。
　　黃檗老婆。大愚饒舌。佛法無多子。正眼瞎驢滅。驀拈拄杖云。妙嚴突出拄杖。三人證龜成鱉。遂卓一下云。拄杖子善甄別。硬作脊梁。莫教漏泄。觀音菩薩。將錢買胡餅。放下却是一塊生鐵。擲拄杖。下座。
　　雪堂行和尚到。云。臨濟三遭痛棒。高安灘上知歸。興化於大覺棒頭。深明黃檗宗旨。山中兄弟。雖然不多。各各病在膏肓。不是師叔和尚到來。明果不敢妄通消息。少間下座。與諸知事頭首大眾。拜請。伏望慈悲。痛垂發藥。
　　十五日已前。水長船高。十五日已後。泥多佛大。正當十五日。東海鯉魚打一棒。雨似盆傾。直得三千世界。一切眾生。懽喜贊歎。謂言。打這一棒。不妨應時應節。報恩不覺通身踴躍。遂成一頌。舉似大眾。青蜓許是好青蜓。飛來飛去不曾停。捉來摘却兩邊翼。便是一枚大鐵釘。
　　舉大愚芝和尚云。大家相聚喫莖虀。若喚作一莖虀。入地獄如箭射。
　　師云。大愚好語。要且無來處。若人辨得出。與你一兩金。
　　舉德山一日。有僧纔相看。便近前。作相撲勢。山云。你恁麼無禮。合喫山僧手中棒。僧拂袖便出。山云。饒你與麼。也只得一半。僧便喝。山便打云。須是我打你始得。僧云。諸方有明眼人在。山云。汝天然有眼。僧以手擘開眼云。猫。山云。黃河三千年一度清。
　　師云。這僧是透關底漢。若非德山本分鉗鎚。幾乎死在句下。只如德山道黃河三千年一度清。又作麼生。嶺梅殘雪後。雲鬢未梳時。
　　披毛戴角。拽擺拖犂。耕荊棘林。下地獄種。開三毒花。結無明果。是故見者聞者。悉起惡念。惡念起時。充塞虗空。即虗空體。證魔王身。正當恁麼時。誰是施者。誰是受者。箇裡緇素得出。許你諸人。有出身路。苟或未然。且道。佛之與魔。是一是二。一二之義。汝等諸人。且莫瞌睡。為甚如此。三十三天輥氣毬。
　　參學人。切忌錯用心。悟明見性。是錯用心。成佛作祖。是錯用心。看經講教。是錯用心。行住坐臥。語言三昧。是錯用心。喫粥喫飯。屙屎送尿。是錯用心。一動一靜。一來一往。是錯用心。更有一處。是錯用心。歸宗不敢與諸人說破。何故。一字入公門。九牛拽不出。
　　達磨西來。直指人心。見性成佛。者老臊胡。當時若知有轉身句。是你諸人。未免橫屍露骨。且道。寶林恁麼告報。還有地頭也無。莫守寒巖異草青。坐著白雲宗不妙。
　　入羅漢五臟云。黃面老人乾屎橛。參隨一火爛泥團。心肝腸胃皆條直。蔬飯茶花照膽寒。佛法雖然未夢見。神通却許入雲端。應須痛念歸宗寺。時復持盂下翠巒。
　　舉僧問徑山。掩息如灰時如何。山云。猶是時人功幹。僧云。幹後如何。山云。耕人田不種。僧云。畢竟如何。山云。禾熟不臨場。
　　師云。鳳閤香沈。雪巢夜冷。半窗明月。和氣藹然。正當恁麼時。且道。歸宗與徑山。還有相見分也無。見與不見。即且置。只如這僧問徑山。還具眼麼。苟或未然。雲藏無縫襖。鳥宿不萌枝。
　　萬杉到。云。大底大。小底小。長底長。短底短。曲底曲。直底直。方底方。圓底圓。正底正。邪底邪。為復是佛耶。是菩薩耶。是羅漢耶。是聖僧耶。是鬼神耶。是天仙耶。我昔聞是法。未甞妄宣說。是義非義。是隨義墮。非是非義非非義。是隨句墮。若作佛法商量。達磨一宗。埽土而盡。不作佛法商量。老僧活陷地獄。是你諸人。還緇素得出麼。苟或未然。少間下座。同知事頭首。攀請新萬杉。為眾說破。
　　舉百丈示眾云。汝開田了。我與汝說大義。僧云。開田了。請和尚說大義。大展兩手。
　　白雲端和尚。拈云。百丈說大義。只如此。當時再參馬祖底。向什麼處去也。若言更有在。未免與蛇畫足。且道。作麼生得知百丈老人立地處。乃云。客來無茶點。蒿湯備禮儀。
　　師云。白雲要見百丈再參馬祖底道理。直是好笑。笑須三十年。又道。作麼生得知百丈立地處。也與笑三十年。客來無茶點。蒿湯當禮儀。也與笑三十年。三笑而九十年。為復笑白雲批判未盡。為復別有道理。汝諸人。若檢點得出。歸宗拄杖子。兩手分付。苟或未然。幾度醉歸明月夜。笙歌引入畫堂前。
　　舉睦州示眾云。裂開也在我。揑聚也在我。有僧問云。如何是裂開。州云。三九二十七。菩提涅槃。真如解脫。即心即佛。我且與麼道。你又作麼生。僧云。某甲不與麼道。州云。盞子落地。碟子成七片。
　　雲峯悅云。相罵饒你插觜。相唾饒你潑水。
　　師云。我且問你諸人。雲峯恁麼拈提。為復是見睦州意耶。明睦州語耶。歸宗因行不妨掉臂。不是禪。不是道。不是玄。不是妙。久立。伏惟珍重。
　　舉丹霞。因過一寺。值凝寒。於殿中。見木佛。乃取燒火向。院主偶見。呵責曰。何得燒我木佛。霞以杖撥灰云。吾燒取舍利。主云。木佛何有舍利。霞云。既無舍利。更請兩尊。再取燒之。院主自後眉鬚墮落。
　　師云。諸方商量道。院主忽起疑心。而致斯禍。又云。院主天寒。不與丹霞火向。致令燒却木佛。遂乃眉鬚墮落。殊不知。院主買鐵得金。一場富貴。
　　舉僧問多福。如何是多福一叢竹。福云。一莖兩莖斜。僧云。學人不會。福云。三莖四莖曲。
　　師因成一頌。一莖兩莖斜。其意毒如蛇。三莖四莖曲。無疑入地獄。言下若知非。心空及第歸。堪笑蔣山老。無端入荒草。
　　出隊歸上堂。透過鐵壁銀山。紅塵閙市。全彰古佛家風。經過酒肆茶坊。突出衲僧巴鼻。冷笑諸方寒灰枯木。坐在無魂必死之地。妙嚴有些子神通。為汝諸人。出氣。卓拄杖云。三十年弄馬騎。却被瞎驢受記。又卓一卓。下座。
　　大丈夫。須猛烈打破從前伎倆。直下斬釘截鐵。拈却佛祖機。拔却繫驢橛。豈不見。睦州為人太親切。拶得雲門脚折。後來兒孫。不辨端倪。却向推門處。辨別。若也恁麼參禪。驢年未得休歇。妙嚴不惜眉毛。與你當頭拈出。拈拄杖。擲下云。南贍部洲人。常在北鬱單越。
　　荊棘林中紅爛。破驢脊上蒼蠅。韓信臨朝底。洞山佛無光。這一隊漢。朝三千暮八百。有什麼罪過。只如銅砂羅裏滿盛油。汝諸人。又作麼生。良久云。大盡三十日。小盡二十九。
　　百草頭上。罷却干戈。萬仞峯前。縱橫遊戲。暗嗟魯祖。面壁一味。祇貪瞌睡。飜笑睦州見僧與我提一桶水。當恁麼時。臨濟喝似雷犇。也拈放一邊。德山棒如撒星。亦置之一處。妙嚴有條活路。與汝諸人共行。遂畫一圓相云。東山下左邊底。
　　九九。釋迦老子不知有。飜轉面皮。伸出毛手。握金剛鎚。碎窠臼。突出無位真人。一一面南看北斗。
　　山河大地。草木叢林。盡是恒河沙劫千佛數。直饒信得及去。大似掉棒打月。東頭買貴。西頭賣賤。三十年後。破草鞋向什麼處著。漆桶。參堂去。
　　結夏。拈拄杖。橫按云。住山僧某甲。據菩薩乘。修寂滅行。同入清淨實相住持。以大圓覺。為我伽藍。身心安居。平等性智。老僧。二千年前。與十二大士。同在光明藏中。親聞如來金口。叮嚀付囑。向二千年後。為末世眾生。廣演斯要。今正是時。報恩不敢囊藏被蓋。更為諸人。八字打開去也。以拄杖卓一卓云。先請文殊大士。向山僧拄杖頭上。為諸人說安居偈。護生須是殺。殺盡始安居。會得箇中意。鐵船水上浮。次當山僧。重說偈言去也。文殊據虎頭。山僧収虎尾。中間諸菩薩。隨例生歡喜。復以拄杖。卓一卓。下座。
　　謝首座書記藏主。舉趙州會下。有二僧。相推不肯作第一座。主事白州。州云。總教伊作第二座。事云。教誰作第一座。州云。裝香著。事云。裝香了也。州云。戒香。定香。慧香。解脫香。
　　師拈云。趙州下一鎚。不妨驚群動眾。子細檢點將來。也是泥裏洗土塊。若是薦福門下。不用相推。第一座也有人。第二座也有人。第三座也有人。雖然。不免從頭注過第一座。鐵眼銅睛覰不破。第二座。陽春白雪無人和。第三座。真實身心同達磨。且道。與趙州是同是別。若也會得。許你具一隻眼。若也不會。也許你。具一隻眼。有箇衲僧。出來道。總不恁麼。時如何。對他道。切忌向鬼窟裏。作活計。
　　祈雪。夜來得一番雪。子細思量。有五件奇特事。應時應節。災殃殄滅。能除熱惱。眾人定疊。又見老鵶頭白。且道。衲僧門下。畢竟如何。文殊疾走無邊方。普賢眼裏重添屑。
　　平地上若衣喫飯。十箇有五雙。不知落處。輕如鴻毛。重如泰山。不必較之。達磨西來。直指人心。見性成佛。知他是真是偽。衲僧家。口似血盆。舌如利刀。到這裏因甚口似匾擔。東湖借路經過。驀拈拄杖云。且道。尋常在什麼處著到。乃擲下云。橫身當宇宙。一句定綱宗。
　　即心即佛。非心非佛。不是心。不是佛。不是物。冷水浸冬瓜。大家廝淈[泳-永+盾]。雖然淈[泳-永+盾]。却有箇分曉處。驀拈拄杖云。山僧夜來。吟得山偈。舉似大眾。雪子落紛紛。烏盆變白盆。忽然日頭出。依舊是烏盆。忽有箇衲僧。出來道。長老長老。此是雪詩。乃對他道。冬行春令。便下座。
　　明不見暗。暗不見明。明暗雙忘。無異流俗阿師。野干鳴獅子吼。獅子吼野干鳴。三家村裏臭胡孫。價增十倍。驪龍頷下明珠。分文不直。若作衲僧巴鼻。甚處得來。三十年後。換手槌胷。未是苦在。
　　見聞覺知無障礙。色香味觸常三昧。眼見如盲。口說如啞。蘇州人獃。常州人打爺。大宋國裏。只有兩箇僧。川僧浙僧。其他盡是子。淮南子。江西子。廣南子。福建子。豈不見道。父慈子孝。道在其中矣。
　　新鑄鐘云。有大智人。具大知見。啟大爐鞴。奮大鉗鎚。然後示大機。顯大用。於二百日中。成此大法器。住大解脫門。亘千萬億劫。震大圓音。空明暗相。以此津濟四生。以此梯航九有。以此祈祥懺罪。以此息苦停酸。以此揭示頂門正眼。以此流通佛祖慧命。直得星飛電卷。山色凝光。鳳舞鸞翔。龍馳虎驟。豈不見玄沙和尚道。直似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。苟能於此洞明。便見玄沙老子。即今向紫霄峯下。拭眼堂前。騎聲蓋色。坐斷十方。脫或未然。塞却耳根。分明聽取。
　　君子道長。小人道消。衲僧活計。不在兩頭。有般癡漢。便問。未審在什麼處。似這般底。不打。更待何時。且道。寶林恁麼道。還有過也無。試定當看。
　　住報恩上堂。僧問。祇這是。埋沒自己。祇這不是。孤負先聖。去此二途。和泥合水處。請師道。師云。玉筯撐虎口　師乃云。古佛家風。遇古佛然後拈出。大人境界。見大人乃可顯揚。今日朝旆臨筵。人天普集。古佛家風既展。大人境界全彰。揭示摩醯正眼。洞明少室真機。頓契佛祖不傳妙心。開悟父母未生面目。直下斬釘截鐵。猶是把纜放船。苟若說心說性。未免和泥合水。這條通天活路。千聖共行。萬靈同轍。淨躶躶沒虗空。赤洒洒無空缺。雖居有為界。示無為法。而不滅壞有為之相雖居無為界。示有為法。而不分別無為之相。如是則如鐘在虡。扣之則鳴。似鏡臨臺。物來斯照。於其中間。應變萬差。出沒卷舒。得大自在。祇如應真不借一句。又作麼生。雙溪源脈深無底。濟物曾無有倦時。
　　結夏云。金錫罷遊留靠壁。草鞋乾曬待秋風。且那長夏深思省。看是平生有底功。真實行藏宜保惜。虗頭伎倆疾消鎔。老僧豈是多饒舌。要與諸方氣味同。
　　鷲嶺拈花。少林直指。指空畫空。泥裏洗土。如來禪。烈焰光中綻白蓮。祖師意。海裏紅塵成陣起。透得過。權實照用。一鎚打破。透不過。葛藤窠裏。長年打坐。總不與麼。喚取瞎驢來拽磨。
　　受寶林請。云。孤峯頂上。聳壑昂霄。好不資一毫。十字街頭。和泥合水。醜不資一毫。如是。則在彼在此。同得同用。所以道。我此法印。為欲利益世間故說。在所遊方。勿妄宣傳。到箇裏。推倒須彌。飲乾大海。於其中間。出沒卷舒。了無妨礙。且應緣利物一句。作麼生道。雪後始知松柏操。事難方見丈夫心。
　　三十二相。八十種好。從朝至暮。啾啾唧唧。說黃道黑。不知那裏是二時上堂喫飯。不覺嚼碎舌頭。血濺梵天。四天之下。沛然有餘。玉皇大帝惡發。追東海龍王。向金輪峯頂。鞠勘。頃刻之間。追汝諸人作證見也且各依實供通。切忌回避。儻若不實。喪汝性命。
　　舉正法別峯和尚立僧。云。西天四七。唐土二三。天下老和尚。無不以此頂[寧*頁]上一著。流通正法眼藏。顯示涅槃妙心。是故雲夢之竹。天下之勁也。然而不矯揉不羽筈。則不能以入堅。堂溪之金。天下之利也。然而不鎔範。不砥礪。則不能以擊強。矯揉羽筈。鎔範砥礪。既妙。至人之用。其赤手提持。解粘去縛。抽釘拔楔。烹佛煅祖。轉凡成聖。亦不出此箇端由。所謂善知識者。是大因緣。其斯之謂歟。正當恁麼時。如何。佇看汗血八駿駒。何啻日馳三萬里。
　　道遠乎哉。觸事而真。善因招惡果。聖遠乎哉。體之則神。刻糞作旃檀。蔣山恁麼著語。是你諸人。還知落處麼。良久云。不因風撼庭前樹。爭見山花入袖香。
　　道不得底句。不在天台。定在南嶽。拈拄杖云。是汝諸人。還見蔣山拄杖麼。卓一卓云。人貧智短。馬瘦毛長。
　　開爐。三世諸佛。吞却火焰。火焰燒殺三世諸佛。一盲引眾盲。相牽入火坑。棒打不碎底。填溝塞壑。刀斫不入底。臥雪眠霜。作世諦商量也得。作佛法流布也得。渾崙吞却。三十年後。有人索飯錢在。直饒爛嚼。白湯嚥下。未免粘牙帶齒。且道。蔣山為人。在什麼處。爛研巴豆三千顆。瀉却諸方五味禪。
　　大慧至。我本無心有所希求。今此法王大寶。自然而至。法王大寶既至。汝等諸人。急著精彩。所謂見之不取。思之千里。豈不見。大隨道。我參七十餘員善知識。具大眼目底。祇有一二。其他盡具正見。在今天下。具大眼目。真善知識。唯法叔老師一人而已。黑漆竹篦。掀飜海嶽。從頭打過。雖是死馬醫。就中要妙。黃檗打臨濟拄杖。蔣山豈是無耶。蓋為土曠人稀。雲門一曲。臘月二十五。那在今朝十六日吹唱。驀拈拄杖。卓一下云。虗空可量風可繫。無能宣說佛功德。
　　復舉頃在虎丘。聞先師舉佛眼叔祖。初作無為軍化士。因道中著顛。有箇省處。歸來。舉似師祖。後令充知客。因夜坐撥火。忽然猛省。雖然如是。每至入室。未能深入閫奧。從容請益。太師祖云。我為你。說箇喻子。正如一人。牽一頭牛。從窓櫺中過。兩角四蹄。悉皆過了。唯尾巴過不得。
　　師云。這箇說話。多年在肚皮裏。信知。在今天下。無人理會得。所以密之三寸。苟非法叔老師到來。小姪此生。無因拈出。敢問諸人。既是大底過了。如何尾巴却過不得。且道。誵訛在什麼處。小姪今日。對眾拈出。供養我法叔老師大和尚。唯願壽與趙州同年。為佛法作大主張。使天下衲僧。洞徹此一段奇特大事。下座。同知事頭首大眾。殷勤拜。請。伏望慈悲俯垂開示。
　　上堂。良工未出。玉石不分。巧冶無人。金沙混雜。縱使無師自悟。向天童門下。何啻朝打三千。暮打八百。驀拈拄杖云。喚作拄杖。玉石不分。不喚作拄杖。金沙混雜。其間一箇半箇。善別端由。管取平步青雲。苟或未然。卓拄杖云。急著眼看。
　　傳法寺請開鐘聲。云。頑銅鈍鐵。美玉精金。大冶洪爐。一模鑄就。不假毗沙門天王神力。豈從須彌頂[寧*頁]上持來。器重千鈞。樓高百尺。啟圓通三昧。發清淨妙音。直須眼處聞聲。莫向耳邊領略。鑊湯爐炭。不用吹而自滅。刀山劍樹。何待喝而後摧。昏夢頓除。沈迷了悟。萬象森羅俱作舞。大千沙界一時聞。大眾且道。末上一鎚。落在什麼處。劫石有消日。洪音無盡時。

　　小參

　　是真精進。是名真法供養如來。爾時靈山一會。儼然未散。豈不是今日恁麼時節。雖然不言我家醋淡。蓋為人人各有一坐具地。侵他一絲毫。也不得。光孝恁麼提唱。須是箇人始得。還有獨脫底麼。出來。與光孝相見。其或未然。是法住法位。世間相常住。老僧自到光孝。首荷七員外令閤喜道人。令似祖道。舉家學般若眷屬。無不戮力外護。自非夙昔有大因緣。安能若是。然而與人相聚。莫非身心真實。心若真實。至於動靜施為。行住坐臥。一語一默。無不真實。豈不見。古人道。只箇心箇心是佛。十方世界最靈物。縱橫妙用可怜生。一切不如心真實。所以山河大地。日月星辰。人畜草芥。皆依真實。而現相好。然真實之義。即是從上佛祖。清淨大解脫門。只看當人各各所行如何。其間一生為善者。至於多生。為善者。無量劫來。為善者。即殊勝果報。歷歷現前。苟為不善者。其不善境界。亦常歷歷現前。信之。善惡報應。毫髮無差。且如衲僧家。親近善知識。悠久辨一片真實身心。窮己躳大事。無有不辨底道理。是故從上佛祖。天下老和尚。無不以真實顯示。豈不見。疎山矮師叔。在溈山會下。聞示眾云。行脚高士。直須向聲色裏睡眠。聲色裏坐臥。始得。是時疎山。出問云。如何是不落聲色句。溈山豎起拂子。疎云。此是落聲色句。溈山便歸方丈。
　　疎山不契。遂辭香嚴。嚴云。何不且住。疎云。某甲與和尚無緣。嚴云。有何因緣不契。試舉看。疎山遂舉前話。嚴云。某甲有箇語。疎山云。道什麼。香嚴云。言發非聲。色前不物。疎云。元來此中有人。乃囑香嚴云。師兄向後有住處。某甲却來相見。
　　諸人要識言發非聲。色前不物麼。便是釋迦老子道。一人發真歸源。十方虗空。悉皆消殞底。螢火之光也。然疎山痒處。既被香嚴抓著。豈止溈山撿點。千古之下。具大眼目尊宿。皆不放過。
　　溈山至晚。乃問香嚴。問聲色底矮闍梨。在麼。嚴云。已去也。溈山云。向子。道什麼。嚴云。某甲亦曾對他來。溈山云。試舉看。嚴云。言發非聲。色前不物。溈云。他道什麼。嚴云。他深肯之。溈山失笑云。我將謂矮子。有長處。元來只在這裏。看溈山。下這一著。不妨驚天動地。惜乎土曠人稀。溈山又云。此子向去。設有住處。近山無柴燒。近水無水喫。爛泥裏有刺。然古人之言。必不妄矣。在今天下。討一箇言發非聲。色前不物底。正如掘地覓天。何況要會溈山說話。不言。可知矣。雖然切忌鑽龜打瓦。
　　大底宗師。據曲彔床。不是細事。山野自出世來。隨所住處。非不為兄弟。激揚此事。然未嘗動著箇一著子。
　　頃住薦福。偶然二三百衲子相聚。因而略露鋒芒。遂惹起無限風波。自後一向隨宜施設。終不將真珠作碗豆糶却。古人有見賢思齊之說。在今日。去聖時遙。邪師過謬。非眾生咎。是他本色道流。做工夫底。只向脚跟下推究。推來推去。驀然推徹。豈不是大力量人。苟推未徹。語意活脫。終不為閒言市語。邪師印證語。有箇見處語。知是般事語。硬配在生滅斷常坑子裏。
　　所謂善知識者。是大因緣。老僧行脚。走徧江西湖南。及乎到圓悟處。更開口不得。正如就地彈雀相似。是他為人。不妄下手。至下手時。峭峻。無道理與人湊泊。後到先師處。稍知觸淨。方知圓悟說話分曉。蓋尊宿為人。古今難得其人。是他本分手段。迥別。比其和泥合水阿師。豈可同日而語耶。
　　昔高安白水仁禪師示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道。為你說。答你話。
　　若向這裏見得。溈山道。這矮子將謂別有長處。元來只在這裏。箇些子。明白便見得。白水道。且道。為你說。答你話。無不透頂透底。刢利漢。聞恁麼舉。豈止醍醐灌頂。苟或未然。參須實參。悟須實悟。閻羅大王。不怕多語。久立。
　　舉茗溪示眾云。吾有大病。非世所醫。看他古人。吐露箇消息。不妨炟爀。其實無他。只是踏著向上關棙子。拈出來。便該天括地。近傍不得。是他往日有知音。後來僧持問曹山。未審是什麼病。山知他落著。便道。攢簇不得底病。這箇便是知音也。豈似而今無地頭。恣意亂道。纔見人問。未審是什麼病。便打入葛藤窠裏。恰似拽鋸相似。你拖去。我又拽來幾時得歇。於本參中。有什麼交涉。這般病。諸人皆有之。只是不會病。酌然攢簇不得。既不會病。變成毛病去。既成毛病。只是業識忙忙。無本可據。到年窮歲盡。總無得力處。豈不哀哉。若踏著攢簇不得底病。便有超生離死之由。這僧又問。一切眾生。還有此病也無。山云有。僧云。既有因什麼不病。山云。眾生若病。即非眾生。這僧也會推究。又問曹山。和尚還有此病也無。山云。老僧正覓起處。不得。不妨險峻。這一句子難道。非曹山。如何啟口。雖然正覓起處不得。諸方具正知正見者。其護惜珍育。為出世妙訣。不肯容易發露與人。若向薦福門下。正是大病。謂之貼肉汗衫。謂之解脫深坑。又謂之死水。又謂之墨汁。又謂之明白。你諸人若病到覓起處不得。但來問薦福。當為顯示。諸方奈何你不得。何故。蓋正坐此病。
　　這僧又問。一切諸佛。還有此病也無。山云有。僧云。因什麼不病。山云。為伊惺惺。此老人。是曹洞正傳。有回互傍參。不犯底手段。臨機八面。得大自在。豈守窠臼。瞎學者眼。
　　諸道流。既來此間相聚。二六時中。急著精彩。時不待人。儒者尚云。朝聞道。夕死可矣。況衲子乎。

　　法語

　　答詮老法嗣書　老僧自幼出家。正因也。方袍圓頂。正因也。念生死未明。撥草瞻風。親近善知識。正因也。至於出世領眾。今三十餘年。未甞毫髮厚己也。方丈之務。未甞少怠也。晝夜精勤。未甞敢懈也。念眾之心。未甞斯須忘也。護惜常住之念。未甞敢私也。行解雖未及古人。隨自力量。行之。亦不負愧也。痛念佛祖慧命懸危。甚於割身肉也。念報佛祖深恩。寢食不遑安處也。念方來。為道衲子。心地未明。不啻倒懸也。雖未能盡古人之萬一。然此心不欺也。
　　長老隨侍吾。三四載。凜然卓卓可喜。去年夏末。命悅眾。是吾知長老也。
　　吾謝鍾山。寓宣城昭亭。未幾。赴姑蘇光孝。方兩月。長老受鳳山之請。道由姑蘇。首來相見。道義不忘。如此也。別後杳不聞耗。正思念間。懷淨上人來。承書并信物。方知入院之初。開堂。為吾燒香。乃知不負之心昭廓也。今既為人天眼目。前來事體不同也。果能如吾自幼出家。為僧行脚。親近善知識。以至出世住持。其正因行藏。如此行之。則吾不妄付授也。又何患宗門寂寥哉。至祝。無以表信拂子一枝。法衣一頂。幸收之。
　　紹興壬午。七月初七日。住光孝。應菴老僧書復。
　　示徽禪人　達磨西來。直指人心。見性成佛。不妨直截省要。正眼看來。已是七錯八錯了也。事不獲已。且作死馬醫。祇這直指底心。便是黃面老子。四十九年。橫說豎說不著底。至精至妙。罕有達此正脉者。此心傳授不得。唯自證自悟。到無迷悟處。祇是平常。著衣喫飯。更無許多玄解義路。貫塞胸次。蕩蕩地。閒閒地。祖師道。一種平懷。泯然自盡。方得大受用。至於臨生死之際。湛然凝寂。更無毫髮走作。祇恁麼地。如一座須彌山相似。豈不要哉。
　　近年來。參學兄弟。雖號行脚。恰如冷水澆石一般。到所在。掛搭。祗是妄想記憶。諍勝負。以當平生。真可怜憫。若是正因行脚人。終不恁麼地。看他從上古聖。出叢林。入保社。親近真正知識。十年二十年。退步就己。寒灰枯木。密密地。究竟根蔕下一些子。要著實處。方可隨緣任運。名為了事衲僧。行脚高人。若心地不洞明。如何歇得。十二時中。起心動念。帀帀地。如千波萬浪相似。如何消鎔得去。到這裏。若無透脫處。祇是一箇無所知。盜常住飯劫賊。臨濟和尚。謂之禿兵是也。劫來劫去。劫得渾身。赤骨聿地。忽然緣謝。所有平生機智聰慧。向眼光落地時。一點也用不著。設使累生。作得恒沙功業。愈無超生死之期。祇得人天福報。報盡。依舊無出頭處。
　　若要窮虗空劫。盡未來際。受用不盡。須是直下心空。既未能徹證此道。當須稟大宿誓。擇本分宗師。放下複子。盡此一報身。窮究此公案。無有不契證者。第恐如存若亡。口頭雖說參禪。肚裏全不肯做。若此不如歸一頭存誠看教。作白淨業。將來不失人身。古德云。說得一丈。不如行得一尺。是也。
　　且如今列剎相望。呼為善知識。傳直指心宗。畢竟此心。如何傳。是何形狀。近來出一等魔。教中謂之惡友。各說異解。以為利人。或者教人休去歇去。都莫思量。纔起心動念。速為除去。或者教人一向無事。香不燒。拜不禮。或者教人。一向理會古今。恰如箇杜撰座主。或者將從上老宿。赤心提持處。謂之建立門庭。或者見學家來。室中下得轉語相似打半日。又問一句。學者又進語。合得他著。便謂。此兄弟有箇入處。且道。此等利人。還契得直指心麼。酌然是無星子交涉。所以佛鑒和尚道。今之善知識。多是曲指人心。說性成佛。此之是也。臨濟正脈。自百丈於馬師喝下。遞代至今。非但契證諸大祖師命根。亦乃契證不可說不可說。百千萬億阿僧祇。佛祖命脈。絲髮不差。百丈得黃檗。黃檗得臨濟。臨濟付三聖。乃云。誰知吾正法眼藏。向這瞎驢邊滅却。只這箇說話。若見得徹去。何更有臨濟宗耶。
　　德徽上人。以道義相從。頗進古風不倦。窮究衲衣下事。誠謂之不虗行脚也。若要易會。祇向十二時中。起心動念處。但即此動念。直下頓豁。了不可得。如太虗空。亦無虗空形段。表裏一如。智境雙泯。玄解俱亡。三際平等。到此田地。謂之絕學無為閒道人也。更須知有五祖道底。始得。上人既炷香誠悃。因書。以付其行。
　　示茂先二化士法語。頭云　一大藏教。且不是黃面老子說底。直指人心。且不是達磨大師傳底。祇這兩著。殃害天下衲僧。求不得生。求不得死。正擬議閒。驀地被人推轉。一刀兩段。血濺梵天。向歸宗門下。猶是掇洗脚水底漢。未曾夢見我先祖意旨在。
　　道人之心。其直如絃。在在處處。若倚天長劍。世間富貴驕奢。五欲八風。入作無門。名利是非。四生九有。籠罩不住。得到這田地。便是取黃面老子命根時節也。豈只一生兩生。堅勁行願所致。乃是積劫熏煉。種智純熟。至於歷諸勤苦。然後乃可引跂大方。超然獨步者也。
　　德山未遇人時。[祝/土]一肚皮葛藤。流入八萬四千毛竅。化為精魅魍魎。冬冬於無量神通。及見龍潭。一點也用不著。然後知非。乃云。從今日去。更不疑天下老和尚舌頭也。
　　讓祖首起馬駒膏肓之病。示以磨磚打車。殺佛之要。所謂瘥病不假驢駞藥。應平生堅執奉重。渙然氷釋。從容父子懲酬。曾無毫髮滲漏。皎然如千日並照。臨機八面。超情離見。到出生入死。不疑之地。了無生死始終之患。爾後以是傳之百丈。百丈以是傳之黃檗。黃檗以是傳之臨濟。臨濟以是傳之三聖。三聖死。且喜太平。豈謂興化忍俊不禁。向大覺棒下。見徹臨濟在黃檗處。喫棒底意旨。此老故是聽事不真。喚鐘作甕。就中奇怪。迨今天下老和尚。無不以是褒揚。殺人刀活人劍。乃上古之風規。亦今人之樞要。摧魔破執。不得不無。其間一箇半箇。洒洒落落。終不肯坐死水裏。與蝦蟆蚯蚓。長歌細吟。大底抽釘拔楔。解粘去縛手段。以壽後世。從今日去。斷定要箇撲跌不破底。點出來。與臨濟作種子。俾綿綿亘萬世。為祥為瑞。為風為雷。為雲為雨。為殃為害。又豈徒然哉。
　　從上佛祖。無一念心。要做大漢。生死大事。方得了辨。然後大漢自然而至。始謂之釋迦種草也。若有一念。馳求成佛作祖之心。此謂之敗種焦芽。無復發生也。年來學道人。凡見尊宿。不問如之若何。祇要人道他有箇見處。便歡喜。殊不知。歡喜底便是討閻羅王鐵棒。打你鬼骨臀。款子也。若是箇漢。祇要人道你未在。却堪持論。
　　菩提離言說。從來無得人。德山道。我宗無語句。亦無一法與人。趙州道。佛之一字。吾不喜聞。看他恁麼。吹砂走石。早是瞎人眼了也。更向棒頭上。討活路。一喝下。覓出身句。無異捕鼠。求象牙也。所以從上。護惜箇一著子。二六時中。直是無絲頭子虗棄。做到無捫摸處。無湊泊時。却須放下。令教虗靜澄湛。應于從前知解道理。惡知惡見。悉皆入作不得。便是要徑也。一旦洞明脚跟下事。徹底透脫去。亦不孤釋迦老子叮嚀。所謂獅子兒眾。隨後三歲。便能大哮吼。若是野干逐法王。百年妖怪虗開口。

　　頌古
　　女子出定　　疎山造塔

　　出得出不得。滿面是埃塵。愁人莫向愁人說。說向愁人愁殺人。
　　鑿開荒徑造浮屠。往復商量價不孤。無限落花隨水去。夕陽春色滿江湖。

　　香嚴上樹　　風幡

　　故園春色在枝頭。惱亂春風卒未休。無事晚來江上望。三三兩兩釣魚舟。
　　大海波濤湧。千江水逆流。龍王宮殿裏。不見一人遊。

　　密菴傑和尚語　　　　嗣應菴

　　上堂。一進一退。一動一靜。須信那伽常在定。一擒一縱。一殺一活。四方八面活鱍鱍。嘉州大像喫鹽多。陝府鐵牛添得渴。若作佛法商量。喫鐵棒有日在。
　　因雪云。滿目紛紛呈瑞雪。填溝塞壑誰辨別。文殊無處頓渾身。普賢失却真如訣。烏鴉變作白頭鴉。鐵樹飜成銀線結。報諸人瞥不瞥。庭際無人立片時。便是太平底時節。喝一喝。
　　即心即佛。鐵牛無骨。非心非佛。空山突兀。不是心。不是佛。不是物。人從鄭州來。却得許州信。報道。今年蠶麥熟。風雨時。五穀豐。萬民樂。東村王老聞。時嘻嘻而歌曰。從來不唱脫空歌。把火燒山拾田螺。白洛樹梢魚扇子。急水灘頭鳥作窠。大眾。不是文章四六。亦非直指單傳。哆哆和和如薦得。祖師鼻孔一時穿。以拂子。擊禪牀。下座。
　　有句無句。如藤倚樹。石裂崖崩。毒蛇當路。樹倒藤枯。悉哩蘇盧。溈山呵呵大笑。和贓捉敗了也。且水不洗水一句。作麼生道。皇天無親。唯德是輔。
　　直菴到。舉芙蓉訪實性大師。大師上堂。以右手。拈拄杖。倚左邊云。此事若不是芙蓉師兄。大難委悉。
　　師召大眾云。實性大師。弄巧成拙。鈍置他芙蓉師兄。直菴師兄今日來。烏巨也不拈拄杖。亦不與麼道。且道。與古人是同是別。良久云。相逢自有知音知。何必清風動天地。
　　世尊拈花。勾賊破家。迦葉微笑。聲前失照。雪峯輥毬。雙放雙収。玄沙未徹。眼中拔屑。雲門顧鑑。遞相脫賺。俱胝豎指。全無巴鼻。這一隊漢。敵國家財。盡被烏巨籍沒了也。直得上無片瓦。下絕卓錐。却來眉毛罅裏。埋冤負屈。聲聲叫道。無惻隱之心。非人也。無羞惡之心。非人也。無是非之心。非人也。烏巨痒處。被他抓著。不覺手之舞之。足之蹈之。驀拈拄杖。擲下云。遇赦咸放。
　　少室單傳。衲僧巴鼻。磑觜生春。驢鳴犬吠。廁坑籌子念摩訶。驚起法身無處避。無處避。若為論。驀拈拄杖。卓一卓云。我行荒草裏。汝又入深村。
　　在眼曰見。在耳曰聞。在手執捉。在足運奔。豁開則東西南北。把住則毫髮不存。且道。豁開好。把住好。驀拈拄杖。卓一卓云。一氣不言含有象。萬靈何處荷無私。
　　靜悄悄處跳得出。閙浩浩處可橫身。閙浩浩處挨得行。靜悄悄處堪駐足。所以德山據一條白棒。佛來也打。祖來也打。且不坐在閙浩浩處。靜悄悄處。又道。我二十年。不曾打著一箇獨脫底。祥符門下。若有獨脫底。正好喚來洗脚。
　　月生一。無角鐵牛眠少室。月生二。赤脚波斯入閙市。月生三。氷生於水。青出於藍。驀拈拄杖。橫按。顧視云。文殊堂裏萬菩薩。夜來盡向此中參。
　　譬如擲劍揮空。莫論及與不及。斯乃空輪絕跡。劍刃無虧。正與麼時如何。遂顧視左右云。填溝塞壑無人會。雨過夜塘秋水深。
　　聖節云。諸佛不說說。祖師不聞聞。留下一轉語。千古鎮乾坤。且道。是那一轉語。拈起拄杖。躳身叉手云。皇帝。萬歲萬萬歲。
　　高高處。無物堪比倫。低低處。猶難擬議。一毫端上立寶剎。寬廓非外。百草頭邊。突妙喜世界。寂寥非內。權實照用竝行敲碎髑髏裏眼睛。揑出虗空骨髓。且聽諸人東卜西卜。忽若把斷要津。如何通信。八月秋。何處熱。
　　今朝上元節。是處掛燈毬。一燈燃千百億燈。燈燈相續重重無盡。如寶絲網。三世諸佛。向光影裏出現。六代祖師。向光影裏。說法度人。四聖六凡。向光影裏。頭出頭沒。山河大地。向光影裏成立。諸人若信得及去。覓其光影來處。了不可得。便乃坐斷報化佛頭。若信不及。十二時中。被光影使。得七顛八倒。
　　二由一有。一亦莫守。一心不生。楊生左肘。達磨九年面壁。覰不破。黃面老子。三百餘會道不著。德山臨濟。咬定牙關。一場懡[怡-台+羅]。華藏到這裏。如何道得接手句。風暖鳥聲碎。日高花影重。
　　靈隱佛海遺書至。呼猿洞口。虗空迸裂。鴉飛不度。如行如說。三十三天撲帝鐘。打刀須是賓州鐵。喝一喝。下座。
　　舉演首座立僧。舉一不得舉二。放過一著。落在第二。徑山即不然。舉一了舉二。截斷露布葛藤。突出衲僧巴鼻。如獅子王哮吼一聲。壁立萬仞。誰敢正眼覰著。一向恁麼去。三十年後。何止法堂前。草深一丈。所以釋迦老子道。譬如琴瑟箜篌。雖有妙音。若無妙指。終不能發。諸人要知妙音妙指齊發麼。下座。詣首座寮告香。
　　諸佛說不到處。人人開口道著。佛祖行不到處。人人舉足踏著。既道著。又踏著。因甚麼。從朝至暮。不自覺知。良久云。只為分明極。飜令所得遲。
　　解夏云。一箇葫蘆才倒地。滿地葫蘆盡傾倒。欲識單傳直指禪。今日鬥湊得恰好。
　　朝說暮說。展演河沙句義。不是衲僧分上事。行棒行喝。敲牀豎拂。揚眉瞬目。不是衲僧分上事。透出兩重關。逗到不疑之地。正好朝打三千。暮打八百。且道。過在什麼處。欲得不招無間業。莫謗如來正法輪。

　　頌古
　　女子出定　　狗子佛性

　　出得何如未出時。瞎驢成隊喪全機。而今四海平如砥。蘆管迎風撩亂吹。
　　狗子無佛性。殺人便償命。楚痛百千般。因邪却打正。

　　趙州洗鉢盂　　百丈野狐

　　粥了令教洗鉢盂。鐵船無底要人扶。片帆高掛乘風便。截海須還大丈夫。
　　五百生前失却。五百生後太錯。錯錯誰道。祥麟只一角。

　　即心是佛　　趙州勘婆

　　大海波濤闊。千峯氣象雄。古今無間斷。南北路頭通。
　　天高地厚人難見。海闊山遙只自知。勘破却回休錯問。得便宜是落便宜。

　　贊諸祖
　　布袋　　開明禪師　　大慧禪師

　　禪不參。道不會。終日忙忙。弄箇布袋。十字街頭道等人。阿誰知得渠綣繢。稽首彌勒世尊。國有憲章。三千條罪。
　　江郎入定。烏巨開山。林深路逈。火冷雲寒。道大不知誰辨的。帝王親手付金襴。
　　[翟*支]瞎頂門三隻眼。是非佛法一齊剗。竹篦頭上放無端。也是徐六擔片板。

　　松源岳禪師語　　　　嗣密菴

　　入院。上堂。化育之本。物我同途。祖佛之源。古今不易。靈然獨露。透色透聲。坐斷千差。孤危不立。如天普蓋。似地普擎。若聖若凡。皆承恩力。所以我此法印。為欲利益世間故說。在所遊方。勿妄宣傳。今日人天普集。對眾明明剖露。乃豎起拂子云。還見麼。西天此土。的的相承。不立堦梯。獨標象外。正與麼時如何。千峯勢到岳邊止。萬派聲歸海上銷。
　　上士聞道。勤而行之。弄泥團漢。中士聞道。若存若亡。一刀兩段。下士聞道。而大笑之。彩犇齪家。澄照恁麼告報。且節文在什麼處。利刀割內瘡猶合。惡語傷人恨不消。
　　舉古德道。君若隨緣得似風。飛沙走石不乖空。但於事上通無事。見色聞聲不用聾。古德與麼告報。正謂按牛頭喫草。若是澄照。又誰管得。你有問西來。便答東。從教人笑我佯聾。白雲乍可離青嶂。明月難教下碧空。
　　諸佛說不到處。人人開口道著。諸佛行不到處。人人舉步踏著。道著踏著。醍醐毒藥。苦哉佛陀耶。陳年斷貫索。
　　退院云。生平活計一絲頭。嘯月迎風得自由。管甚澄江興逆浪。等閒平步過滄洲。
　　冶父門風。別無道理。種田愽飯。早眠晏起。洗面摸著鼻。啜茶濕却觜。忽有箇漢。出來道。低聲低聲墻壁有耳。也怪他不得。何故。洞山佛無光。韓信臨朝底。喝一喝。
　　拈起拄杖云。諸佛降生。好與三十拄杖。諸佛成道。好與三十拄杖。諸佛轉法輪。好與三十拄杖。為甚如此。鶴有九皐難翥翼。馬無千里謾追風。
　　應菴密菴同日忌。拈香云。冤有頭債有主。撞破砂盆眼卓豎。不是佛不是祖。太白峯前只如許。這兩箇老凍膿。齩牙囓齒。同死不同生。簸土揚塵。有彌天罪過。我自江湖四十年。漸愧不入他保社。既不入他保社因甚今日。以此供養。遂以手搖曳云。嗚咿嗚咿。此意分明說向誰。
　　拈拄杖云。入荒田不揀。信手拈來草。懷州牛喫禾。益州馬腹脹。懷寧獨山張主管。鑄鍋三口。賓頭盧尊者。不知失却琉璃盌。且道。落在什麼處。擲拄杖云。眾眼難謾。
　　拈拄杖云。天不言。四時行。地不言。萬物生。墻壁瓦礫。橫說豎說。衲僧家。閉却咽喉脣吻。道將一句來。若道不得。拄杖子。忍俊不禁。自道去也。擲下拄杖。
　　盡令提綱。乾坤黯黑。放開一線。道泰時清。且道。本身盧舍那。還知慚愧麼。三生六十劫。
　　達磨九年面壁。和贓捉敗。盧行者不識字。露出尾巴。衲僧家。氣宇如王。只這些子。因甚麼透不過。樊噲踏鴻門。
　　舉風穴示眾云。若立一塵。野老顰蹙。不立一塵。野老安貼。於此明得。闍梨無分。全是老僧。於此不明。老僧即是闍梨。闍梨與老僧。亦能迷却天下人。亦能悟却天下人。欲識闍梨麼。右邊拍一拍云。這裏是。欲識老僧麼。左邊拍一拍云。這裏是。
　　應菴師祖。拈云。大小風穴。不會轉身句。
　　師云。大小風穴。醋氣猶在。何故。始作翕如也。縱之純如也。皦如也。繹如也。以成。喝一喝。
　　拈拄杖。召云。拄杖子。自應諾。即心即佛。作麼生會。云不會。非心非佛如何。云不會。不是心。不是佛。不是物。聻。云不會。既是不會。如何擔荷我祖師擔子。復云。阿呵呵。無物堪比倫。教我如何說。
　　僧問。虗空消殞時如何。答云。驢不成。馬不是　師乃云。天不能蓋。地不能載。冷湫湫地。是什麼標格。野老不知堯舜力。鼕鼕打鼓祭江神。
　　張弓架箭魚游網。物外安身鳥入籠。生殺盡時蠶作繭。如何透得這三重。應菴老人。盡力與麼道。也是與賊過梯。
　　一大藏教。不是黃面老子說底。直指人心。不是達磨大師傳底。盡情為汝諸人。道了也。還覺頂門重麼。
　　舉古德云。去年貧未是貧。今年貧始是貧。去年貧無卓錐地。今年貧。錐也無。
　　師云。年去年來貧復貧。祖師擡脚重千斤。愁人莫向愁人說。說向愁人愁殺人。
　　解夏云。虎丘一夏。無可供養諸人。諸人合有沒量罪過。諸人若識慚愧。虎丘也有沒量罪過。且道。因甚如此。石牛沿古路。一馬生三寅。
　　夫為善知識。須是駈耕夫之牛。奪飢人之食。駈耕夫之牛。令他苗稼滋盛。奪飢人之食。令他永絕飢虗。雖然。有時逼到萬仞崖頭。又須是你當人自肯。放身捨命。始得。
　　舉靈觀和尚。常閉門坐。一日雪峯敲門。觀便開門。峯搊住云。是凡是聖。觀乃唾云。這野狐精。拓開。又閉却門。雪峯云。也要識老兄。
　　師云。一不做二不休。賓主互換有來由。焦磚打著連底凍。赤眼撞著火柴頭。
　　依經解義。三世佛冤。離經一字。還同魔說。達磨九年面壁。老盧踏碓舂糠。檢點將來。也是寸釘入木。
　　德山入門便棒。望風豎降旗。臨濟入門便喝。諸人還猛省麼。攻乎異端。斯害也已。
　　言無展事。語不投機。承言者喪。滯句者迷。和底掀翻了。趙州東院西。
　　橫按拄杖云。汝等諸人。各各命若懸絲。復卓拄杖云。且救得一半。
　　舉僧問白兆和尚。如何是萬行。兆云。今年桃核也無。說甚麼爛杏。又問。如何是妙覺。兆云。若是妙藥。見示一服。僧云。不問這箇。兆云。你問甚麼。僧云。妙覺。兆云。若是皂角。分付浴頭。
　　師云。這僧不妨懵懂。白兆終是惺惺。不惺惺。藥因救病出金瓶。
　　舉灌溪參臨濟。濟下禪牀。攔胸搊住云。道道。溪云。領。濟拓開云。且放你一頓。
　　溪住院後云。我見臨濟。無言說。直至于今。飽不飢。
　　師云。爐鞴之所。鈍鐵猶多。雖然如是。不因夜來鴈。爭見海門秋。

　　秉拂

　　豎起拂子云。三世諸佛也與麼。六代祖師也與麼。天下老和尚也與麼。見前大眾也與麼。山河大地。萬象森羅。有情無情。悉皆與麼。只有秉拂上座。不與麼。為甚麼如此。劍去久矣。直饒瞥轉玄關。大機獨脫。呵佛罵祖。斬釘截鐵。猶是鈍漢。何況立問立答。舉古舉今。激濁揚清。談玄說妙。大似掉棒打月。若也據實而論。虗空未足為廣。日月未足為明。乾坤未足為大。萬象未足為眾。秉拂上座。有口也無說處。諸人有耳。也無聽處。千聖只言自知。誰敢正眼覰著。所以道。向上一路。千聖不傳。未曾親近。早隔大千。若向這裏。著得一隻眼。便見。皇風蕩蕩。海晏河清。君子道長。小人道消。無一法不是真乘。無一物不是妙用。塵塵爾。剎剎爾。如盤走珠。何處留礙。如斯剖露。懵底。固是不知落處。久參先德。脚踏實地。又且如何。拍禪牀云。機關不是韓光作。莫把胸襟當等閒。

　　小參

　　義出豐年。是處井中有水。禮薄致怨。誰家竈裏無煙。得路塞路。過橋斷橋。衲僧家。鼻孔遼天。不知脚下泥深三尺。不著珍御。權掛垢衣。土曠人稀。相逢者少。不見道。吾本來此土。傳法救迷情。一花開五葉。結果自然成。達磨。雖是善因。却招惡果。當時便好貶向鐵圍那畔。免見後來承虗接響。不思善不思惡。那箇是汝本來面目。六祖老漢。得星兒便。乃錮鏴人家男女。自從胡亂後三十年。不少鹽醬。即心即佛。非心非佛。馬大師。一手擡一手搦。閙市裏識自己。百草頭上薦取老僧。看他夾山撞頭。磕額。回互無門。任從天下樂欣欣。我猶不肯。何故。如靈龜負圖。自取喪身之兆。鳳縈金網趣霄漢。以何期。末後一句。始到牢關。洛浦徹底老婆心。也是按牛頭喫草。觀音大士。將錢買胡餅。放下手元是箇饅頭。雲門大師。懸羊頭賣狗肉。怎柰他何。且道。臨濟德山。又有甚麼伎倆。乃卓拄杖。喝一喝云。棒頭取證。鈍置殺人。喝下承當。辜負自己。先師三頓棒。輕似蒿枝。貧兒思舊債。元來黃檗佛法無多子。賊過後張弓。潭又不見。龍又不現。子親到龍潭。平地喫交。且喜會得末後句。只得三年。將錯就錯。一夏與兄弟說話。看翠巖眉毛在麼。苦瓠連根苦。一箇道。生也。一箇道。作賊人心虗。一箇道。關。一家有事。百家忙。這一隊漢。自不知非。胡麻廝繳。也好笑。亦堪悲。不是心。不是性。家貧難辨素食。事忙不及草書。信手拈來。拍拍是令。豈不見。馬大師一日上堂。畫一圓相云。入也打。不入也打。僧便入。馬祖便打。僧云。和尚打某甲不得。馬師靠却拄杖。看他作家相見。一機一智。略露鋒鋩。彼此無傷。優劣自定。既是彼此無傷。更說什麼優劣。良久云。不是山僧逞人我。鐵鞭多力恨無醻。

　　普說

　　心外無法。用王庫刀。法外無心。發千鈞弩。通身無影像。遍界絕遮攔。一句截流。萬像俱透。三世諸佛出興。只為此一大事。六代祖師傳持。惟示此一心法。如金剛幢。如無盡藏。如烈火焰。如大日輪。通徹十虗。彌綸萬有。直得威音已前。以至窮未來際。未甞移易一絲毫。盡十方世界。無邊香水海。只向一絲毫頭上。識得。根源。所以道。目前無法。意在目前。不是目前法。非耳目之所到。恁麼揭示。直下如青天轟一箇霹靂相似。眨得眼來。已過那裏去了。
　　而今兄弟。多以古人公案心思意解。築取一肚皮。逢人撒出來。以當平生參學。子細觀來。你也好癡。臘月三十日。賺你去在。山僧頃年。在蔣山。隨侍應菴師祖。常聞道。今時兄弟。不濟事。做工夫二十年。也不抵我在眾時一日。如何見得他恁麼說話。師祖初行脚時。在一尊宿會下住。多教學者。過公案。恁麼過也過不得。又恁麼過也過不得。二人商確。不覺鷄鳴。遂拊掌散去。後來一一過得了。只是依前肚裏黑漫漫地。遂冷地思量。若恁麼參禪。如何敵得生死。聞隨州水南遂和尚道行。乃洞下尊宿法嗣。恩官人徑往參禮。便得歸堂。有一連單弟兄。長時坐禪。不與人交。師祖一日問他。還少睡麼。其僧厲聲道。而今是什麼時節。更有工夫打睡。師祖直得面熱汗下。遂發心。不捨晝夜。以悟為則。不過一月。連單先有發明。師祖亦有發明。自此每每入室。得路便撐將去。遂和尚竝不柰何。
　　一日入室次。喚華兄你也好。只是公案未明。師祖抗聲道。盡大地是一箇公案。和尚作麼生明。遂和尚便低頭。師祖道。這老漢。了我不得。束包。望方丈。禮三拜。便行。
　　聞圜悟住雲居。直造會下。凡遇入室。機機相副。得數時。圜悟提起向上巴鼻。竟不能開口。圜悟每向人說。這箇蘄州子。得即得。只是腦後少一鎚在。圜悟歸蜀。師祖也要隨他去。圜悟道。你不須去。有杲首座。元侍者。彰教隆藏主。見處共老僧一般。但見他。必為汝了却大事。
　　遂依教。去宣州彰教。參隆和尚。門庭孤峻。直是不容湊泊。未經數時。遷虎丘。亦參隨去。續請充維那。一日室中。舉五祖牽牛過窓話。擬祗對次。被他劈胸一拳。自此打斷命根。
　　是時隆和尚。欲命首眾。會中有圜悟耆舊。云華維那嫰在。師祖聞得。遂書偈於壁間云。江上青山殊未老。屋頭春色放教遲。人言洞裏桃花嫰。未必人間有此枝。不辭便行。
　　此菴元和尚時住處州連雲。師祖道。我舊在雲居時。每喫這漢無滋味。如今看來。未必他到我田地。去驗他看如何。纔到。侍者通報。此菴聞得。郎忙出來一見。便云。華兄。此番且喜大事了畢。師祖道。我未曾開口。他已知了。信知。得底人相見。不在形言。便知落處。這箇便是參禪底榜樣。豈似今時一般長老。與學者相見。一句來一句去。末後多一句。便為贏得禪。究竟不知深淺。蓋他不曾踏著正脈。只在首句裏作活計。且如山僧。尋常見做工夫兄弟。不奈何。通一線路。引你行一兩步。便歡喜。纔下毒手。與你本分草料。便發無明。自謂長老不識我語。或道。生滅我。移換我。你纔恁麼見解。便是肚裏不安樂。如何了得生死。所以道。參禪須透祖師關。妙悟要窮心路絕。祖關不透。心路不絕。盡是依草附木精靈。兄弟。你若未透。且莫麤心。直須晝三夜三。把做事。古人大有方便。控你入處。豈不見。藥山問石頭。三乘十二分教。某甲粗知。承聞。南方直指人心。見性成佛。實未明了。乞師垂示。石頭云。恁麼也不得。不恁麼也不得。恁麼不恁麼總不得。已是八字打開。撒放諸人肚裏了也。久參兄弟。不能得透徹。病在於何。為你耳裏聽多。眼裏見多。頑了。返不如初機。放孟八郎。一拶便透。如白衣拜相相似。緣他無許多搕[木*(天/韭)]知解。兄弟。這般病痛。諸方決定。不柰你何。岳上座却有箇方便。只要你盡情放下。從前學得底。參得底。諸方傳得底。一時颺放他方世界。作箇百不知。百不會底。舌不寄私。意不停玄。心無所恃。行無所倚。驀然失脚踏飜。可以作箇沒量大漢。滅却臨濟正宗。與一切人。解粘去縛。所以道。你若高高峯頂立。我便深深海底行。不是與人難共住。大都緇素要分明。山僧今夜。盡情道了也。須知開口不在舌頭上。喝一喝。

　　頌古
　　不是心不是佛不是物　　雲門話墮

　　夫子不識字。達磨不會禪。大唐天子國。依舊化三千。
　　分明寫出與君看。意在鈎頭不在盤。縱使石人開得口。不知猶被舌頭謾。

　　偈頌
　　金山郭璞墓　　先登閣

　　要識先生真實地。龍門浪裏碧崔嵬。時人著眼這邊立。親切何如到一迴。
　　大道難將萬物齊。先登猶是涉堦梯。等閒平步青霄外。回首方知宇宙低。

　　示如理居士　　亮典座歸中峯菴

　　如如不動已週遮。理事馳求路轉賒。直下踏飜樵子徑。知君未到葛洪家。
　　太白峯高宇宙低。先師靈骨不曾移。兒孫箇箇且如許。路上行人口似碑。

　　茶湯會求頌

　　春風吹落碧桃花。一片流經幾萬家。何似飛來峰下寺。相邀來喫趙州茶。

　　佛事
　　蜀中一上人下火　　殊上人入塔

　　春雨乍歇。春水潺潺。春風蕩蕩。春鳥關關。回首瞿塘煙棹。踏飜吳越江山。一上座有來端。慶快平生是今日。紅爐燄裏鼓波瀾。
　　盡情燒作一堆灰。揑不成團擘不開。既有這些靈骨在。何妨隨處起風雷。

　　曹源生禪師語　　　　嗣密菴

　　在雲居。受妙果請。云。安樂樹邊藏醜拙。浮生穿鑿不相干。拄杖朝來剛[跳-兆+孛]跳。無端撞破趙州關。提起拄杖云。看看。喚作拄杖子。天地懸隔。不喚作拄杖子。天地懸隔。三世諸佛。六代祖師。天下老和尚。到這裏。有屈。無吽處。便恁麼去。盡法無民。既然裂破面皮。不避諸方撿責。遂橫按拄杖。左右顧視。良久云。三尺龍泉光照膽。太平寰宇斬癡頑。喝一喝。卓一卓。
　　復舉。寶公和尚。一日傳語思大禪師云。何不下山。教化眾生。一向目視雲漢。思大云。三世諸佛。被我一口吞盡。何處更有眾生可度。師云。慇懃傳語。寶公著甚來由。費口分疎。思大尾巴自露。生上座。因行掉臂。等是下山。不問佛及眾生。纔出頭來。便與一刀兩段。何故。一不做二不休。
　　佛法二字。人人知有。狼毒砒霜。那容下口。直饒透出威音前。也是癡狂外邊走。山僧已是拖泥帶水。諸人合作麼生會。喝一喝。
　　飛金烏走玉兔。閏月十日又過去。無住真人不可尋。一夜霜風打門戶。
　　釋迦老子道。止止不須說。我法妙難思。喝一喝云。面皮厚多少。殊不知。乾坤大地。萬象森羅。明暗色空。情與無情。盡情說了也。無你左遮右掩處。德山棒臨濟喝。俱[月*氏]豎指。雪峯輥毬。盡是隔靴抓痒。放下著。莫妄想。是什麼。會也無。也是喚狗與食。更道。蘇州菱。召伯藕。天台華頂。南嶽石橋。喚作向上提持。衲僧門下。挈草鞋未得在。莫有傍不甘底。出來道取一句看。直饒道得。也是郭郎鼻孔。
　　十五日已前。不勞再勘。十五日已後。不用將來。正當十五日。不昧時機。如何通信。但見皇風成一片。不知何處是封疆。
　　冬至。豎起拂子云。還見麼。君子道長。擊一下云。還聞麼。小人道消。氷河齊發燄。石笋暗抽條。喝一喝云。塵劫來事。只在今朝。
　　受龜峯請。辭眾云。披毛戴角入鄽來。跳出驢胎墮馬胎。佛手明明遮不得。從教平地起風雷。
　　古帆高掛入曹源。雷動風行海嶽昏。三十二峯親坐斷。卓拄杖一下云。一毛頭上現乾坤。提起拄杖云。看看。十方普現。剎海齊彰。走使文殊普賢。駈馳釋迦彌勒。把定則銀山鐵壁。線路不通。放行則帀地普天。三頭六臂。不放行。不把住。如王寶劍。凜凜神威。擬犯鋒鋩。橫屍萬里。這裏見得徹去。堪報不報之恩。共助無為之化。其或未然。龜峯不免為蛇畫足去也。以拄杖卓一下云。鵰弓已掛狼煙息。萬國謳歌賀太平。
　　春風東扇西扇。春雨似晴不晴。淺白深紅。爛鋪錦綉。鶯聲燕語。互奏笙篁。一一揭示圓通妙門。頭頭流通正法眼藏。擬心湊泊。依前萬水千山。直下知歸。許你七穿八穴。拍禪牀下座。
　　結制云。衲僧門下。三月一結。把斷要津。聖凡路絕。一夜簷頭雨滴聲。剛把真機俱漏泄。喝云。切忌守繫驢橛。
　　祈雨。兼謝監収。云。記得睦州看華嚴經。僧問。和尚看什麼經。州云。大光明雲。青色光明雲。紫色光明雲。那邊是什麼雲。僧云。南邊是黑雲。州云。今日應有雨。
　　師云。南邊是黑雲。今日應有雨。宜麻宜荳。宜禾宜黍。雖然歲稔年豐。粒粒幾多辛苦。為報參玄人。要須知落處。若也知得。受用無窮。若也未知。有煩監収諸勤舊。
　　舉長沙岑和尚。與仰山翫月次。仰山指月云。人人盡有者箇。只是用不得。長沙云。恰是倩你用去。仰山云。作麼生用。長沙近前。一踏踏倒仰山。山起來云。直下似箇大虫。
　　山僧有箇頌子。舉似大眾。浮雲散盡月當空。兔子懷胎產大虫。跳出風前弄牙爪。至今撼動廣寒宮。
　　八月過去又九月。時節相催不暫停。拈拄杖云。雲門大師來也。劄。久雨不晴。唯有衲僧鼻孔。依前搭在上脣。好大哥。卓拄杖一下云。撲落非他物。劃一劃云。縱橫不是塵。尀耐臨濟賊漢。喚作無位真人。喝一喝。
　　散眾會云。古德道。一大藏教。是箇切脚。未審切箇甚字。五祖道。鉢囉娘。圓悟道。迅雷不及掩耳。二大老。與麼切字。是即是。太煞鄉談。忽有人問龜峯。一大藏教。是箇切脚。未審切箇什麼字。對他道。此去弋陽不遠。
　　雨曜劈箭急。一年彈指間。始見大暑小暑。又是小寒大寒。通身寒暑無回互。笑倒當年老洞山。
　　從朝至暮。鐘魚鼓板。為汝諸人。發上上機了也。若信得及。塵沙諸佛。在諸人脚跟下[跳-兆+孛]跳。若信不及。龜峯拾得口喫飯。拍禪牀。下座。
　　過去諸如來。斯門已成就。三生六十劫。見在諸菩薩。今各入圓明。墮坑落塹。未來修學人。當依如是住。矢上加尖。

　　小參

　　記得死心和尚云。叢林小參。謂之家訓。莫是談玄說妙。舉古明今。五日上堂。三朝入室麼。錯。莫是行須緩步。語要低聲。嚴淨威儀。精持戒律麼。錯。莫是行棒行喝。吞栗棘蓬。透金剛圈。輥雪峯毬。擔睦州板麼。錯。衲僧家。出一叢林。入一保社。箇箇頂門具眼。人人肘後有符。見自己如生冤家。聞禪道如風過樹。有時孤危壁立。線路不通。有時合水和泥。縱橫十字。逢佛殺佛。逢祖殺祖。造地獄業。結無間因。馬頷驢腮。神頭鬼面。終日坐而未甞坐。終日行而未甞行。終日著衣。未甞掛一縷絲。終日喫飯。未甞咬著一粒米。卷舒出沒。蕩蕩無拘。如水上葫蘆。觸著便動。拶著便轉。如何近傍。如何湊泊。直饒三世諸佛。六代祖師。古往今來。大善知識。各各現三頭六臂出來。只得拱手歸降。檢點將來。猶是守馬驛。撮馬糞底見解。向衲僧門下。更買草鞋行脚在。那堪略無所證。一味虗頭。誣謗先賢。欺瞞自己。等閒拶著。兩脚捎空。乃以手拍膝云。噁。大丈夫兒。阿誰無分。隨身契券。本自分明。若解參詳。管取丹霄獨步。且轉身一句。畢竟如何。舉頭天外看。誰是我般人　復舉。僧問古德。生死以何為舟航。古德云。年盡不燒錢。有箇頌子。舉似大眾。年盡不燒錢。鼠穴被蛇穿。直饒玄會得。對面隔西天。

　　偈頌
　　題烈山　　題長干塔廟

　　舟船來往此登臨。酧酒燒錢慮轉深。大抵人心自巇嶮。心空山嶽自平沈。
　　舍利無端應念來。浮圖平地擁崔嵬。當年不假金鎚力。爭得光明耀九垓。

　　鐵鞭韶和尚語　　　　嗣密菴
　　上堂

　　結夏云。今朝四月十五。天下叢林結制。衲僧本無多般。今且大家隨例。不知結者何理。制者何義。若云結束其身。於身無可束。若云制禦其心。於心無可制。若言以此無制無作無止之中。任彼一切。而為圓覺伽藍。是為夾截虗空。若言滅彼一切見聞覺知。內守幽閑。是將自家身心。而自囚繫。去此數路葛藤。畢竟如何即是。報諸人。休擬議。不須辛苦歷長期。只今便入三摩地。咄。
　　徽宗皇帝國忌日。竪起拂子。示眾云。還見麼。眨得眼來。古佛過去久矣。珍重。
　　春歸夏至。薰風匝地。須彌山。走入蚊子鼻孔裏去。大海水。藏在禍牛角上。直得洪波浩渺。白浪滔天。不是道不是禪。猫兒隔壁呌。老鼠走如烟。
　　閏月云。一五二五。機輪無阻。南山起雲。北山下雨。有人却道錦上添花。有人又道泥中洗土。有人又道。離此二途。便見丹霄獨步。若總如斯論量。山僧未敢相許。畢竟如何。良久云。逢人不得錯舉。
　　師住泉州光孝。判府請開堂。祝　聖拈香。白槌罷。師乃云。喚什麼作第一義。莫有傍不甘者麼。出來道看。
　　時有僧出問。頂[寧*頁]摩醯眼卓竪。師拈拄杖卓云。住住。今日開堂。不比尋常佛事。設問答到彌勒下生。勾鎖連環。盛水不漏。也祇是空鼓粥飯氣。於自己。了沒交涉。所以道。問不在答處。答不在問處。問答交馳。如青天轟霹靂。看者不容眨眼。那堪更向言中定旨。句下明宗。大似緣木求魚。守株待兔。殊不知。我宗無語句。亦無一法與人。這裏徹去。　皇恩佛恩。一時報畢。其或未然。更為錦上添花。復卓拄杖一下。
　　佛涅槃日云。老漢當年臘月八。三更夜半顛狂發。剛把長釘釘眼睛。直至而今未能拔。山僧今日下毒手。為他拔一拔看。便下座。
　　舉心經云。揭諦揭諦。波羅揭諦。波羅僧揭諦。菩提薩摩訶。師云。釋迦老子。大似作賊心虗。靈龜曳尾。雖然如是。更看註脚。毀佛謗法。不入眾數。而終不得滅度。自摑口三下。
　　為孟侍郎陞座。一句截流。萬機寢削。空所空滅。寂滅現前。坐斷報化佛頭。迥脫死生窠臼。窠臼迥脫。覿體無私。塵塵剎剎。不昧本光。物物頭頭。全彰妙用。其用也。致君澤民。經邦論道。其致也。空洞無象。寂湛常然。居富貴而不驕。處聲色而不惑。於有為界。示無為法。而不壞滅有為之相。於無為界。示有為法。而不分別無為之性。雖先天地生。而不為精。後天地死。而不為老。終日變化。而不為動。畢竟寂滅。而不為休。雖繁興大用。而不擾其神。乾坤倒覆。而不干其慮。蓋為達三祇劫空。了一心無住。住無所住。如是而住。覓其住相。了不可得。去無所去。如是而去。覓其去相。了不可得。所以道。去來不以象。動靜不以心。既無心於彼此。豈有象於去來。生死去來。遊園觀耳。到箇裏。喚作一味平等。清淨大解脫門。十方如來。妙明心地。證此地者。與佛無殊。且道。今辰龍圖侍郎。證此心地之後。生何國土。受何勝報。要知麼。真淨界中留不住。塵塵剎剎現全身。
　　月月初一十五。處處槌鍾打鼓。若不毀謗禪道。便是呵罵佛祖。盡道慈悲接人。畢竟無過於此。承天鼻孔笑伊。直是未敢相許。何故。坐人舌頭即不無。爭教無舌人解語。
　　秋光清淺時。白鷺和烟島。良哉觀世音。全身入荒草。
　　師劄云。觀世音菩薩鼻孔。盡大地人性命。一劄劄將來了也。汝等諸人。還覺腦門重麼。
　　請業海和尚立僧云。寶劒未出匣。神光射斗牛。千兵雖易得。一將實難求。難求之將。既已得之。便見兵隨印轉。將逐符行。坐籌帷幄之中。決勝千里之外。然雖如是。只如不戰屈人兵一著子。又作麼生話會。委悉麼。下座拜請業海禪師。特為諸人說破。
　　八月秋。何處熱。風入松。聲瑟瑟。落霞孤鶩齊飛。秋水長天一色。不是對景對機。不是應時應節。畢竟如何。下座巡堂去。喫茶珍重歇。
　　舉教中道。一切諸佛。及諸佛阿耨多羅。三藐三菩提法。皆從此經出。未審此經。從什麼處出。敢請諸人。著實道看。遂高聲喝云。住住。不得動著。動著三十棒。一棒也不較。下座。
　　師召大眾云。會麼。欲言言不盡。林下好商量。且道。商量箇什麼。良久顧視云。一曲兩曲無人會。雨過夜塘秋水深。
　　解夏。舉雪竇在靈隱小參時。有箇頌子。初看極是冷淡無味。難解難入。往往從前少有拈掇。若子細看來。大故驚人。盖他古人。得處深奧。用處諦當。更無禪道佛法道理。不比今時說禪說道。說妙說玄。弄鎗弄刀。行棒行喝。露風骨。說道理。奔流度刃。疾焰過風。有如是惡知惡覺。聾瞽後昆。此老不作這般去就。直拔地和座盤掇出。脫體與你相見。正所謂老虎無齒。臥龍不吟。千山月黑。六合雲陰。山僧快便難逢。更為蛇畫足。也要後人撿點。雪竇頌云。六合茫茫竟不知。靈山度夏是便宜。虗堂夜靜無餘事。留得禪僧立片時。大眾已畫足了也。久立珍重。
　　籬畔黃花含曉露。庭前丹桂噴秋香。明明此物非他物。脫體承當不廝當。既是承當。因甚又却不廝當。要知麼。三十年後悟去在。

　　小參

　　冬夜云。晷運推移。日南長至。時節到來。叢林鼎沸。說禪說道。舉古明今。說東來西來。說佛意祖意。說寒梅露出祖師眼睛。說飛灰漏泄衲僧巴鼻。處處潑白露現。處處放光動地。處處獅子嚬呻。處處象王遊戲。著著迥脫根塵。步步脚踏實地。諸方雖然與麼商量。南臺這裏。總不如是。畢竟如何。今年柑子熟。一顆一文錢。

　　破菴先禪師語　　　　嗣密菴
　　上堂

　　隔山見烟。便知是火。隔墻見角。便知是牛。拈拄杖云。這箇不隔一絲毫。畢竟喚作什麼。有時倚向古屏畔。任使丹青入畫圖。
　　密菴訃音至。云。客從南方來。報我天童老。撞破太虗空。全身入荒草。而今子細思量。令人哭不成哭。笑不成笑。寥寥目斷千峰曉。
　　德山棒。起摸畫樣。臨濟喝。翻成忉怛。堪笑無位真人。出入面門。失却多年破襪。
　　暑威尚熾。喜見新秋。潘閬倒騎驢子。梵志翻著襪頭。堪笑堪悲。自唱自酧。有時乘好月。特地過滄洲。
　　大家。共住喫莖虀。熟煑爛炊。麤飡易飽。細嚼難飢。冷淡汲滋味。從來少人知。拍膝一下云。此意分明說向誰。
　　舉楊岐云。楊岐乍住屋壁疎。滿堂盡撒雪真珠。縮却項。暗嗟吁。翻憶古人樹下居。
　　師云。楊岐鬥勝。不鬥劣。秀峯鬥劣。不鬥勝。秀峯乍住沒親疎。箇箇盡懷滄海珠。滿眼湖山看不足。釋迦彌勒是他奴。
　　馬祖陞堂。百丈卷席。正令不行。拗曲作直。還知雪竇老人落處麼。少林幾坐花木落。庾嶺獨行天地寬。
　　向上向下。全提半提。風行草偃。斗轉星移。總是諸方普請邊事。秀峰箇裏。只是多年上大人丘乙己。拈起則乾坤失色。放下則瓦礫生光。不拈不放。又作麼生。卓拄杖一下。
　　首夏初臨。薰風乍扇。急景如梭。萬化千變。惟有拄杖子黑[甐-瓦+侖]皴。沒思算。解道。厨庫揖僧堂。三門朝佛殿。
　　聖節云。祖道綿綿。王道平平。同歌舜日。共樂堯年。道貫無邊剎境。德合一統乾坤。且林下道人。以何報稱。遂起身云。萬歲。萬歲。萬萬歲。
　　今朝五月端午。不用書符呪語。只將這箇拄杖。遂卓一下云。用作降魔銕杵。楚大夫活捉獰龍。張天師倒騎猛虎。觸翻東海鯉魚。直得傾盆下雨。
　　靈山話月。曹溪指月。玄沙已是嚼飯餧嬰兒。寒山子無端更道。無物堪比倫。教我如何說。秀峰路見不平。卓拄杖云。打破窠窟。
　　受廣壽請。云。釋迦掩室。已是誵訛。淨名杜詞。翻成狼藉。若非頂門眼正。何以辨明緇素。所以道。鏡無心而取像。妍醜自分。劒無意以求人。殺活自在。顯諸人藏諸用。其惟至理乎。便恁麼去。亦菴居士新建寶坊。永延慧命。饒益一切。可謂功不浪施。其或未然。但有路可上。更高人也行。
　　眼見色。耳聞聲。棒喝交馳。拖泥帶水。便恁麼。大乖張。人貧智短。馬瘦毛長。
　　十方國土中。惟有一乘法。閙市門頭。張三李四。東頭買賤。西頭賣貴。定盤星上秤來。未免七顛八錯。廣壽長老。贏得張口掛壁角。從他露柱燈籠。打瓦鑽龜。搏量卜度。誰知笑倒黃幡綽。
　　天氣或晴或雨。白雲乍卷乍舒。行脚漢。奔南走北。似信不信。老臊胡。遊梁歷魏。似有似無。拍膝云。劒閣路雖險。夜行人更多。
　　纔涉唇吻。便落言詮。不落言詮。即沉寂滅。寂滅則成誑。言詮則成謗。不誑不謗。拄杖子從頭說破。卓拄杖一下。
　　諸法寂滅相。不可以言宣。拍膝云。老來不著便。罪過已彌天。
　　住穹窿。入三門云。常獨行。常獨步。喝一喝云。莫來攔我當門路。
　　直指單傳。已成迃曲。明宗定旨。轉見周遮。便與麼去。執之失度。便入邪路。放之自然。體無去住。當爐不避火。點出瑕疵。與他開山相見去也。卓拄杖一下云。萬疊湖山磨不盡。一天風月鎮長存。
　　百不知。百不會。似兀如癡。隨群作隊。誰云趙璧無瑕纇。
　　為和王陞座。大人具大見。大智得大用。胷中懷六合。掌內握乾坤。致君為堯舜之君。佐民為堯舜之民。地久天長。河清海晏。功勳已著。德業已成。紫綬金章。垂蔭後世。肅嚴梵宇。開大施門。運出家珍。永延佛子。成就無窮諸事。莊嚴萬古規模。是名特達大丈夫。能為出世希有事。便乃從無住本。示有去來。於無去來。示同生滅。且道。具如是威猛作略底人。即今在什麼處。靈山有路平如砥。月戶無人冷似秋。
　　復說偈云。世出世間希有事。顯發須還過量人。出沒卷舒驚世夢。蓬萊山色又重新。
　　舉圓悟祖師道。參禪參到無參處。參到無參始徹頭。後來水菴和尚道。參禪參到無參處。參到無參未徹頭。
　　師云。還見二大老節角處麼。星河秋一鴈。砧杵夜千家。
　　節屇書雲。陰極陽升。冰河發焰。枯木抽英。惟有拄杖子。依舊黑[甐-瓦+侖]皴。不遷不變。無辱無榮。卓拄杖云。笑殺當年面壁人。
　　舉教中道。凡所有相。皆是虗妄。遂拈拄杖云。若道是有。心外有法。若道是無。心法不周。作麼生道得恰好。卓一下云。劒去久矣。
　　病起上堂云。臥病恰旬餘。氣力無一銖。皮穿筋骨露。勉強且支捂。無鹽無米。誰為分疎。拈拄杖云。拄杖子起來。呵呵大笑。卓一下云。瀉出百斛明珠。各請點檢倉庫。畢竟是有是無。盡道。內空外空。內外空。空空。大空。勝義空。有為空。無為空。畢竟空。山僧不免隨後念一箇蘇嚕蘇嚕。
　　中秋云。天上月圓。人間月半。子細看來。從頭錯算。嫦娥昨夜失金針。撼動玉樓尋不見。
　　不是心。不是佛。不是物。忍俊不禁。為諸人。做箇瞥脫。卓拄杖一下云。流水暗消溪畔石。勸人除却是非難。
　　華藏首座寮秉拂。以大圓覺。為我伽藍。身心安居。平等性智。四月十五日結也。十方世界。若草若木。情與無情。盡向拂子頭上。熏修煉行。宴坐經行。婢視聲聞。奴呼菩薩。如今七月十五日解也。十方世界。若草若木。情與無情。盡向拂子頭上。各各以所得所證法門。所修所行行願。遍布於微塵之中。而彼微塵之量。亦不迫隘。饒益一切。各得其宜。直得小根小莖。小枝小葉。中根中莖。中枝中葉。大根大莖。大枝大葉。隨上中下。各有所受。一雲所雨。稱其種性。而得生長。幸自可怜生。被憍陳如尊者。起來兜一喝。便見三三兩兩把不定。不往河南。便往河北。不妨自由自在。驀向中路被人攔住道。只如萬里無寸草處。作麼生去。十箇有五雙。撈天摸地。直饒總道出門便是草。蝦跳不出斗。何故。人無遠慮。必有近憂。
　　解夏小參。未離兜率。已降王宮。未出母胎。度人已畢。已是起摸畫樣了也。那堪乘日輪香象。示生王宮。半夜逾城。六年苦行。至於布縵天網。垂萬里鈎。打鳳撈龍。隨方任器。如印傳印。如空藏空。全提本地風光。揭示正法眼藏。大似旁若無人。致令守株待兔之流。以為實然。殊不知。我王庫內。無如是刀。利根上智之士。終不向裏許。咂啖滋味。求覓解會。進前退後。揀擇摶量。向上向下。盡底踏翻。赤手拏空。羅籠不住。呼喚不回。簸土揚塵。飛星撒火。覓冤覓讐。猶未得其彷彿。豈不見道。玄門無法。不立紀綱。若欲討尋。聲前薦取。見今三期告滿。九十日中。坐臥經行。尅念修證。修證已畢。梵行已立。且作麼生說箇聲前薦取底道理。堪羨一堂無事客。臥雲深處不朝天。
　　歲夜小參。智慧弓。堅固箭。射破虗空成兩片。海門斜去兩三行。驚起暮天沙塞鴈。牛頭沒馬頭回。鐵壁銀山一拶開。上苑玉池方解凍。湖光瀲灔映崔嵬。却笑普通年遠事。不從葱嶺帶將來。有般漢便道。以指喻指。逐物却物。幽谷寒巖。春風遍野。是則是。斬新日月。特地乾坤。順朱填墨。且從汝諸人。七顛八倒。或若新故交參。倒轉律管。何以明辨。須知衲僧家。拄杖頭上。有回天轉地底生涯。不挂本來衣。不據空王殿。謗於佛。毀於法。不入眾數。遇橋斷橋。得路塞路。誰問你七十三八十四。者也周由。也未是他棲泊處。只如金不博金。水不洗水。又且如何。任大也須從地起。更高爭柰有天何。

　　偈頌
　　達磨　　六祖　　自讚

　　梁皇殿前。不能把定。少林山下。風波愈盛。若解慎初護末。不到圖形畫影。
　　颺下採樵斧。直入碓坊舂。一脚踏到底。黃梅信息通。
　　錯錯錯。徒名邈。畫得十成。欠蹄少角。一任天下人貶剝。

　　為真上人下火　　初上人撒骨

　　真不立。妄本空。有無俱遣不空空。直饒空盡無一物。正好投身烈焰中。
　　颺下娘生褲。投身大火聚。火聚裏翻身。失却最初步。正恁麼時如何。鴈影落寒潭。孤舟橫野渡。

　　穎菴主撒骨

　　掉却錢塘佳致。湖山占得清幽。泥牛闘入海。便乃賦歸休。皮膚脫落。短棹孤舟。不著此岸。不著彼岸。不住中流。有時乘好月。特地過滄洲。

　　笑菴悟和尚語　　　　嗣密菴
　　上堂

　　舉院主請藥山。為眾上堂。眾纔集。山便歸方丈。院主白云。和尚既許為眾說禪。因甚一言不措。山云。經有經師。論有論師。爭怪得老僧。
　　師云。克由尀耐。一人為眾竭力。禍出私門。一人命若懸絲。死而不弔。祥符門下。令不虗行。當時若見。掘箇深坑。一時埋却。遂回顧侍者云。侍者還甘麼。侍者擬議。師喝云。將頭不猛。累及三軍。
　　山僧夜來得箇夢。夢見三教聖人。各說一段禪。孔夫子道。生而知之者上也。學而知之者次也。山僧向他道。之乎者也。字經三寫。李老君道。恍恍惚惚。其中有物。杳杳冥冥。其中有精。山僧向他道。求生不得生。求死不得死。末後黃面老子道。未離兜率。已降王宮。未出母胎。度人已畢。山僧去他耳垛邊。輕輕向他道。少賣弄。忽然雲門趙州德山臨濟法眼曹洞溈仰。聞得。簇簇上來。棒喝交馳。君臣父子。透聲透色。截斷眾流。卓然而立。三教聖人纔見。懡羅而退。山僧豁開眼來。元來是大宋國內。崑山縣中。資福剎竿頭上。展家風。善法堂前。龍蛇混雜。遂召大眾云。且道。夜來夢底是。今朝說底是。喝一喝云。是汝諸人。眼在什麼處。
　　今朝七月半。叢林解制忙。當頭老水牯。筋骨不堪當。大家團欒禮三拜。栴檀薝蔔一般香。
　　開爐云。今朝開爐向火。諸方說禪浩浩。靈山一字也無。普請大家證據。既是一字也無。又證據箇什麼。蘇嚧蘇嚧。
　　三月一日云。一即三。三即一。碧眼胡僧數不出。少林面壁九年。大似抱贓呌屈。屈屈。黃檗樹頭。討甚木蜜。
　　舉德山入門便棒。頌云。倒嶽傾湫與麼來。小根魔子謾疑猜。神駒一躍三千界。空說門前下馬臺。
　　舉僧問睦州。以一重去一重。即不問。不以一重去一重。時如何。州云。昨日栽茄子。今日種冬瓜。
　　師頌云。昨日栽茄子。今日種冬瓜。一聲河滿子。和月落誰家。

　　讚政黃牛

　　清曠情懷世莫羈。放心異類樂斯時。千山萬水無窮意。只許灘頭白鷺知。

　　晦翁明和尚。上堂語(附)　　　　嗣木菴

　　若論此事。如人學書。點劃可効者功。否者拙。要之。當筆忘手。當手忘心。當心忘字。若如是學。名為善學。衲僧門下。猶喚作順朱小兒。假使觀鵝得玅。入石三分。猶自昧却毫錐未舉。文彩未彰時消息。且作麼生是文彩未彰時消息。良久云。孔門弟子憑誰委。碧眼胡僧只自知。
　　出隊云。山僧明日。為國出戰去也。列五位君臣。布三玄軍伍。披忍辱鎧。操智慧刀。彎石鞏弓。擂禾山鼓。破慳貪賊。摧我慢幢。且要六國歸降。十方肅靜。風祥雨順。物阜時康。且功成事遂一句。又作麼生。猛將謀臣韜略在。好看齊唱凱歌旋。

　　無示諶和尚語　　　　嗣長靈
　　上堂

　　心月孤圓。光吞萬象。光非照境。境亦非存。光境俱忘。一場罪過。這裏見得。則知一大藏教。是水底捉月。歷代祖師。是月中逃影。聲聞緣覺。未忘所標之指。凡夫外道。住在覆盆之下。衲僧家。慷慨作略。不受安排。切忌以手斫額。
　　一花開。天下春。乃拈起拄杖云。這拄杖子。抽枝引蔓。汝等諸人。藉其覆蔭。為日久矣。一葉落。天下秋。這拄杖子。皮膚脫落盡。惟有真實在。汝等諸人。鼻孔眼睛。失却了也。還委悉麼。只知今日明日。誰管前秋後秋。
　　投子下繩牀。趙州喫茶去。得路便行。因行掉臂。不無古人。爭柰脚跟已深三尺。若是个漢。但向雲騰致雨處。道將一句來。
　　這个若是。頭上安頭。這个不是。斬頭覓活。慎初護末。不無古人。爭柰小心太過。廬山向你道。這个若是。瓦礫生光。這个不是。真金失色。汝等諸人。何不因行掉臂。復云。一不做。二不休。更為汝一等拈出。這个若是。驢脣先生。這个不是。日宮天子。汝等諸人。放下死蛇頭得也未。
　　文殊智。普賢行。多年曆日。德山棒。臨濟喝。亂世英雄。汝等諸人。穿僧堂入佛殿。還知險過鐵圍麼。忽若踏著釋迦頂[寧*頁]。磕著聖僧額頭。不免又是禍事。
　　謝知事云。尺頭有寸。鑑者猶希。秤尾無星。且莫錯認。若欲定古今輕重。較佛祖短長。但請於中。著一隻眼。果能一尺還他十寸。八兩元是半斤。自然內外和平。家國無事。山僧今日。已是兩手分付。汝等諸人。還肯信受奉行也無。尺量刀剪遍世間。誌公不是閑和尚。
　　法鼓未鳴已前。大眾未集之際。團圝元縫罅。佛祖不知名。及乎法鼓既鳴。被行者一槌。打作三截。一截落在諸人眉毛眼睫上。為尊為貴。一截塞在諸人咽喉裏。為灾為害。一截今在山僧手中。恣意[跳-兆+孛]跳。直饒你更參三十年。終不分付。
　　滴水冰生。不須駐足。大地火發。須自轉身。解轉身。方得到家。不駐足。始能進步。進步則踏飜大海。到家則劃斷程途。雖然。裂半作三。要且自南自北。還委悉麼。青山不鎖長飛勢。滄海合知來處高。
　　舉仰山問僧。好雨。僧云好雨。仰云。好在什麼處。僧無語。仰云。你問我。僧云。好在什麼處。仰指雨示之。
　　師拈云。仰山向一滴之水。興盡波瀾。要且只瞞得這僧。顯寧即不然。好在什麼處。君子愛財。取之有道。
　　舉積翠云。春雨淋漓。連宵徹曙。點點無私。不落別處。且道。落在什麼處。自云。滴破汝眼睛。浸爛你鼻孔。
　　師拈云。恁麼說話。大似石人腰帶。黃門栽鬚。顯寧則不然。兩手扶犁水過膝。
　　舉跋陀婆羅。與十六開士。同時入浴。忽悟水因。
　　雪竇頌云。了事衲僧消一个。長連牀上展脚臥。夢中曾說悟圓通。香水洗來驀面唾。
　　師云。以強凌弱。臨危悚人。雪竇不能無過。要且矢在弦上。而今莫有眨上眉毛者麼。恁麼見得。非唯跋陀婆羅一人。盡大地總被雪竇唾了。若未委悉。各請歸堂。向巾單下。摸[打-丁+索]面看。
　　舉雲門云。三日不相見。莫作舊時看。眾無語。自代云。千。
　　師云。廬山道一。汝等諸人。邊有會處麼。一言不中。千言無用。
　　舉僧問雲門。如何是塵塵三昧。門云。鉢裏飯。桶裏水。
　　師云。飢食渴飲。把筯拈匙。如恒河沙。計工多少。量彼來處。萬中無一。
　　舉水潦問馬祖。如何是佛法大意。祖攔胷踏倒。潦起來。拍掌大笑云。也大奇。百千法門。無量妙義。只向一毫頭上。識得根源去。
　　師云。踏則踏倒了也。爭柰這一毫頭猶在。

　　心聞賁和尚語　　　　嗣無示
　　上堂

　　請雨。舉僧問長靈和尚。如何是衲衣下事。靈云。天旱為民愁。諸禪德。還知落處麼。吞盡山川風雲。吐出江河日月。能為暗。能為明。能為陰。能為陽。能該括眾玅。無有遺餘。能包含萬類。不露形品。無出是這天旱為民愁一句。驀然變作龍自在王菩薩。往十方世界。興雲吐霧。抉電掀雷。扇清涼風。灑甘露雨。使焦者潤。渴者凉。枯者榮。死者活。而這一句子。本不曾動。本不曾移。本不曾知。本不曾覺。還委悉麼。無限蒼生待霖雨。不知龍向此中蟠。
　　舉百丈上堂。有一老人。在座下聽法不去。丈遂問。立者何人。老人答云。某甲於過去迦葉佛時。曾住此山。時有學者問。大修行底人。還落因果也無。某答云。不落因果。遂墮野狐中。今經五百劫。請禪師。代一轉語。老人遂理前問。百丈云。不昧因果。老人於言下。脫野狐身。
　　師云。這一則話。叢林商量甚眾。要且只添得羣隊。多不能於言下。脫得本體。瑞巖今日不惜口業。為你諸人分明說破。要會麼。五百生中受屈。祇緣不識个落字。百千眾中較量。祇緣不識个昧字。都來兩字誵訛。陷却多少平直。而今要識這兩字落處麼。喝一喝云。三十三天撲落地。再甦不免復搖頭。
　　分明似是。被人問著又疑。特地不疑。等閑拶著又走只這些兒透不過。有多少處放不下。皆緣目前有見不除。意上起知不已。致使情緣間隔。語路參差。脚一撩虗。心頭打撞。龍翔是恁麼說破了也。還有惺惺靈利底麼。便請摘斷一條絲。向丹霄獨步。
　　病起云。維摩病。說盡道理。龍翔病。咳嗽不已。咳嗽不已。說盡道理。說盡道理。咳嗽不已。汝等諸人。還識得其中意旨也未。本是長江湊風冷。却教露柱患頭風。
　　聖節云。天是恁麼高。一人之壽恁麼高。地是恁麼厚。一人之福恁麼厚。山河恁麼廣。一人之體量是恁麼廣。日月恁麼明。一人之智鑑是恁麼明。無相似底。故曰獨步乾坤。無超越底。故曰坐斷今古。汝等諸人。十二時中。行住坐臥。莫不承他恩力。還識得知恩報德也未。一句了然超百億。萬年藤亦解山呼。
　　達磨見梁皇。問聖諦只道得个不識。六祖見黃梅。付衣鉢只道得个不會。天下老和尚。只將這个不識不會。勘驗衲僧。天下衲僧。被這不識不會。換却眼睛。穿却鼻孔。長蘆恁麼道。是識了也。是會了也。是換却眼睛。穿却鼻孔了也。如何道得出身一句。名高不用鐫頑石。路上行人口似碑。
　　到顯寧陞座。一放一收。半開半合。把不定底主人公。已隨他去。喚不回底擔板漢。漸覺頭低。借路經過。覽溪山之各異。閭門相接。荷主禮之甚勤。罄一夕之劇談。空數載之鄙吝。人事周足。佛法現成。更登猊座說葛藤。大似雷門呈布鼓。然雖如是。覿面若無青白眼。宗風那得到如今。
　　團圝擘不破。瀟洒覰不見。喚作正法眼。入地獄如箭。長蘆今日不顧鑊湯爐炭。向你諸人道。今朝五月初一了也。且莫昧却妙觀察智。入夏來一月日了也。且莫昧却大圓鏡智。二六時中。動著則汗流如雨。且莫昧却成所作智。三智雖然不離一心。敢問大眾。心在什麼處。喝一喝云。老老大大。著甚死急。
　　舉僧問雲峯悅和尚。如何是第一要。悅云。蛇穿鼠穴。問如何是第二要。悅云。猢孫上樹。問如何是第三要。悅云。村裏草鞋。
　　師云。雲峯只知認許多路頭走。不知背後被人點背。然後如是健行闊步。能有幾个。而今或有人問長蘆。如何是第一要。李白歌詩。如何是第二要。公孫舞劒。如何是第三要。張顛草書。長蘆走得。脚步更闊。汝等諸人。還有趕上來底麼。若不得流水。還應過別山。
　　火爐天曉說法。熚熚爆爆。鼻孔夜半談禪。齁齁[鼻*合][鼻*合]。齁齁[鼻*合][鼻*合]。三玄三要相合雜。熚熚爆爆。千言萬語無差錯。無差錯。相夾雜。地藏栽田博飯噇。仰山解把鍬兒插。
　　舉雪竇云。要得真實相為。但以上無攀仰。下絕己躬。自然常光現前。箇箇壁立萬仞。
　　師云。雪竇恁麼道。教小兒順朱即得。忽遇張顛出來。把髻蘸墨。打箇丿[乂-(必-心)]。定是討精魂不見。萬年又且如何。濃將紅粉傅了面。滿把真珠蓋却頭。不識佳人真面目。空教人唱小涼州。
　　謝監收云。不作青見。不作黃見。不作不青不黃見。這樣禾。在汝諸人自性田中。成熟久矣。萬年今日。與你舉似全收一句。竪起拂子云。看。刈禾鎌上見南泉。無限黃雲俱割盡。
　　舉趙州問大慈。般若以何為體。慈云。般若以何為體。州呵呵大笑。
　　次日趙州掃地次。慈云。般若以何為體。州放下箒子。呵呵大笑。
　　師云。要會麼。張公拾得箇鋤頭。却被李公認將去。張公索手無可用。不免又問李公借。借則任你借。切不得道是我底。

　　頌讚
　　國師一念相應

　　竿頭崖頭撒手去。閬州澧州尋路歸。廉纖脫盡全機露。八角磨盤空裏飛。

　　趙州勘婆

　　婆子因行掉臂。趙州因事長智。無端一句誵訛。惹得四海鼎沸。勘破了。有誰知。春風過後無消息。留得殘花一兩枝。

　　僧問國師盧舍那。過淨瓶來

　　帶雪含霜半倚籬。橫斜影裏露仙姿。前村昨夜春來了。竹屋老僧猶未知。

　　麻谷參章敬南泉。遶禪牀

　　明宣一道聰明呪。暗寫兩行靈寶符。謾道騎鯨遊六合。何曾有夢到華胥。

　　悼落牙

　　汝從何所來。遁跡在我口。美惡必同甞。冷暖共知有。我口時動搖。汝體常堅守。失何一病纏。遽落鉗匠手。汝今先我徂。我在嗟無後。堅者既不留。軟者豈能久。平生敲磕句。一一如雷吼。嚼破百彌盧。咬斷眾窠臼。我力既若是。汝形安得朽。無生復無離。庶洗言說咎。

　　慈航朴和尚語　　　　嗣無示
　　上堂

　　清白傳家。赤窮到骨。心似寒灰。口如木突。縱有些兒葛藤。盡機也拈不出。憑何接待方來。聊與一摑一咄。遂喝一喝。拍禪牀。下座。
　　花開似錦。普現法身。鳥語如篁。深談實相。見聞不昧。聲色全真。大龍玄沙。出諸人眼。入諸人耳。入諸人耳。出諸人眼。且道。於衲僧門下。是第幾機。良久云。會麼。人從陳州來。不得許州信。參。
　　南山起雲。北山下雨。是古佛與露柱相交底機。諸人無不委知。只如兔子懷胎。蚌含明月。又作麼生分般若體用。要知麼。枝高攀不得。和樹抱將來。
　　是法平等。無有高下。是名阿耨多羅三藐三菩提。
　　師拈云。天左旋。地右轉。是平等法。雲開日出。雨下雷興。是平等法。松直棘曲。鵠白烏玄。是平等法。僧投寺裏宿。賊打不良家。是平等法。山僧坐。諸人立。是平等法。且作麼生是阿耨多羅三藐三菩提。良久云。雨滋三草秀。春風不褁頭。
　　洞山麻三斤。趙州庭前栢。滯貨賣不行。未免著潤色。五彩畵牛頭。便道是極則。七寶絡象身。此个更奇特。桃花紅李花白。東君怯寒辨未得。且令胡蝴舞三臺。啄木和成十八拍。阿呵呵。可怜陌上遊人。開眼堂堂著賊。咦。
　　結夏云。行者擊動法鼓一椎。將圓覺伽藍。打得百雜碎。撒在十方世界。東西十萬。南北八千。衲僧拄杖頭。鞋袋裏。以至百草頭上。罔不周匝。恁麼委悉得去。則知山僧與諸人。依法而住。剋期修證。其來久矣。然雖如是。且道。以何為驗。卓拄杖一下。眉毛相結過葱嶺。八字論功卒未休。再卓一下。
　　擊塗毒鼓。駕鐵牛機。萬里不留行。十方俱坐斷。佛祖不敢正眼覰著。魔外直得拱手歸降。是則是。不辱宗風。更須倩人看僧堂始得。而今事不獲已。平高就下。將鳥缸打破作硯瓦子賣去也。卓拄杖一下云。百雜碎。又卓一下云。買來買來。一文兩个。兩文三个。又連卓兩下。
　　要過鐵蛇山。須是不惜性命底。要嚥石砂豏。須是併却咽喉底。併却咽喉。嚥得石砂豏。永劫飽齁齁。不惜性命。過得鐵蛇山。從此活鱍鱍。既活鱍鱍飽齁齁。更不他求。頓除諸念。自然上無攀仰。下絕己躬。常光現前。壁立萬仞。直饒如是。未可眼空四海。更須知有老僧手中木葛怛子始得。
　　觀音巖。玲玲瓏瓏。太白石。丁丁東東。西園菜蟥。似不堪食。東谷花發。却無賴紅。且道。是祖意教意。途中受用。世諦流布。若辨不出。雪峯覆却飯桶。若辨得出。甘贄禮拜蒸籠。參。

　　呈無示和尚

　　赤脚波斯入大唐。一家有事百家忙。而今四海清如鏡。率土普天歸我王。

　　續刊古尊宿語要集第四
　　續刊古尊宿語要第五集　星
　　大慧杲禪師語　　　　嗣圓悟

　　師紹興七年。七月二十一日。於臨安府明慶院開堂。陞座問答罷。乃約住云。假使大地草木。盡末為塵。一一塵有一口。一一口具無礙廣長舌相。一一舌相出無量差別音聲。一一音聲發無量差別言詞。一一言詞有無量差別妙義。如上塵數衲僧。各各具如是口。如是舌。如是音聲。如是言詞。如是妙義。同時致百千問難。問問各別。不消徑山長老咳嗽一聲。一時答了。乘時於其中間。作無量無邊廣大佛事。一一佛事周徧法界。所謂一毛現神變。一切佛同說。經於無量劫。不得其邊際。便恁麼去。鬧熱門庭即得。若以正眼觀之。正是業識茫茫。無本可據。祖師門下。一點也用不著。況復鉤章棘句。展露言鋒。非唯埋沒從上宗乘。亦乃笑破衲僧鼻孔。所以道。毫釐繫念。三塗業因。瞥爾情生。萬劫羈鎻。聖名凡號。盡是虗聲。殊相劣形。皆為幻色。汝欲求之。得無累乎。及其厭之。又成大患。看他先德恁麼告報。如國家兵器。不得已而用之。本分事上亦無這箇消息。山僧今日如斯舉唱。大似無夢說夢。好肉剜瘡。檢點將來。合喫拄杖。只今莫有下得毒手者麼。若有。堪報不報之恩。共助無為之化。如無。倒行此令去也。驀拈拄杖云。橫按鏌鎁全正令。太平寰宇斬癡頑。卓一下。喝一喝　復舉。王常侍一日訪臨濟。同到僧堂內。常侍曰。這一堂僧。還看經否。濟曰。不看經。常侍曰。還學禪否。濟曰。不學禪。常侍曰。經又不看。禪又不學。畢竟作什麼。濟曰。總教伊成佛作祖去。常侍曰。金屑雖貴。落眼成翳。濟曰。我將謂你是箇俗漢。
　　師拈云。臨濟老漢。握一柄金剛王寶劒。氣衝宇宙。天下橫行。等閒被這官人。輕輕一拶。便見氷消瓦解。且道。這官人。有甚長處。聽取一頌。世出世間希有事。顯發須憑過量人。只將補袞調羹手。撥轉如來正法輪。下座。

　　上堂

　　昔日楊岐老祖翁。牽犂拽杷逞神通。兒孫帶水拖泥甚。熨斗煎茶銚不同。
　　拈拄杖。卓一下。喝一喝云。幸自可憐生。特地胡打亂喝作什麼。擲下云。冷處著把火。
　　水底泥牛嚼生鐵。憍梵鉢提咬著舌。海神怒把珊瑚鞭。須彌山王痛不徹。拍禪床。下座。
　　衝開碧落松千尺。截斷紅塵水一溪。不識本來真面目。將謂人題德嶠詩。
　　買鐵得真金。求雨得瑞雪。五峯玉琢成。千樹銀花結。龍王降吉祥。普賢呈醜拙。三世如來秘密門。今日一時都漏泄。雖然如是。這裏有一處可疑。且道。疑箇什麼。恐日出後一場漏逗。
　　一不成隻。兩不成雙。喝一喝云。是甚麼。劍號巨闕。珠稱夜光。
　　拈拄杖卓一下。召大眾云。還聞麼。復舉起云。觀世音菩薩來也。在徑山拄杖頭上。口喃喃地道。諸行無常。是生滅法。生滅既滅。寂滅現前。拈須彌盧於掌上。向針眼裡打鞦韆。直饒便恁麼見得徹去。猶較拄杖子十萬八千。且道。徑山拄杖子。有甚麼奇特。擲下云。不直半分錢。
　　顛倒想生生死續。顛倒想滅生死絕。生死絕處涅槃空。涅槃空處眼中屑。涅槃既空。喚什麼作眼中屑。白雲乍可來青嶂。明月難教下碧天。
　　拈拄杖。卓一下。喝一喝云。德山棒。臨濟喝。今日為君重拈掇。天何高地何闊。休向糞埽堆頭。重添榼[木*(天/韭)]。換却骨洗却腸。徑山退身三步。許你諸人商量。且作麼生商量。擲下拄杖。喝一喝云。紅粉易成端正女。無錢難作好兒郎。
　　去年人看中秋月。今年人看中秋月。今年人是去年人。去年月是今年月。還有人向這裏著得一隻眼麼。若也著得。徑山分半院。與伊住。其或未然。歸堂喫茶。
　　拈拄杖。示眾云。迷底人喚這箇作拄杖子。悟底人亦喚這箇作拄杖子。雖迷悟之有殊。蓋所見而無異。見既無異。則迷者從教迷。悟者從教悟。總不干這箇事。又舉起云。即今舉起。在諸人眼睛上。是迷耶是悟耶。是見耶是不見耶。是異耶是不異耶。喝一喝。卓一下云。又是從頭起。
　　千說萬說。讚說毀說。安立說隨俗說。顯了說蓋覆說。盡是盌躂坵。拈起拄杖云。爭如直下識取這箇。不被生死之所轉。不被寒暑之所遷。或有箇衲僧出來道。也只是箇拄杖子。用識作什麼。今時有一種杜撰禪和。多作這般見解。擲拄杖。下座。
　　拈拄杖云。今朝臘月二十五。諸方盡唱雲門曲。徑山隨例和一聲。乃卓一下云。還聞麼。莫言楚石不當玉。
　　結夏云。此日諸方叢林。莫不踞菩薩乘。修寂滅行。以大圓覺為我伽藍。身心安居。平等性智。徑山又且不然。從今日去。九十日內。與諸衲子。共喫無米飯。咬優曇根。飲不濕水。說睡夢語。且道。恁麼修行。與諸方結制。相去多少。良久云。將此身心奉塵剎。是則名為報佛恩。
　　何似生。遼天鶻。萬重雲。只一突。古人恁麼說話。大似眼病見空花。徑山即不然。何似生。莫妄想。直饒透出古今。也是猢孫伎倆。
　　今朝正月半。有則舊公案。點起數盌燈。打鼓普請看。看即不無。忽爾油盡燈滅時。暗地裏切忌撞著露柱。
　　浴佛云。大家潑一杓惡水。洗滌如來淨邊垢。垢盡眾生煩惱除。狐狸便作獅子吼。
　　舉高亭初參德山。隔江問訊。德山以手招之。高亭忽然開悟。乃橫趍而去。更不回顧。後開法。嗣德山。
　　師云。高亭橫趍而去。許伊是箇刢利衲僧。若要法嗣德山即未可。何故。猶與德山隔江在。
　　已著槽廠。將錯就錯。騎却聖僧。不妨快樂。龍象蹴踏。非驢所作。堪笑諸方。妄生穿鑿。休穿鑿。祥麟只有一隻角。
　　舉溈山與仰山行次。溈山指一丘田。謂仰山云。這頭得恁麼高。那頭得恁麼低。仰山云。却是那頭高。這頭低。溈山云。你若不信。但向田中立看兩頭。仰山云。不必中間立。亦莫住兩頭。溈山云。若如是。著水看。水能平物。仰山云。水亦無定。但高處高平。低處低平。溈山便休。
　　師云。顯諸仁。藏諸用。鼓萬物而不與聖人同憂。盛德大業。至矣哉。喝一喝。
　　古人道。我宗無語句。實無一法與人。恁麼道。早是通身浸在屎窟裏了也。那堪更蹋步向前。如之若何。問向上向下。三要三玄。銀盌裏盛雪。北斗裏藏身。意旨如何。豈不是屎窖傍邊。更掘屎窖。雖然如是。若於屎窖中。知些氣息。方知三世諸佛。歷代祖師。天下老和尚。古往今來。一切知識。盡在屎窖裏。轉大法輪。其或未然。切忌向屎窖裏著到。
　　中秋。舉仰山與長沙翫月次。山以手指月云。人人盡有這箇。只是用不得。沙云。恰是倩汝用。山云。作麼生用。沙近前一蹋。蹋倒仰山。山起來云。直下似箇大虫。
　　師云。皎潔一輪。寒光萬里。靈利者落葉知秋。傝[鹵*辱]者忠言逆耳。休不休。已不已。小釋迦有陷虎之機。老大虫却無牙齒。當時一蹋豈造次。驀然倒地非偶爾。眾中還有緇素得二老出者麼。良久云。設有。也是掉棒打月。
　　一二三四五。五四三二一。返覆數千回。總不出今日。且道。今日事作麼生。良久云。霜風刮地來。法身赤骨[骨*(歷-秝+林)]。
　　退院再歸云。去是住時因。住是去時果。去住與果因。無可無不可。喝一喝云。這裏是什麼所在。說去說住。說因說果。說可說不可。雖然如是。這裏却有箇好處。且道。好在什麼處。良久云。再理舊詞連韻唱。村歌社舞又重新。
　　舉圓通秀和尚示眾云。少林九年冷坐。剛被神光覰破。如今玉石難分。只得麻纏紙褁。這一箇。那一箇。更一箇。若是明眼人。何須重說破。師云。徑山今日。不免狗尾續貂。也有些子。老胡九年話墮。可惜當時放過。致今默照之徒。鬼窟長年打坐。這一箇。那一箇。更一箇。雖然苦口叮嚀。却似樹頭風過。

　　示眾

　　拈拄杖。卓一下云。細不通風。大通車馬。突出當陽。孰辨真假。虗空有杷柄。無手人能把。跛驢踏倒摘茶輪。草菴瀉下琉璃瓦。又卓一下。
　　三十年來弄馬騎。今朝却被驢兒顛。就地拾得麗水金。拈起却是新羅鐵。報諸人。別不別。夜來雪壓雲門。凍得烏龜成鱉。
　　除夜云。今朝喚明朝作來年。明朝喚今夜作去歲。既稱來年。今夜合來。既號去歲。明朝合去。來年今夜不見來。去歲明朝定不去。既不來。又不去。業識茫茫無本據。大圓鏡裏絕纖塵。箇中豈著閑家具。是則是。別又別。爍迦晃破秋天月。龐公不昧本來身。大似飛龍成跛鱉。你諸人瞥不瞥。靈利漢。須看時節。五九盡處又逢春。衲僧腦後三斤鐵。喝一喝。下座。
　　夜來兔子趕大虫。天明走入無何有。月下珊瑚長數枝。萬象森羅齊稽首。驀拈拄杖云。拄杖子。不唧[口*留]。渠儂却善分妍醜。李公爛醉絕倒時。元是張公喫村酒。報諸人。急回首。切忌癡狂外邊走。
　　心空及第無階級。直下忘懷罪性空。一念廓然三際斷。千差萬別盡圓通。
　　雲門昨日晝寢。夢乘一葉輕舟。泛東大洋海。騎新修佛殿。入螻蟻穴中。迤邐行到十字街頭。萬人叢裡。見一隊強項衲僧。口裡談玄演妙。舉古明今。說靈雲見桃花悟道。香嚴聞擊竹明心。雪峯連年輥毬。禾山長時打鼓。事存函蓋合。理應箭鋒拄。方作此夢。忽然被人驚覺。元來却是嘉通聚三人。鞋履作聲。雲門雖然眼開。猶在夢中未惺。三上座近前作禮曰。請和尚來日為眾說禪。雲門夢裏應渠曰。諾。今日擊動法鼓。大眾上來。且道。說箇什麼即得。昨日夢說禪。如今禪說夢。夢時夢如今說底。說時說昨日夢底。昨日合眼夢。如今開眼夢。諸人總在夢中聽。雲門復說夢中夢。良久云。驢脣先生開口笑。阿修羅王打勃跳。海神失却夜明珠。擘破彌盧穿七竅。三人上座請說禪。平地無風浪拍天。
　　禪禪。不用思量卜度。非干文字語言。仰之彌高。鑽之彌堅。巖頭剗之則曰。是句非句。臨濟用之則曰。三要三玄。禪禪。吞却栗棘蓬。透出金剛圈。休論趙州老漢庭前柏樹子。莫問首山新婦騎驢阿家牽。但請一時放下著。當人本體自周圓。召大眾云。且作麼生說箇周圓底道理。夢裏明明有六趣。覺後空空無大千。喝一喝。

　　龜山晦菴光狀元和尚語　　　　嗣大慧

　　開堂。佛法至論。非競辯而求激揚。鏗鏘以摧異學。假使普惠雲興二百問。普賢瓶瀉二十酬。只益多聞。於道轉遠。豈不見。神鼎諲和尚。開堂示眾云。山僧行脚。初無正因。只待向東京垢裏。聽一兩本經論。於古寺閒房。且與麼過時。不謂行到汝州葉縣。被一陣業風。吹上首山。曲[彔*頁]木床上。見箇老和尚。當時把不住。禮却他三拜。直至而今悔之不及。師云。這老漢。牙根不瀝水。未免順人情。既是初無正因。何用禮他三拜。既禮拜了。又悔箇什麼。教忠當時若見。痛與一頓。免見遞相鈍置。山僧當初。特發正因。參道雲水。以一螢之明。歷印知識。末後遇箇老衲。自江西入閩。向村草步頭。開箇鋪席。特地上他門戶。室中爭鋒之際。驀被當頭一拶。忽然失脚落手。被這老漢以冬瓜印。印破面門。便道。龜毛拈得笑咍咍。一擊萬重關鎖開。慶快平生是今日。孰云千里賺吾來。山僧是時忍俊不禁。也有一頌。一拶當機怒雷吼。驚起須彌藏北斗。洪波浩渺浪滔天。拈得鼻孔失却口。所以今日劈破面皮。八字打開。撒在諸人面前。且道。與神鼎。是同是別。忽有箇漢出來道。新長老。這一場漏逗。還許人撿點也無。莫把是非來辨我。浮生穿鑿不相干。
　　復召大眾云。今日一會。固非小緣。匝地普天。孰不忻慶。已是不識好惡。不免科為三分。最初乃是大資相公。陳請古定空院。為教忠顯慶。是序分。中間敦命山僧來住持。是正宗分。今日邀諸尊官入山。請開東山法門。上延　睿筭。是流通分。三分既明。畢竟是何章句。仰祝　聖君無量壽。河清海晏樂昇平。
　　上堂。卓拄杖。喝一喝云。忽有箇衲僧出來道。幸自可怜生。剛要胡打亂喝作麼。只向他道。晴乾開水路。無事設曹司。
　　巍巍堂堂。萬象之中獨露。明明歷歷。百草頭上相逢。所以道。風不鳴條。雨不破塊。桃花濯錦而鮮。楊柳弄風而翠。若於此處脫根塵。何必龍華第三會。
　　結夏云。未到教忠時。無放身命處。既到教忠後。四邊無出路。直饒透得出。平地上死人無數。眾中莫有具透關眼者麼。出來道取一句。句下須有分身之意。亦有出身之路。如無。且向教忠門下。尋取一條活路。
　　入龜山上堂。兒時曾向山前住。老大還歸山上來。雲外堂前逢蔡柳。大家拍掌笑咍咍。且道。笑箇什麼。春風二三月。鐵樹也花開。
　　五日一參。現成公案。只要當人眼親手辦。遂豎起拂子云。看看。李廣射落雲中鴈。擲拂子。下座。
　　卓拄杖。喝一喝云。不是坐來頻勸酒。自從別後見君稀召大眾云。一九與二九。相逢不出手。凍得鴟吻頭。面南看北斗。諸禪人。曉不曉。地爐火冷莫嫌寒。更有樵夫赤脚走。
　　今朝臘月二十。衲僧門風壁立。進前擬問如何。劈面老拳箭急。為什麼如此。恐汝錯下名言。
　　和風習習。膏雨微微。洗開柳眼。秀出花枝。衲僧聞得呵呵笑。也是宗門第八機。下座。
　　召大眾云。三乘十二分教。橫說豎說。天下老和尚。縱橫十字說。而今枝蔓上更生枝蔓。眾中莫有具大丈夫志氣。不受佛祖羅籠者麼。出來埽盡天下葛藤。與山僧相見。有麼有麼。良久云。切忌停囚長智。
　　鼓山立僧秉拂云。瞻望石門關。如泰山北斗。一旦過關來。便鼓是非口。喝一喝云。釋迦老子大不唧[口*留]。以僧伽梨。付囑迦葉。阿難不知。達磨大師具大脫空。以單傳心印。分付神光。二祖不會。而後一人傳虗。萬人傳實。子承父業。師勝資強。一箇箇馳騁家風。不覺墮坑落塹。慈明橫一口劍於水盆之上。下安草鞋以為道用。癡人面前豈可說夢。楊岐三脚驢子弄蹄行。談詞并擊竹。海上盡知名。白雲多處添些子。少處減些子。面赤不如語直。五祖有片閒田地。做主宰不得。東頭買貴。西頭賣賤。笑殺傍觀。獨有龍門老漢。却較些子。將一條拄杖。分付老禪。自江西淮南。打到福建。逢佛殺佛。逢祖殺祖。而今石鼓峯前放下拄杖。靈源洞口別棹孤舟。半帆明月載青秋。一等是春能富貴。可以揚清激濁。顯正摧邪。坐致太平。中興吾道。師驀拈拄杖橫按云。秉拂上座。輙借老禪用不盡底威光。要與大眾相見。乃以杖指云。指出斷崖窮處路。快須撒手莫躊躇。擲下拄杖。
　　復云。今早蒙老禪和尚舉三聖道。我逢人則出。出則不為人。興化道。我逢人則不出。出則便為人。頌曰。兩輪日月磨今古。一合乾坤夾是非。向道是龍剛不信。果然含得錦標歸。
　　師云。老禪雖然八字打開。爭柰死蛇當路。秉拂上座又且不然。何也。當門不用栽荊棘。後代兒孫惹著衣。
　　舉世尊初生。一手指天。一手指地云。天上天下。唯我獨尊。雲門云。我當時若見。一棒打殺。與狗子喫。貴圖天下太平。
　　師拈云。樊噲踏鴻門救主。不顧至尊。白起坑四十萬趙民。不施寸刃。若比雲門。猶為鈍漢。且道。雲門有甚長處。赤手殺人。血濺梵天。

　　法語(一)　　拈古(二)

　　往古大達之士。只為聖心未通。所以負盋挑囊。遊川涉海。歷試諸難。求實證悟。頭目髓腦。不自愛惜。況小小效勤者哉。如雪山童子。捨全身求半偈。趙州古佛。八十歲猶自行脚。皆為此段大緣。以作後昆榜樣。又豈與飽食終日。游談無根者。同日而語耶。
　　禪人再來入社。發心為眾持鉢。以表依師學道之志。老僧為法惜人。再三勸其無行。且辦己事。渠確然應曰。保壽街頭見人廝打云。得恁無面目。當下知歸。盤山猪肉按頭。聞道那箇是不精底。亦桶底脫。維摩詰云。塵勞之儔。為如來種。十字街頭。浩浩塵中。與三條椽下。六尺單前。亦何有異。老僧云。甞聞其語。未見其人。杲踐前言。終不倩人作保。
　　舉僧問趙州。至道無難。唯嫌揀擇時如何。州云。天上天下。唯我獨尊。僧云。此猶是揀擇。州云。田厙奴。什麼處是揀擇。
　　後來老宿拈云。趙州一期麤心。將謂瞞得這僧。爭柰有人不肯。當時這僧若具些眼目。但云。真善知識。出言有準。教這老和尚。暗裏喫拳　師拈云。這老宿。大似徐六擔板。只見一邊。殊不知。正敕既行。諸侯避道。
　　舉乾峯示眾云。舉一不得舉二。放過一著。落在第二。時有僧出云。昨日有人從天台來。却往徑山去。峯云。典座。來日不得普請　師云。不因紫陌花開早。爭得黃鶯下柳條。

　　此菴淨禪師語　　　　嗣大慧
　　序

　　　　無垢居士張　九成
　　予於叢林中。聞淨老名舊矣。流離憂患。恨未及識之。今其死矣。吁可傷哉。
　　妙臾禪者。手其語錄一編。求予為序。余一讀之。信楊岐的孫而徑山嫡子也。且道。於什麼處見得。咄。見成公案。放汝三十棒。咄。紹興己卯。四月朔。無垢居士張九成書。

　　上堂

　　住泉州雲門云。定光金地遙招手。智者江陵暗點頭。已是白雲千萬里。那堪於此未知休。設或便休去。已是一場狼籍不少。還有檢點得出者麼。如無。山僧今日失利　復舉。閩王請羅山開堂。升座斂衣。左右顧視。便下座。大王近前。執羅山手云。靈山一會。何異今日。山云。將謂你是箇俗漢。
　　師云。大小羅山。只具一隻眼。定光即不然。靈山一會。何異今日。却向他道。元來是箇俗漢。
　　未到雲門。不免岐路波吒。前不至村。後不迭店。及乎到來。又須透出始得。若透不出。坐在裏許。面前毒蛇成羣。背後猛虎無數。頭上火星迸散。脚下劍戟森然。而今一眾盡在裏許。眉毛相似。眼孔一般。誰是透出者。誰是透不出者。明眼高人。試為雲門指出。貴圖一夏在此亦不虗過。儻或不爾。還我九十日飯錢來。
　　冬至出歸。小參云。山僧數日。拋離清眾。暫往人間。人事紛拏。略有少暇。茲晚恰還。侍者遽報。至節夜。大眾鶴望和尚舉揚。山僧未到法堂。早聞鳴鐘。況已煩動大眾上來。不免曲循人情。據坐少時。行破文字。若是佛法。實不曾道著。
　　談玄說妙。撒屎撒尿。行棒行喝。將鹽止渴。立主立賓。花擘宗乘。設或總不與麼。又是鬼窟裡活計。到這裏。山僧已是打退鼓。且道。諸人尋常。心憤憤口悱悱。合作麼生。莫將閑學解。埋沒祖師心。
　　古德云。大凡衲僧面前。須是靈利漢始得。復回顧左右云。這裡莫有靈利底麼。有則喚來。與老僧洗脚。
　　舉趙州示眾云。夫為宗師者。須以本分事接人。
　　師云。若論本分事。老僧倒退三千里。
　　僧問。不見一法即如來。方得名為觀自在。此意如何。答彌猴弄膠黐。僧云。與麼則千江有水千江月。萬里孤舟萬里身。師云。胡孫繫露柱　師乃云。善鬥者。不顧其首。善戰者。必獲其功。其功既獲。坐致太平。太平既致。高枕無憂。罷拈三尺劍。休弄一張弓。歸馬于華山之陽。放牛於桃林之野。風以時。雨以時。漁人歌。樵人舞。雖然如是。堯舜之君。猶有化在。爭似乾坤収不得。堯舜不知名。渾家不管興亡事。偏愛和雲占洞庭。喝一喝。
　　坐斷毗盧頂[寧*頁]。須是沒量大人。若是沒量大人。不坐毗盧頂[寧*頁]。
　　靠拄杖云。大眾。山僧全得這箇力。良久云。相見易得好。共住難為人。擲下拄杖。
　　一句具三玄。一玄具三要。有玄有要。如拳作掌。展縮自由。不假他力。山僧已是抖擻屎腸。為你諸人說了也。諸人切不得與麼會。何故。長安雖樂。不是久居。
　　佛日付法衣到。云。傳來鐵鉢盛猫飯。摩衲袈裟入墨盆。祖翁活計都壞了。不知將底付兒孫。乃提起法衣示眾云。且道。這箇從甚處得來。還委悉麼。青林纔換葉。紅蘂又開花。
　　舉魯祖凡見僧來。便面壁。僧問雲門。魯祖面壁。意作麼生。門云。念七。
　　師云。魯祖面壁。雲門念七。大眾。天寒不煩久立。
　　黃狀元到云。十方同聚會。箇箇學無為。此是選佛場。心空及第歸。師云。及第即不無。且道是甚標目。不見白雲道。堂前露柱久懷胎。長下嬰兒頗俊哉。未解語言先作賦。一操直取狀元來。
　　舉黃龍道。有一人。朝看華嚴。暮看般若。晝夜精勤。無有少暇。有一人。不參禪。不論義。把箇破蓆日裏睡。此二人。同到黃龍。一人有為。一人無為。且道。安下那箇得是。良久云。功德天黑暗女。有智主人。二俱不受。
　　師云。黃龍雖則一時以智遣惑。大似閉門塞狗竇。未免觸途成滯。若是達人分上。無可不可。況自無心於萬物。何妨萬物常圍繞。雖然如是。莫謂無心云是道。無心猶隔一重關。
　　釋迦老子。設三網於生死海中。初網四目。救諸聲聞。中網十二目。救諸緣覺。後網六目。救諸菩薩。忽遇出格底來。又作麼生救。良久云。透網金鱗猶滯水。面途石馬出紗籠。
　　今晨浴佛。且道。三身中浴那一身。若浴報化身佛。又道。報化非真佛。亦非說法者。若浴法身佛。又道。佛真法身。猶若虗空。應物現形。如水中月。三身既不有。一身何處起。無處起。正好劈頭一杓水。喝一喝。
　　結夏云。文殊普賢談理事。臨濟德山行棒喝。東禪一覺到天明。偏愛風從凉處發。喝一喝。
　　舉雲門云。法身是病。用透是藥。浮山圓鑑云。屬羊人本命。屬虎人相衝。大小圓鑑。元來小膽。山僧即不然。象駕崢嶸謾進途。誰見螳蜋能拒轍。
　　一念得心。頓超三界。得無所得。貪瞋爛壞。野草閒花滿地愁。將軍戰馬今何在。喝一喝。
　　古人道。識得拄杖子。行脚事畢。師云。這箇是拄杖子。那箇是行脚事。滿船明月一竿竹。家在五湖歸去來。
　　九夏炎炎火熱。木人汗流不輟。夜來一雨便凉。莫道山僧不說。拂子擊禪牀。下座。
　　道是常道。心是常心。汝等諸人。聞山僧與麼道。便云。我會也。我會也。大盡三十日。小盡二十九。頭上是天。脚下是地。耳裏聞聲。鼻裏出氣。忽若四大海。在汝頭上。毒蛇穿汝眼睛。蝦蟆入汝鼻孔。又作麼生。
　　舉白雲解夏。示眾云。白雲又得一夏。說盡靈山舊話。師云。若是舊話。雲門萬一不說。何也。當門不用栽荊棘。後代兒孫惹著衣。
　　受東禪請云。正炊折脚鐺安隱。無柰公文抵死催。硬把死蛇頭不得。隨時之義大矣哉。淨上座。今日平地上喫交。諸人還見麼。然雖如是。官不容針。私通車馬。
　　入方丈云。大兄杜口毗耶。小兄掩室摩竭。恰好和我三人。大家證龜作鱉。喝一聲。
　　入院云。未到覺城東際時。心頭終有一絲疑。既到之後。睹景思人。人莫我知。一去一住。或東或西。一唱一和。如塤如箎。箇是吾家最白眉。豈意法輪三轉。自慚有辱連枝。雖龍象蹴踏。非驢所宜。其柰若教嫫姆臨明鏡。也道不勞紅粉施。喝一聲。
　　石門深且幽。好住不肯住。翻身入城隍。却向閙市去。閙浩浩處冷湫湫。冷湫湫處看楊州。大眾且道。楊州有甚好看。不見道。四五百條花柳巷。二三千處管絃樓。
　　結夏釋迦老子道。以大圓覺。為我伽藍。身心安居。平等性智。可惜許。當時若有箇漢。見恁麼道。便拽下禪牀。喝散大眾。免教後代兒孫。落他綣繢裏。致令千載之下。箇箇跳不出。跳不出。也大奇。衝開碧落松千尺。截斷紅塵水一溪。
　　十方同聚會。箇箇學無為。此是選佛場。心空及第歸。還有心空及第者麼。良久云。本自無瘡。勿傷之也。
　　昔一尼。問德山。某甲如何得成僧去。山云。你是尼耶。尼又問。某甲幾時得成僧去。山云。你只今是什麼。尼云。某甲是尼。山云。誰識你。
　　師云。誰識你。笑殺我。熱如水。冷如火。太無端德山老。嚼飯餧嬰孩。按牛頭喫草。
　　張氏善昌請上堂。惠不厭修。福不厭作。福惠雙収。如虎戴角。作既無作。修亦無修。青山綠水。短棹孤舟。格外之談。逈出常流。豎起拂子。且道。是格外。是格內。觀音菩薩。將錢買胡餅。放下手。元來却是饅頭。喝一喝。
　　越格超宗。埋沒先聖。依他建立。孤負己靈。不涉二途。如何通信。靈龜無卦兆。空殼不勞鑽。
　　不用立雪庭下。不用斷臂師前。須信當人分上。已與佛祖齊肩。會得朝打八百。不會暮打三千。
　　瞿曇鼓動三寸舌。四十九年無法說。達磨不立一字脚。列派分枝無處著。既不立一字脚。列派分枝。從甚麼處得來。青山不鎖長飛勢。滄海合知來處高。
　　施主請。舉晦堂云。昔日去時是今日。今日依前人不來。昔既不來今不往。白雲流水空悠哉。
　　師云。晦堂大似和泥脫墼。有甚快活。爭如我大檀越。要去便去。要來便來。本無岐路。豈涉梯階。畢竟如何。雨後文殊上五臺。
　　薦母請云。煩惱盡時愁火滅。恩情斷處愛河枯。徧虗空是愁火。向什麼處滅。盡大地是愛河。又作麼生枯。還會麼。雲在嶺頭閒不徹。水流澗下太忙生。
　　念念捨離諸惡趣。心心克取佛菩提。取捨二途如脫得。永嘉元不識曹溪。
　　印大師請。上堂。夫行脚漢。一等踏破草鞋。直須跟斷。透過威音那畔更那畔。宗之與教是假道。佛之與祖是強名。授教傳宗。皆為虗妄。尋真求實。轉見參差。若以自心自性為究竟。必有他物他人為對待。直饒一擲。驀過太虗。內絕聚蠅之糝。外無繫蟻之絲。衲僧門下掉棒打月。必竟如何。苦哉佛陀。
　　佛祖頂[寧*頁]上。有破天大路。未透生死關。如何敢進步。不進步。大千沒遮護。一句絕言詮。邢吒擎鐵柱。
　　流水下山非有意。片雲歸洞本無心。人生若得如雲水。鐵樹開花遍界春。
　　請首座書記藏主。上堂我有折脚鐺。三子共提掇。一著一著高。一步一步闊。從此活業興。清風動寥沉。夜半放烏鷄。頭上一點雪。
　　達磨西來。老盧南至。列派張枝。兒孫徧地。盡言教外別傳。又何曾夢見。東禪脚下汗臭氣。你道東禪有甚長處。相逢且說三分話。未可全拋一片心。
　　今朝十二。鼓聲動地。雲水上來。討甚巴鼻。直饒天雨四花。爭似歸堂打睡。喝一喝。
　　達磨不來東土。二祖不往西天。老盧不識五祖。誰云夜半衣傳。後人聽事不真。喚鐘作甕。大開口來。只管說夢。夢却任你夢。說即任你說。勸君莫向虗空裏釘橛。喝一喝。下座。
　　歲除云。日日波波走。夜夜不曾停。走到歲窮夜。依舊定盤星。山僧今夜。因風吹火。更為諸人。重說偈言去也。三十六旬窮此夕。定盤星上轉風車。放開結角羅紋處。須信風流出當家。
　　入荒田不揀。信手拈來草。拈拄杖云。而今信手拈來。開眼也著。合眼也著。還有不受人瞞者麼。良久云。除却華山潘處士。不知誰解倒騎驢。
　　住西禪。入方丈云。我有懶菴兄。夤緣真有在。從東復過西。兩處成交代。去矣無遺恨。所欠唯睡債。難忘手足情。特來為渠賽。且作麼生賽。待瞌睡起來。却向汝道。
　　舉僧問趙州。和尚姓什麼。州云。常州有。
　　師云。常州有。福州無。江風作惡浪花麤。不用刻舟徒記劍。片帆已過洞庭湖。
　　三分光陰二早過。靈臺一點不揩磨。貪生逐日區區去。喚不回頭爭奈何。雪竇老。少賣弄。好與三十棒。然雖如是。死柴頭有些兒火。獨向應無人得知。
　　舉僧問寬和尚。道在甚處。寬云。只在目前。僧云。既在目前。因甚不見。寬云。你有我故。所以不見。僧云。我有我故。所以不見。和尚還見否。寬云。有你有我。展轉不見。僧云。無你無我。還見否。寬云。無你無我。阿誰求見。
　　師云。相罵饒你插觜。相唾饒你潑水。
　　舉趙州道。急急急。穿靴水上立。走馬到長安。靴頭猶未濕。師云。鈍鳥逆風飛。
　　一葉落便知秋。顢頇佛性。一塵起大地収。儱侗真如。若是衲僧門下客。不用更躊躇。曾向華山圖上看。又添潘閬倒騎驢。
　　不與萬法為侶者。是什麼人。祖云。待汝一口吸盡西江水。即向汝道。若是怡山即不然。忽有人問。不與萬法為侶者。是什麼人。即向他道。待汝一口。吸盡西江水。未向汝道。
　　舉趙州道。諸人被十二時使。老僧使得十二時。
　　師云趙州使得十二時。也是怡山客作兒。既是不為十二時所使。因甚却是溈山客作兒。不見道。澤廣藏山。理能伏豹。
　　天童訃音至。云。夢幻空花。六十七年。白鳥煙沒。秋水連天。箇是宏智老和尚。末後一著子。識得者。以謂佛祖頂骨。曹溪正傳。綿綿密密。密密綿綿。不識者。便謂手携一隻履。葱嶺去蕭然。山僧不避諸人笑怪。亦未免為蛇畫足。夢幻空花六十七。臨行猶自老婆心。鴛鴦綉出與人看。誰知元不犯金針。
　　四月八日。舉佛日道。大家潑一杓惡水。洗滌如來淨邊垢。垢盡眾生煩惱除。狐狸便作師子吼。
　　怡山則不然。大家潑一杓惡水。洗滌如來淨邊垢。垢盡眾生煩惱除。師子便作狐狸吼。既是師子。為甚却作狐狸吼。復云。誰肯降尊就卑。
　　薦妣開藏云。執經一字。三世佛冤。離經一字。還同魔說。明眼禪人。如何吐露。良久云。可怜沙塞鴈。嗚咽與春期。
　　追薦云。孝慈之道。儒釋通宗。不思存歿親。孰報劬勞德。故先聖道。大慈無不愛。大孝無不親。愛我之愛。不愛彼之愛。非大慈也。愛今之親。而不愛昔之親。非大孝也。佛說盂蘭盆教。廣親其親。以奉累世之父母。博愛其愛。以濟三塗之眾生。其於孝慈。可謂大矣。若是山僧。又且不然。何故。有形終不大。無相乃名真。

　　頌古
　　析骨還父　　百丈開田

　　析盡屍骸沒一些。從茲遍界是那吒。直饒見得無纖翳。未免重添眼裏花。
　　普請開田力已齊。紛紛帶水又拖泥。展開兩手人休問。昨夜三更月落西。

　　僧問南嶽柔和尚。西天臘人為驗。此土以何為驗。柔云。新羅人草鞋　　喚作竹篦則觸

　　不知此土何為驗。拈起新羅人草鞋。漢祖殿前樊噲怒。鴻門一踏為誰開。
　　千山鳥影滅。萬里人跡絕。孤舟篛笠翁。獨釣寒江雪。

　　皓月供奉問長沙。了即業障本來空。只如師子尊者二祖。是了不了。沙云。大德。不識本來空(云云)沙示一偈。假有元非有。假無元非無。涅槃償債義。一性更無殊

　　涅槃償債更無殊。劈破長沙肘後符。一句全提無話會。錢塘八月浪花麤。

　　懶菴需禪師語　　　　嗣大慧
　　上堂

　　隈巖遁谷。敗種焦牙。應物隨形。拖泥帶水。直饒居有為而不動煙塵。住無為而不沈昏醉。未免前不到村。後不到店。若是箇漢。喝散白雲。衝開碧落。靈苗異草和根拔。大地從教荊棘生。雖然如是。衲僧分上。也是家常茶飯。畢竟如何。良久云。任從滄海變。終不為君通。
　　奔流度刃。未是作家。疾燄過風。猶為鈍漢。所以蹙指悟道。益重瘡疣。擊竹明心。不妨懵懂。直饒伎倆俱盡。氣息全無。撿點將來。直是未在。不見道。向上一路。千聖不傳。學者勞形。如猿捉影。既是不傳。達磨一宗。因甚到今日。喝一喝云。切忌錯認驢鞍橋。作阿爺下頷。
　　子能承父業。賺殺幾多人。家破人亡後。無門寄此身。咦。是你十二時中。向什麼處。安身立命。愁人莫向愁人說說向愁人愁殺人。
　　欲得現前。莫存順逆。屙屎送尿。多少省力。
　　僧問。釋迦彌勒是他奴。且道。他是阿誰。師云。明破即不堪。進云。畢竟是何面目。師以手撥開眉毛。僧便拜。師云。俊哉俊哉　乃云。釋迦彌勒是他奴。且道。他是阿誰。堂堂兮巍巍。威威兮蕤蕤。手攜兔角杖。脚踏石烏龜。來莫可抑。去莫可追。而今到此。合掌趺跪。喝一喝云。這野狐精。雖然如是。夫奚以為不如。縮項妥尾而歸。
　　僧問。未有無心境。曾無無境心。境忘心自滅。心滅境無侵。時如何。師云。霜天月落夜將半。誰共澄潭照影寒。進云。不因紫陌花開早。爭得黃鶯下柳條。師云。切忌乱針錐。進云。三十年後。有人舉在。師云。鈍置殺人　師乃云。我觀鷂子搏天飛。烏龜水底逐魚兒。三箇婆婆六箇嬭。金剛背上爛如泥。諸仁者知不知。伯牙雖會彈。善聽須子期。
　　僧問。大用現前。不存軌則。時如何。師云。傾湫倒嶽。進云。出頭天外看。誰是箇般人。師云。脚頭脚底。進云。爭柰古今無異路。達者共同途。師云。你還達也未。進云。相識還同不相識。師云。休寐語　師乃云。欲得大用現前。但可頓忘諸見。諸見若盡。昏懵不生。大智洞然。了非他物。乃畵一圓相云。若道見。則翳却你眼。若道不見。則瞎却你眼。正恁麼時。如何即是。杲日麗天。盲人摸地。
　　舉寶峯和尚。有僧從石頭來。師乃豎起拂子云。落在此機底人。未具眼在。僧擬近前。峯云。恰落在此機。師云。當機如電拂。未免病棲蘆。僧回舉似石頭。頭云。我若見。奪却拂子。看他作麼生。師云。賊過後張弓。寶峯問云。我若有拂子。則從伊奪。總不將物時如何。師云。將謂胡須赤。更有赤須胡。石頭問云。無星秤子。有什麼辨。師云。不是苦心人不知。師又云。寶峯解吹無孔笛。石頭善應氊拍板。而今莫有善聽者麼。聲聲韻出古皇前。誰言易入時人耳。
　　僧問。幽鳥語喃喃。辭雲入亂峯。時如何。師云。暗寫愁腸說向誰。進云。恁麼則不離當處常湛然。覓則知君不可見。師云。莫[尸@豕]沸。進云。無絃琴上知音少。自是彈來格調高。師云。向甚處見老僧。進云。兩眼對兩眼。師云。這瞎漢　師乃云。坐深井者。不知天地之寬大。忘偏見者。頓明至理之圓融。所以道。若人欲識真空理。心內真如還徧外。情與無情共一體。處處皆同真法界。乃豎起拂子云。這箇拂子。橫該法界。豎括乾坤。一切山河。及與蝦蟆蚯蚓。總在拂子頭上。分彊立界。拈一放七。又擊一下云。盡情百雜碎了也。是你諸人還知痛癢麼。若道知。則拂子穿却髑髏。髑髏不覺不知。若道不知。則髑髏穿却拂子。拂子不知不覺。知不知則且置。遂擘開胸云。且道。老僧胸前。有幾莖蓋膽毛。遂喝一喝。
　　趙守至。請升座。云。達士相見。如擊石火。似閃電光。擬不擬。早是白雲千萬里。魯仲尼見溫伯雪。已是郎當。太原孚觸悞老雪峯。一場敗闕。自餘叢林作者。天下宗師。舉古論今。談玄說妙。總好喚來生按過。只如超然居士。今日到此。合談何事。良久云。相逢無雜言。但說桑麻長。
　　未鳴鼓已前。何不瞥地去。更來這裡。討甚屎。拽拄杖跳下繩牀。大眾一時走散。
　　舉僧問鏡清。如何是鏌鎁劍。清云。塵埋牀下履。風動架頭巾。後來瑯琊和尚云。眾中商量。作答話會。諸人既不作答話會。又作麼生會。良久云。去時前街去。歸時後街歸。
　　師云。鏡清先鋒。瑯琊殿後。排行布伍。動地驚天。及至臨陣交鋒。不免一時墮坑落壍。而今若有人問。如何是鏌鎁劒。但云。焠出七星光燦爛。解拈天下任橫行。
　　僧問。動為境轉。靜為法縛。去此二途。如何即是。師云。臂長衫袖短。脚廋草鞋寬。進云。還許學人領會也無。師云。你作麼生會。進云。也知和尚擘腹剜心。師云。酌海持蠡。一場困苦　師乃云。動為境轉。靜為法縛。正是破凡夫。有色可蓋。有聲可騎。未是好手。所以雲門大師道。平地上死人無數。過得荊棘林者是好手。師云。大小雲門。不妨小膽。若是東禪。荊棘林裏坐。荊棘林裏臥。有什麼過。
　　僧問。春雷已發。陽鳥未啼。正與麼時。如何舉令。師云。腦後拔箭。進云。今日不著便。師云。敗將不斬。進云。也知和尚慣得其便。師云。放汝命。通汝氣。進云。吽吽。師云。切忌掠虗　師乃云。善言言者。言所不能言。善迹迹者。迹所不能迹。言不能言。不可以語言話會。迹不能迹。不可以影迹指陳。所以僧問。德山。靈山話月。曹溪指月。即不問。如何是真月。山云。昨夜三更轉向西。師云。這僧與麼問。德山與麼答。未審諸人。如何捫摸。聽取一頌。昨夜三更轉向西。昏昏宇宙幾人迷。澄潭影轉風初息。孤狖微聞嶺外啼。
　　舉黃檗和尚云。自達磨大師。到于中國。唯說一性。惟傳一法。以佛傳佛。不說餘佛。以法傳法。不說餘法。法即不可說之法。佛即不可取之佛。乃是清淨本源心也。
　　師云。法既不可說。佛既不可取。又指何物。作本源清淨心耶。喝一喝云。欲得不招無間業。莫謗如來正法輪。
　　僧問。談玄說妙。舉古論今。盡屬非時語。不涉玄微。一句作麼生。師云。百花香處鷓鴣啼。進云。便與麼去時如何。師云。眼中著屑。進云。不與麼去時如何。師云。重疊關山路。進云。一曲兩曲無人會。雨過夜塘春水深。師云。蝦蟆衣下客　師乃云。在凡全凡。在聖全聖。各各據本位。通達事理竟。譬如鐘中無鼓響。鼓中無鐘聲鐘鼓不相參。句句無前後。若能於此徹根源。一任金毛喚作狗。忙忙途路未歸人。切忌面南看北斗。
　　舉同安問僧。近離甚處。僧云東川安云。雙洞孤松。煙青月白。阿那箇是你主人公。僧云。始屆同安。便領此問。安云。記劍刻舟。破珠求影。豈不是闍梨境界。且坐喫茶。僧云。如何是同安正主。安云。途中駒子。不勝驊騮。僧便禮拜。安云。胡人打令。舞拍全無。
　　師云。作家宗師手段。直如巨靈逞擘太華之威。蒼龍展奪驪珠之勢。雖然如是。若遇咬人師子。終不放過。諸人要識同安麼。正是欺客打婦。也好與三十棒。
　　解夏云。獨枕孤峯忘歲月。梧桐葉落始知秋。若知撲落非他物。始解縱橫得自由。萬仞懸崖絲繫腰。百尺竿頭獨打翹。大洋海裏驟驊騮。須彌頂上駕扁舟。好箇通天作略。自然脫體風流。風流。不風流。即且置。正與麼時。責情三十棒。又作麼生。良久云。今朝有酒今朝醉。明日愁來明日愁。
　　行亦禪坐亦禪。語默動靜體安然。江上晚來堪畵處。一葉扁舟破遠煙。
　　元首座住菴。引座云。陝府鐵牛吞大像。生得河東鸑鷟兒。海門深處宜歸隱。只恐調高人不知。知不知。擬欲擡眸一顧之。早是失却兩莖眉。
　　舉濛溪一日見僧來。便喝。僧云。好箇來由。溪云。猶要棒在。僧珍重便出。溪云。得能自由。
　　師云。這僧似箇赤梢鯉魚。活鱍鱍地。末後却被人斷送。放池塘裏。山僧當時。若見他珍重出去。隨後痛與一劄。待他回頭轉腦。管取高透龍門。
　　僧問。世尊拈花。迦葉微笑。則不問。馬祖升堂。百丈卷席。意旨如何。師云。為眾竭力。禍出私門。進云。洎合錯商量。師云。漏逗不少。進云。到此若無青白眼。平生辜負兩莖眉。師云。鈍置殺人　師乃云。世尊拈花。迦葉微笑。師鐵得金。一場富貴。馬祖升堂。百丈卷席。為眾竭力。禍出私門。諸禪德。不是知音者。徒勞話歲寒。
　　人間正月十五日。西來祖意若為陳。樓臺上下火照火。車馬往來人看人。
　　舉水潦問馬祖和尚。如何是西來的的意。祖當胸踏倒。水潦起來。拊掌呵呵大笑云。也大奇也大奇。百千三昧。無量妙義。只向一毫頭上。識得根源。便禮拜。
　　師云。大小水潦。喫人拳踢。却道我悟。悟得甚屎。起來更不識羞。猶道。向一毫頭上。識得根源。且莫捏目生花。
　　後出世住山。告眾云。自從一喫馬師踏。直至而今笑未休。且道。笑箇什麼。
　　一。不得孤負自己。二。不得停囚長智。三。不得生心比擬。擬不擬。眨起眉毛千萬里。
　　舉五祖和尚云。老僧遊方十餘年。參數人善知識。將謂了當。及到浮山圓鑒會下。更開口不得。後來到白雲。咬破一箇鐵餕餡。直得百味具足。且道。豏子一句。作麼生道。花發鷄冠媚早秋。誰人能染紫絲頭。有時風動頻相倚。似向街前鬥不休。
　　師云。五祖老和尚。恁麼說話。大似乞兒見小利。
　　舉香嚴端和尚云。語是謗。寂是誑。不語不寂。向上有事在。老僧口門窄。不能與汝說得。
　　師云。香嚴和尚。開口。了合不得。有什麼用處。山僧即不然。而今開兩片皮。舒廣長舌。為汝說去也。便下座。
　　舉乳源和尚示眾云。西來的的意。不妨難道。莫有道得者。出來道看。時有僧擬出來。乳源便打云。是什麼時節。你出頭來。
　　師云。這老漢。雖是不惜身命。入泥入水。爭奈瞎却一切人眼去在。
　　舉盤山道。三界無法。何處求心。四大本空。佛依何住。
　　師云。幸無偏照處。剛有不明時。
　　又道。璇璣不動。寂爾無言。覿面相呈。更無餘事。
　　師又云。會麼。溪上芙蓉秋信早。一枝映水兩枝紅。
　　舉僧問趙州。如何是古人言。州云。諦聽諦聽。師云。諦聽即不無。切忌喚鐘作甕。
　　舉僧問寬和尚。狗子還有佛性也無。寬云有。僧云。和尚還有麼。寬云無。僧云。一切眾生。皆有佛性。和尚因甚却無。寬云。我非眾生。僧云。既不是眾生。莫是佛否。寬云。不是佛。僧云。畢竟是什麼物。寬云。亦不是物。僧云。可思可見否。寬云。思之不可及。見之不可議。是名不可思議。
　　師云。上來講讚。無限良因。蝦蟆[跳-兆+孛]跳上梵天。蚯蚓驀過東海。
　　舉僧問雪峯。如何是第一句。峯良久。
　　僧舉似長生。生云這箇是第二句。僧便問。如何是第一句。生云。蒼天蒼天。師云。雪峯毒蛇頭帶角。長生猛虎尾查沙。二大老。雖然如是。要且未知第一句。而今若有人。問山僧。只向他道。糞掃堆頭。重添搕[木*(天/韭)]。
　　如地擎山。不知山之孤峻。似石含玉。不知玉之無瑕。乃豎起拂子云。拂子穿却你髑髏。敲落你鼻孔。你還知麼。若也機前領略。句後知歸。清風月下守株人。凉兔漸遙秋草綠。
　　虎頭帶角人難措。石火電光須密布。還插得手麼。假饒烈士薦應難。懵底那能解回互。豎起拂子云。這箇拂子。倒騎駿馬。逆驟高樓。跳入諸人鼻孔裏。大叫一聲云。相識還同不相識。從教大地黑漫漫。
　　懶菴懶中懶。最懶懶談禪。亦不重自己。亦不慕先賢。又誰管你地。又誰管你天。物外翛然無箇事。日上三竿猶更眠。
　　僧問。靈機絕兆。薦者還稀。大用無私。隨流得妙。時如何。師云。金沙灘頭馬郎婦。進云。有意氣時添意氣。師云。猶較一線道。進云。不是知音。徒勞竚思。師云。恁麼會又爭得。進云。既不恁麼。如何即是。師云。一句截流。萬機寢削　師乃云。靈機絕兆。薦者還稀。大用無私。隨流得妙。是乃橫行三界。而三界絕行蹤。放曠十方。而十方無影像。譬如鏡照諸像。不亂光輝。鳥飛於空。不雜空色。雖然如是。未審何人共委。良久云。江西馬大師。南嶽讓和尚。
　　一切智智清淨。無二無二分。無別無斷故。釋迦老子。千門萬戶。八字打開了也。還有把手共行者麼。自是不歸歸便得。五湖煙景有誰爭。
　　僧問。普化踢倒飯床。意作麼生。師云。驚天動地。進云。普化猶在。師便打。進云。為復是神通妙用。為復是法爾如然。師云猶瞌睡在　師乃云。作家相見。閃電猶遲。擬議不來。不消一撮。那更言中定旨。意下明宗。繫縛盲驢。斷送劫末。報諸稚子。莫謾波波。自家胸襟。自家酌度。甚麼魔魅。教你恁麼。甚麼魔魅。教你不恁麼。喝一喝。
　　十方薄伽梵。一路涅槃門。且道。路頭在什麼處。不快漆桶。
　　舉同安察和尚。問僧。善惡不思。心體自現。古人還有理麼。僧云。莫是古人深意否。安云。胡人飲乳。返恠良醫。僧便禮拜。出去。安云。若到諸方。莫道參見同安來。
　　師云。同安窮始究末。截斷誵訛。這僧知時別宜。不妨具眼。因甚同安向道。若到諸方。莫道參見同安來。還委悉麼。打水杖痕人莫問。釘空鎚迹我全収。
　　僧問。情生智隔。想變體殊。且道。情未生時。還隔麼。師云隔。進云。知師一曲從來妙。達者須知暗裏驚。師云。棺木裏瞠眼　師云。明眼漢。沒窠臼。應時如風。應機如電。譬如俊狗。眼卓朔地。上門下戶。咬人火急。若是困魚。點著不來。還歸死海。
　　舉雲門大師道盡。大地無纖毫過患。猶是轉句。不見一法。始是半提。更須知有全提時節。
　　師云。作麼生是全提底時節。八尺布衫丈二袖。
　　僧問。萬機休罷。未為格外玄談。直截根源。乞師垂示。師云。早傷迃曲了也。進云。也知和尚。三寸甚密。師云。猶欠悟在　師乃云。淺水不可容大舶。止水不可藏獰龍。惟有四溟波浪闊。從容遊戲在其中。所以兩岸遙曠。如何繫纜。中流洄洑。詎可停橈。漁翁一笛兮自樂。長天萬里兮何憂。了無憂。復何求。有時乘好月。不覺過滄洲。
　　僧問。聲前密布。句後全収。不是俊流。如何話會。師云。劍去久矣。爾方刻舟。進云。箭穿紅日影。須是射鵰人。師云。徒勞啗啄。進云。不是苦心人不知。師云。轉見郎當　師乃云。聲前密布。句後全收。擬動鋒鋩。失却鼻孔。所以舉今舉古。其數恒沙。同死同生。萬中無一。眾中莫有一箇半箇。試吐露看設或有之。正好斬為三段。速置他方。何故。布袋裏盛錐。不出頭是好手。
　　舉永首座立僧。云。湍流處撥轉舡來。還他英俊手。劍刃上翻身去。須是婁羅兒。豈不見。外道問佛。不問有言。不問無言。世尊良久。外道云。世尊大慈大悲。開我迷雲。令我得入。諸禪德。要知世尊。納敗闕處麼。問取堂中第一座。莫教辜負兩莖眉。
　　死中活。閒雲散盡長空闊。活中死。螺江水流截不住。兩岸蘆花相對開。漁翁撥棹還歸去。去去何處。寒梅已綻嶺南枝。漫漫雪覆千峯寺。
　　三月安居。九旬禁足。物外閒人。何拘何束。青絹扇子足風凉。一任山青并水綠。
　　舉有僧。見修山主。主云。出門見釋迦。入門逢彌勒。僧不肯。復問古德。德云。出門見阿誰。入門逢什麼。這僧便悟去。
　　師云。這僧悟即不無。爭奈未甚諦當。修山主。青天白日。如被鬼迷。古德。頭白齒黃。作恁麼說話。懶菴即不然。出門竹徑無人掃。入戶方池照影寒。
　　僧問。如佛見佛。佛無異見。如法說法。法無異說時如何。師云。欲得不招無間業。莫謗如來正法輪。進云。一言纔領旨。千古自分明。師云。不快漆桶。進云。爭柰龍蛇易辨。衲子難瞞。師云。猶自檐枷過狀　師乃云。如佛見佛。佛無異見。如法說法。法無異說。無異見故。佛即非佛。無異說故。法即非法。以如是佛而說法。以如是法而證真。若能如是而體解。更於何處覓疎親。
　　云行羅漢慈。破結賊故。行菩薩慈。安眾生故。行如來慈。續慧命故。且道。行衲僧慈。又作麼生。逢佛殺佛。逢祖殺祖。逢父殺父。逢母殺母。生身陷地獄。仰天大叫苦。只將此德報深恩。嚇殺南山白額虎。
　　十五日已前。羣陰消伏。泥龍閉戶。十五日已後。一陽來復。鐵樹開花。正當十五日。塵中醉客。騎驢騎馬。前街後街。相慶相賀。物外道人。衲被蒙頭。圍爐打坐。風蕭蕭。雨蕭蕭。冷湫湫。誰管你張先生。李道士胡達磨。去却一拈却七。上下四維無等匹。碧眼胡僧笑點頭。孔門弟子無人識。
　　為蒙菴岳和尚舉哀。云。兄弟添十字。同心著一儀。中眉垂兩點。出世少人知。蒙菴法弟禪師。汝已先知。我即不知。我既後知。汝亦不知。知不知兮。即與我同條生。汝何生兮不我先。不知知兮。即與我同條死。汝何死兮不我後。其生也恁麼來。其死也恁麼去。去去何處。摧法幢滅法炬。昨夜泥牛闘入海。無端拶倒珊瑚樹。
　　橫按吹毛。虗張意氣。衝開鐵壁。枉費精神。直饒不動神鋒。坐致太平。堯舜之君。猶有化在。
　　舉古德道。我若向你道。即禿却我舌。我不向你道。即啞却口。且道。還有為人處也無。
　　四面和尚道。擬欲吞。却又被當門齒礙。擬欲吐。却又却咽喉小。且道。還有為人處也無。
　　師云。恁麼提持。未免瞎却天下人眼去在。山僧即不然。擬欲向你道。不怕禿却我舌。亦不怕咽喉小。只怕帶累他人。擬不向你道。不怕啞却口。亦不怕當門齒礙。只怕辜負自己。以字不成。八字不是。差之毫釐。失之千里。

　　小參

　　施馬并拄杖云。浩浩塵中不染塵。正體堂堂沒却身。拄杖橫挑香水海。倒騎鐵馬出重城。來也來也。閃電光中[跳-兆+孛]跳。擊石火裏提持。有時卓在孤峯頂。豈掛煙雲。有時踏殺天下人。不露風骨。而今向這裏。解却籠頭。放下楖栗。歸依佛。歸依法。歸依僧。更不歸依邪魔外道。亦不歸依清淨涅槃。不修諸善。不作諸惡。不上天堂。不墮地獄。敕敕攝攝。急急如律令。
　　婆子施藥云。神仙妙藥真靈驗。父子雖親不可傳。而今為什麼。在老僧手裏。還委悉麼。拈拄杖。左邊卓一下云。這一捻子。只能殺人。不能活人。又向右邊。卓一下云。這一捻子。只能活人。不能殺人。能殺不能活。未免招他罪犯。能活不能殺。又却遭人笑恠。與麼也不得。不與麼也不得。直得上天無路。入地無門。且道。如何即是。若是箇殺人不眨眼漢。決定別有生方。脫或未然。不免開方便門。截汝疑悔。遂拈拄杖。中心卓一下云。這一捻子。不從天生。亦非地產。不屬草木金石名數。不屬甘辛鹹淡等味。非是冷。非是熱。非有毒非無毒。鼻不可嗅。舌不可甞。身不可觸。意不可知。聲聞得之。能證四諦。緣覺得之。能斷十二緣。菩薩得之。能安眾生。諸佛得之。能具正徧知覺。天下老和尚得之。能奪陰陽之功。起必死之疾。不唯點鐵成金。抑乃轉凡成聖。縱有一切身病心病。佛病祖病。及諸魔病。悉皆療之。且道。衲僧得之。又作麼生。藥王藥上難回避而今分付此婆婆。
　　四月八日云。西天悉達多太子。今日降神出母胎。一步一蓮隨寶足。人間天上獨崔嵬。遂豎起拂子云。悉達來也。悉達來也。威光烜赫。震動乾坤。四顧周行。作師子吼。汝等謂吾今日降生。非吾弟子。若謂吾今日不降生。亦非吾弟子。懶翁聞得恁麼說話。甚生尀耐。悉達多悉達多。人雖小。膽能大。昔在西天。橫說豎說。教壞多少人家男女。今來這裡。胡言漢語。太煞欺我唐土兒孫。而今忍俊不禁。與他一刀兩段。且要天下太平。擊禪床一下。

　　法語

　　游江海者。須入龍宮。入得龍宮。更須生控獰龍頷下珠。涉山川者。須入虎穴。入得虎穴。更須活擒猛虎乳邊子。海上雲門山。白浪滔天。誰解控龍珠。峻壁懸崖。孰能擒虎子。除非是不惜身命。不顧危亡。一刀兩段底。性燥漢。方堪希冀。設或躊躊躇躇。擬進復縮。狐狸度水相似。卒難湊泊。況是近時邪師過謬。見地不明。己眼不正。動以實法繫罩人。致使盲驢不知當向。倚他門墻。被一條紅線子。縛得來。手脚查沙地。輕誇神俊。自謂天下無[雨/隻]。若築著箇漢。一拶一挨。將他平生鄭重處。輥底一時撲翻。教他眼瞠瞠地。不知下落。似這般漢。一埽埽就。一串穿却。倒卓向屎躂下。有什麼罪過。知麼。宗門深奧。豈是你將些浮識掠虗做得底事。若也據實話會。三世諸佛。恢張教網。撈摝有情。盡是蝦蟆口邊事。六代祖師。天下老和尚。敲枷打鎻。拔楔抽釘。皆是草裏漢。可中有密展聲前句。全提向上機。未免拖泥帶水。自餘之輩。是什麼椀躂丘。軒知這一路子。未曾有人當頭踏著。而今要得徹去麼。但於王公草舍不得住。少父丘園急走過。平墟陋店莫掛瓶盂。峻嶺高巖。不須駐足。翻然驀過那邊。方較些子。雖然如是。未過鐵山。終存嶮厄。
　　酌滄海者。滿腹未容其涓滴。畵虗空者。落筆已失其本形。況是宗門一劄。擬眨眼時。便見白雲萬里。豈不見。趙州問南泉。如何是道。泉云。平常心是道。州云。還可趣向也無。泉云。擬趣即乖。州云。不擬。爭知是道。泉云。道不屬知。不屬不知。知是妄覺。不知是無記。只此靈鋒。阿誰敢近。若是箇漢。足未跨門。早已委得。若更低頭覰地。腦後一椎。莫言不道。知麼。佛法大事。不可麤心。依人門戶。咬人屎橛。種種解會。執占己長。無有是處。參須實參。悟須實悟。若絲毫許及不盡。閻羅老決定打你鬼骨臀。
　　看他從上人。布置施為。只露目前些子。如同電拂。豈是影響之流。所能摶摸。不見道。聲前一句。非聖不傳。未曾親近。早隔大千。又道。聲前一路。切忌承當。句後全提。猶虧一半。縱聞恁麼。直下豁然。如金鱗透網。游泳波瀾。俊鳥出籠。翱翔碧落。要且未在。何故。老僧未曾向赫日光中。下一陣雪向汝在。

　　室中機緣

　　舉白鷺下田千點雪。黃鶯上樹一枝花。僧云。好箇消息。師云。莫是你見處。僧云是。師云。不堪餧狗。
　　舉云。二邊純莫立。中道不須安。試轉身出氣看。僧云。行人更在青山外。師云。爭柰性命在我手裏。僧便喝。師云。這掠虗漢。便打。
　　聲前一路。切忌承當。句後全提。猶虧一半。僧云。記劍刻舟。破珠求影。師云。也知上座不分外。僧云。土曠人稀相逢者少。師云。不消一句子。僧云。今日鈍置和尚。師云。知即得。
　　智不到處。切忌道著。道著頭角生。僧云。生也。師云。是牛是馬。僧云。請師鑑。師打一棒云。這漆桶。

　　頌古
　　出息不涉萬緣。入息不居陰界　魯祖面壁

　　入息未甞居陰界。出息何曾涉萬緣。一聲漁笛離南浦。依舊蘆花深處眠。
　　池陽面壁許誰知。萬古孤峯對落暉。纔見攢眉便回去。早知不是丈夫兒。

　　良遂見麻谷　　維摩不二

　　閉門入圃太周遮。一喚回頭便到家。良遂知時人不委。海山空映夕陽斜。
　　言言言兮。飄風洒雪。默默默兮。雷輷電掣。藕絲孔裏騎大鵬。等閒挨落天邊月。

　　自贊

　　一不愛乖崖傲物。又不愛像樓打樓。飽諳世事傭開口。暗展[雨/隻]眉自點頭。

　　佛照光和尚語　　　　嗣大慧

　　上堂。陝府鐵牛。吞却嘉州大像。則且止。只如傅大士道。空手把鋤頭。步行騎水牛。人從橋上過。橋流水不流。明什麼邊事。無風荷葉動。決定有魚行。
　　三世諸佛。及諸佛阿耨多羅三藐三菩提法。皆從此經出。錯認定盤星。德山入門便棒。臨濟入門便喝。著甚死急。天下老和尚。拈槌豎拂。自屎不知臭。浮山冷地覰破這一隊漢。好與貶向鐵圍那邊。為甚如此。當門不用栽荊棘。後代兒孫惹著衣。
　　舉文殊起佛見法見。被世尊攝向二鐵圍山。大眾。釋迦老子渾無大人相。忽有人向鴻福門下起佛見法見。終不敢動著他一毫。何故。國清才子貴。家富小兒嬌。
　　點鐵成金。未為好手。轉凡成聖。蓋是尋常。所以睦州纔見僧便云。見成公案。放你三十棒。若知端的。也是閙市裏上竿子。
　　大慧忌日拈香云。口似血盆呵佛祖。牙如劍樹罵諸方。而今死入阿鼻獄。看你如何孟八郎。
　　若說佛法供養大眾。雪上加霜。若說世法供養大眾。擔水河頭賣。總不與麼。刺頭入膠盆。別有機關。也是胡孫伎倆。畢竟如何。衝開碧落松千尺。截斷紅塵水一溪。
　　台州光孝入院云。機輪轉處。作者猶迷。祖令當行。魔軍膽喪。設使言前薦得。畫餅充飢。句下精通。釘樁搖櫓。何如具大種智。有大信根。豁開心眼。洞徹威音於一毫端。現寶王剎。坐微塵裏。轉大法輪。便見。山林城市。初無兩般。佛法世法。打成一片。畢竟是什麼人分上事。莫怪渠儂多意氣。佗家曾踏上頭關。
　　釋迦掩室於摩竭。欲隱彌露。淨名杜口於毗耶。葛藤不少。須菩提喝無說以顯道。巡人犯夜。釋梵絕聽而雨花。隨邪逐惡。雖然法出姦生。也是老鼠入牛角。且道。節文在什麼處。向道莫行山下路。果然猿叫斷腸聲。
　　解制。舉世尊因自恣日。文殊三處度夏。迦葉欲白槌擯出。乃見百千萬億文殊。迦葉盡其神力。槌不能舉。世尊遂問迦葉。汝擬擯那箇文殊。迦葉無對。
　　師云。大小迦葉。有頭無尾。若是光孝。待世尊道汝擬擯那箇文殊。和聲便打。非唯捉敗黃面老人。亦使七佛祖師。冰消瓦解。
　　舉盤山道。心月孤圓。光吞萬像。光非照境。境亦非存。光境俱忘。復是何物。
　　洞山云。光境未忘。復是何物。
　　師云。蓬萊有箇李八伯。一對眼睛如漆黑。喝一喝云。且莫錯認定盤星。
　　世尊拈花。迦葉微笑。一對鐵槌。渾無孔竅。
　　結夏云。十五日已前。千人萬人把不住。十五日已後漫。天網子百千重。正當十五日。如何話會。龍袖拂開全體現。象王行處絕狐蹤。
　　師住靈隱。淳熈三年三月三十日。恭奉　聖旨。就本寺開堂。謝　恩祝　聖罷。就座。
　　僧問。龐居士問馬大師。不與萬法為侶者是什麼人。大師云。待汝一口吸盡西江水。即向汝道。意旨如何。師云。急急如律令。進云。只如不與萬法為侶者。是什麼人。師云。巍巍堂堂。煒煒煌煌。僧禮拜　師乃云。當陽一著。直截根源。八字打開。了無蓋覆。非眾生識情可測。非諸佛妙智能知。離心意識參。出聖凡路學。驀然一念相應。彈指超佛越祖。何必覺城東際。初見文殊。樓閣門開。方參慈氏。一明一切明。一悟一切悟。譬如壯士展臂不假他力。香象渡河。截流而過。或擒或縱。或卷或舒。有時將一莖草。作丈六金身。有時將丈六金身。作一莖草。可以助吾　皇化。可以扶立宗乘。正恁麼時。畢竟是誰家風月。橫按鏌鎁全正令。太平寰宇斬癡頑。
　　靈山一句無差別。直截分明為君決。藕絲孔裏騎大鵬。竹篦打落天邊月。
　　太上皇帝慶壽。舉僧問古德。世尊云。天上天下。唯我獨尊。獨尊底還有父也無。古德云。獨尊底是父。生兒又獨尊。師云。奇特中奇特。殊勝中殊勝。且道。古德恁麼道。意在於何。一點水墨。兩處成龍。
　　師到徑山請。僧問。不落因果。因甚墮野狐。師云。渠儂得自由。進云。不昧因果。因甚脫野狐。師云。渠儂得自由。進云。古人錯答一轉語。墮野狐身。轉轉不錯時如何。師云。野狐精　乃云。相逢不拈出。未免顢頇。舉意便知有。已落第二。目前無法。意在目前。不是目前法。非耳目之所到。鬼家活計。恁麼也不得。不恁麼也不得。恁麼不恁麼總不得。草繩自縛。恁麼也得。不恁麼也得。恁麼不恁麼總得。狐狸渡水。有甚快活。須參活句。莫參死句。活句下薦得。永劫不忘。死句下薦得。自救不了。且一大藏教。諸子百家。庭前柏樹子。麻三斤。乾屎橛。盡是死句。作麼生是活句。良久云。若是鳳凰兒。不向那邊討。
　　出隊歸。云。七手八脚。三頭兩面。耳聽不聞。眼覰不見。苦樂逆順。打成一片。阿呵呵。是什麼。路逢死蛇莫打殺。無底籃子盛將歸。
　　結制。僧問。終日圓覺而未甞圓覺時如何。師云。爭怪得老僧。進云。欲證圓覺而未極圓覺。師云。破珠求影。進云。具足圓覺而住持圓覺。師云。匙挑不上。進云。圓覺妙心。本來平等。為甚麼有許多分別。師云。自緣根力淺。莫怨太陽春　乃云。以大圓覺。為我伽藍。身心安居。平等性智。釋迦老子。坐在解脫深坑。累及後代兒孫。擡脚不起。諸人到這裏。還有出身之路麼。太陽門下清風遠。明月堂前白晝長。
　　舉柏堂雅和尚立僧。云。三世諸佛。壓沙求油。六代祖師。擔雪填井。天下老和尚。直至如今。總弄不出。要知衲僧門下千聖不傳底一著子。却請堂中首座。為眾拈出。
　　說佛說祖。泥中洗土。談妙談玄。十萬八千。現成公案。已落言詮。提起衲僧拄杖子。渾家送上渡頭船。
　　僧問。如何是和尚家風。師云。冷泉亭放閘　乃云。靈隱全提向上機。不知誰是丈夫兒。嶺梅漏泄春消息。雪裏橫開三四枝。
　　趙州南石橋北。觀音院裏有彌勒。祖師遺下一隻履。直至而今尋不得。汝等諸人。十二時中。受用箇什麼。誰知冷灰裏。九轉透瓶香。
　　一月普現一切水。一切水月一月攝。諸佛法身入我性。我性同共如來合。喝一喝云。大小永嘉。和屎合尿。
　　牛頭橫說豎說。不知有向上關捩。便是德山臨濟。何曾踏著。汝等諸人。皮下還有血麼。直饒踏著關捩。也未夢見育王脚跟下汗臭氣在。
　　舉僧問五祖。真性緣起。其義云何。祖默然。時挺禪師侍次。乃謂。大德。正興一念時。是真性中緣起。其僧言下大悟。
　　應菴和尚云。五祖不合默然。好與二十棒。挺禪師不合道大德正興一念時。是真性中緣起。也與二十棒。其僧言下不合大悟。也與二十棒。且道。寶林還有過也無。也與二十棒。
　　師云。應菴和尚。恁麼批判。大似含飯咬骨。育王今日。與他勦絕却。已發覺未發覺。已結正未結正。咸赦除之。
　　一法不明。翳汝眼睛。眼睛不明。世界崢嶸。乃豎起拂子云。還見麼。若見。猶迷眼內之塵。若不見。未具塵中之眼。莫有不受人瞞底衲僧麼。出來與育王相見。良久。擲下拂子。喝一喝。下座。
　　判府趙待制入山勸農請陞座。僧問。韓文公問大顛。弟子公務事繁。省要處乞師一言。大顛良久。意旨如何。師云。全機漏逗。進云。時三平為侍者。乃敲禪牀三下。大顛云。作麼。侍者云。先以定動。後以智拔。又作麼生。師云。錯下注脚。進云。文公禮謝云。和尚門風峭峻。弟子。於侍者邊得箇入處。還端的也無。師云。將錯就錯。進云。判府待制忽問佛法。如何祗對。師云。春日晴黃鶯鳴。進云。昔日文公。今朝待制。師云。當頭道著。僧禮拜　乃云。正法眼藏。耀古騰今。涅槃妙心。通上徹下。在天同天。在地同地。在人同人。在陰陽。為生為殺。在日月為照為臨。在夫子則曰仁義禮智信。在老子則曰玄玄眾妙門。在吾佛則曰。天上天下。唯吾獨尊。在吾祖則曰。直指人心。見性成佛。一處透。千處萬處一時透。一處通。千處萬處一時通。左右逢原。縱橫合轍。於斯薦得。可以修身。可以見性。可以摧邪顯正。可以致君澤民。然雖如是。且道。承誰恩力。一氣不言含有象。萬靈何處謝無私。
　　不談玄不說妙。此是育王本分草料。見成公案沒誵訛。四聖六凡俱一照。直饒恁麼承當。更須知有向上一竅。
　　一切障礙。即究竟覺。釋迦老子。將錯就錯。汝等諸人。更來這裏。討箇什麼。喝一喝。
　　舉僧問睦州。一言道盡時如何。州云。老僧在你鉢囊裡。師云。睦州雖有逸群之用。因甚被這僧一問。直得藏身無路。有問徑山。一言道盡時如何。三生六十劫。
　　有句無句。如藤倚樹。辣臊放屁。樹倒藤枯。句歸何處左之右之。溈山呵呵大笑。殺人活人不眨眼。恁麼會去。鈍置殺人。更待笑裏忽分泥水路。方知千里共同風。又討什麼椀。
　　作是思惟時。十方佛皆現。未思惟時。佛在什麼處。良久云。是非海裏橫身入。荊棘林中掉臂行。
　　開爐云。單傳直指。黃葉止啼。棒喝交馳。傷鋒犯手。只如打鼓陞座。又成得箇什麼邊事。直饒諸天雨花。爭似歸堂向火。參。
　　舉世尊一日陞座。文殊白椎云。諦觀法王法。法王法如是。世尊便下座。師云。三千劍客今何在。獨許莊周致太平。

　　小參

　　除夜。僧問。新年佛法即不問。年窮歲盡事如何。師云。窮廝煎。餓廝吵。進云。阿誰殃靠老師。師云。不是知音者。徒勞話歲寒　乃云。古者道。大地雪漫漫。春來便不寒。到頭成佛易。却是說禪難。有般漢便道。有什麼難易。人人具足。箇箇圓成。纔開臭口。便見鄉談。若是上流。直下掣斷金鎻。擊碎玄關。萬里雲開。青天獨露。便知道。一年三百六十日。日日一般。一日十二時。時時相似。蓋天蓋地。透色透聲。佛法世法。打成一片。苟或未然。萬機喪盡猶呵叱。千種修行徒苦辛。

　　拈古

　　舉泉大道見慈明。明云。片雲橫谷口。遊人何處來。泉以目顧視左右云。夜來何處火。燒出古人墳。明云。未在更道。泉作虎聲。明便打。泉推明就座。明却作虎聲。泉云。我見七十餘員善知識。獨你可繼臨濟宗　師拈云。二尊宿。窮萬法根源。徹千聖骨髓。及至羅紋結角。又却師子腰折。當時拙菴若見他道。我見七十餘員善知識。獨你可繼臨濟宗。拄杖折也未放在。
　　舉玄沙有僧來參。沙自去打普請鼓三下。却歸方丈。僧亦去打鼓三下。歸堂。久住來白云。這僧輕欺和尚。沙云。打鍾集眾勘過僧。不赴。沙令侍者。喚至法堂。僧於侍者背上拍一下云。和尚喚你。便歸堂。久住又云。何不勘過。沙云。已為你勘過了也　師拈云。玄沙高懸明鏡。妍醜齊彰。這僧見義勇為。猶欠一著。只如玄沙道。已為你勘過了也。意在什麼處。勸君更盡一杯酒。西出陽關無故人。
　　舉慈明和尚。於方丈內。置一盆水。一口劒。一緉草鞋。橫按拄杖。凡見僧入門。便指。擬議便棒　師拈云。未到此間。不妨疑著。
　　舉玄沙問鏡清。我不見一法為大過患。汝道。不見什麼法。清指露柱云。莫是不見這箇法麼。沙云。浙中清水白米從汝喫。佛法則未在。
　　師拈云。今日對眾懺悔。

　　贊
　　布袋和尚

　　拊背乞錢成漏泄。回頭轉腦昧真機。可憐閙裏無人識。空自肩擔布袋歸。

　　船子和尚　　圜悟和尚

　　驀口一橈全殺活。點頭三下鼻遼天。至今千古風流在。誰道華亭覆却船。
　　纔呼小玉便知歸。撞破天關碎鐵圍。拈出東山暗號子。至今千古峭巍巍。

　　偈頌
　　示建彌陀會　　示僧鄮郭建接待

　　了得惟心是道場。彌陀元不在西方。面門出入無人薦。剎剎塵塵迸寶光。
　　玉几峯高難措足。行人多向半途休。無棲泊處開門戶。箇箇教伊到地頭。

　　自贊

　　辭九重。歸東越。聽松風。對江月。冷笑老胡得一橛。

　　誰菴演禪師語　　　　嗣大慧
　　上堂

　　面前拶破。天地懸殊。打透牢關。白雲萬里。饒伊兩頭不涉。別有轉身。三生六十劫也未夢見。喝一喝。
　　誰菴不會說禪。一向外邊之遶。鳴鼓集眾陞堂。豈容亂開臭口。而今無計可為。謾把屎腸抖擻。喝一喝云。瞎驢趁隊過新羅。驚起南辰藏北斗。
　　撲落非他物。縱橫不是塵。山河并大地。全露法王身。喝一喝云。且莫錯認驢鞍橋。作阿爺下頷。
　　僧問。昔日僧問古德。如何是祖師西來意。古德云。青絹扇子足風凉。意旨如何。師云。撲不破。僧禮拜　師乃云。若謂古人將青絹扇子足風凉。答這僧西來意。管取生身入地獄。便下座。
　　昨日閙浩浩。今朝靜悄悄。靜悄悄處閙浩浩。閙浩浩處靜悄悄。拈拄杖云。拄杖子[跳-兆+孛]跳。驚起須彌山。走過他方世界。輥動四大海。向汝諸人眉毛罅裏。騰波促浪。直得東村王大伯。街頭李胡子。夢中驚覺起來。拍手呵呵大笑云。慚愧今年蚕麥熟。羅睺羅兒與一文。露柱忍俊不禁。震威一喝。却懡懡[怡-台+羅][怡-台+羅]。慞慞惶惶。走入廣化拂子裏藏身。諸人還見麼。若見。作何面目。若不見。且向長廊下寮舍裏。東卜西卜看。
　　謝化主。云。高高峯頂雲。散作人間雨。一句絕誵訛。相逢莫錯舉。不錯舉。猫兒偏解捉老鼠。
　　今朝四月初一。即辰孟夏漸熱。伏惟大眾增休。各各眼橫鼻直。若謂世諦流通。燋盤重添艾灸。若作佛法商量。瞎漢扶籬摸壁。還相委悉麼。只為分明極。
　　浴佛云。未離兜率。已降王宮。未出母胎。度人已畢。脚跟好與三十。周行七步。目顧四方。以手指天地。無有尊我者。笑破衲僧口。雲門道。當時若見。一棒打殺。與狗子喫。貴圖天下太平。且未是報恩雪屈。還有報恩雪屈底麼。擲下拂子云。若未委悉。更潑第二杓惡水。
　　拗折拄杖。將什麼登山渡水。拈却鉢盂匙筯。將什麼喫粥喫飯。於斯薦得。共賀太平。若也未然。切忌無繩自縛。
　　住興教入院。僧問。妙喜和尚道。喚作竹篦則觸。不喚作竹篦則背。不得有語。不得無語。不得下喝。不得拂袖便行。到者裏作麼生。師云。一時交點與園頭。僧云。不因今日。爭識得妙喜。師云。你道老僧有幾莖蓋膽毛。僧云。捉敗了也。便禮拜。師云。猶隔海在　師乃云。歸源無二。埽昏霧而心鏡長明。方便門多。廓性天而情塵不夜。頓除己有。剗盡根源。含眾妙而有餘。坐大方而獨照。且道。不傷物義一句。作麼生。橫按鏌鎁全正令。太平寰宇斬癡頑。
　　剖玄機於未兆。已涉廉纖。揮露刃於人前。轉見敗闕。去此二途。如何即是。風卷浮雲空界淨。夜來明月落堦前。
　　舉僧問雲門。樹凋葉落時如何。門云。體露金風。師云。雲門眼睛。被這僧剜出了也。諸人還知麼。良久云。惜取眉毛好。
　　舉盤山道。光非照境。境亦非存。光境俱忘。復是何物。
　　洞山云。光境未忘。復是何物。師云。前來半斤。後來八兩。斤兩分明。一對漆桶。
　　時當亞歲。節屆書雲。不萌枝上喚春歸。無影樹頭增秀色。且道。衲僧分上事如何。卷舒立方外乾坤。縱橫挂壺中日月。
　　臘月一。雪凍草枯。水寒冰結。黃河絕流。虗空迸裂。若將此語定綱宗。敢保老兄猶未徹。
　　四海共遵靈鷲制。九旬禁足自蕭然。飢飡渴飲隨緣過。禪道是非埽一邊。知我者。謂我深錐痛劄。不知我者。謂我弔影揚鞭。畢竟如何。月中丹桂和根拔。水底泥牛驀角牽。
　　即心即佛。千山萬水。非心非佛。草窠裡輥。向上一路。千聖不傳。熱椀鳴聲。三邊若得渾無事。四海何愁不太平。
　　退靈隱。云。踢倒飛來回首去。倒騎佛殿出　皇都。須知此外封疆闕。八面騰騰任卷舒。

　　頌古
　　芭蕉拄杖子　　趙州狗子無佛性

　　倒握毒蛇橫古路。背騎猛虎舞三臺。収來放去無多子。鐵眼銅睛被活埋。
　　趙州狗子無佛性。當空掘出秦時鏡。光明渾不見星兒。上下四維俱徹映。

　　有僧不看經。尊宿問云。何不看經。僧云。不識字。宿云。何不問人。僧展手云。是什麼字。宿無對

　　袖中寶劍摩星斗。肘後靈符照八方。撥轉目前關捩子。從教天下竟忙忙。

　　衡陽別妙喜老師　　寄育王廓和尚

　　倒騎鐵馬渡瀟湘。澗草巖花不覆藏。回鴈峯高親到頂。了無佛法可商量。
　　向來事業俱荒廢。即體生涯逈一空。慚愧此身無被蓋。百般癡鈍玷宗風。

　　石佛　　空谷　　與禪人

　　積念有年瞻石佛。今朝一見絕疑猜。都盧面目只如此。却道三生鑿出來。
　　谷空空谷谷空空。空谷全超萬象中。流水落花渾不見。清風明月却相容。
　　家山有路應須到。到得家山未是歸。拈轉杖頭俱劃斷。好看午夜太陽輝。

　　為性上人秉炬　　為巳上人入塔

　　提起火把云。喚作火炬即觸。不喚作火炬即背。飜身透出兩頭。深入火光三昧。畢竟如何。但盡凡情。別無聖解。喝一喝。
　　刀山劍樹橫身去。烈火堆中轉步來。直下二途俱不涉。白雲影裏笑咍咍。且道。笑箇什麼。諸人於此見得。便見正巳上人。當處出生。隨處滅盡。其或未然。泥牛吼斷千山月。木馬嘶開萬里風。

　　遯菴演和尚語　　　　嗣大慧
　　上堂

　　乾坤之內。宇宙之間。中有一寶。秘在形山。者箇說話。喚作管中窺豹。是諸人。各各具此無上大寶。直得包括乾坤宇宙。四大形山。於此寶上。如海一漚發。而今諸人。要見此寶麼。開眼也著。合眼也著。擬議躊躇。放過一著。
　　今朝三月初十。大野和風襲襲。不用轉腦回頭。向此一時證入。入則易出則難。敢問諸人。如何是出身一句。鳳凰不是凡間羽。不得梧桐誓不棲。
　　病起云。空病有為藥。有病空為藥。空有兩俱非。藥病何處著。無處著。萬里秋風飛一鶚。
　　解夏云。九旬禁足精修。今朝休夏自恣。山僧不敢自瞞。於中罪過有五。一不合說大脫空。二不合拋沙撒土。三不合將龍眼核換人眼睛。四不合毀佛謗祖。五咄。洎合錯舉。便下座。
　　中秋。舉吾心似秋月。碧潭清皎潔。無物堪比倫。教我如何說。大眾。寒山子。比也比了也。說也說了也。且從諸人點頭嚥唾。忽若月落潭枯。莫道諸人討頭鼻不著。設使寒山子親到。也則未免脚跟下黑漆漆地。眾中莫有透出重關者麼。出來與華藏相見。良久云。無人知此意。令我憶南泉。
　　舉臥龍西堂掛牌云。入聖超凡不作聲。臥龍常怖碧潭清。人生若得長如此。大地那能留一名。龍牙這箇說話。只可獨善其身。華藏即不然。入聖超凡既有聲。臥龍誰顧碧潭清。快須皷浪興雲雨。莫負從前濟物心。
　　今朝臘月初一。次第年窮歲畢。從教萬物凋零。豎起拂子云。這箇元無變易。諸禪老。知不知。孤逈逈峭巍巍。拈來拋擲太湖裏。下載清風付與誰。
　　謝知事頭首云。大川欲濟須舟檝。大廈謀成必巨材。又是一年能事畢。山僧贏得笑咍咍。敢問大眾。且道。笑箇什麼。菩薩子喫飯來。若是飯籮裏坐道饑。也怪華藏不得。
　　三界無法。何處求心。還見麼。四大本空。佛依何住。還知麼。知得下落。見得分曉。華藏門下。朝打三千。暮打八百。且匾擔驀折兩頭脫一句作麼生道。三頭六臂擎天地。忿怒那吒撲帝鐘。
　　人間鑠石流金。世外風高月冷。要知二無兩般。須是一回自肯。敢問大眾。且道自肯後如何。鑊湯爐炭橫身入。劍樹刀山信脚行。
　　一日一日復一日。次第年窮歲暮來。莫道東君無面目。梅花依舊雪中開。見便見。絕疑猜。燈籠沿壁上天台。
　　凡聖體真。猶存見隔。見存即凡。情亡即佛。然則佛之一字。吾不喜聞。是故衲僧家。逢佛殺佛。逢祖殺祖。遇阿羅漢殺阿羅漢。敢問諸人。削髮染衣。當依佛住。既殺却佛。復何所依。還相委悉麼。漢地不収秦不管。又騎驢子下楊州。
　　病起云。今朝季冬朔旦。歲月不可把翫。各請打辦精神。了却未了公案。敢問大眾。阿那箇是未了公案。有我即病生。無我即病滅。我病兩俱非。萬里一條鐵。更有末後句。待款款地與諸人說。
　　雲門一曲子。臘月二十五。唱高和得齊。大棒[掯-月+豆]出去。敢問大眾。既是唱高和得齊。為什麼。却打他。勸君更盡一盃酒。西出陽關無故人。
　　浴佛云。今朝乃我佛如來降誕之辰。所至叢林。例皆浴佛。因記得。僧問寶峯虔和尚。銅鐵之像則且置。今朝浴什麼佛。峯云。煑煠不爛。師云。好大眾。古人開口見膽。只是罕遇知音。華藏忍俊不禁。要與下箇註脚。諸人要識煑煠不爛底麼。杓兒纔舉處。不用更沈吟。
　　端午。舉文殊令善財採藥云。是藥者採將來。善財遍觀。無不是藥。却來白云。無不是藥。文殊云。是藥者採將來。善財乃拈一枝草。度與文殊。文殊提起示眾云。此藥亦能殺人。亦能活人。
　　師云。善財童子採來親。大智文殊用得靈。今日青山端午節。不勞拈出再施呈。何故。幸自可憐生。無以藥為病。
　　古人道。似地擎山。不知山之孤峻。如石含玉。不知玉之無瑕。若能如是。是真出家。古人恁麼道。華藏即不然。似地擎山。不知山之孤峻。如石含玉。不知玉之無瑕。若能如是。辜負出家。何也。如是則易。不如是則難。擊碎無瑕之玉。推倒孤峻之山。橫按鏌鎁全正令。太平寰宇斬癡頑。
　　舉保寧勇和尚示眾云。保寧有箇無價擔子。雖無毫釐斤兩。須是有力者。方能荷負得去。且道誰是荷負者。顧大眾云。不可更待鐫名鑿字也。
　　師拈云。保寧雖則不鐫名鑿字。未免藏身露影。笑破衲僧鼻孔。華藏道。是諸人。人人具有此擔。箇箇荷負得行。湘淮江浙川廣福建。到處去來。了無疎失。只是不肯放下。驀然放得下。管取呵呵大笑。受用無窮。驀召大眾。眾舉首。師喝云。放下著。便下座。
　　今朝臘月十有五。摩那擊動三通皷。諸人不是不將來。山僧不是不分付。麻三斤。栢樹子。德山歌。道吾舞。此道今人棄如土。阿呵呵。較些子。發機須是千鈞弩。
　　有一語。沒人知。最親切。又希奇。曉來和露看。只欠一聲啼。有般瞎漢。背地裏笑曰。這箇是鷄冠花詩。誰人不知。還曾夢見麼。下座。
　　舉達磨大師道。吾本來茲土。傳法救迷情。白雲和尚道。祖師豈不知有一花開五葉結果自然成。白雲道。因風吹火。用力不多。
　　師云。達磨祖師。不枉西東。白雲和尚。不謾註脚。故得子子孫孫。千古家聲不墜。華藏跛跛挈挈。百醜千拙。雖然用盡腕頭力。爭柰諸人如風過樹。只麼休去。要且不甘。試作死馬醫看。以拄杖敲繩牀云。阿[口*耶]阿[口*耶]。雖是木頭。也知痛痒。
　　至節云。無邊不動虗空體。不拒陰陽去復來。誰道一雙窮相手。未甞容易舞三臺。遂舉手云。華藏今日。不捨道法。現凡夫事。供養大眾去也。復云。休休。一九與二九。且舞一半。
　　舉趙州和尚道。我十八上。便會作活計。南泉和尚道。我十八上。會破家散宅。
　　師云。趙州南泉。也是徐六擔板。只見一邊。華藏也無活計可做。也無家宅可破。逢人突出老拳。要伊直下便到。且道。到後如何。三十六峯觀不足。却來平地倒騎驢。
　　舉三聖問雪峯。透網金鱗。以何為食。峯云。待汝出網來。即向汝道。聖云。一千五百人善知識。話頭也不識。峯云。老僧住持事繁。
　　師拈云。張侯白李侯黑。硬如綿軟如鐵。驀路相逢兩會家。臨濟未是白拈賊。
　　一九與二九。相逢不出手。面面各相看。人人自知有。你若野犴鳴。我便獅子吼。我若野犴鳴。你亦獅子吼。十字縱橫自在行。切忌隨人背後走。
　　摩尼珠人不識。如來藏裏親収得。収者易見者難。見者易用則難。見得用得。二無兩般。閒把一枝歸去笛。夜深吹過汨羅灣。
　　今朝四月一。春去無蹤跡。拈拄杖云。衲僧拄杖子。依舊光黑漆。復舉云。看看。旋嵐偃嶽而常靜。江河競注而不流。野馬飄鼓而不動。日月歷天而不周。遂擲下云。盡情拋擲太湖裏。下載清風孰與儔。
　　散祈雨道場云。萬里不挂片雲。虗空正好喫棒。古今無間。令不虗行。遂舉拂子云。是故過去諸佛。現在諸佛。未來諸佛。西天二十八祖。唐土六祖。天下老和尚。乃至古往今來。諸善知識。盡在這裏。震法雷擊法鼓。布慈雲灑甘露。直得靈苗增秀氣。瑞草發祥光。且道。林下衲僧。以何報德。蒲團時倚無他事。永日寥寥賀太平。
　　謝知事頭首。拈拄杖示眾云。還見麼。卓一下云。還聞麼。聞見分明。是箇什麼。觀音大士弘悲願。千臂莊嚴千眼明。定慧慈威咸具足。山僧贏得不惺惺。
　　今朝十月十五。有誤諸人來此。山僧口似匾擔。說禪煩拄杖子。卓拄杖一下云。一擊忘所知。更不假修持。黑蛇當大路。獅子逞全威。
　　有句無句。如藤倚樹。打破油甕。討甚老鼠。楖栗橫擔不顧人。直入千峯萬峯去。
　　無邊剎境。自他不隔毫端。十世古今。始終不離當念。東勝身洲打鼓。西瞿耶尼上堂。南閻浮提展鉢開單。北鬱單越喫粥喫飯。三世諸佛。歷代祖師。天下老和尚。古往今來。諸善知識。總在這裏。兩日來好雪。演上座。不可更向雪上加霜。各自歸堂喫茶去。
　　今朝已是三月半。到處桃花開爛熳。多少遊人眼不開。靈雲一見疑情斷。諦當甚諦當。敢保老兄猶未徹。且道。玄沙意作麼生。伯牙與子期。不是閑相識。

　　小參

　　冬至。舉五祖和尚道。將四大海水。為一枚硯。須彌山作一管筆。若人向虗空裏。寫得祖師西來意五字。白雲下座。大展坐具。禮拜為師。若寫不得。佛法無靈驗。
　　大眾。以虗空為紙。海水為硯。須彌為筆。只寫五字。有什麼難處。華藏道。若有人不假紙筆墨硯。一大藏教。五千四十八卷。天下老和尚所說法門。一時寫畢。華藏要伊為走使。若寫不得。上大人。丘乙己。化三千。七十士。爾小生。八九子。佳作人。可知禮也。且熟念。然後順朱。莫道老僧。壓良為賤。
　　結夏。舉達磨大師。一日謂門人曰。汝等盍各言其所得。時道副對曰。如我所見。不執文字。不離文字。而為道用。磨曰。汝得吾皮。尼總持曰。如我所見。如慶喜見阿閦佛國。一見更不再見。磨曰。汝得吾肉。道育曰。四大本空。五陰非有。如我見處。無一法可當情。磨曰。汝得吾骨。二祖出。禮三拜。依位而立。磨曰。汝得吾髓。
　　師拈云。缺齒胡僧輸機是筭人之本。爭奈謾演上座一點不得。據這四箇漢。若踏著華藏門。總是喫棒之數。何故。貪他一粒粟。失却半年粮。

　　偈頌
　　辭亦菴相招　　行者化苔脯

　　南北東西總亦菴。塵毛剎海悉包含。山僧已住其中矣。更欲招邀即不堪。
　　琉璃田地無根草。信手拈來屬老盧。不似時人開著眼。再三撈摝費工夫。

　　與鴈山車嶺建接待僧　　送定維那

　　鴈山孤頂絕攀躋。當念遊人困路岐。暫與化城休歇地。莫教忘却轉身時。
　　興化當年為克賓。棒頭敲出玉麒麟。遯菴放過定禪者。只要渠儂眼自明。

　　題石勒王見佛圖澄畵像　　與正弼侍者

　　立地成佛殺人漢。握節當胸更問誰。莫怪阿師佯瞌睡。要渠回首自知非。
　　三應三呼亘古今。遯菴無此老婆心。痛拳熱喝出門去。一聽渠儂怨恨深。

　　送元功居士歸溫陵　　示法震頭陀

　　湖山相見笑顏開。知道仁從佛國來。敗闕盡情都納了。莫言無物送君回。
　　頭陀事眾已多年。華藏無衣可得傳。劈面三拳仁義絕。陳州人出許州門。

　　竹原元菴主語　　　　嗣大慧

　　登高菴主劉師誠請普說。師云。諸法寂滅相。不可以言宣。釋迦老子。在摩竭提國。三七日啟口無由。達磨大師對梁武帝。盡力提持。只道得箇不識。若也一向坐却。盡大地無一箇發真歸元。先聖幸有第二義門。不妨於中開一綫路。不見道。一法若有。毗盧墮在凡夫。萬法若無。普賢失其境界。一法萬法。若有若無。毗盧凡夫。普賢境界。總在裏許。喝一喝云。如我按指。海印發光。汝暫舉心。塵勞先起。大眾見塵。爾時善財童子。入妙光大城。於正法藏大樓閣中。尋見大光王。時大光王。修大慈幢行。出自住處。來於此中。入大慈幢三昧。此處一切人天。及山河大地。若草若木。有情無情。並皆歸向於王。各發菩提心。修行梵行。成等正覺。轉大法輪。時諸大山王。各作大師子吼。說大法要。
　　菴山道。休去歇去。寒灰死火去。一念萬年去。古廟裏香爐。冷啾啾地去。世間諸樂。悉皆是苦。惟寂滅之樂。是為真樂。
　　橫山道。三九二十七。菩提涅槃。真如解脫。即心是佛。琖子落地。楪子成七片。扇子[跳-兆+孛]跳。上三十三天。築著帝釋鼻孔。東海鯉魚打一棒。雨似盆傾。觀音菩薩。買胡餅。放下手云。元來却是饅頭。惟諸大菩薩。禪悅之樂。是為真樂。聖山道。臨濟三次問黃檗。如何是佛法的的大意。黃檗大棒打去。大溈問仰山。佛法向上。道取一句。作麼生道。仰山擬欲答。熱喝出去。乃至德山棒臨濟喝。皆是諸佛慈悲之樂。是為真樂。登高山道。爾等三人。正在葛藤窠裏。欲得不招無間業。莫謗如來正法輪。
　　纔作是說。大光王從三昧。安詳而起。告諸山王言。善哉善哉。如是如是。汝等善說此法。我以此法為王。以此法教。勅以此法攝受。以此法引導以此法令眾生修行。世間之樂皆悉是苦。惟此三法。是為真樂。諸大山王。并善財童子。咸作是言。但願東風齊著力。一時吹入我門來。
　　解夏示眾云。年豐歲稔。道泰時清。唱太平歌。樂無為化。秋露如珠。秋月如圭。眾妙園中。茄子瓠子。大小纍纍。早麻晚麻。結莢底結莢。開花底開花。正當恁麼時。釋迦彌勒。文殊普賢。德山臨濟。向上向下。有句無句。天地玄黃。宇宙洪荒。直下一時坐斷。直得風颯颯地。人人分上。壁立千仞。各各面前。飛大寶光。與麼說話。未稱衲僧。且不落夤緣一句。作麼生道。昨夜聖山頭倒卓。今朝石筍暗生芽。
　　若究竟此事。如失却鏁匙相似。只管尋。尋來尋來。忽然撞著。噁。在這裏。開箇鏁子。便見自家庫藏。一切受用。無不具足。不假它求。別有什麼事。
　　諸方為人。抽釘拔楔。我這裏為人。添釘著楔。諸方為人。解粘去縛。我這裏為人。加繩加索縛了。送向深潭裏。待他自去理會。
　　這些子。如撞著殺人漢相似。你若不殺了他。他便殺了你。
　　鄭居士請益。師云。若要參學。須是信得及。始有參學分。若信不及。徒費精神。終無所益。
　　大抵煩惱即是菩提。無明便是生死根本。未達斯理。且須看箇話頭純熟。自然開悟。生死到來。却得力。汝要理會此事。但向日用應緣。行住坐臥。常將不是心不是佛不是物話。作一句舉看。盡公措大家平生許多聰明見識。一齊向此話上用却。伎倆窮處。如上墻上壁。都無縫罅。無著力處。正好著力。忽然失脚倒地。老僧即為汝證明。未到這般田地。且自看話。不用來見老僧。
　　示徐君飾道友。生死根本。乃佛祖心印。萬世不移易一絲毫。但當仁自迷。不能回光返照。甘作眾生耳。欲得透脫。豈是小緣。二六時中。四威儀內。應公奉私。但將前日所示話頭。貼在額上。抵死謾生與之廝崖。一番作為。一番提起。審詳諦觀。是誰起倒。譬如快鷹快鷂。梢雲突日。迷風透青。掀騰直截。覿體承當。一切見成。只是不得卜度做頌。下合頭語。便千里萬里也。要得透脫生死。除非大徹大悟。心地開通。僧問趙州。狗子還有佛性也無。州云無。此箇公案。正是開大徹大悟心地底。鑰匙子也。
　　示入府化士。達磨西來。已是多事。二祖立雪安心。一生受屈。後來承虗接響。將謂多少禪道佛法。盡是迷頭狂布。殊不知。古聖曲垂方便。事出急家。今時滿口道恣意說。如之若何。盡是染污。兄弟不知。却謂是好點頭嚥唾。若真實全體作用。都理會不得。蓋謂不曾證悟。不遇真善知識。向心意識裏卜度。自謂百了千當。苦哉可惜許。皮下還有血麼。老僧只是箇喫飯屙屎底老和尚。亦無一法與人。你纔入門。便知你端的。若是箇中人。如上將軍出陣。不顧危亡得失。決勝千里。把從上佛祖踏向脚跟下。一突突出。嗄。天下人不柰你何。然後更須知有向上一竅子。若透頂透底。方得自由自在。若只得箇入頭處。便寶惜。坐在勝靜境界中。堪作什麼。
　　大丈夫漢。一等是踏破草鞋。須是還他大徹大悟。方能出生入死。如其毫髮不透。則十萬八千。古人云。轉凡或聖易。轉聖成凡難。而今凡聖難易。總不得動著。且下府見檀越。紅塵閙市中。忽然撞著無面目漢。老僧罪過彌天。達磨二祖。隱身無路。印樞下府持鉢。臨行求法語。勉強書此。
　　舉世尊生下。一手指天。一手指地。周行七步。目顧四方云。天上天下。惟吾獨尊　師云。見怪不怪。其怪自壞。

　　贊
　　贊達磨大師　　五祖和尚

　　十萬里來賣。口觜。宜乎打落當門齒。面壁九年誰採你。深雪之中。若不得救苦救難觀世音菩薩。有甚面目歸鄉里。
　　貌古而清。語俚而新。同乎流俗。大有逕廷。常心是道。殺人活人。使當時磨下玉潔氷清。則楊岐一宗。未必中興者也。

　　大慧和尚

　　世尊去世。二千餘年。到此尊慈。恰五十代。渠以壁上安燈盞。雨前置酒臺。悶來打三椀。何處得愁來。頌清淨行者。不入涅槃。破戒比丘。不墮地獄。佛法興衰可見也。

　　為定上座入塔

　　那伽常在定。無有不定時。雖經劫火燒。此定未甞亂。定上座。還會麼。若向這裏薦得。童子身中入正定。比丘身中從定出。比丘身中入正定。大火聚中從定出。且道。大火聚中出定。向什麼處去。良久云。煙霞生背面。星月遶簷楹。

　　東禪蒙菴岳和尚語　　　　嗣大慧
　　上堂

　　師住漳州淨眾。到鼓山請。云。鼓山不跨石門句。嚼碎令人牙齒寒。親扣國師問端的。石門無鎖亦無關。喝一喝云。得與麼七穿八穴。又喝一喝云。得與麼十字縱橫。若謂全提半提。和屎合尿。喚作一喝兩喝。披沙揀金。若還主將當頭。誰敢單刀直入。昔時入得。而今入不得。昔時入不得。而今入得。青蘿夤緣。直上寒松之頂。白雲淡泞。出沒太虗之中。拶破髑髏非等閒。不說世間真實義。諸禪德。知是般事便休。且道。有什麼事。千峯勢到嶽邊止。萬派聲歸海上消。
　　舉適來老禪和尚道。鼓山有三十棒。要打新淨眾。你諸人。且道如何。莫是未入鼓山門。合喫三十棒麼。咄。莫是已入鼓山門。合喫三十棒麼。咄。莫是鼓山盲枷瞎棒。胡打亂打麼。咄咄。若是我楊岐兒孫。便請單刀直入。
　　師云。鼓山三十棒。要打新淨眾。正是畫龍得龍。畫馬得馬。淨眾恁麼道。要騎便騎。要下便下。只謂突出人前。豈可像真弄假。即今權借老禪拄杖子行正令。且要拔本。遂作拈拄杖勢。復云。休休。將謂胡鬚赤。更有赤鬚胡。
　　山僧今日卜一卦。且要大眾相委。天地合其德。日月合其明。鬼神合其吉凶。咄。內卦已成。更求外象。咄。但願今年蚕麥熟。羅睺羅兒與一文。
　　芭蕉聞雷開。耳在什麼處。葵花隨日轉。眼在什麼處。若還眼耳分明。透出千門萬戶。於斯信得。魚龍知變化。龜鶴自神仙。苟或未然。灸瘡盤上。更著艾炷。
　　拈拄杖云。一葉飄丹。乾坤獨露。萬緣泯迹。法界全彰。溈山水牯牛。大雄白額虎。河陽新婦子。臨際小廝兒。雖然借路經過。拶著扶籬摸壁。卓拄杖一下。下座。
　　今年是閏年。剩著三十日。返究所剩底。添些浮逼逼。世間沒量人。一切但省力。淨眾此密語。說了却不密。
　　誰道霜風只一般。今年寒勝去年寒。夜來得箇真消息。無限鲇魚上竹竿。
　　開爐云。爐已開。炭未有。衲僧煖地且相守。忽然乞得火種來。切忌燒脚又燒手。阿爺阿爺。山僧為諸人忍俊不禁。未免預搔而待痒。
　　住福州東禪升座。云。諸佛浩浩法門。流出一切。眾生密密心地。應用無差。箇中誰悟誰迷。誰得誰失。得失既絕。迷悟一如。長劍倚天。不用羣魔膽落。明珠照夜。何須智鑑高懸。直下已絕承當。便乃全身擔荷。逢人即出。出即不為人。三聖氈上拽猫兒。不離當處全機變。逢人即不出。出即便為人。興化如在燈影中。著著有分身之路。當知此事。千聖共行。四面布蒺藜。中間劄硬寨。棒頭取證。喝下承當。正是衲僧放身命處。且衲僧分上。內既不出。外既不入。豈思量分別之所能知。非杳絕情忘之所解會。種種妙悟。一一天真。箭既離弦。無返回勢。所以道。菩提無實相。亦無非菩提。平生用處。力在腕頭。皇恩佛恩。一時報畢。試問諸人。大功不宰一句。作麼生道。良久云。天高羣象正。海濶百川朝。
　　乾龍節云。權實齊喝。頭頭摩竭真機。照用雙行。處處普光明殿。絲毫不異。如風行空。表裏洞融。似日普照。正當恁麼時。見得徹。信得及。心無所生。法無所住。總無邊剎海。為我皇宮。盡萬世古今。為我皇壽。蠻夷華夏。自然車書混同。鸞鳳輦輿。初無遠邇之隔。且報恩一句。作麼生道。萬方歌有道。四海樂無為。
　　世尊不說一箇字。大藏小藏從此出。達磨九年面壁來。得皮得髓分優劣。既無神通變化。豈有東湧西沒。直下針眼裏覰破。不妨大眾前雪屈。靈山指月。虗空釘橛。曹溪話月。窟籠著榍。讓和尚磨塼作鏡。馬大師即心是佛。實語當懺悔。弄巧翻成拙。冷處著一把火。臨危切忌饒舌。選甚德山棒臨濟喝。明中坐舌頭。暗裏抽橫骨。當知此事。自然超越。心不在內不在外。法無可傳無可說。心法雙忘性即真。渴若喫鹽加得渴。君不見。古人有言兮。從上諸聖。還達真正理也無。答云達。會麼。阿剌剌阿剌剌。

　　石菴玿和尚語　　　　嗣蒙菴岳
　　上堂

　　鵲既鳴鵲鵲。鵶則鳴鵶鵶。禾山四打鼓。趙州三喫茶。春來花處處。雲散月家家。達磨當年無板齒。祇應特地過流沙。
　　祈雨云。五五二十五。乖龍不為雨。沙石欲生煙。稻麻將槁死。山僧有箇七字頂輪王陁羅尼。能破龍宮。開蟄戶。斥雷師。驅電母。布慈雲而洒甘露。
　　唵囌嚕[口*悉]唎囌嚕。
　　入新僧堂。舉黃龍南和尚。同隆慶閑禪師。看僧堂。龍云。好僧堂麼。慶云。好僧堂。龍云。好在什麼處。慶云。一梁一柱。龍云。此未是好處。慶云。和尚又作麼生。龍云。這一柱得恁麼麼圓。那一枋得恁麼匾。慶云。人天善知識。須是和尚始得。遂同出僧堂外。龍云。適來恁麼。且道。是肯你。是不肯你。慶云。若與麼。又何曾得安樂來。
　　師云。黃龍父慈。隆慶子孝。直得龍吟霧起。虎嘯風生。如水入乳。水乳和同。也不妨奇特。若是檢點將來。總未得勦絕。白雲與麼道。為復是肯伊。不肯伊。諸人還會麼。若會去。也不謾向明窗下。安排上座。若也不會。三條椽下。六尺單前。豎起脊梁。各自討箇安樂處。始得。
　　謝李深卿陳仲齡。云。昔在東谿日。花開葉落時。幾擬以黃金。鑄作鍾子期。師云。古人恁麼道。大似焦桐掛壁。罕遇知音。白雲今日。幸遇二居士到來。正值六合無風。萬籟俱息。不免再理朱絃。試彈一曲。橫按拄杖云。諸人還聞麼。聞即不無。且道。是何曲調。卓拄杖云。太古希聲無限意。知音知後更誰知。
　　葛教授請追薦。云。雲山偶爾遭顛。臂痛不可勝言。府教揮金辨供。殷勤咨請談禪。禪禪。不在拈槌豎拂。亦非作用周旋。不在揚眉瞬目。亦非文字語言。祇據現成公案。自然七方八圓。在雲門得之。則曰一句三句。在法眼得之。則曰惟心法門。在溈仰得之。則曰父慈子孝。在臨濟得之。則曰三要三玄。在曹洞得之。則有偏正回互。在天下老和尚得之。則有問答機緣。在雲山得之。則全提正令於人天之上。在府教學士得之。則致吾君於堯舜之前。在現前大眾得之。則隨宜應用。在太孺人黃氏得之。則生於忉利諸天。禪禪。綿綿密密。密密緜緜。渡水胡僧無膝褲。東村王老屋頭穿。拈來一一中的。不妨似箭離絃。脫或躊躇擬議。迢迢十萬八千。
　　語是謗。寂是誑。不語不寂。轉增虗妄。喝一喝云。春風吹落桃李花。淡煙疎雨籠青嶂。
　　謝幽巖和尚云。向來雲岫訪雷峯。朔風吹雪落長松。今日雷峯訪雲岫。無限春光滿巖竇。機鋒互換主賓分。八兩元來重半斤。然雖如是。且如賓主。作麼生分。莫是賓則全賓。主則全主麼。錯。莫是全主是賓。全賓是主麼。錯。直饒不落賓主也錯。錯錯。明眼衲僧休卜度。雲散水流。鳥啼花落。可菴若更少留。雲山不至寂寞。
　　受鼓山請。辭眾云。墾土誅茆作佛宮。栽田博飯與君同。夢中十載因緣盡。又拄烏藤過別峯。臨岐一句如何說。此去平分江上月。千里同風事宛然。雲山雖別何曾別。別不別。鷺鷥飛入寒江雪。乍遠眾慈。伏惟珍重。
　　在白雲。受鼓山請。拈帖示眾云。山僧十有餘年。坐在亂雲堆裏。真箇如一片頑石相似。搖撼也搖撼不得。拈掇也拈掇不得。提起帖云。今日因什麼。被這些箇點著便動。豈不見道。兵隨印轉。將逐符行。
　　拈疏示眾云。與麼文彩。甚生標格。直下承當。迥超言默。且道。是箇什麼。得與麼奇特。青山不鎖長飛勢。滄海合知來處高。
　　陞座。僧問。坐斷雲山事已彰。可憐雲水自茫茫。今日石門通一線。端然衣錦便還鄉。還鄉一曲作麼生唱。師云。罕遇知音。僧云。爭奈鼻頭繩子。猶屬他人在。師云。你且道。他是阿誰。僧云。他也不識。師云。依俙越國。彷彿楊州。僧云。祇如未跨石門一句。作麼生道。師云。百雜碎了也。僧云。已跨石門一句。又作麼生。師云。依舊却渾崙。僧云。直得大頂峯點頭。鼓屴崱震動。師云。未為分外。僧云。祇今晏國師。撫掌呵呵大笑云。幸得與老師相見去也。師云。不是冤家不聚頭。僧禮拜。師云。放汝三十棒　師乃云。山野行年。甫及耳順。百醜千拙。怕出人前。以故巖棲谷隱。火種刀耕。自以為得計。而禪和家。一箇箇論量卜度道。石菴老漢。大似秤鎚落井。何日是出頭時。山僧聞之。鼻孔裏嘻嘻地冷笑。且道。笑箇什麼。聻。豈不見古人道。如今是甚時節出頭來。又道。布袋裏盛錐子。不出頭者是好手。誠哉是言。今日無端驀然地。被鼓山一行專使到來。大丞相旨命嚴重。難以固辭。也祇得順水張帆。更加櫓棹。直上大頂峯去也。汝等禪和家。又作麼生論量。又且如何卜度。喝一喝云。休卜度。世間那有楊州鶴。一身與世等委蛇。萬事隨緣即安樂。無意來時却宛然。有心用處還應錯。錯錯錯。莫莫莫。近日秋林多葉落。鐵牛飛過洞庭湖。西山走入滕王閣。卓拄杖　復舉。雪竇明覺禪師。在洞庭受雪竇請。眾檀越與專使。喧爭不已。明覺陞座告眾云。住翠峯好。住雪竇好。于時一眾皆云。住雪竇好。
　　師云。明覺老人。老老大大。主人公在什麼處。去住却問他人。山僧今日這裏。也無檀越與專使喧爭。自家直是一刀兩段。更不周由。為什麼如此。一拳拳到黃鶴樓。一踢踢翻鸚鵡洲。玉麟掣斷黃金鎖。大丈夫兒得自由。卓拄杖。

　　小參

　　鄭少梅提宮。結冷淘會請。云。今日一會。亦非小緣。僧俗交參。人天普集。直得山河大地。示現本光。水鳥樹林。咸提妙唱。一一七穿八穴。明明百匝千重。若也直下薦得去。不論比丘比丘尼優婆塞優婆夷。頓證阿耨多羅三[蘋-步+豸]三菩提。便乃古釋迦不先。今彌勒不後。其或未然。石菴不免向灸瘡盤上更著艾燋去也。龐居士一口吸盡西江水。凸出眼睛。胡釘鉸一椎釘得虗空。未為好手。紫胡要打劉鐵磨。雖然據令。未免倚勢欺人。趙州勘破臺山婆。當面蹉過者如麻似粟。如今總好一狀領過。箇中休辨誵訛。沒誵訛。會也麼。湖南人賣上麵。福建人喫冷淘。卓拄杖一下云。白雲拄杖却飽。寒山撫掌呵呵。為什麼如此。豈不見。甘贄行者設粥。為狸奴白牯念摩訶。更有南泉潦倒。無端打破粥鍋。喝一喝云。恁麼說話。哂我者少。笑我者多。卓拄杖。
　　施主散藏請。僧問。一法若有。毗盧墮在凡夫。萬法若無。普賢失其境界。去此二途。如何是獨脫一句。師云。烏龜倒上樹。僧云。莫祇這便是也無。師云。是著即錯。僧云。祇如僧問投子。一大藏教。還有奇特事也無。子云有。僧云如何是奇特事。子云演出大藏教。意旨如何。師云。文不加點。僧云。且如死心又道。演入大藏教。又作麼生。師云。無孔鐵鎚重下楔。僧禮拜　師乃云。一法若有。毗盧墮在凡夫。萬法若無。普賢失其境界。去此二途。道得獨脫一句。未為奇特。且作麼生是奇特底事。若也會去。一大藏教。總在裏許。若也未會。一大藏教。亦在裏許。豈不見。僧問投子。一大藏教。還有奇特事也無。子云有。僧問。如何是奇特事。子云。演出大藏教。
　　後來死心又道。投子祇知其一。不知其二。若有問如何是奇特事。却向道。演入大藏教。諸人者。一人演出。一人演入。還有得失優劣也無。還會麼。會則事同一家。不會萬別千差。所以道。百川異流。同歸於海。萬途差別。皆入此宗。此宗奇特。當陽顯赫。佛及眾生。皆承恩力。釋迦老子。承此恩力。於靈山三百餘會。演說五千四十八卷。權實半滿。頓漸偏圓。大喻三千。小喻八百。法門重疊。如雲起於長空。行解分披。似花鋪於錦上。由是蘇巖居士。承此恩力。於塵勞界內。正念現前。發難遭想。披閱此五千四十八卷。一句一偈。字義一一炳然。理事一一明白。今日今時。承此恩力。遠詣雲山蘭若。以檀波羅蜜。營辦香積。供佛及僧。而白雲山僧。承此恩力。登此蓮華獅子之座。說法一時。為其懺散。還恩。恩無不滿。賽願。願無不圓。回煩惱為菩提。回無明為大智。改禾莖為粟柄。易短壽作長年。
　　遂拈起拂子云。這拂子。承此恩力。上至非非想天。下至金輪水際。東西南北。上下四維。於其中間。作無邊無量廣大佛事。讚揚如上所作功德不可思議。諸人還信得及麼。若信得及。方知釋迦老子也與麼。蘇巖居士也與麼。白雲山僧也與麼。拂子也與麼。拂子穿過釋迦老子。釋迦老子穿過蘇巖居士。蘇巖居士穿過白雲山僧。白雲山僧穿過拂子。正當恁麼時。喚作釋迦老子耶。喚作蘇巖居士耶。喚作白雲山僧耶。喚作拂子耶。喝一喝云。拂子還他拂子。釋迦還他釋迦。居士還他居士。白雲還他白雲。如是。則拂子自拂子。釋迦自釋迦。居士自居士。白雲自白雲。正當恁麼時。畢竟功歸何所。蘇巖居士還相委悉麼。黃卷何須更遮眼。靈龜此去伴長生。以拂子擊禪床。

　　華藏退菴先和尚語　　　　嗣育王無示

　　師在福州大乘。受信州章法請。辭眾上堂云。有去有來。有聚有散。古今流動。南北異馳。此世間法。無去無來。無聚無散。融三世於當念。括大千於一塵。此出世法。
　　若是衲僧家。又且不然。朝到西天。暮歸唐土。向大食國裏。喫粥喫飯。新羅國裏。東行西行。蓋是尋常。不為分外。雖然。漿水錢即且置。草鞋錢教誰出。喝一喝云。乍遠眾慈。伏惟珍重。
　　入院云。若據此事。通上徹下。亘古亘今。乾坤不能包裹。寒暑不能遷變。語言不能表顯。數量不能該括。所以不欲向聲前句後。鼓弄脣舌。只有這拄杖子。却得箇善巧方便。遂卓一下云。瘥病不假驢駄藥。
　　有時放行。即枯木生花。氷河起焰。有時把定。即百川絕流。千林無葉。有時把定即是放行。放行即是把定。枯者任他枯。榮者任他榮。此三句中。有隨波逐浪。有截斷眾流。有函蓋乾坤。且道。山僧平常用什麼句為人。若也定當得出。許伊具擇法眼。若定當不得。行到水窮處。坐看雲起時。
　　鐘鳴鼓響。問答交馳。水綠山青。覿體全露。禪和家。聞人恁麼舉著。便道多少現成。殊不知。針眼魚吞却嘉州大像。却向北斗裏藏身。今日若有傍不肯底。出來掀倒禪牀。也許伊具一隻眼。若無。山僧今日一場罪過。
　　舉四祖大師云。百千法門。同歸方寸。河沙妙德。總在心源。師云。大小大祖師。只知渡水。不覺腰深。山僧即不然。遂拈起拄杖云。百千法門。河沙妙德。盡在拄杖頭上。若也直下見得。便向祖師頂[寧*頁]上行。其或未然。却聽拄杖子。重為諸人說破。卓拄杖。下座。
　　言語道斷。尋行數墨者罕窮其端。離見超情。摘葉尋枝者難求其本。所以六情纔動。萬法摐然。一念亡機。太虗絕點。諸佛如來於中親證。六道眾生於中往來。十方虗空於中發現。山河大地於中成形。且道。這拄杖還在其中也無。日月不到處。特地好乾坤。
　　祖師會云。昔日世尊。於靈山會上。拈花示眾。迦葉破顏。世尊道。吾有正法眼藏。分付摩訶大迦葉。及乎達磨西來。子子孫孫。遞相印證。臨濟下喝。德山行棒。俱胝豎指。秘魔擎叉。以至道吾舞笏。雪峯輥毬。大似聾人聽啞子說話。有什麼分曉。所以古人道。從上來宗門中事。未曾有一人舉著。既然如是。且道。許多老漢。成得什麼邊事。良久云。不覩雲中鴈。焉知沙塞寒。
　　諸人白日。見山見水。樓臺高下。人畜駢闐。一見便見。更無凝滯。及乎豎起拳頭。拈起拂子。問伊作麼生。便乃不知下落。且道。誵訛在什麼處。良久云。睦州道底。
　　馬祖升堂。百丈卷席。且從諸人指東畫西。二祖三拜。依位而立。你道。意在什麼處。直饒十分會得。更有向上一竅在。咦。
　　傳經云。當陽有路。不隔絲毫。直下承當。豈容擬議。向千聖頂[寧*頁]上橫行。於萬化紛紜中坐斷。具爍迦羅眼者覰不見。有通天耳者聽不聞。四音八辯說不得。三玄五位分不開。若也放過一著。隨機應變。遇緣即宗。有漸有頓。有開有遮。且道。一大藏教。從何而來。蘇盧悉利薩婆訶。
　　十二時中。山河大地。草木叢林。為汝諸人。宣揚法要。發明大事。其來已久。若能眼似眉毛。窺覰得透。心如木石。飡釆得入。便知水流花發。常轉無盡法輪。禽飛獸走。普現色身三昧。且道。瞿曇四十九年。又更說箇什麼。良久云。一字入公門。九牛車不出。
　　水陸請升座。云。以一粒米而為飲食。以一塵毛而為供具。以一草葉而為香花。以一滴油而為燈燭。是則名為微細供養。以大地為飲食。以萬物為供具。以須彌為香花。以海水為燈油。是則名為廣大供養。以禪悅為飲食。以道品為供具。以戒定為香花。以智慧為燈燭。是則名為真法供養。若是衲僧家。吞栗棘蓬。咬鐵酸[酉*舀]。飡金牛飯。喫趙州茶。且道。是什麼供養。若向這裏。擘得線路。知得下落。微細供養即廣大供養。廣大供養即法供養。即三而一。即一而三。一切諸佛。受此供養。永住世間。不入涅槃。一切菩薩。受此供養。坐菩提樹。成等正覺。一切聲聞。受此供養。不入正位。回趣大乘。一切人天。受此供養。發菩提心。修菩薩行。地獄眾生。受此供養。速離苦趣。生諸佛前。今辰齋主。受此供養。親承如來摩頂受記。不歷僧祇。獲證法身。山僧拂子。受此供養。有何利益。良久云。到頭霜夜月。任運落前溪。
　　施主請云。此事。若是得底人。周旋往返。不離大方。譬如魚龍受用海水。亦如飛鳥出沒太虗。初無片時離於空水。向這裏。覓生死去來。聖凡染淨。是非取捨。了不可得。所以道。無常生死法。與我不相干。山僧恁麼說話。忽被明眼人覰破。一場漏逗。何故。夜行人只貪明月。不覺和衣渡水寒。
　　謝知事頭首云。珍裘非一狐之腋。大廈非一木之枝。太山。非巖巒無以增其高。滄溟。非川谷無以成其大。是以普賢鼓棹。妙德揚帆。互作主賓。交為肘臂。且道。班勞冊勳。誰當其最。良久云。路遙知馬力。歲久辨人心。
　　上元云。九重城裏。燈燭燒空。歌管揭地。時人只向閙中過却。千山盡頭。塵迹不到。松檜陰森。僧家但覓靜處安身。雖然志趣不同。要且但是徐六擔板。若是夜半騎牛穿市井。手攜席帽出長安底。終不向那邊著到。何故。他家自有眠雲志。蘆管橫吹宇宙分。
　　四月八日云。佛法無人說。雖慧莫能了。既已擊鼓升堂。大眾齊集。今正是時。不可放過。要知麼。昨日是春。今朝是夏。三十年後。莫道華藏不曾說破。若作時節因緣會。即眉鬚墮落。
　　上元云。諸人各有自己一段光明。周徧法界。交光相羅。如寶絲網。無壞無雜。既然如是。雲門因什麼道。人人盡有光明在。看時不見暗昏昏。大似壓良為賤。以己方人。只如夜來鄉坊城邑。百千燈明。互相照耀。且道。與自己光明。是同是別。若也道得。許伊親見燈明如來。若道不得。東家點燈。西家暗坐。
　　小林三拜得吾髓。鷲嶺拈花一笑新。莫謂藏身無影迹。月明照見夜行人。
　　臘八日云。二千年前。大覺世尊。適丁今日明星現時。於菩提樹下。成等正覺。普觀法界一切眾生。乃至山河大地草木叢林。悉皆成佛。遂拈拄杖云。既然如是。且道。這拄杖子。成什麼佛。住何國土。說何等法。乃卓三下云。三轉法輪於大千。其輪本來常清淨。若能奉持速取證。又卓一下云。急急如律令。
　　十二月初一。歲事將周畢。臘月火燒山。旱雷轟霹靂。瞌睡師僧驚覺來。三九依前二十七。參。

　　小參

　　若據此事。直是頂門具眼底看不見。有通天耳底聽不聞。若是箇識機宜。別休咎底。豈更向胡餅裏呷汁。指頭上覓月。便好懸崖撒手。全身放下。把從前許多向上向下。玄言妙句。是佛是祖。一時轉向自己背後。直教三世諸佛。仰望不及。天魔外道。窺覰不見。方有少分相應。若更有絲毫許佛法。可作解會。却被他知見網羅。一時[(ㄇ@(企-止))/卓]却。歷劫終身。無有活脫之期。只是隨人語言。搏量捉摸。見人道此事不容擬議。便於一切見聞境界。語言機境。都不飡釆。打淨潔毬。見人道此事本來成現。便道見山但喚作山。見水但喚作水。飢來喫飯。困來打眠。見人道有時恁麼。有時不恁麼。便道拈一枝草為丈六金身也得。拈丈六金身為一枝草也得。元來只是依草附木。傍人門戶。若奪却手中杖子。一步也行不得。何故如此。為他脚跟下線子未斷。頂門上竅子未開。於自己分上。全無些子自由。所以於[雨/隻]明[雨/隻]暗時。擺撥不開。即自無出身之路。於同生同死時。入作不得。即為凡聖情量所拘。既然如是。忽若正令全提。十方坐斷。又且如何透得。昨夜三更過鐵門。
　　年窮歲盡。寺舍冷落。無可慇懃。也擬牽挽些子新鮮葛藤。呈似大眾。直是措置未就。何故。若是拈槌豎拂。瞬目揚眉。激揚今古。辨論誵訛。從上老宿。莫不如是。大似嚼了甘蔗。淋過死灰。有什麼滋味。若是建立門庭。起模畫樣。破二作三。將無為有。又似無風起浪。好肉剜瘡。若是說心說性。說因說果。說頓說漸。說開說遮。黃面老子。四十九年。一時道了也。是以向這裏。東拏西抉。澇漉不上。如賊入空屋相似。未免向諸人面前。口似匾擔。雖然。又不可只恁麼休去。豈不見雲門大師道。若是得底人。道火何曾燒著口。要知麼。夏熱冬寒。山青水綠。天高地厚。月白風清。一時為諸人八字打開了也。又恐有般底道是平實商量。不免更為伊。拈出金剛圈栗棘蓬。胡張三黑李四。朝到西天。暮歸唐土。便乃點頭嚥唾道。却較些子。者拄杖子。路見不平。[跳-兆+孛]跳出來。一時趕散。且道。如何判斷即是。青山只解磨今古。流水何曾洗是非。

　　混源密和尚語　　　　嗣晦菴光狀元
　　上堂

　　雲山漠漠。喬木陰森。古屋耽耽。叢林閴寂。混源於此。栽荊棘。布蒺蔾。劄硬寨。誰敢覰著。忽有人。進得步。轉得身。出得氣。釅茶三五盌。意在钁頭邊。其或未然。青尖路嶮瞰空碧。莫謂公公不道來。
　　結夏云。以大圓覺。為我伽藍。善財特地向南參。身心安居。平等性智。三世如來未瞥地。過去已滅。未來未至。堪笑維摩談不二。喝云。有利無利。不離行市。
　　一二三四五。金木水火土。拾得語寒山。豐干騎老虎。報君知。莫莽鹵。從來保福四謾人。不似禾山解打鼓。
　　舉五祖和尚云。秋雲秋水兩依依。塞鴈聲聲度翠微。多在洞庭青草岸。楚天空闊不知歸。
　　師云。五祖箇老翁。從來多指注。不是不知歸。忘却來時路。
　　連緜雨不晴。穀子多損失。二麥未入泥。憂心常惕惕。來歲不飢荒。未敢相委悉。啟告梵天。帝釋天。玉皇大帝天。且放日頭出。
　　晷運推移。日南長至。伏惟首座大眾。起居輕利。石笋抽條。泥牛脫鼻。三門頭石師子。齩殺南山白額蟲即且置。且道。竹山點頭。青尖肯首。竟談何事。相罵饒你插觜。相唾饒你潑水。
　　春日晴。黃鶯鳴。更聽斷崖流水聲。青山疊翠。款步作程。歸來煙島有誰爭。且道。歸來一句。如何語會。曲肱權作枕。臥聽夕陽鐘。
　　即心即佛。非心非佛。不是心不是佛不是物。半夜虗空揣出骨。十分描摸畵難成。試問諸人是何物。阿呵呵。咄咄咄。拶倒門前大案山。搏風放出遼天鶻。
　　拈拄杖示眾云。還見麼。若喚這箇作拄杖。則瞎却汝眼。山河大地。明暗色空欺汝去。復卓一下云。還聞麼。若喚這箇作聲。則塞却汝耳。雞啼犬吹。鵲噪鵶鳴謾汝去。既不喚作拄杖。又不喚作聲。畢竟喚作什麼。箭穿紅日影。須是射鵰人。
　　元宵云。現在佛。未來佛。過去燈明佛。臂長衫袖短。星宿光。日月光。本光瑞如此。依舊黑漫漫。我此一燈。傳百千萬億燈。光光相照。互相攝入。還見有燈明佛麼。這裏明得。拽占波國。與新羅國鬥額。其或未然。黑地撞著露柱。莫言不道。
　　剎說眾生說。三世一切說。常說熾然說無閒歇。如是則蟬噪長林。蛩吟古砌。猿啼嶽麓。魚躍深淵。半帆明月載新秋。物物頭頭俱透脫。便恁麼去。止宿草菴。且居門外。何故。鶴有九皐難翥翼。馬無千里謾追風。
　　釋迦老子。洎諸聖師。所說經律論。乃戒定慧。總持之門。三藏五乘。四時八教。不消道箇鉢囉娘切脚。更說什麼張僧迦胡達磨。鼻孔一時穿却。然雖恁麼。且道。鉢囉娘切得什麼字。還委悉麼。若未委悉。混源今日不惜口業。為你諸人說破。便下座。
　　學道人。見有如無。得之若失。諸佛菩薩。畜生驢馬。渾無有異。菩提涅槃。業障煩惱。等無差別。若人與麼見得。則生身入地獄。受無量苦。何故。謗斯經故。獲罪如是。
　　記得達磨祖師。在少林時。有一則公案。流落叢林。七八百年。諸方未曾道著。今日混源不惜口業。與你諸人說破。切須記取。良久云。若到諸方。不得錯舉。
　　一身浪宕無拘撿。閙市門頭恣意遊。漢地不収秦不管。不風流處也風流。健則坐困則休。信任從教雪滿頭。寄語宣和政和元和佛陀。張僧伽李達磨。老耽孔丘。照顧溈山水牯牛。
　　僧問。如何是學人得力句。師云。你為什麼問別人。進云。如何是學人轉身句。師云。十字街頭。進云。如何是學人親切句。師云。脚跟下薦取　復拈拄杖云。拄杖子。豎窮三際。橫亘十方。聖不可知。凡莫能測。天堂地獄。鑊湯爐炭。諸佛菩薩。畜生驢馬。俱是假名。卓拄杖一下云。一時百雜碎了也。只這拄杖子。又且如何。誣人之罪。以罪加之。
　　召大眾云。鼓未鳴。諸人未出僧堂前已前。一時成現。頭正尾正。更來這裏。叉手竝足。伏聽處分。討什麼盌。驀拈拄杖下座。大眾一時走散。
　　師住淨慈。淳照十一年。十二月初十日。恭奉　聖旨。就本寺開堂。謝　恩畢。判府安撫徽猷度疏。師提起示眾云。豈弟張夫子。遺我徑寸璧。中有數箇字。字字無人識。莫有識者麼。試道看。宣蔬了。
　　指法座。此座高廣。吾不能陞。舍利弗可煞小膽。臣僧曇密。常陞此座。為國開堂。今日何須特地作禮。既不作禮。如何話會。須彌燈王如來。照顧踏著你鼻孔。
　　便登座。祝香。問答罷　師乃云。至理亡言。靈機絕待。纖塵不透。如隔關山。一線纔通。千差得路。不是情中法。莫生種種心。諸佛證而不知。羣迷用而不覺。大包天地。細入隣虗。於一毫端。現寶王剎。坐微塵裏。轉大法輪。是謂無盡藏大解脫門。無盡藏總持門。無盡藏功德聚。無盡藏福壽海。言言玉轉珠回。句句斬釘截鐵。把住也。聖凡路絕。佛祖乞命。天下衲僧。亡鋒結舌。放行也。滿天和氣。枯木生春。野老謳歌。漁人鼓腹。不把住不放行。一句作麼生道。四海浪平龍睡穩。九天雲靜鶴飛高。
　　(敘謝畢)　復舉。太宗皇帝。嘗夢神人報云。請陛下發菩提心。皇帝早朝。宣問左右街曰。菩提心作麼生發。左右街無對。
　　後來雪竇和尚道。實謂今古罕聞。
　　臣僧曇密。輒成一頌。菩提妙心作麼發。日應萬機元不差。回首瞥然輕覰著。大千沙界是皇家。
　　久立眾慈。伏惟珍重。
　　諸佛出世。打劫殺人。祖師西來。吹風放火。古今善知識。佛口蛇心。天下衲僧。自投籠檻。莫有天然氣槩。特達丈夫。為宗門出一隻手。主張佛法者麼。良久云。設有。也斬為三段。
　　大慧禪師忌日拈香。咄。這花木瓜。苦澁無以加。驀然嚼得碎。清風生齒牙。種性惡不堪誇。楊岐老驢三隻脚。蹋人無數滿天涯。
　　湖山疊亂青。湖水漾虗碧。斷岸蓼花紅。疎林秋露滴。良哉觀世音。處處失彌勒。
　　到萬壽上堂。道人相見。豈可徒然。舉一則語。有陷虎深機。說兩句話。破古人窠窟。纖塵不立。不啻如鐵壁銀山。倒嶽傾湫。未嘗動著毫末許。笑瞿曇拈花拙醜。恨黃檗行棒無辜。說脫空。起臨濟宗風。斷命根。續楊岐正派。卷舒自在。縱奪臨時。掀翻佛眼葛藤窠。大坐當軒全正令。敢問大眾。作麼生是全提底正令。平生不識先生面。不得一聽烏夜啼。

　　頌古
　　居一切時。不起妄念　清淨行者。不入涅槃

　　塞北平沙闊。黃河袞底流。征帆纔及岸。蠻狄一時收。
　　汲水僧歸林下寺。待船人立渡頭沙。澄江渺渺煙波窄。雲靜一天星斗斜。

　　數珠

　　百八摩尼顆顆圓。遼天鼻孔一時穿。恒河沙數佛菩薩。日日呼來跳一圈。

　　空叟印禪師語　　　　嗣佛照

　　上堂。大道坦然。離名離相。剗除則失旨。建立則乖宗。從上佛祖。古往今來善知識。顯大機彰大用。盡是關空鎻夢。過犯迷天。印上座。打破面皮。還免得麼。良久。拍蠅床云。不入驚人浪。難逢稱意魚。
　　舉羅山初入院上堂。才攬衣就座。便起去。却回首云。未識者近前來。有僧出禮拜。山云。也大苦。僧禮拜起云。某甲咨和尚。山便喝出。
　　師云。要識羅山麼。用盡自己心。笑破他人口。要識這僧麼。乞火和煙得。擔泉帶月歸。
　　二由一有。一亦莫守。平地上死人無數。一心不生。萬法無咎。屎窖裡頭出頭沒。孤迥迥峭巍巍。花須連夜發。莫待曉風吹。
　　春山青。春水綠。春風包褁無纖粟。目前事。量外機。東村王老暗攢眉。暗攢眉。獨脚山魈舞柘枝。
　　舉丹霞參忠國師。纔展坐具。國師云。不用不用。霞退身三步。國師云。如是如是。霞進前三步。國師云。不是不是。霞遶禪牀一匝出去。國師云。去聖時遙。人多懈怠。三十年後。覓遮漢也難得。
　　師云。不用不用。千聖不共。如是如是。蝮蝎蛇虺。不是不是。徹骨徹髓。進前退後遶禪牀。掣電之機落二三。
　　鐵崑崙兒喫一顛。南海波斯舞不徹。夜半失却攔腰帛。笑倒東村王大伯。拍禪牀一下。下座。
　　通身畫錦赤骨力。賣扇老婆手遮日。無手人。一拳是一拳。無足漢。一踢是一踢。阿呵呵。九九元來八十一。
　　平如鏡。嶮如崖。擬即失。動即乖。不擬不動自纏縛。別有生機掘地埋。喝一喝云。雲門親見陳蒲鞋。
　　請少林再立僧。多子塔前。風行草偃。育王門下。正令重行。掀翻舊日規模。從教佛祖乞命。不是第一句。亦非格外機。寸釘才入木。遍界火星飛。
　　龍吟霧起。虎嘯風生。水長船高。泥多佛大。因什麼。春力不到處。枯木亦開花。良久云。収得安南。又憂塞北。
　　舉南泉示眾。道非物外。物外非道。趙州出問。如何是物外道。南泉拽拄杖便打。趙州接住拄杖云。莫打某甲。他後錯打人去在。南泉云。龍蛇易辨。衲子難謾。便歸方丈。
　　師云。避得迅雷。重遭霹靂。
　　病起云。即虗空體是病。森羅萬象是藥。謂之藥病相治。直得虗空消殞。萬象平沈。亦未是勿藥時節。良久云。喪却毗耶離。無人解看箭。
　　蓬萊開受請。花未拈時。憑誰著眼。破顏笑後。已錯流通。從茲接響承虗。致見麻纏紙褁。若非本色漢。難起此門風。把住放行。天旋地轉。鐵船不怕海濤怒。香餌端知意在龍。便請承當。毋勞謙遜。
　　舉真淨道。石霜云。休去歇去。是二乘寂滅之樂。雲門云。一切智通無障礙。拈起扇子云。釋迦老子來也。是謂學般若菩薩法喜禪悅之樂。德山棒臨濟喝。是謂三世諸佛慈悲喜捨之樂。除此三種外。不為樂也。
　　師云。真淨老子。能知佗人之樂。不能自樂其樂。育王箇裏。以上刀山攀劍樹為樂。以飲洋銅吞熱鐵為樂。莫有同此樂者麼。喝一喝云。不是弄潮人。莫入洪波裏。
　　舉龍牙道。雲居師兄。得第二句。我得第一句。
　　西院問雲門。龍牙恁麼道。還扶得也無。門云。須禮拜雲居始得。西院云。傍觀者哂。
　　師云。路見不平。拔劍相助。傷鱉如龜。必應有主。
　　范統制入山。若論宗門中事。譬如上將軍臨陣。韜略俱備。咳唾風生。所以臨濟金剛王寶劍。誰敢嬰其鋒。東山暗號子。鬼神莫能測。妙在建功立業。佐國安邦。然雖如是。還有向上事也無。擊禪牀云。回觀射鵰處。千里暮雲平。
　　僧問。如何是截鐵之言。師云。滿口含霜。
　　二月十五。了無遮護。山花半紅半白爭開。黃鶯一聲兩聲乍語。取箇眼兮耳必聾。取箇耳兮目[雨/隻]瞽。報慈隔。雲門露。打破油甕。失却老鼠。
　　舉肇法師道。觀方知彼去。去者不至方。
　　師云。觀方知彼去。去者不至方。防胡城萬里。其禍起蕭墻。
　　拈拄杖示眾云。喚作拄杖。縛殺汝。不喚作拄杖。走殺汝。卓一下云。順風帆已掛。不肯上船來。
　　語是謗。寂是誑。不在非語非默。亦非向下向上。拈拄杖卓一下云。開甘露門。示真實相。又卓一下云。無端平地堆青嶂。
　　冬夜秉拂。大藏小藏教。詮注不及處。當甚破草鞋。四七二三祖。相傳不到底。餵狗也不喫。豈況分枝列派。玷辱宗風。致使逐隊隨羣。遞相鈍置。若論衲僧本分事。覰著即瞎。聽著即聾。舉著即爛却舌頭。會得即生陷地獄。直下著得脚。挨得開。正好朝打三千。暮打八百。一向壁立萬仞。土曠人稀。不免俯順時宜。通一線路。所以道。羣陰剝盡。何曾動著絲毫。一陽復生。已是全機漏泄。正當恁麼時如何。野水氷生銀片段。寒梅雪綻玉零星。
　　九旬禁足。造地獄因。三月安居。擔枷帶鎻。護生須是殺。殺盡始安居。會得箇中意。鐵船水上浮。用盡自己心。笑破他人口。以大圓覺。為我伽藍。身心安居。平等性智。好人不肯做。剛向屎裏臥。到箇裏。直饒坐斷聖凡蹤。不居佛祖位。魔宮虎穴即處優游。在衲僧分上。了沒交涉。若是蹴踏驚人底瞎驢。只於沒交涉處進一步。便見靈山會上。迦葉微笑錯承當。少室峰前。神光得髓未親切。畢竟親切一句。作麼生道。良久云。夜半明星當午現。癡人猶待曉雞啼。
　　佛照為父母忌。請陞座。妙悟玄機。脚跟紅線。繁興大用。千年葛藤。還他過量漢。一刀截斷。不與千聖同途。一句單提。埽蕩眾魔窟穴。荊棘林中。烹金琢玉。黃金殿上。撒土拋沙。回天轉地峭巍巍。邁古騰今風凜凜。千峯坐斷。萬頃虗閒。罔極之恩一時報畢。正恁麼時。且道。二位尊靈。向什麼處去。還委悉麼。內宮慈氏當臺見。遍界全彰淨法身　末後說偈云。無端淨飯與摩耶。生下男兒不起家。此日難忘當日恨。一爐沈水一甌茶。

　　頌古
　　崔禪上堂。拈拄杖云。出來打。出來打。有僧出問。崔禪聻。崔便擲下拄杖。歸方丈

　　十三慣繡羅衣裳。自憐紅袖聞馨香。人言此是嫁時服。含羞刺出雙鴛鴦。

　　木菴永和尚語　　　　嗣懶菴

　　師住西禪升座。問答罷。乃云。萬機不到。千聖攢眉。正令當行。阿誰敢擬。任是祖師出世。未免弄假像真。直指人心。如望梅林止渴。故知。聲前一路。智者猶迷。言下精通。翻成漏逗。直饒有奔流渡刃之手。不犯鋒鋩。全機敵勝。正是衲僧門下。守營把寨。老弱殘兵。堪作何用。只今莫有具衝天意氣底麼。良久云。金鏃慣調曾百戰。鐵鞭多力恨無讐。

　　上堂

　　機輪轉處。作者猶迷。千眼頓開。如何曉會。不見睦州和尚示眾云。諸人未得箇入頭。須得箇入頭。既得箇入頭。不得辜負老僧。恁麼說話。面皮厚多少。木菴則不然。諸人未得箇入頭。須得箇入頭。
　　住洋嶼菴。升座云。經年不跨雲門路。逐浪隨波恁麼去。而今老大復癡憨。歸來且作村菴主。跨瞎驢。撾毒鼓。百戰場中偃文武。從教臨濟撥動煙塵。溈仰互為隊伍。列伍位鎗旗。布三玄戈弩。不消咳嗽一聲。直下一時敗露。雖然如是。猶是尋常用底。且不墮時機一句。又作麼生。良久云。旋斫生柴帶葉燒。時挑野菜和根煑　復舉。僧到鶴林敲門。林問阿誰。僧云是僧。林云。莫道是僧。佛來亦不著。
　　師云。諸禪德。鶴林雖能把定封疆。要且不會隨高就下。山僧即不然。方丈門八字打開了也。僧來佛來。了無罣礙。為甚如此。家無小使。不成君子。
　　慶御書妙喜菴額。師指牌云。虎頭帶角人難措。石火電光休密布。中興天子展神鋒。萬象之中看獨露。
　　升座。問答罷。乃云。海門鼓浪拍天飛。妙喜家風孰與知。今日風雲重借便。分明向上為全提。文彩未彰。消息已露。動地驚天。不容回互。雲漢昭回星斗垂。誰敢擡頭正眼覰　復舉。五祖示眾云。若人將四大海為硯。須彌為筆。向太虗。書祖師西來意。太平下座。禮伊為師。若書不得。佛法無靈驗。
　　師云。諸禪德。直饒恁麼。未是作家。裂開金鎖玄關。看取通天手段。拈拄杖劃一劃云。還知麼。三分入石從來妙。却使神仙暗裏驚。
　　鴈山枯木和尚遺書至。云。枯木生花劫外春。馨香遍界古今聞。忽然樹倒歸何處。猿叫千山月滿船。
　　會慶聖節。升座云。世出世間稱第一。誰敢當頭正眼觀。今日風雲欣慶會。九重深處現龍顏。拈起拂子云。甚生標格。與麼奇特。甚生標格。如是富貴。未離兜率降王宮。天上人間無比類。萬國來朝仰聖明。南山又見添蒼翠。直得龍吟丹闕。鳳舞青霄。石笋抽條。木人撫掌。正與麼時。莫有共樂昇平底麼。良久云。鵰弓高掛狼煙息。恢復山河四百州。
　　至雪峯。請升座云。解語非干舌。能言不在聲。非聲非舌用。還家罷問程。既非干舌。又不在聲。且作麼生說。作麼生聽。說既無說。聽又無聽。直得雨花無路。凡聖絕蹤。譬如明鏡當臺。絕演若逐東西之徑。洪機在掌。排巨靈擘太華之峯。只這神威。阿誰敢近。天下老和尚。到這裏飲氣吞聲。乞命有分。只今線道放開。也要大家知有。豎起拂子云。差之毫釐。失之千里。臨濟正法眼藏。向這瞎驢邊滅却。至今三百六十骨節。八萬四千毛竅。一時撒在諸人懷裏。未審還辨明麼。擊拂子云。石火一揮天外去。時人休看月邊星　復云。適來方丈老人。舉僧問五祖和尚。如何是臨濟下事。祖云。五逆聞雷。
　　師云。五祖和尚。向蟭螟眼中。開張世界。坐斷臨濟舌頭。未審還知落處麼。擘開滄海取龍吞。五逆聞雷不許聞。翻笑波心遺劍客。區區空記刻舟痕。
　　寸絲不掛。赤肉尚存。萬里無雲。青天猶在。直饒仰面不見天。低頭不見地。鳥道絕行蹤。通身無出氣。猶落時人窠臼裏。還知超越一路麼。蓑衣篛笠從偏側。収取絲綸歸去來。
　　素面相呈。猶涉脂粉。離諸己見。墮在斷常。直下喝散白雲。衝開碧落。到乾元門下。不堪為走使在。還知麼。精金不入爐中煅。爭得光華徹底鮮。
　　中秋云。茫茫人看中秋月。徒向閻浮記時節。不智明月向人圓。已是眼中重著屑。瞎了眼。降却屑。昨夜三更轉向西。驚起蒼龍拗角折。
　　師在枕峯。再受黃蘗請。云。春深不放白牛閒。依舊隨羣入亂山。拽杷牽犁償宿債。尾巴再露與人看。
　　受鼓山請。云。國師不跨石門句。舌頭未舉先分付。那堪覿面涉思惟。冲天鷂子新羅去。如斯剖露。已是敲出鳳凰五色髓。擊碎驪龍頷下珠。刢利漢。與麼知歸。脚跟下好與一劄。還知麼。大頂峯高。不容進步。靈源水急。誰敢停橈。直饒一喝倒流。亦乃未為奇特。莫有撥轉上頭關棙底麼。良久云。三尺鏌鎁橫在握。不知誰是出頭人。
　　僧問。少處減些子。多處添些子時如何。師云。已是七穿八穴。進云。學人未曉其中旨。乞師方便再提撕。師云。不許夜行。投明須倒。進云。登山須到頂。入海須到底。師云。這漢今日方瞥地。僧禮拜　師乃云。少處減些多處添。白雲官路販私鹽。一條性命俱拋下。不怕當初王令嚴。

　　秉拂

　　西禪首座寮立僧。云。不露風骨句。未舉先分付。進步口喃喃。軒知大罔措。如斯剖露。已是將諸人作死馬醫了也。還肯麼。若也肯去。大似認奴作郎。若也不肯。又是斬頭覓活。到這裡。合作麼生話會。刢利漢。一覰覰透。何妨穩坐。若向途路經行。不消輕輕一拶。便見鐵圍那畔。今之學徒。這裏經冬。那裏過夏。大法未明。一向馳騁脣觜。誇諸己見。將謂舉世無人。殊不知。性命渾在別人手裏。白日業識忙忙。何時得到家。看它到家底人。開口動舌。自然去離泥水。活人眼目。何曾將實法繫綴於人。又豈是心緣意解所能證悟。不見德山和尚示眾云。問即有過。不問猶乖。有僧纔出。德山便打。僧云。話也未問。因甚便打。德山云。待你開口。堪作什麼。
　　古人具恁麼手段。譬如烈焰燒空。不容眨眼。有甚近傍處。有般漢聞與麼道。又却隨語生解。自謂我為法王。於法自在。無你會處。無你不會處。若作如是見解。非惟蹉過德山。亦乃自昧行脚眼。
　　而今要徑截會麼。適來方丈老人垂示。外道問世尊。不問有言。不問無言。世尊良久。外道讚嘆云。世尊大慈大悲。開我迷雲。令我得入。師云。聽事不真。喚鐘作甕。阿難續問世尊云。外道有何所證。而言得入。世尊云。如世良馬。見鞭影而行。師云。且道。那裏是見鞭影處。
　　後來雪竇和尚云。迷雲既開。決定見佛。還許同參也無。若共相委。天下宗師。竝為外道伴侶。若各非印證。東土衲僧。不如西天外道。
　　又大溈喆和尚云。外道懷藏至寶。世尊親為高提。森羅萬象歷然。又得阿難金鐘再擊。四眾共聞。雖然如是。大似二龍爭珠。長他智者威獰。
　　師云。這兩箇老漢。一人具金剛眼睛。照破四天下。一人泥裏洗土塊。未免自救不了。若人緇素得出。未免鈍置世尊。為甚如此。覿面若無青白眼。宗風那得至于今。

　　贊偈
　　六祖

　　黃梅半夜錯分付。纔得星兒便亂做。大庾嶺頭屙一堆。後代兒孫遭點污。

　　黃檗

　　生緣不在北門村。行脚何曾參百丈。夢裏思歸黃檗山。無端平地堆青嶂。

　　洋嶼菴造水筧

　　路遶懸崖萬仞頭。擔泉帶月幾時休。箇中撥轉通天竅。人自安閒水自流。

　　柏堂雅和尚語　　　　嗣懶庵

　　師住溫州淨社。開堂日。升座。問答罷。乃云。太虗掛劍。用顯吾宗。凜凜神威。阿誰敢擬。刢利漢。聊聞舉著。踢起便行。坐斷報化佛頭。直下壁立萬仞。若向言中取則。句下明宗。戀窟狐狸。不消一攫。何故。此事不可以有心知。不可以無心得。不可以語言造。不可以寂默通。如擊石火。似閃電光。眨得眼來。了無交涉。所以黃檗棒頭打出。大愚肋下用來。有卷有舒。能區能別。可以助無為之化。可以報不報之恩。帝道與佛道遐昌。皇風共宗風永扇。直得風行草偃。水到渠成。海晏河清。漁歌樵唱。且共樂升平一句。作麼生道。太平瑞氣無邊表。航海梯山祝聖明　復舉。羅山初出世。升座。纔斂衣就坐。便云珍重。又云。未會者進前來。僧出禮拜。山便喝。
　　師云。還知羅山落處麼。一道直如絃。千古應無對。縱有嚙鏃機。髑髏成粉碎。喝一喝。
　　太守請就州衙祈雨。升座云。葛陂化杖誰為力。陶壁飛梭事有因。好是風雲相際會。崢嶸頭角自驚羣。拈起拄杖云。還見麼。復卓一下云。直得海水騰波。須彌岌[山/口/咢]。拏雲擭霧。電埽雷奔。正恁麼時。傾湫倒嶽一句。作麼生道。良久云。大海若知足。百川應倒流。

　　上堂

　　佛子住此地。即是佛受用。拈拄杖卓一下云。鞏縣茶瓶喫一槌。擊碎饒州白甆盌。直得憍梵鉢提。不覺縮項吐舌。觀音菩薩。忍俊不禁。向蚊子眼睫上。開張鋪席。懸羊頭賣狗肉。無星秤子秤來。恰得十二兩。大愚老漢。聽事不真。却將秤鎚鋸解。轉使行市。買賣不相當。敢問諸人。作麼生得恰好去。良久云。多處添些兒。少處減些子。
　　溫州貢院回祿。太守請升座。薦亡歿士人。師云。百歲光陰彈指頃。萬緣休處是良謀。文章蓋世今何在。到了還歸土一坵。便恁麼信得及。生而無生。一片浮雲點太清。滅而無滅。萬里寒空沈曉月。箇些兒佛不知。擬心棲處隔山迷。直饒不擬棲心處。猶落吾家第二機。豈不見。魯仲尼謂曾子曰。參乎。吾道一以貫之。直下擔荷得去。處生死流。驪珠獨耀於滄海。踞涅槃岸。桂輪孤朗於碧天。當恁麼時。生死兩字。甚處安著。既無安著。便見文殊問菴提遮女云。生以何為義。女云。生以不生生為生義。殊云。如何是生以不生生為生義。女云。明知地水火風四大。未常自得有所和各。而能隨其所宜。是為生義。殊云。死以何為義。女云。死以不死死為死義。殊云。如何是死以不死死為死義。女云。明知地水火風四大。未甞自得有所離散。而能隨其所宜。是為死義。
　　師召大眾云。生死兩義。菴提遮女八字打開了也。物故諸位英賢。聞如是說。徹證無生。豎起拂子云。看看。如今盡在山僧拂子頭上。示現神變。舒廣長舌。同聲唱言。生是死之生。死是生之死。兩路坦然平。無彼亦無此。既無彼此。又無死生。畢竟向什麼處去。劫火洞然毫末盡。須彌頂上任橫行。
　　懶菴忌日拈香。瞎驢滅却正法眼。臨濟宗風始大張。的的單傳至今日。繩繩不斷愈光揚。有價數。沒商量。無鼻孔漢。將什麼聞香。
　　萬機不到。千聖攢眉。一句當陽。十方坐斷。直得三十三天。風颯颯地。金剛水際。涓滴不流。然後移身換步。唱二作三。殺活全提。收放有準。如鏡照像。不亂光輝。似鳥飛空。不雜空色。頭頭歷落。著著現前。不墮功勳。何拘得失。所以道。鐘中無鼓響。鼓中無鐘聲。鐘鼓不交參。句句無前後。直饒恁麼。猶涉程途。瞥轉機輪。如何著眼。撒手到家人不識。鵲噪鵶鳴栢樹間。

　　小參

　　住溫州靈巖入院。當晚云。不露風骨句。未舉先分付。進步口喃喃。知君大罔措。古人盡力提持。只這些子。若也徹去。說什麼懸崖峭壁。鳥道無前。信脚優游。縱橫得路。便見叢林改觀。滴水氷生。邁古超今。騎聲蓋色。全賓即主。全主即賓。照用雙行。誰散覰著。且畢竟誰是知音者。雪後始知松栢操。事難方見丈夫心。
　　結夏云。去年今月正今日。北高峯前。冷泉亭畔。懸羊頭賣狗肉。秤頭斤兩惜如玉。幾多高價來相酬。盡力相酬酬不足。今年今日正今時。竹山頂上。棲風亭邊。飢即飡困即眠。石頭為枕草為氈。永日蕭然無箇事。白雲深處不朝天。且道。今年底是。去年底是。若道一是一不是。見處偏枯。若道總是總不是。更買草鞋行脚。何故。不見道。閙時閙浩浩。靜時靜悄悄。靜中之事閙中參。閙中之事靜中了。直饒靜閙兩忘。更須當陽裂破。方能以大圓覺。為我伽藍。身心安居。平等性智。涅槃自性。無繫屬故。既無繫屬。又何用踞菩薩乘。修寂滅行。明眼漢沒窠臼。應時如風。應機如電。點著便行。撥著便轉。高高峯頂立。不掛煙雲。深深海底行。清波不犯。鵝珠不待護而自護。蠟人不待氷而自氷。雖然如是。且道。承誰恩力。還知麼。一曲韻寒千古調。萬重青嶂月來初。
　　解夏云。十方同聚會。箇箇學無為。此是選佛場。心空及第歸。既是無為。又作麼生學。既已心空。又歸什麼處。若是頂門眼正。未舉先知。早是鈍漢。更於言下爭鋒。有何交涉。豈不見三角和尚道。若論此事。眨上眉毛。早是蹉過了也。麻谷出眾云。蹉過即且從。如何是此事。三角云。蹉過了也。麻谷掀倒禪牀。三角劈脊便棒。
　　師云。提持過量事。須是過量人。所向無前。折衝萬里。
　　後來雪竇道。遮二老漢。眉毛總未曾眨上。說什麼此事蹉過。
　　師云。雪竇雖善攙旗奪鼓。其奈身陷重圍。柏堂特為破關。與伊討箇出路。驀拈拄杖卓一下云。向遮裏透得過。可以排巨靈逞擘太華之威。慴蒼龍展奪驪珠之勢。隨處作主。遇緣即宗。師子飜身。誰敢覰著。且俯徇時機一句。又作麼生。不憐鵝護雪。且喜蠟人氷。

　　偈贊　立地佛事
　　見見之時。見非是見

　　見見之時非是見。見猶離見若為論。錢塘江上中秋後。風急潮聲萬馬奔。

　　真覺禪師

　　德山棒下桶底脫。又被巖頭轟一喝。懸崖萬丈放全身。松山撐破秋空月。

　　為僧下火

　　三十三年居夢宅。而今夢破宅還空。直饒合得虗空體。未免依前在夢中。惺惺句。若為通。不惜眉毛為指蹤。雲間木馬嘶風急。火裏蝍蟟吞大蟲。

　　杞上人下火

　　正杞非凡木。吾家梁棟材。如何未合抱。遽爾迅風摧。直得叢林悽愴。猿鶴悲哀。正當恁麼時。一句若為裁。歸根得旨憑誰委。異種靈苗火裏栽。

　　白雲菴主起龕

　　箇是白雲菴中主。常與白雲為伴侶。白雲影裏笑翻身。滿谷白雲留不住。既不住。去何處。綠楊堤畔舞春風。家家門外長安路。
　　生時亦物死還空。死去生來事一同。今日死生消息斷。四方八面路頭通。春風蕩蕩。和氣融融。下坡不走。快便難逢。

　　齊監稅撒骨

　　得得臨安過浙東。來時草草去匇匇。百年鼎鼎槐宮夢。夢破方知總是空。既總是空。遮箇骨頭。甚處得來。遮裏徹去。方知道有生有死。善始善終。魚龍穴下蟠根固。日月輪邊氣象雄。

　　續開古尊宿語要集第五
　　續刊古尊宿語要第六集　辰
　　雪堂行和尚語　　　　嗣佛眼
　　上堂

　　舉璣和尚。僧侍立次。垂問云。禪以何為義。眾下語。不契。僧請益。師自代云。以謗為義。大眾。三世諸佛是謗。西天二十八祖是謗。唐土六祖是謗。天下老和尚是謗。諸人是謗。山僧是謗。於中還有不謗者也無。談玄演妙河沙數。爭似雙峯謗得親。
　　動則萬丈懸崖。不動則當處沈埋。千重萬重關鎖。一鎚當面擊開。伎死禪和無數。依前似鴨聞雷。喝一喝。下座。
　　佛說三乘十二分教。頓漸偏圓。癡人面前。不得說夢。祖師西來。直指人心。見性成佛。臨濟三玄。洞山五位。癡人面前。不得說夢。山僧恁麼道。還免得遭人檢責也無。所以古人道。石人機似我。也解唱巴歌。汝若似石人。雪曲也應和。還有和雪曲底麼。若有。喚來與老僧洗脚。
　　師入法海院。僧問。離壽寧丈室。屆法海道場。如何是不動尊。師云。此去雙峯一十里。僧云。未是某甲問處。師云。金剛腦後添生鐵　師乃舉。德山初參龍潭。問久嚮龍潭。及乎到來。潭又不見。龍又不現。潭云。子親到龍潭。
　　師拈云。二古佛。總向家堂裏販楊州。不妨綿密。山僧今日乍入法海。波澄鏡淨。魚龍可觀。手內絲輪。故然無用。何故如此。東西南北吾皇化。玉笛橫吹宇宙寬。
　　舉帝釋持花。入佛會中。佛問。從天得耶。曰弗也。問從人得耶。曰弗也。問從地得耶。曰弗也。問從心得耶。曰弗也。問從無因得耶。曰弗也。問畢竟從何得。釋豎起拳頭。
　　師拈云。車不橫推。理無曲斷。若是此花。佛與帝釋。總不知來處。這裏著得一隻眼。許你與佛祖為師。
　　正宗法眼。歷古昭彰。大事因緣。此時成現。迅機掣電處密密綿綿。綿綿密密中迅機掣電。更問如之若何。我面何殊佛面。
　　舉僧問雲門。樹凋葉落時如何。門云。體露金風。
　　後來死心和尚道。大小大雲門。境上縛殺。
　　後有僧問死心。樹凋葉落時如何。心云。珊瑚枝枝撐著月。
　　師云。大眾大小死心。句裏縛殺。山僧恁麼道。為復壓良古人。為當別有道理。
　　解夏。拈起拄杖。問云。拄杖子。你將甚麼度夏。如是三問了。却云。拄杖子。你因甚不祗對老僧。拄杖子。恰似眠夢覺起來道。長老。你老老大大。得與麼不識好惡。我九十日。眉毛一時落盡了也。你更覓祗對在。山僧聞得。呵呵大笑。大眾。且道山僧笑甚麼。笑他眉毛落盡。
　　金烏急玉兔速。天上星兮地下木。衲僧要透祖師關。勸君拈却面前大案山。自然會得五祖把火入牛欄。
　　一不成二不是。三不定四不可。拗折弓箭。踏翻射垛。若據山僧檢點。盡大地。曲彔木牀上老漢。一時有過。且道。過在什麼處。
　　舉南院問風穴。南方一棒。如何商量。穴云。作奇特商量。穴却問南院。此間一棒如何商量。院云。棒下無生忍。臨機不見師。
　　忽有人問。山僧一棒如何商量。劈脊便棒。何故。見之不取。千載難忘。
　　舉維摩經云。觀五受陰洞達空無所起。是苦義。
　　師拈云。既五受陰洞達空無所起。諸人十二時中。行來往返。是誰之所為。若向這裏著得一隻眼。便請。拗折拄杖。高掛鉢囊。好一員心空及第底禪客。若也未然。刀山劍樹。總在諸人鉢盂匙筯上。
　　通身是口。說得一半。通身是眼。用得一橛。用不到處說有餘。說不到處用無盡。所以道。當用無說。當說無用。用說同時。用說不同時。諸人若也擬議。山僧在你脚底。
　　舉古德道。如人擔百二十斤擔。從獨木橋上過。不傾不側。又不墮在澗底。當與麼時。是什麼人扶持得與麼恰好。
　　古人。垂絲千尺。不在深潭。離鈎三寸。難為作者。諸人還委悉麼。幽州著脚。廣州廝撲。
　　三輪清淨。是名大施。內不見能施者。外不見受施人。中不見所施物。有者道。內不見能施者。是無我相。外不見受施人。是無人相。中不見所施物。是無眾生受者相。若恁麼商量解會。未夢見衲僧脚板底一莖毛在。豈不見。東山和尚有頌。慇懃喚子不歸家。愛向門前弄土沙。每到年年三月裏。滿城開盡牡丹花。
　　僧懺佛請。舉持勢菩薩。至袈裟幢世界。窮釋迦音聲。不得極處。持地菩薩。接竹至梵天。量佛丈六之身不得。目連以神通至非非想天。要見如來頂相不見。
　　師云。古聖既有與麼風規。諸人何不向萬仞崖上放身。百尺竿頭進步。直得一人人作獅子兒吼一聲。壁立千仞去。豈不快哉　記得僧問薦福。古殿無佛時如何。福云。梵音何來。
　　忽有人問天寧。只向伊道。明日來。更與你慶懺一遍。
　　問一答十。問十答百。過在唇吻。十語九中。不如一默。落在鬼窟裏。總不恁麼。成何道理。所以石梁駕嶮。靈鵲難棲。洞水涓涓。不停纖粟。正當恁麼時。千鈞不立鎚處。如是通信。解知慚愧者。和我石牛歌。
　　舉僧問趙州。狗子還有佛性也無。州云無。
　　師云。狗子佛性無。韶石不相辜。為君重決破。秋至鴈[口*缶*亍]蘆。
　　僧問。如何是和尚為人一句。師云。門前石塔子　師乃云。門前石塔子。八白與九紫。方道既分明。免被巡官使。
　　出隊歸。云冒暑入鄽。如親八熱之獄。却回舊住。似登五臺之山。於斯具通方眼。鑊湯爐炭裏。皆有坐具地分。其或不然。一滴滴水。一焰焰火。飲水人醉。向火人老。
　　從上宗門事。直是少時輩。兔子不喫窠邊草。象王走入野狐隊。若是少林禪。達磨自不會。為甚如此。苦瓠苦連根。甜苽甜徹蒂。
　　冬至云。晷運推移。露柱生兒。日南長至。須知慚愧。君子道長。嘉州大像。小人道消。天台石橋。伏惟知事首座大眾。如龍若鳳。應時納祐。頭尾相就。慶無不宜。乞棗得梨。山僧與麼提唱。且道。節文在什麼處。一箇紅心。不插兩箭。
　　舉大陽延和尚頌云。半夜烏鷄抱鵠卵。天明起來生老鸛。鶴毛鷹觜鷺鷥身。却共烏鵶為侶伴。高入煙樓。低飛柳岸。向晚歸來子細看。依稀恰似雲中鴈。
　　師拈云。莫道諸人不會。只老僧也會不得。
　　透過一切機。達磨在少林九年。正是拗曲作直。透過一切境。維摩老人一默。未免墮坑落壍。應無所住而生其心。道我悟去。六祖大師。全身坐在深草裏。德山入門棒。臨濟入門喝。雷聲浩大。雨滴全無。東湖與麼道。誣人之罪。全罪加之。以拄杖擊禪牀下座。
　　老僧有一句問諸人。第一不得作問會。有一句答此問。第一不得作答會。所以道。問問不差。答答不錯。問答去來。龜毛兔角。這裏著得一隻眼。盡十方。都盧是箇佛祖頂門。無第二機。無第二用。無第二句。有時與麼。夾山老子。在百草頭上。與你和泥合水。有時不與麼。西河獅子。當門踞坐。但有來者一時咬殺。且道。與麼即是。不與麼即是。良久云。薦福眉毛都落盡。從他露柱笑呵呵。
　　開藏經云。依經解義。三世佛冤。離經一字。即同魔說。禪和家總道。眼裏有筋。皮下有血。還見得古人節角處麼。若也見得。魔說佛冤。千載龜鑑。其或未然。諸人今日看藏經。多他一字不得。少他一字不得。
　　若覓法。鷄足山中問迦葉。迦葉老人。已入滅二千年。諸人向什麼處問。若問不得。行脚眼在什麼處。若問得倒。道將一句來。拍禪牀。下座。
　　端午云。庚午太歲五月五。東湖向舊灸瘡盤上更著艾炷。二祖謾自覓安心法。連達磨元來不會轉身句。帶累百子千孫。箇箇錯行此路。為什麼如此。熟處難忘。
　　解粘去縛。拔楔抽釘。還他本分宗師。舉一明三。動絃別曲。須是英靈衲子。所以道。靈鋒寶劍。常露現前。亦能殺人。亦能活人。須知是殺中有活。活中有殺。殺中無活。活中無殺。殺活同時。殺活不同時。靈利漢。擺手出荊棘林。向三跳後。寒山古路。信息不通。且道。是什麼人行履處。良久云。萬仞峯前獨足立。驪龍頷下奪明珠。

　　普說

　　若是本參中來。豈有許多般事。只為這一竅子。未曾踏著。所以省力處。却成箇費力去。山僧記得。昔年到浮山游巖。過得石龍峯了。回頭却望見山極頂上。有箇大竅。狀如鷄籠。喚作雞籠巖。可見不可上。浮山遠禪師曾垂語云。三十五箇巖。你諸人。無不左穿右穴。自在登覽。只有鷄籠巖。向上無門。向下無路。雲不能遮。鳥不能度。你諸人。還親到得也未。若未曾到得。三十年後。忽然失脚踏著也不定。
　　師云。你諸人。見浮山恁麼道。且道。箇老漢。通你箇入路。不通你箇入路。若通你箇入路。又道向上無門。向下無路。若不通你箇入路。又道。三十年後失脚踏著也未定。到這裏。也須是箇漢始得。如今兄弟聞山僧舉箇雞籠巖事。便覺須有箇解會處。必然須道。我也會得。山僧將知你只是解境。與你己躳大事。直是沒交涉。
　　黃梅雨。麥秋寒。與麼會。太無端。時節因緣佛性義。大都須是髑髏乾。所以道。欲識佛性義。當觀時節因緣。時節若至。其理自彰。且道。現今是什麼時節。佛性義。在什麼處。這裏具些子英俊。便可隨時受用。於參學門中。是箇向上行履底人。
　　記得蒙溪和尚。見馬師得安樂。後住蒙溪。一日問僧。上座甚處來。僧云。定州來。溪云。定州有什麼奇特事。僧云。某甲旦過彼中。只見說鹽貴米賤。並無奇特事。蒙云。我這裏也只恁麼。只是麤粥淡飯。與禪和家隨分過時。亦無奇特事。却云你會麼。僧云不會。溪云。賴是你不會。你若會。洎輸你一半道理。
　　晚間首座上來問。和尚今早對這僧道。輸你一半道理。某甲實不會。特來請益。溪云。你既忘前失後。我又忘後失前。首座方欲下去。溪却喚住云。你下去。不得道著。如今師僧只說鹽貴米賤。並不於佛法用心。你若頻頻舉著。喪却你窮性命。也不難。諸仁者。一等是入泥入水求人。就中蒙溪老。宛爾不同。若未遇本色道伴。往往錯會。只如首座請益。溪答云。你既忘前失後。我又忘後失前。蒙溪為人一著。在什麼處。須知首座恁時。已是命似懸絲。當時若入得蒙溪門。說甚輸一半道理。直是倒退三千。
　　近來佛法淡薄。眾中兄弟。聞舉古人公案。往往只麼情解將去。此是參學家。大不唧[口*留]處。自己脚跟下病根。元不曾破。只為當人未有入處。縱有螢火之光。落在脚前脚後。到這裏又不能揮劒。一生作箇垛根漢。如急流水撑船。不離舊處。有甚共語處。所以道。譬如擲劒揮空。莫論及之不及。斯乃空輪無跡。劍刃非傷。於此忽然喪却窮性命。自然七穿八穴。有甚不成辦底事業。

　　法語

　　大冶洪爐。烹金成汁。範模既備。引而注之。高廣大小。唯範所成。寸無差互。既為完器。用之得地。利亦廣矣。人之所以處世。擇安巢之枝。求勝己之侶。親師慕道。曉夕不敢自怠。所至彌篤。所造彌近。時節既至。咬猪狗手。向腦後毒下一槌。則卓然碩大之器。自模範中出。一生事亦可慶矣。
　　昔僧問南嶽讓和尚。如鏡鑄像。像成後。光向什麼處去。讓云如大德。為童子時相貌何在。僧曰。為甚不鑑照。讓曰。雖然不鑑照。謾他一點不得。
　　此僧疑像既成。何以無昔日之光。如人開眼見明。合眼見暗。常情便謂。合眼並無所見。殊不知。明暗雖二。均是見境。讓祖隨分乘來機。著一句子。不妨明白平實。又不可一向作明白平實。解將去。方徹見謾他一點不得處。非升合語也。
　　千里之象。一絲繫其足。象為之不行。萬斛之舟。一石礙其底。舟為之不動。眾生處處著。佛祖以無量方便引之。不過攻其所偏而已。識盡功亡。己物披露。演若達多得喪祛矣。
　　學般若菩薩。明道易。用道難。苟得其用。雖佛祖。去伊面前。亦出頭不得。三交嵩和尚。在汾陽會中。看楚王城畔汝水東流語。終未契旨。同道告之曰。你何不用將去言下頓領前話。甞有偈云。得用直須用。心意莫定動。三歲獅子吼。十方絕狐蹤。
　　毫釐繫念。三塗業因。瞥爾情生。萬劫羈鎖。余初讀德山示眾語。至此。念目今凡夫漏心。念念生滅。何時與德山說處相應。及至自家扶持得起來。金不博金。水不洗水。當人分上。如大火聚。向上著一物不得。直下千人萬人。控持伊不住。有什麼傍附處。到得被學家逼拶。臨機應用。目機銖兩。緇素宛然。若果未具此眼目。却須勤勤退步。如鷄抱卵。要得暖氣相接。時節若至。啐啄同時。既出胎殼。自然羽毛相似也。
　　楊岐栗棘蓬。學者競欲吞之。而不知吞不得處吞之有暇矣。金剛圈。學者競欲透之。而不知透不得處透之有暇矣。若是性燥衲子。從末上頭。便有憤憤。不受人處分底志氣。向未屙已前。一覰覰透。自然臨機大用掀豁。如獅子游行。不求伴侶。壯士展臂。豈借他力也。予昔年極力求道。力盡神疲。大事益遠。後方平生佛法身心。一時放下。一棒打不回頭處。忽然識得吾家舊物。譬如寶物。篋器在手。隨意而用。良可喜耳。
　　從上來事。如娑竭龍王降注大雨。非大海不能容受。如是過量事。非過量機。亦不能入作。其間宿有道機者。聊聞人指點著。如誤食金剛。要令此金剛出。心乃休息。
　　西山鄙叟。曩有編蒲之念弗忘。往來松陽三十年。未甞以一言勸人留心禪門。將知此事非大根大器。將盡未來際。為期程。放盡一切人我取捨為加行。未議進向也。

　　偈頌
　　僧問南院。寒暑到時如何。院云。紫羅抹額綉裙腰。僧云。上上之機今已曉。中下之機事若何。院云。炭庫裏藏身

　　紫羅抹額綉腰裙。傾國風流宛勝秦。玉笛插藏人不見。夜深吹起鳳樓春。

　　不二軒

　　不於三界現身意。誰謂維摩談不二。山空晝永鳥無聲。春光不在千花裏。

　　訪廣因忻講師。不遇

　　白雲山出復山沒。寒澗日西還日東。長老不歸予又去。唯留蘿月與松風。

　　訓學徒

　　雲居高菴老人。在龍門作首座。臨眾事。必曰須知有識者在。他日侍誨次。甞請問其說。高菴曰。平生眾中立志。免沈于下愚者。盡出此語耳。豈不聞大溈警語曰。舉措看他上流。慎勿隨於庸鄙。廣眾之中。鄙者常眾。識者常少。鄙者易習。識者難親。果能自奮於其間。如一人與萬人戰。庸鄙之習力盡。真挺特沒量漢也。
　　余從是。終身踐其言。然有識者。果何人哉。學者得其旨歸。行脚大事。不遠而復。氣勝志則為小人。志勝氣則為端人正士。唯志與氣齊。為得道之賢聖。有人於剛很。不受諫曉。氣使之然也。公正之士。雖強之使為不善。寧死無貳。志使之然也。
　　耆婆將死。百草皆泣曰。耆婆在世。我等有用。耆婆死後。世間無識我者。此喻世間諸法。佛在世時。佛能用之。若佛滅度。諸聲聞僧所不能用。
　　余未出家。將冠之年。見獨居士。甞謂余曰。中無主則不正。外無正則不行。此語。宜終身踐之。聖賢事業。備矣。余佩其說。在家立身。出家學道。以至中年。撫眾以此。如衡石之定重輕。規矩之成方員耳。捨此。便事事失準。

　　竹菴珪和尚語　　　　嗣佛眼
　　上堂

　　真實本有之事。不可妄求。現成難信之宗。終無所得。爰自靈山付囑。鷄足授衣。晝渡重溟。夜航一葦。皆緣上祖不了。殃及兒孫。汝等諸人。各各如初心而出家。如初心而行脚。切須自重。莫受人瞞。異時足下煙生。也怪天寧不得。
　　天寧今日。為諸人。說老婆禪去也。一切眾生。是正報。山河國土。是依報。一切眾生有情有血氣。山河國土無情無知覺。佛言。有情無佛性。無情有佛性。有情不解說法。無情常說法。你諸人。還聞無情說法麼。莫道剎說。眾生說。常說熾然說無間歇。是無情說法。若恁麼說。內為色身所惑。外為山河所眩。終不聞說法。諸人。要會無情說法麼。靜聽靜聽。良久云。句下不知言外旨。目前迷悟隔千山。
　　師良久云。莫瞌睡。若據令而行。豈有今日。正使法堂前草深一丈。孤峯外水泄不通。猶未為分外。何故。自有佛有祖以來。不敢錯誤諸人一毛頭許。三令五甲之後。也不得錯怪人好。若是箇漢。須於格外明機。肯向途中辨的。擡眸掩耳。側掌飜身。澄源湛水而未可停舟。峻浪驚波。而豈容擬棹。但是凡情聖解。理照覺知。祖教詮量。古今通辯。一時剗削。徹底消除。自然一箇箇不受人瞞。豈不見道。暫時岐路。終費輪蹄。得坐披衣。向後自看。驀拈拄杖。卓一下。喝一喝。云幽州猶自可。最苦是新羅。
　　請首座云。衲帔蒙頭。下板頭邊。且打瞌睡。蒲團疊足。長連牀上。隨分挨肩。忽然露柱眼開。聖僧也須出院。切忌釘樁搖櫓。更須看風使帆。各各總在其中。人人自宜照顧。且道。照顧箇什麼。喝一喝云。堂中賓主句。覿面沒親踈。
　　師在褒禪。受廬山東林院請。云。不動之機。往復無間。且前生死。要妙無根。還有薦得底麼。薦得薦不得。是誰分上事。僧問。立地薦得時如何。師云。癡人面前。不得說夢。僧云。薦不得如何。師云。啞子喫冬瓜。僧云。薦得薦不得。畢竟是誰分上事。師云。是你分上事。僧云。便恁麼去時如何。師云。出門須見路。莫比在家時。僧云好。師云吽吽　師乃云。適來上座道。薦得。薦不得。是誰分上事。山僧道。是你分上事。須恁麼看始得。設使你立地薦得。我且問你。許多時向什麼處去來。所以道。絕滲漏。超情離見。方得不作兩橛。大眾。一山南北煙霞裏。兩寺東西林麓間。開眼如今渾是夢。莫言真箇在廬山。夢境全真。三界依夢心而住。幻機本寂。萬法隨幻相而生。以如夢如幻之心。了世出世間之事。是故。在此在彼。江月本自分身。出機入機。嶺雲初無作意。投子和尚。下繩床而立。十方世界。毫髮不差。趙州老漢。拽拄杖便行。天下人摸[打-丁+索]不著。大眾。到這裏。且道。去則是。住則是。起雲自笑褒禪老。結社人呼遠法師。
　　面前一道如絃直。當門不用栽荊棘。陝府鐵牛。昨夜失却尾巴。嘉州大像。不是白拈賊。趙州南石橋北。黃河九曲吞崑崙。大悲院裏安彌勒。
　　正旦云。諸法不動故。萬象歷然故。性相常住故。我及涅槃。二皆空故。遂呵呵大笑云。新年頭作恁麼語話。以拄杖卓一下云。元正啟祚。天地玄黃。泥揑聖僧。又添一歲。廬山五老峯。一夜不覺頭白面皺。南嶽三生藏。去年已是眼暗耳聾。將謂彼此接物利生。誰知如今魔強法弱。仁義盡從貧處斷。世情偏向富門多。伏惟。山門監寺。首座大眾。應時納祐。各各道體萬福。昨夜隣家乞新火。曉窓分與讀書燈。師高聲喝云。你諸人看看。眼目定動也。左神茶。右鬱壘。鍾馗小妹生歡喜。開門不用掛桃符。昭昭靈靈元是鬼。遂長噓云。但願今年蠶麥熟。羅睺羅兒豎一指。遂豎起一指云。還會麼。良久云。俱胝和尚。
　　東林百不會。瞎驢隨大隊。鞭打不進前。步步只倒退。一日復一日。靈臺轉昏昧。死去入地獄。永劫終不悔。大眾。為什麼如此。開口見心肝。實語當懺悔。
　　喝一喝云。錯。又喝一喝云。錯。復喝兩喝云。錯錯。乃大笑云。錯錯。東林手把斷貫索。諸方鼻孔都穿却。人問如何不自穿。自己鼻頭難摸[打-丁+索]。而今子細細思量。元來不是而今錯。擲下拂子。下座。
　　到廣因。訪妙喜和尚。眾請。云。師翁咬破鐵酸饀。後來兒孫被他賺。如今重為振綱宗。只提一口金剛劍。可笑諸方老凍膿。口裏只今無佃線。彭崎逆浪卷波瀾。霹靂聲中看閃電。大眾。雲門句裏別有生機。甘蔗洲邊漸入佳境。俊鶻窠裏不生朦鴟。猛虎窟中更添獅子。哮吼處壁立萬仞。吒呀地誰敢當頭。東林老子。到這裏。彼此有落節處。何故。閙市裏上竿。還瞞得你諸人麼。雖然如是。山僧同行在此。說一片禪。直教四六八六。錦上添花。一要塞斷諸方老和尚口。二要捩轉你禪和子鼻孔。你諸人。到這裏。須是定省精神始得。遂卓拄杖云。金鏃慣調經百戰。鐵鞭多力恨無讎。
　　請化主云。聖泉欲打一隻鐵船。與諸人下海去。請曼殊室利法王子四人。為招頭。請常不輕菩薩常精進菩薩不休息菩薩二十四人。兩邊搖櫓。請三千佛會中婁至佛子等三人。向中間打坐。老僧老大衰颯。且於末後。獨自把梢。運載貪瞋癡。嫉妬憍慢慳貪謟曲。一切眾生。三界二十五有。十二類生。情與無情。同登彼岸。爾時會中。有一菩薩。於大眾前。唱說偈言。學道先須有悟由。還如曾鬥快龍舟。雖然舊閣閒田地。一度羸來方始休。聖泉道。你道則太煞道。只道得一半。聖泉道。一度贏來未肯休。人人皆欲鬥龍舟。錦標奪得蘭橈在。不落諸方第二頭。乃驀拈拄杖。召大眾云。大家齊著力。遂卓拄杖云。鐵船三百丈。誰怕浪頭高。
　　至節云。一陽生。萬物萌。天本清。地常寧。四時行。萬彙成。如緯經。如權衡。天心平。人心誠。日月明。鬼神警。方知天地分濁清。古今無虧盈。聖泉拄杖猶通靈。敲骨出髓。方悟從上諸聖盌鳴聲。猶較芭蕉半月程。芭蕉道。你有拄杖子。我與你拄杖子。你無拄杖子。我奪你拄杖子。卓拄杖一下云。冬到寒食一百五。
　　今日許你諸人東問西問。有解問者出來。僧出擬問。師云。此去西天路。迢迢十萬餘。下座。
　　半夜穿針。盡十方皆成線路。你諸人為什麼透不過。天明喫粥。無一絲毫不露真機。你諸人為什麼撥不轉。透不過處路布分明。撥不轉時真機獨露。大眾會麼。半夜夢中驚驟雨。三更枕上聽秋聲。
　　住鼓山。入方丈云。烈火焰中。蟭螟蟲如何棲泊。大爐韛裏。金剛鑽燒得通紅。驀然腦後一錐。鐵佛也須汗出。佛祖重新煅煉。衲僧再上鉗鎚。直饒千手大悲。這裏如何摸[打-丁+索]。卓拄杖云。打破從教重錮鏴。休言鈍鐵費鉗鎚。以拂子。擊禪牀。下座。
　　雪峯回云。前日鼓山望州亭。與雪峯烏石嶺。鼻孔相拄。今日雪峯象骨山。與鼓山大頂峯。眉毛相結。你諸人總在裏許。眼眨眨地看了。為什麼不知。若知。即辜負上座。若不知。即辜負山僧。此一語。有二負門。若人會得。於佛法中不妨有箇入處。以拂子擊禪牀。下座。
　　病起云。天晴開水路。無事設曹司。病多諳藥性。小慈妨大慈。山僧尋常口吧吧地是病。病後口挂壁上是藥。以口挂壁上之藥。治口吧吧之病。如今較些子。所謂藥不瞑眩。厥疾不瘳。諸人也有一般病。尋常覓禪覓道學佛法。這箇是病。山僧這裏。總無禪道佛法與你是藥。以無禪道佛法之藥。治諸人覓禪覓道之病。藥病相投。切須審詳服食。不可亂投湯劑。似經蠱毒之鄉。滴水不可霑脣。涓滴若犯。便是喪身失命。山僧又有一般病。諸人尋常上來。一言不相當。拽拄杖打出三門外。直是棒折也不放。只為山僧太煞當斷不斷。返招其亂。所謂小慈妨大慈。此一般病。山僧尋常自知。如今一筆勾下。更不論量。且問諸人。去却藥忌一句。還有道得底麼。劍為不平方出匣。藥因經驗始傳方。卓拄杖。下座。
　　陳承事供五十三善知識請。僧問。佛眼和尚。聞風吹書閤門開。乃云。無風自動。好與三十棒。意旨如何。師云。先師是邛州人　師乃云。大眾。陳承事與大眾。昔在華嚴會上相見。如今還記得麼。若記不得。老禪不免與諸人說去也。驀拈拄杖。卓一下云。塵融法界。念盡毗盧。千眼頓開。纖塵不立。遊戲寶明空海。超越菩提覺場。善財入樓閣之門。重重無盡。居士供蒲塞之饌。種種莊嚴。以上妙飲食供養為法門。以廣大願心總持為佛事。一一攝入。一一交參。一一圓融。一一周徧。理事平等。真俗混融。凡聖同源。因果不二。直得文殊騎獅子。入普賢鼻孔裏藏身。普賢騎象王。入文殊眼睛裏瞌睡。釋迦彌勒。掩耳偷鈴。勢至觀音。抱贓呌屈。正當恁麼時。敢問大眾。是第幾重法界。還道得麼。重重無盡處。眼上眉毛。
　　李丞相入山慶閣。請云。隔江舉手相招。橫趍而去。覿面單刀直入。莫問如何。須及盡這邊那邊。終不起佛見法見。赫日光中。豈容眨眼。大火聚裏。正要飜身。一句臨機。懸崖撒手。大居士初開寶鉢。賓頭盧未厭塵機。高閣凌空。眾必飛翔而後集。四山無路。惟得神通者來遊。起大悲無緣之慈。受檀越最初之供。洗鉢於靈源洞口。飛錫過大頂峯頭。雲散月明。水流花落。豈不見。雲門問僧。光明寂照徧河沙。豈不是張拙相公語。僧云是。門云話墮也。師云。那裏是這僧話墮處。鼓山道。相公說法。闍梨話墮。沒量大人。只消一箇。光明寂照徧河沙。衲帔蒙頭閒處坐。休休莫莫。不可說。此不可說。亦不可。但願眾生却有緣。居士依前還恁麼。大眾。且道。恁麼好。不恁麼好乃高聲云。話墮也。拋拄杖。下座。
　　住能仁。入院云。老龍千丈湫。晴空散飛雪。尊者諾詎羅。坐視眼眨眨。老禪來住山。梵志飜著襪。乍可刺汝眼。且要話頭活。大眾。話頭既活。語脈便通。不疑天下老和尚舌頭。便是自己放身立命處。勝熱婆羅門。投身大火聚裏。諾詎羅尊者。撒手萬仞崖巔。一念初無古今。彈指便分新故。因緣時節。與物不差毫釐。成住壞空。隨心轉變自在。若謂插一莖草處。便是不勞斤斧時。則眾生定業難逃。而古佛過去久矣。遂拈拄杖。喝一喝云。老禪不打鼓山鼓。送老來看鴈蕩山。傑閣重樓都不見。溪邊茆屋兩三閒。擲下拄杖。下座。
　　釋迦彌勒。猶是他奴。臨濟德山。是何草芥。向上一路。荊棘成林。更欲翻身。墮崖落壍。總不動著。當處活埋。生機臨時。飜成亂統。與你諸人。一時拈却了也。恁麼也不得。不恁麼也不得。恁麼不恁麼總不得。你諸人合作麼生。良久云。穿耳胡僧葱嶺去。夜行踏雪馬蹄輕。
　　解夏云。懸泉千尺瀉龍湫。一葉蕭蕭萬木秋。坐看孤雲行看月。更無佛法掛心頭。一夏九十日。無一日不禁足安居。大眾百餘人。無一人不安樂快活。既無名聞利養。是非得失。攪擾心意。又無佛法知見。玄妙解會。惱亂肚腸。展脚縮脚。聽渠自在自由。開口合口。從君說黃道黑。末後一句。始到牢關。坐斷十方。不通凡聖。正當恁麼時。忽有人問你。在什麼處度夏。向他道能仁寺裏得麼。乃呵呵大笑云。山橫石礙疑無地。路轉溪斜別有村。
　　至節云。晷運推移無不動。日南長至幾曾遷。應時納祐無他事。依舊三門開兩邊。大眾還見麼。三門開兩邊。一句具三玄。今古應無墜。分明在目前。且道。目前事作麼生。孔明廟前有古柏。枝如青銅根如石。蒼皮溜雨四十圍。黛色參天二千尺。但見年年是好年。豈知日日是好日。小樹子傍山栽。花從葉裏開。枝高攀不得。羅袖拂將來。長至令晨。伏惟知事首座大眾。各各起居萬福。久立眾慈。伏惟珍重。
　　供千佛會請。師拈起拄杖。示大眾云。三千諸佛。盡在山僧拄杖頭邊。放過即不可。若不放過。不免為諸人。重新煆過。卓拄杖一下。喝一喝云。塵融法界。念盡毗盧。咫尺跨於大千。剎那超於三世。過去諸如來。秤鎚落井。現在諸菩薩。塞壑填溝。未來修學人。如麻似粟。大眾。急著精彩。擲下拄杖云。回頭拾得新羅箭。自是諸人不丈夫。

　　龜峯晦菴光禪師語　　　　嗣雪堂

　　上堂。達磨不來東土。人人鼻孔遼天。及乎選佛場開。能有幾箇。心空及第。若是臨危不變。真大丈夫。何以。罽賓國王一刀兩段。其或未然。臨崖看滸眼。特地一場愁。
　　大無外。小無內。半合半開。成團成塊。老胡既隔絕。衲子多違背。雪竇與麼剖判。大似失錢遭罪。殊不知。築著磕著。須教粉碎。火亂灰飛。雲龍慶會。直得文殊普賢。走却座下獅象。大地山河。具足百千三昧。如今總在薦福拂子頭上。若向這裡會得。缺齒老胡。放憨布袋。若也不會。南山北山轉增霶霈。
　　老胡教外別傳。不立文字語句。覓心內外總無。達磨兩手分付。大眾。第一不得承虗接響。第二掃却葛藤路布。直得洋瀾佐蠡。無風浪起。有句無句。如藤倚樹。溈山跳入水牯隊中。大食國人。在中庭作舞。諸人還知麼。若知。直得大笑。笑三十年。始得。且道。笑箇什麼。生鐵秤槌被虫蛀。
　　結夏云。十五日已前。月映天闕。珠動龍淵。十五日已後。洋瀾佐蠡。無風浪起。正當十五日。不是目前機。亦非目前事。直得西河獅子。踞地哮吼。直指單傳。氷消瓦解。光上座。向盡大地人。無本可據處。借雪峯項上。百二十斤鐵枷。作長夏中。九十日佛事。諸人便與麼去。猛虎毒蛇共住。鑊湯爐炭安居。其或未然。不免循途守轍。下座。與大眾。行結制人事。
　　佛佛授手。祖祖相傳。咄。法出姦生。事久多變。大闡提人家男女。撞入瞎驢隊裏。將臨濟正法眼藏。一時滅却。忽有箇靈利漢。暗裏抽橫骨。明中坐舌頭。管取坐致太平。豈不見道。天上有星皆拱北。人間無水不流東。
　　數日暑氣如焚。一箇渾身。無處安著。思量得也是煩惱人。這箇未是煩惱。更有己躳下事不明。便是煩惱。所以達磨大師煩惱。要為諸人吞却。又被咽喉小。要為諸人吐却。又被牙齒礙。取不得捨不得。煩惱九年。若不得二祖不惜性命。往往轉身無路。煩惱教死。所謂祖禰不了。殃及兒孫。後來蓮華峰菴主。到這裡。煩惱不肯住。南嶽思大。到這裏煩惱不肯下山。更有臨濟德山。用盡自己查黎煩惱。鉢盃無柄。龜峯今日。為他閒事長無明。為你諸人從頭點破。卓拄杖一下云。一人腦後露腮。一人當門無齒。更有數人。鼻孔沒半邊。不勞再勘。你諸人。休向這裏。立地瞌睡。殊不知。家中飯籮鍋子。一時失却了也。你若不信。但歸家點檢看。
　　大眾。好太無端。東海鯉魚。喫雲門一棒。忍俊不禁。連旬繼月。雨似盆傾。直得須彌峯頂。洪浪拍天。無限兒郎。山上釣魚。爐邊聽水。江西馬大師。憤悱不甘。倩龐居士。一口吞盡。大地絕纖塵。江河絕涓滴。諸人還信得及麼。若信不及。但向衣單下點檢。果然乾嚗嚗地。方知道。家住海門東。扶桑最先照。
　　宗通說不通。如日被雲籠。說通宗不通。似蛇入竹筒。宗亦通說亦通。杲日麗虗空。古德和光同塵。許你頭正尾正。入理深譚。失却隻眼了也。龜峯則不然。宗通說不通。亦不得。說通宗不通。亦不得。宗亦通說亦通。亦不得。不得亦不得。金剛眼睛十二兩。衲僧手裏秤頭低。
　　道不在靈山。切勿求諸己。千林顛鷂風。畢竟從何起。若向這裏。著得隻眼。旋嵐偃嶽而常靜。江河競注而不流。豈不見道。千峯勢到嶽邊盡。萬派聲歸海上消。
　　舉長慶云。撞著道伴交肩過。一生參學事畢。師云。敗軍之將。止宿草菴。帶累多少兒孫。轉身無路。殊不知。築著磕著。頭破腦裂。塞壑填溝。正是眼中添屑。若論參學事。直是天地懸殊。豈不見道。欲得不招無間業。莫謗如來正法輪。
　　正月將終。仲春未至。半合半開。好箇巴鼻。眨得眼來。打落第二。遂以拂子。擊繩牀一下云。閃電未收。霹靂隨至。蟄戶俱開。為什麼。龍無龍句。具擇法眼。子細檢點。
　　我宗無語句。亦無一法與人。巖頭和尚不識好惡。向諸人頂[寧*頁]上。大斧斫了手摩挲。既乃不惜性命。八字打開。因什麼爐韛之所鈍鐵猶多。眾中莫有具通方眼底衲僧。向鑊湯爐炭裏。救取巖頭老漢。亦乃天下老宿無過。其或未然。山僧辜負諸人庶幾。諸人辜負山僧太煞。

　　別峯印禪師語　　　　嗣密印

　　上堂。雷太博入山云。皂蓋翩翩入翠微。機前俊鷂過多時。而今更欲形言語。只恐淵明暗皺眉。雖然如是。大海若知足。百川應倒流。
　　一句便透。這頭踏著那頭翻。三搭不回。東行不見西行利。直得作盡伎倆。用盡工夫。半夜立雪齊腰。終年負石舂米。為驢事未了。辛苦上下於玄沙雪峯。因劫火洞然。崎嶇往來於大隋投子。以至雪床忍凍。火隊藏身。吞過百千栗棘蓬。嚼破百千鐵酸饀。而今從頭子細看來。許多作家。當時皮下還有血麼。雖然如是。八十翁翁入場屋。真誠不是小兒戲。
　　徧地殘紅春去也。拍天漲綠興悠哉。道人覓甚安心法。達磨當時帶不來。敢問大眾。達磨既帶不來。後代將何傳授。卓拄杖一下云。文不加點。
　　住遂寧東禪。入院。舉僧問靈雲。佛未出世時如何。雲豎起拂子。問。出世後如何。雲亦豎起拂子。其僧不肯。後到雪峯。問。佛未出世時如何。峯豎起拂子。問。出世後如何。峯放下拂子。僧禮拜。峯便打。
　　師拈云。諸方盡道。雪峯放下拂子處。有放有收。殊不知。已是落七落八。若是東禪即不然。佛未出世時如何。劈脊便打。出世後如何。劈脊便打。為什麼如此。待得餘甘回齒頰。已輸崖蜜十分甜。
　　六月初一。燒空赤日。十字街頭。雪深一尺。掃除不暇。回避不及。凍得東村廖胡子。半夜著鞋水上立。
　　虎頭帶角人難措。石火電光須密布。假饒烈士薦應難。懵底如何善回互。遂喝一聲云。索頭已在山僧手裏。放去也得。收來也得。且道。不放不收一句。作麼生道。月似彎弓。少雨多風。
　　便是猶陪句。如何已涉言。須知言句外。聲色不相干。且離却聲色言句。如何相見。秋風吹渭水。落葉滿長安。
　　散聖節。舉太宗皇帝。因僧相見。帝問。近離甚處。僧云。臥雲。帝云。臥雲深處不朝天。因甚到此。僧無語。
　　雪竇代云。難逃至化。海印云。聖明難遇。
　　師拈云。咫尺龍顏。這僧蹉過。若非二尊宿作家。爭見君臣道合。正法則不然。臥雲深處不朝天。因甚到此。只對云。雲從龍。風從虎。
　　舉僧問雲門。如何是沙門行。門云。會不得。進云。為什麼會不得。門云。只守會不得。
　　師拈云。前箭射人可。後箭射人深。鍾先生沒後。此道少知音。
　　豎起拂子云。見麼。太陽溢目。萬里不掛片雲。三世諸佛。歷代祖師。於此只眨得眼。至於一棒一喝。一機一境。總是覆盆之下呈伎倆。還有透得底麼。咄。誣人之罪。以罪加之。
　　住金山。開堂。舉仁示皇帝。夜夢。神人勸發菩提心。宣左右街僧錄問。菩提心。作麼生發。皆無對。
　　雪竇代云。實謂古今罕聞。海印信云。莫過於此。
　　師云。至尊面前。好一場佛事。左右街蹉過。即且置。只如二老。還得直截也未。或問金山。菩提心如何發。只答云。王言如絲。其出如綸。
　　張都督生日云。淨法界身。本無出沒。大悲願力。示現受生。故黃面瞿曇。從法界藏。流出正體智。正體智流出後得智。後得智流出大悲心。是以從兜率天。退入胎。住胎。出胎。出家成道。轉法輪。度眾生。如優曇鉢花。時一現耳。
　　而少傅樞相都督相公。乘過去大悲大願。大智大力。山川孕秀。河嶽儲靈。於九月二十日降誕。恩隆宸眷。慶溢民瞻。千聖之所護持。萬靈之所景仰。況斯文關治道之得失。而大老為天下之重輕。敢憑佛法之緣。仰祝喬彭之壽。正當恁麼時。敢問諸人。黃面瞿曇。與大丞相。如是奇特。如是殊勝。從什麼處流出。諸人若識得去。則二老道不虗行。其或未然。春行萬國春無跡。月滿千江月不分。
　　只恁麼。過犯不少。更擬搖脣鼓舌。展事投機。則千佛出世。不通懺悔。所以靈山會上。是知而故犯。曹溪門下。是知而故犯。山僧今日。不可更把髻投衙。是則是若不入水。爭見長人。
　　密印忌日。拈香普示大眾云。還見麼。昔日哦眉山上。親曾把斷要津。今朝楊子江心。依舊不通水泄。不肯伊會佛法。只肯伊沒人情。不肯伊口巴巴。只肯伊乾嚗嚗。留下千斤擔。褲無口。裩無襠。聊焚一炷香。冤有頭。債有主。
　　今年月。去年月。四海九州同皎潔。去年人。今年人。鼻孔依前搭上脣。只道年年人與月。一回相見一回新。或修行或供養。馬師鼓起無風浪。爭如此夜十分圓。人在妙峯孤頂上。
　　舉趙州一日侍者報云。大王來也。州云。萬福大王。侍者云。未到在。州云。又道來也。
　　師云。來也宮殿隨身。去也笙歌滿路。侍者白頭如新。趙州傾蓋如故。
　　臘八云。佛高一丈。魔高一丈。正覺山前。無風起浪。金山箇裏。佛魔俱喪。明星現時。且莫欺誑。無牛乳糜。有德山棒。為甚如此。真法供養。
　　慈航到。云。每遇五日一參。雖是諸方舊例。今日宗師面前。豈容亂呈懵袋。雖則恁麼。不可放過。遠山作眉紅杏腮。嫁與春風不用媒。老婆三五少年日。也解東塗西抹來。且道。今日又作麼生。逢人切忌錯舉。
　　舉僧問睦州。一言道盡時如何。州云裂破。僧無語。
　　又問雲門。一言道盡時如何。門云。老僧在你鉢袋裏。
　　師拈云。雲門睦州二大老。美則美矣。要且未勦絕在。或有人問徑山。一言道盡時如何。只向他道。省得山僧一半力。
　　裴十觀察。供羅漢云。具般若種。於般若上。自見自明。有福德人。於福德上。愈修愈進。如會百川而歸海。似增九仞以成山。榮華轉榮華。殊勝又殊勝。此是大檀越觀察分上事。於一切法。成一切智。具大人相。號正徧知。此是三世諸佛分上事。雙斷二障。雙證二空。欲證圓覺。而未極圓覺。此是諸菩薩。分上事。知苦斷集。證滅修道。以佛道聲。令一切聞。此是靈山。五百十八大阿羅漢分上事。向上一路。千聖不傳。學者勞形。如猿捉影。此是歷代祖師。分上事。雖然如是。差別不同。而龍樹祖師道。生為四種生。眾為四衍眾。此一法界藏。徧於彼行處。是知大檀越。與諸佛菩薩。五百羅漢。歷代祖師。同一舌頭。同一解脫。同一關棙。譬如瓶盤釵釧。同是一金。江河淮濟。同是一水。酥酪醍醐。同是一味。若向這裏會得。則聖凡平等。理事一如。眾中莫有箇瞞不得底。出來道。徑山這裏。是什麼所在。說同說不同。說異說不異。正當與麼時。如何排遣。卓拄杖云。青山不鎖長飛勢。滄海合知來處高　復頌云。雨足斂煙雲。山晴開錦綉。良哉信心人。知有向上竅。携家上崔嵬。法席為宏開。五百阿羅漢。擲錫與浮杯。赴供如雲集。壽山增岌岌。次男慧性開。念念皆迪吉。徑山不覆藏。言外要承當。風雲重際會。歸去侍清光。
　　說法不勞三寸舌。參禪惜取兩莖眉。玉攔干畔青青柳。最好人間二月時。諸人。莫作時節會。莫作佛法會。莫作玄妙會。莫作平常會。總不恁麼。畢竟作麼生會。憶昔首山曾漏泄。新婦騎驢阿家牽。
　　古德道。何似生。遼天鶻。萬重雲。只一突。
　　大慧師叔道。何似生。莫妄想。直饒透出古今。也是胡孫伎倆。
　　別峯晚輩。輒敢續貂。何似生。合取口。三世諸佛不知有。日午打三更。面南看北斗。
　　舉演首座挂牌。云黃面老子云。自未得度。先度他者。菩薩發心。自覺已圓。能覺他者。如來應世。諸兄弟。佛祖既有榜樣。子孫只得遵承。弘持蓋是大緣。靖退實為小節。
　　前堂首座禪師。道價精金美玉。充滿江湖。機鋒掣電奔雷。高超佛祖。雙徑久煩分座。諸方無不欽風。此來川藞苴。相聚有緣。正賴善知識。共垂隻手。重開法施。接納方來。使碧眼胡兒子孫。轉見昌盛。有白衣老人眷屬。密賜扶持。前程未易度量。當場豈可退避。且已展不縮一句作麼生道。袖中凜凜吹毛劍。千聖齊教立下風　復頌云。律身行業凜氷霜。接物機關走雷電。七千餘指渴思漿。願為重提正法眼。
　　海書記出世開元。引座云。諸佛橫說豎說。祖佛全提半提。權掛垢衣。初無實法。七擒七縱。用不祥之器。豈得已哉。雙放雙收。呵學語之流。蹉過久矣。
　　當山海書記。棄儒學佛。捨律參禪。為三吳爛漫之遊。探千聖不傳之妙。可取者如灘底石。不隨流俗之波。難掩者如器中鍠。屢却藩侯之請。今則姑蘇緣熟。史君命嚴。拈拄杖。往據要津。把葛藤。束之高閣。佛祖爐韛中。煆煉得底。人天眼睛裏。正好施呈。迦葉維衛想已點頭。龐老維摩亦皆稽首。益無所益。為無所為。橫彼岸之慈航。皎昏衢之慧矩。乃云。海首座。火落韈[袖-由+幻]。只自承當。箭離弓弦。不容擬議。且直下承當。作麼生道。莫道洞深雲出晚。須知果熟自然香　復頌云。初三十一。中九下七。眾眼難瞞。當機莫惜。
　　奉　旨。靈隱開堂。
　　遣中使付　御香。
　　謝　恩畢。捧起示眾云。香水海中流出。玉皇案上頒來。九州四海。散作光明雲。萬歲千年。用嚴　皇帝壽。
　　判府尚書度疏。師接起。示眾云。毛錐子上。舌相廣長。吐作仙機之錦。曹溪路畔。春風蕩漾。遂開枯木之花。其中一點誵訛。不妨對眾吐露。
　　拈香祝　聖云。此一瓣香。七佛已前。靈根秀發。九天之上。瑞氣盤旋。恭為　今上皇帝。祝延聖壽。恭願。子帝王於大明之上。閱世無疆。友天地於太極之初。卜年有永。
　　天眷。恭願。金枝玉葉。如珠網以交輝。福海壽山。空芥城而不動。
　　文武官僚。恭願。佩玉鳴珂。天作明良之會。攀龍附鳳。日新經濟之能。
　　此一瓣香。眼看不入。鼻齅不聞。半生歷盡艱辛。一旦得來容易。骨董袋裏。幾回曾已施呈。龍牀角邊。今日重新說破。若有所為。祖圜悟父密印。未肯點頭。若無所為。新彌勒舊釋迦也須熏倒(問答罷)。　乃云。建法幢立宗旨。不須三令五申。超毗盧越釋迦。只要一刀兩段。從上來。有句無句。是心非心。金剛栗棘。覿面拈來。兔角龜毛。當場擲出。未免傷鋒犯手。帶水拖泥。我王庫內。無如是刀。明眼人前。作無限笑。雖然恁麼。當爐不避猛火。當言不避截舌。而今傾西湖水錢塘水。以為墨。束飛來峰凌霄峯。以為筆。以此筆。以此墨。欲寫達磨所傳之法。欲書　今上皇帝所得之妙。書也書不盡。寫也寫不及。只這寫不及。書不盡處。或有一箇半箇。覰透誵訛。見得諦當。如捎空俊鷂。不受羅籠。似出鑛精金。決無改變。一了一切了。一明一切明。能殺人而活人。不逐物而却物。所以道。我此法印。為欲利益世間故說。而今說即說了也。喚什麼作法印。卓拄杖一下云。擘開華嶽連天色。放出黃河到海聲。
　　臣僧某。此日開堂。舉揚般若。所有一毫之善。恭為　今上皇帝。祝延聖壽。恭願。父堯子舜。兩宮睿筭無疆。君聖臣賢。四海生靈有慶。
　　伏念。某。山林螻蟻之臣。誤蒙睿旨。差住徑山。此山乃兩宮祈禱去處。千古道場。庸陋之人。祇領而來。不勝戰汗。此日開堂。攽降御香。光輝溢目。實為希世之遇。誓與衲子。安禪林下。力行此道。以答鴻休。臣無任瞻天望聖激切屏營之至。
　　復舉。張商英在江陵府。請皓布裩升堂祝聖。皓公問答罷。遂示眾云。公不見。良久又云。公不見。時無盡云。見了也。皓公遂下座。一眾惘然。
　　師拈云。提過量人境界。須過量人證明。諸方盡道。皓布裩忘了話頭。張無盡救得一半。且得沒交涉。新徑山。輙有頌云。胡張三黑李四。不會禪不識字。驀然相見閙籃頭。話盡平生各歸去。十日雨五日風。謳歌鼓舞樂無窮。

　　普說

　　別峯箇裏。無可與兄弟商量。無可與兄弟探究。是非緇素。得失迷悟。盡是兄弟擔帶得來。自起自倒。別峯一毫不曾動著。有志之士。切宜細意。古德道。宗門深奧。酌度胸襟。麤飡易飽。細嚼難飢。根本差殊。良由自錯。敢問。自出叢林。見善知識以來。只為參究。且將什麼作根本。還得不錯也未。你聽人口頭。以為實解。錯了也。說心說性。以為道理。錯了也。無言寂默。以為玄奧。錯了也。行棒行喝。以為緊峻。錯了也。問東問西。以為淨潔。錯了也。拈匙把筯。以為見成。錯了也。電光石火。以為直截。錯了也。飢飡困臥。以為平實。錯了也。一絲不掛。以為到家。錯了也。呵佛罵祖。以為本分。錯了也。若能一時放下。剗得斷。去得盡。作箇水洒不著。風吹不入底。本色衲僧。不為分外。其或硬把死蛇頭。則千聖出來。亦無救汝處。釋迦老子。三無數劫。勤苦修行。也只為此事。及乎以殊勝願力。示現王宮。出家成道。且作箇榜樣。而今盡道。教外別傳。不立文字。是達磨宗旨。釋迦四十九年所說。皆是教乘。不知這老漢常示此意。遇作家亦常拈出。一日王舍城中。見栴陀羅二人。舁猪而過。佛指以問云。這箇是什麼。旃陀羅云。佛具一切智。猪子也不識。曰也要問過。且道。世尊意在什麼處。須要問作麼。
　　又一日上堂。大眾集定。世尊一辭不措。且道。意在什麼處。箇裏如山之固。似海之深。不容擬議。文殊多事。出來白鎚一下云。諦觀法王法。法王法如是。好一釜羹。傷鹽傷醋了也。而今人便道。此公案易會。無言處見說了也。若如此。埋沒世尊與文殊不少。你尋常一切處不作聲時何不會。須待於公案上強生卜度作什麼。故雪竇頌云。列聖叢中作者知。法王法令不如斯。未免是據欵結案。又怕你癡子輩。於此作窠窟。却云會中若有仙陀客。何必文殊下一槌。既不待下一槌。諸人作麼生會。還有仙陀客麼。到這裏。釋迦老子命如懸絲。
　　又一日外道問。不問有言。不問無言。世尊踞坐。外道云。世尊大慈大悲。開我迷雲。令我得入。且道。外道見箇什麼。阿難問佛。佛言。如世良馬。見鞭影而行。而今人便謂。默時說。說時點。乃是跛鱉盲龜見解。
　　百丈恒和尚。舉此話問法眼。語未終。法眼遽掩其口云。住住。你擬向良久處會那。恒忽然大悟。法眼如金翅入海。直取龍吞。不容佇思。若不作良久會。且悟箇什麼。
　　後來住百丈後。依樣畵猫兒一箇。上堂眾集定。云喫茶。便下座。有時云。歇。便下座。有時云珍重。便下座。平生多用此時節因緣。眾人不曉其意。這老漢。殺人不用刀。只緣他有實證處。放將出來。自然離泥離水。
　　後來自頌此三轉因緣云。百丈有三訣。喫茶珍重歇。直下便承當。知君猶未徹。他既垂示。要人承當。既直下承當。為什麼未徹。知麼。百丈賴有此語。救得一半。
　　後來古塔主云。只如恒和尚作此一頌。且道。見處如何。還知得失否。是他三度上堂。却似箇好人。後來作此一頌。恰似面上雕兩行字。若是通人達士。舉起便知。後學初機。難為揀辨。且道。什麼處是雕兩行字處。古塔主又曰。老僧與汝從頭注出。百丈有三訣。賊身已露。喫茶珍重歇。贓物出來。直下便承當。知君猶未徹。大似抱贓判事。
　　師乃拊掌大笑云。直是好笑。且道。笑箇什麼。古塔主恁麼批判。不妨自要列為好人。若比百丈面上雕兩行字。則古塔主除却眉毛眼睛。雕得黑墨律焌了也。諸人檢點得出麼。若檢點得出。則與百丈雪屈。古塔主雪屈。世尊雪屈。外道雪屈。法眼雪屈。印上座雪屈。其或未然。屈屈。

　　小參

　　親喜二上人請。云。浮玉山頭留不住。相携夜過長蘆渡。識得諸方第一機。踏翻船子先歸去。敢問諸人。且道。歸什麼處去。看取向下注脚。瞻風撥草。結伴尋師。蓋是衲僧尋常行履處。親喜二上人。妙高臺下興闌。挾複便行。長蘆渡頭緣盡。隨流而去。須知同鄉同院。同死同生。問佛蓋有因緣。於理莫非幻化。當以平生參學眼目。埽蕩歷劫虗妄根源。滔天雪浪處。把斷要津。沃日雲濤中。不漏涓滴。吸乾滄海。擊碎驪珠。携龍女同出娑竭宮中。笑夾山滯在華亭橈下。歷歷落落。似金博金。密密綿綿。如水歸水。
　　記得。夾山參華。亭船子和尚。子云。大德住在何寺。山云。似則不住。住則不似。子云。汝道不似。不似箇什麼。山云。不是目前法。子云。汝甚處學得來。山云。非耳目之所到。子云。一句合頭語。萬劫繫驢橛。舡子又問。垂絲千尺。意在深潭。離鈎三寸。子何不道。夾山擬開口。舡子以橈打落水中。纔上舡。舡子又問道道。山擬開口。船子又打。夾山於此有省。不覺點頭。子云。竿頭絲線從君弄。不犯清波意自殊。夾山遂問。拋綸擲釣師意如何。子云。絲懸綠水浮定有無人意。速道速道。山云。語帶玄而無路。舌頭談而不談。船子不免用冬瓜印子。說道釣盡江波。錦鱗始遇。山乃掩耳。不妨作家。子云。如是如是。遂囑云。汝向去。直須藏身處沒蹤跡。沒蹤跡處莫藏身。吾二十年。在藥山。只明斯事。汝今既得。他後不得住城隍聚落。但向深山裏。钁頭邊。討一箇半箇接續。無令斷絕。夾山辭行。頻頻回顧。船子遂喚闍梨。夾山回首。船子豎起橈云。汝將謂別有。乃覆却船而去。船子雖則頭正尾正。未免養子之緣。
　　親喜二上人。坐機一路。又且不然。不待諸方帶水拖泥。翻却船子。雙雙便去。敢問諸人。且道。向什麼處。與二上人相見。良久云。誰知遠煙浪。別有好商量。

　　法語
　　示宗愿

　　僧無十年學。不獲聖法才。且道。學箇什麼。莫是學經論。學文章。學世間種種伎藝麼。且得沒交涉。豈不見。趙州道。十二時。許你一時外學。時有僧問。未審外學箇什麼。趙州云。學佛學法。且佛法。尚是外學。這老漢。十二時中。在什麼處著意。
　　宗愿。從小師慧海落髮。今歸侍親。求一語。以資參學。儻不落從上窠臼。直下覰透趙州十二時中。著意處。則知趙州赤心片片。若果親得親證。資之以學佛學法。所謂聖法才。如大蟲插翅。若只恁麼。渾崙吞箇棗。莫道不疑好。宗愿勉之。

　　頌古
　　趙州巡乞。凌行婆云。太無厭生。州覆鉢而去

　　千尺絲綸直下垂。錦鱗撥剌上鈎時。斜風細雨歌歸去。醉倒蓬窓百不知。

　　牛頭未見四祖

　　水因有月方知靜。天為無雲始覺高。獨坐孤峯休更問。此時難著一絲毫。

　　僧問夾山。撥塵見佛時如何。山云。若論此事。直須揮劍。若不揮劍。漁父棲巢

　　學佛人人被佛瞞。撥塵見得幾何般。狂風卷地雲吹散。獨立欄干宇宙寬。

　　立地佛事
　　華亭錢參政起棺

　　菊花明日是重陽。惆悵人亡德不亡。幻化浮生非久戀。乃呼相公。歸去來佛會天堂。

　　曇塔主下火

　　雙塔修成未合尖。曇公一旦驀抽單。山頭陳迹昭然在。有意重來也不難。曇塔主。自閩縣棄俗。來高沙為僧。豎起生鐵脊梁。不作鬼家活計。瞻風撥草。嘗盡諸方五味禪。抹土塗灰。偏是化人三昧熟。此山欠如龍之角。上人奮縛虎之拳。未滿十年。已新雙塔。山林增勝。道俗交欣。乘時正要合尖。久病忽翻筋斗。嗚呼大緣難辦。人命無常。實際難忘起滅心。別峯痛失左右手。今則春山寂寂。春水漫漫。相送茶毗。不勝依戀。移身換步。報恩喚起主人公。結果收因。浮玉唯憑火把子。乃呼云。曇塔主。未忘夙願。莫惜再來。蒲團禪板尚依然。栗棘金圈牢記取。若記得去。夫復何言。其或未然。從前汗馬無人識。百煉精金火裏看。

　　孫承奉掩壙

　　埽開荊棘林。鑿出金剛窟。端誠老先生。安居得解脫。端誠。元酒大羹。淡而有味。精金美玉。混而不淄。當年筆掃千人。治易名高兩學。時命未偶。豈孟裏陽果不才耶。道德自娛。笑陶彭澤歸來晚矣。有難兄如都運。有至交如後湖。一觴一詠樂餘生。四女四男奉甘旨。享七十七歲。可謂五福兼全。與三十三人。所證一絲不隔。今則霜風凜凜。林木蕭蕭。玉骨將掩於郊墟。血屬不勝於雨淚。事到這裏。夫復何言。快與承當。不勞擬議。敢問大眾。且道作麼生承當。端誠丈要知麼。大地撮來粟米粒。拖金曳紫付兒孫。

　　覺禪客撒灰

　　師以手拍灰盆云。覺禪客。還記得話頭麼。本分事絕羅籠。胡峰不戀舊時窠。靈利漢沒彼此。猛將不向家中死。山僧說法錦城三年。汝侍巾瓶。山僧放浪吳越萬里。汝隨舟檝。相從浮玉山中。問答機鋒電掣。夫何一病。縈牽半夏。驀地抽單。已得鵬禪。斷送闍維。玉骨珊珊。覺禪客。惺惺著。領取別峯老婆心。萬里天邊飛一鶚。

　　金山退菴奇禪師語　　　　嗣別峯印

　　上堂。臘月二十五。大地無寸土。蒼松雪後凋。寒梅香欲吐。奉報參玄人。動著即莽鹵。
　　滿聖節。舉肅宗皇帝。問忠國師。如何是十身調御。國師云。檀越踏毗盧頂上行。師云。肅宗。密行深深。藏頭露角。忠國師。赤心片片。醉後添盃。國恩即不然。如何是十身調御。良久云。萬歲萬歲。
　　臘八云。半夜逾城一著錯。六年苦行又千差。縱睹明星飜得轉。可怜特地隔天涯。
　　受東霞。拈疏云。不立文字。直指人心。見性成佛。又何須這箇。然雖如是。也要錦上鋪花。
　　江月照松風吹。永夜清宵何所為。佛性戒珠心地印。霧露雲霞體上衣。永嘉恁麼說話。大似向屎窖裏輥。一身不淨。更教人嗅。克由尀耐。東霞即不然。江月照松風吹。便下座。
　　舉僧問智藏。有問有答。賓主歷然。無問無答時如何。藏云。怕爛却那。
　　僧又問長慶。慶云。相逢盡道休官去。林下何曾見一人。
　　師云。二大老。恁麼答話。一人似孟嘗門下。慣接高賓。一人如李白。不攀丹桂。直入翰林。然雖如是。點檢將來。未免話墮。今日忽有人問東霞。有問有答。賓主歷然。無問無答時如何。只對他道。此處無金二兩。俗人酤酒三升。他若道。和尚恁麼答話。亦未免話墮。也怪伊不得。何故。明眼人前。
　　衲僧家。當具決烈之志。截斷門頭戶底。一念不生。前後際斷處。窮根徹源。到頂到底。更須知有窮不極處。然從捩轉關棙。脫去自得之妙。千人萬人羅籠不住。放一線道。向賓中辨主。主中辨賓。賓主混融。打成一片。絕毫絕釐處如山如岳。如山如岳處絕毫絕釐。須是恁麼人。方知恁麼事。且道。恁麼人。十二時中如何行履。麗水一星金。流沙混不得。
　　時節至也容易。春光融物華麗。不與萬法為侶底人。豈礙柳綠花紅。一口吸盡西江水。何妨魚龍遊戲。阿呵呵。囉哩哩。龐居士馬大師。倒退三千里。卓拄杖。
　　心不是佛。智不是道。幽澗水流。落花風埽。猫捉老鼠。蛇吞蚵蚾。誰弱誰強。自起自倒。此時若或自分疎。可惜光陰空到老。老不老。青州梨。鄭州棗。萬物無過出處好。
　　舉僧問雲門。樹凋葉落時如何。門云。體露金風。師云。如今叢林盡道。雲門答這僧話。一合相不可得。又云。一句中具三玄。更引雪竇云。三句可辨。一鏃遼空。若恁麼。豈免隨語生解。要直截會雲門意麼。樹凋葉落時如何。體露金風。但恁麼參。
　　舉秀才問長沙岑和尚云。百千諸佛。但聞其名。未審居何國土。沙云。黃鶴樓。崔顥題後。秀才曾題否。才云不曾。沙云。無事時題取一篇好。
　　後來死心頌云。黃鶴樓前法戰時。百千諸佛豎降旗。渠無國土居何處。留得多才一首詩。
　　近聞淨慈密和尚頌云。崔顥曾題黃鶴樓。長沙拈起當風流。大千國土俱家業。諸佛何曾有地頭。
　　師云。美則美矣。撿點將來。非但釘樁搖櫓。未免跳死心窠窟不出。東霞今日忍俊不禁。借水獻花去也。崔顥曾題黃鶴樓。長沙拈起當風流。姹女已歸霄漢去。獃郎猶在火爐頭。
　　舉黃栢問百丈。從上古德。以何法示人。丈踞坐。檗云。後代兒孫。將何傳授。丈云。將謂你是箇漢。便歸方丈。
　　師云。要會二老相見處麼。驪龍翫珠。蒼鷹逐兔。百丈踞坐。黃檗慕顧。休慕顧。掣電之機齊罔措。
　　列岫白雲翳。簷頭雨滴聲。若言西祖意。覿面隔關津。
　　謝知事。舉世尊拈花。迦葉微笑。師云。天左旋。地右轉。拈花微笑自成現。一會靈山尚儼然。更有何人眼如電。擊禪牀一下云。金火祗候。
　　吾有一言。絕慮忘緣。巧說不得。只要心傳。
　　師云。大眾。且道。心作麼生傳。卓拄杖云。鴛鴦綉出從君看。不把金針度與人。
　　住焦山。晚小參云。偶與雲水合。不與雲水同。雲散水流處。寂然天地空。直饒到恁麼田地。正是箇十成死漢。乃卓拄杖云。向者裏全身擔荷得去。管取丹霄獨步。喝一喝云。劍去久矣。復云。時來天地皆同力。惱亂春風卒未休。攪動龍門千尺浪。錦鱗入手有來由。且道。入手後如何。似我者不要。
　　舉鏡清問僧。門外是什麼聲。僧云。雨滴聲。清云。眾生顛倒。迷己逐物。僧云。和尚作麼生。清云。洎不迷己。僧云。洎不迷己。意旨如何。清云。出身猶可易。脫體道應難。
　　師云。這僧鏘頭倒轉。理極情忘。鏡清八字打開。古今榜樣。脫體道即且置。那箇是鏡清出身處。卓拄杖云。只此見聞非見聞。無餘聲色可呈君。
　　舉五祖云。今日結夏。無可供養大眾。作一家宴。管待諸人。遂舉手云。邏囉招。邏囉遙。邏囉送。莫怪空疎。伏惟珍重。
　　師云。五祖老人。不妨好箇家宴。可惜獨掌不浪鳴。若是山僧即不然。今日結夏。亦與大眾作箇家宴。命釋迦老子唱無生曲。李老君吹無孔笛。孔夫子拍氈拍板。且要閙熱叢林。光輝保社。獨有山僧只管看。何故。家無小使。不成君子。
　　僧問。如何是無明三毒。師云。纔將拄杖輕輕觸。燒却三千與大千。進云。如何是真如佛性。師云。且識取無明三毒。進云。只遮無明三毒。莫便是真如佛性也無。師云。莫將凡界眼。來翫覺園春　師乃云。適來遮僧恁麼問。山僧恁麼答。還契佗古人意也無。若契去。喚什麼作無明三毒。喚什麼。作真如佛性。仰面不見天。低頭不見地。直饒恁麼。未免坐在鬼窟裏。且跳出一句。作麼生道。寒來向火。熱則乘凉。
　　良久云。大眾。真鍮不博金。便下座。
　　舉僧問趙州。毫釐有差時如何。州云。天地懸隔。僧云。毫釐無差時如何。州云。天地懸隔。
　　師云。毫釐有差。天地懸隔。毫釐無差。天地懸隔。要識趙州麼。天地懸隔。
　　一夏九十日。看看將欲畢。諸兄弟得力處作麼生。
　　記得。僧問洞山。三身中。那一身說法。山云。吾常於此切。僧後問曹山。洞山道。吾甞於此切。意旨如何。曹山云。要頭截將去。
　　大眾。吾常於此切。有口難分雪。要頭截將去。當陽別不別。別別。江南兩浙。春寒秋熱。
　　舉僧問香林。如何是室內一盞燈。林云。三人證龜成鱉。師云。要會麼。室內一盞明燈。等閒一撲撲滅。自然不辨東西。免得證龜作鱉。
　　佛涅槃日云。此日閻浮滅禍胎。波旬羣隊笑咍咍。莫教觸著蓬蒿箭。鮮血淋淋徧九垓。
　　舉三玄三要事難分。師云。南斗七北斗八。得意忘言道易親。師云。滿龍宮盈海藏。一句明明該萬象。師云。是那箇一句。重陽九日菊花新。師云。已落第八。
　　汾陽老人。傾出心肝五臟。金山收拾。布施大眾。莫有知落處底麼。城中公子貴。林下道人高。
　　別峯忌。拈香云。入中峯門。坐中峯室。不踏中峯蹤跡。未是這老和尚長處。造圓悟淵奧。收圓悟波瀾。往往倒用魔王印。未是這老和尚長處。三奉詔旨。面對龍顏。君臣道合。未是這老和尚長處。辭朝賢。別塗毒。尅日而化。未是這老和尚長處。只貴識我於保寧室中。斷我命根於紫金山上。是致冤家聚會。解脫無門。今朝諱日俯臨。燒一炷香。且要熏他鼻孔。若謂我法嗣別峯。且待驢年。

　　小參

　　結夏云。天下叢林。自四月十五日。安居禁足。東霞有條攀條。且如何說箇安居禁足底道理。若道以大圓覺。為我伽藍。身心安居。平等性智。是釋迦老子底。諸人分上。如何安居禁足。莫是寸步不移。歸家穩坐麼。莫是幽居共處。棄絕外緣麼。總是說底道理。若據東霞見處。朝到西天。暮歸東土。是安居禁足。拈燈籠向佛殿裏。將三門安燈籠上。是安居禁足。日應萬緣。縱橫十字。是安居禁足。移東弗于逮作西瞿耶尼。以西瞿耶尼作東弗于逮。是安居禁足。恁麼會得。便見文殊三處度夏。動不如靜。迦葉白槌擯出。垛生招箭。纔拈槌。乃見百千萬億文殊。槌不能舉。不消一揑。世尊云。迦葉。你擬擯那箇文殊。黃河從源濁。迦葉遂休去。可惜龍頭蛇尾。
　　東霞恁麼提唱。也只在古人窠窟裏。若只以此為極則。達磨一宗。埽土而盡。又況念些葛藤。傳燈統要。一大眾教。辯瀉懸河。資益談柄。在本分事上。一點也用不著。古人道。富貴則易。貧窮則難。所以道。去年貧未是貧。今年貧始是貧。去年貧尚有卓錐之地。今年貧錐也無。會禪易。脫禪難。大須子細始得。東霞山中無事。若已得者。默默地長養聖胎。時節到來。自是遏捺不住。尸居而龍現。淵默而雷聲。若未得者。却須晝三夜三。精研磨煉。擺脫得失是非。直使上無攀仰。下絕己躬。如靠一座須彌山。靠來靠去。忽然葛狚脫落。眼睛突出。始有少分相應。不枉在東霞度夏也。
　　解夏云。布袋口結也。無繩自縛。布袋口開也。天台南嶽。布袋口不開不結。天下衲僧。無處摸索。總不恁麼。官不容針。私通車馬。洞山示眾云。初秋夏末。兄弟東去西去。直須向萬里無寸草處去。衲僧拄杖子。拈得便行。說什麼萬里有寸草無寸草。
　　瀏陽菴主云。出門便是草。是則是。要與洞山把手共行。未免脚跟下浮逼逼地。更有翠巖老。路見不平。示眾云。一夏已來。與兄弟說話。看取翠巖眉毛在麼。眼觀東南。意在西北。保福云。作賊人心虗。也在翠巖窠窟裏。長慶云。生也。共出一隻手。雲門云。關。勘破了也。
　　諸大老與麼提唱。大似管中窺豹。可中有箇漢。向未屙已前。一跳跳出。如生師子卓朔查沙。有什麼近傍處。古人不得已道。神光不昧。萬古徽猷。入此門來。莫存知解。蝦蟆跳上梵天。蚯蚓走過東海。到這裏。布袋口結。布袋口開。布袋口不結不開。以至總不恁麼。還用得著麼。既用不著。畢竟如何。良久云。若到諸方。切忌錯舉。
　　光陰不饒人。方始結制。倐忽又是十日。一夏能有幾箇十日。有志參學之士。思之得不寒毛卓豎耶。教中道。觀天地念非常。觀世界念非常。却移觀天地世界底念。來自己靈覺上反照看。大迦葉久滅意根。圓明了知。不因心念。是以。釋迦掩室於摩竭。淨名杜口於毗耶。須菩提唱無說而演道。釋梵絕聽而雨花。從上古佛。莫不窮到根極處。一時失却鼻孔眼睛了。却打一箇背翻筋斗。向第二義門。出一隻手。興慈運悲。開方便門。豈知法出姦生。事久多變。不務其實。一味承虗接響。大丈夫漢。肯受人差排。滅却臨濟宗。瞎却正法眼。撞入瞎驢隊裏。作箇大闡提人家男女。當恁麼時德山棒如雨點。臨濟喝似雷奔。秘魔擎杈。文殊仗劍。玄沙猛虎。雪峯鱉鼻。無處施呈。
　　師乃豎起拂子云。金山拂子。不甘恁麼說話。變作大將軍身。橫吞巨海。背負須彌。哮吼一聲。却入拂子裏去也。或有箇衲僧出來道。雷聲甚大。雨點全無。只向他道。逢人且說三分話。未可全拋一片心。

　　普說

　　便恁麼散去。早是辜負平生了也。那堪更進前咨詢。某甲等為生死事大。無常迅速。不堪為種草。若是互為賓主。成法為人。却較些子。此為已徹證者說。
　　或者久在叢林。非不用心。不能得箇透徹者。過在什麼處。過在信根不重。半信半疑。似做不做。只是無決定志。又不能全身放下。縱使放得下。做到理路絕處。情識盡處。靜境不戀。閙境不拘。只與麼浸在死水裏。分明死了活不得。往往多只向者裏著到。若能猛烈靠將去。一撞撞翻。始得慶快。此為久在叢林。打未到頭底說。
　　若是乍入叢林兄弟。信根純淨。諦信此事。恰似箇白練絹相似。不受他人點污。得遇明師。發一片誠心。不願出人前。唯只是要參禪學道。發明心地。資之勇猛。確然以生死大事為念。十二時中。時時覰捕。驀然泯情塵。絕知解。如晴空萬里。不挂片雲。何患日頭不出也。日頭纔出。無有不照處。日頭出時。恰似箇什麼。山野老婆心切。向壁角頭。拈出一片陳橘皮。與諸人作箇樣子。豈不見。壽禪師因普請次。拋下一片柴頭。驀然契悟。便道。撲落非他物。縱橫不是塵。山河及大地。全露法王身。這箇時節。還計較得麼。如人飲水。冷煖自知。
　　法眼和尚。也曾恁麼打發一回。便解道。物物到心上。全心物自閒。古今城郭裏。得者住如山。可謂真語者。實語者。當恁時。不用求殊勝。殊勝自至。非但壽禪師大法眼如此。至於三世諸佛。六代祖師。天下老和尚。皆不出此。若有別證別解。即是外道法。非是佛法。金山恁麼忉忉怛怛。恰似箇媒人婆相似。東邊說一歇。西邊說一歇。兩邊說得合。及至鴛鴦帳裏。你自理會。不干媒人事。你若實到鴛鴦帳裏一回。便不忍捨也。參禪學道。須到不忍捨底田地。正好做工夫。如人上山。各自努力。

　　示楊州孤山接待友仲禪人化莊田

　　靈山會上。百萬大眾雲集。世尊陞座。一言不措。舒金色臂。拈一枝花。普示人天。一一莫知其由。惟迦葉尊者。破顏微笑。世尊更不囊藏。八字打開云。吾有正法眼藏。涅槃妙心。分付摩訶迦葉。自此人傳一人。綿綿不斷。西天二十八祖。唐土六祖。曹溪而下。臨濟雲門曹洞溈仰法眼。列為五宗。星分碁布。若揭日月。誠心要明佛祖不傳之妙者眾。若非資粮。莫能加行。
　　是故。友仲禪人。重念祝髮之所。孤山乃伏虎禪師道場。四方往來。尋訪宗師。究明此道底玄衲。要衝之處。毅然發心。勸募遠近檀越。興置常住田畞。資粮既備。坐享見成。豎起脊梁。全身挨入。最初一步。插脚穩當。自然入得人爐韛。受得人煅煉。禁得人拳趯。逗到宗眼睛明。知見脫略。所謂拈花微笑。已是犯手傷鋒。人傳一人。互相鈍置。但恐入作處莽鹵。承當處含胡。未免打入葛藤窠裏。非但辜負從上佛祖。亦辜負傾施檀度。思之。豈不寒毛卓豎耶。悟明心地。打得徹頭。與古人為伍。則彼此利益無窮耳。

　　頌古
　　世尊未離兜率。已降王宮

　　風從虎兮雲從龍。兜率王宮不見蹤。脚力盡時山更好。莫將有限趁無窮。

　　天上天下。唯吾獨尊　　女子出定

　　指天指地。是何三昧。師子咬人。狂狗逐塊。
　　女人擺尾。世尊搖頭。文殊罔明。看樓打樓。莫教一著錯。敗子卒難收。

　　巴陵明眼人落井　　馬祖日面佛月面佛

　　潑天大路。鐵壁萬重。殺人可恕。無禮難容。
　　尊候何如問最親。鑽簇不得病源深。等閒提起軒轅鏡。扁鵲盧醫無處尋。

　　趙州。蘇州有。常州有　心不是佛。智不是道

　　蘇州有常州有。未到蘇常不知有。既到蘇常何處有。若人不識古人意。空向城中顛倒走。
　　遲日江山麗。春風花草香。泥融飛燕子。沙暖睡鴛鴦。

　　雲門露

　　飲官酒。臥官堦。當處死。當處埋。天公知悖逆。不許葬屍骸。

　　清淨行者。不入涅槃。破戒比丘。不入地獄

　　清淨行者清淨。破戒比丘破戒。各自安貼家邦。切忌放賊過界。

　　長慶坐破七箇蒲團　雲門放洞山三頓棒

　　白首儒生困路岐。殘盃冷[夕/肉]飽還飢。一朝得意春風下。便把驢兒作馬騎。
　　孫臏減竈捉龐涓。相如奪得連城璧。蕭蕭黃葉墜金錢。凜凜清風生八極。

　　贊祖師
　　達磨　　圜悟

　　來時折蘆渡江。去後手攜隻履。祇緣來去分明。惹得清風動地。若言直指單傳。東土有人笑你。
　　不作擎天柱。甘為法棟梁。箇中無限意。多少錯商量。

　　朱道人燒煙火

　　虗空霹靂撒星花。變化多端見作家。些子藥頭都料定。傍人只得眼迷麻。

　　東山空和尚語　　　　嗣草堂

　　師在秀峯。受雪峯請。指法座。顧視大眾云。到這裏。便一時散去。救得一半。如其未然。山僧向上頭。七縱八橫。瞞你諸人去也。
　　遂登座。僧問。和尚未見草堂時如何。師云。江南有。僧云。見後如何。師云。江北無。僧云。侍郎若不勤三請。爭見黃龍真爪牙。師云。且緩緩　師乃云。俊快底。點著便行。癡鈍底。推挽不動。便行則人人歡喜。不動則箇箇生嫌。山僧而今轉此癡鈍。為俊快去也。乃彈指一聲云。從前推挽不出。而今出。從前有院不住。而今住。從前嫌佛不做。而今做。從前嫌法不說。而今說。出不出住不住即且置。敢問諸人。做底是甚麼佛。空王佛耶。然燈佛耶。釋迦佛耶。彌勒佛耶。說底又是甚麼法。根本法耶。無生法耶。世間法耶。出世間法耶。眾中莫有道得底麼。若道得。山僧出世事畢。如或未然。逢人不得錯舉。喝一喝。下座。

　　上堂

　　結夏云。少室九年。守株待兔。神光三拜。緣木求魚。馬祖即心是佛。劈頭便錯。盤山非心非佛。末後猶乖。臨濟入門便喝。可煞著忙。德山入門便棒。未遇作家。趙州關子。強生節目。溈山水牯。慙惶殺人。雲門顧鑒。也是尋常。雪峯輥毬。至今未了。皆是從上不得勦絕。致使後來為之帶累。而今雪峯門下。莫有迥超今古。絕類離倫底麼。向結夏十五日。道將一句來。直饒道得。也是河裏失錢河裏摝。喝一喝。
　　施主散經請。云。是法不可示。言詞相寂滅。釋迦老子。向這裏轉得一步。便向靈山會上。四十九年。演出一大藏教。彌滿龍宮海藏。流布天上人間。達磨大師。向這裏著得一雙眼。便解從南天竺國。十萬里得得而來。少林面壁九年。單傳心印。不立文字。天下老和尚。向這裏出得一頭地。便解向曲木繩牀上。播揚大教。流出胸襟。蓋天蓋地。三段不同。今當第一。乃豎起拄杖云。一時穿却。又卓云。甚處去也。
　　真覺忌云。老子參禪太辛苦。九上洞山三投子。德山棒下桶底脫。鰲山店頭用不著。自從成道至如今。鼈鼻傷人毒無藥。毒無藥。賴是當時欠一著。且道。欠那一著。今日開山真覺和尚忌辰。山門截日計口之後。凡事不如昔。山僧不免將無作有。且要不墜家聲。以百億四天下。為一壇場。以百億須彌山。為一盤酸饀。以百億四大海。為一杯餺飥。以百億日月。為一筵燈燭。雖然供養微薄。且是不從外求。
　　遽起身。作女人拜云。曾郎萬福。莫怪空疎。
　　雪峯五月五日。不假神符妙術。只有頂門一錐。乃卓拄杖一下云。鐵佛也須汗出。
　　千五百眾雪峯住。無麵軟餅褁露柱。橫咬豎咬飽便休。莫倚他門傍他戶。以拂子擊禪牀。
　　雪峯一說。應時應節。赫日炎天。紛紛雨雪。是何之說。秤鎚是鐵。
　　送南泉入菴。容吞舟之鱗。必有滔天之水。起摩霄之翼。須得持世之風。南泉慈覺大禪師。佛海吞舟之鱗。祖天摩霄之翼。今者自忘其大。來入雪山。雪山既無滔天之水。又無持世之風。將容之則無所。欲起之則無力。幸而去此善法堂不遠。有臥雲老人舊隱之東菴。伏望禪師。不忘廼祖暫韜藏。然雖如是。空上座終是疑著。何故。只恐藏之藏不得。
　　守住本覺。無繩自縛。解得他玄。猶隔西天。快人一言。快馬一鞭。而今有箇入得。仲秋漸凉。山僧敢保伊應時衲祐。喝一喝。
　　拈拄杖云。寒山舞。拾得笑。豐干一曲無羗調。囉囉哩。哩哩囉。近日秋林落葉多。卓一卓。
　　大風雨後。云。臨濟三回喫六十棒。普化兩度趯倒飯床。定上座空拳築殺尿床鬼子。周金剛白棒佛來也打。一似大風雨。鼓蕩直無前。衲僧所得法。用處亦如是。雖然如是。潢潦無源。朝滿夕除。即不問你。衲僧家金剛眼睛。因甚爛如泥。喝一喝。卓拄杖。下座。
　　舉君不見。絕學無為閒道人。顧視左右云。在什麼處。不除妄想不求真。喚來與老僧洗脚。無明實性即佛性。退後退後。洗脚也不中。幻化空身即法身。便喝。永嘉大師。項上三百斤鐵枷拈了也。如今還有知永嘉落處底麼。如無。三十年後。莫道雪峯龍頭蛇尾。
　　舉保寧和尚。一日示眾道。保寧飯食麤惡。別無精妙品饌。供養諸人。既到遮裏開單展鉢。須是喫得這無滋味始得。若喫不得。且莫怪。
　　大眾。保寧先代叢林。早是供養如法。比之雪峯今日。大不干事。你諸人。纔入雪峯門。便是墮在那洛伽中。坐臥底是熱鐵牀。喫底是熱鐵丸。飲底是熱鐵汁。有恁麼滋味到你。尚自不知不覺。何況保寧無滋味。無滋味有滋味。上方香積無根蔕。莫似將錢買李。只揀赤邊咬。臘月三十日。怪雪峯不得。
　　香林等請。云。大無外。小無內。無內無外。七處九會。是聖是凡。重重無礙。捩轉鼻孔。須彌粉碎。乃拈拄杖。豎起云。看看。西天摩竭陀國人。見你雪峯山中禪和子。參禪不易。總來山僧拄杖頭。舞雲韶之曲。供養你諸人。更與你舉悉怛多般怛囉無上神呪曰。懷州牛喫禾。益州馬腹脹。天下覓醫人。灸猪左膊上。乃呵呵大笑云。將謂摩竭陁國人。元來只是杜順和尚。卓拄杖一下。
　　僧問。記得玄沙問真覺和尚。亡僧遷化。向什麼處去。覺云。如氷歸水。玄沙不肯。真覺却問。子又作麼生。沙云。如水歸水。意旨如何。師云。總未得脫洒在。僧云。如何是脫洒底句。師云。鐵索橋頭大目溪。僧禮拜。師云。若作脫洒會。入地獄如箭　師乃云。洞山道。天晴蓋却屋。乘時刈却禾。輸納王租了。鼓腹唱謳歌。
　　古人住山。得與麼了事。得與麼快活。雪峯有屋蓋未了。有禾收未上。有租未納破。方待鼓腹謳歌。而顗都莊又遷化。苦苦。敢問大眾。一等是出家兒。一等是住山人。為甚苦樂不同。會麼。曹溪波浪如相似。無限平人被陸沈。喝一喝。
　　舉黃檗一日捧鉢。向南泉位坐。泉入堂。見問。長老甚年中行道。云威音王已前。泉云。猶是王老師孫。下去。師過第二位坐。泉休去。
　　雲峰拈云。後來叢林中商量。或道。黃檗有陷虎之機。南泉有殺虎之威。若作與麼說話。誠實苦哉。殊不知。這老賊有年無德。喫飯坐處也不依本分。若雲峰門下。說甚威音王已前。王老師更大。直須喫棒趁出。
　　妙喜曰。何待問他甚年行道。才入僧堂。見他在主位坐。便捧鉢盂。向第二位坐。直饒黃檗有陷虎之機。擬向甚處施設。
　　師云。進以禮。退以禮。古人事無一向。雲峰盡法無民。妙喜設心最毒。山僧今日。放低一頭地。與你諸人理論。乃高聲召大眾。眾舉頭。師云。各請歸堂。莫教失却鉢位。
　　山僧入城。有三段奇特事。今日歸來。鳴鼓陞堂。舉似大眾。第一。南臺江水。穿過方山鼻孔。第二。萬歲塔。與報恩塔鬥額。第三。山前李胡子。騎箇蹇驢兒。從鼓門下出來道。看馬看馬。山僧簥裏坐却。記得洞山和尚道。一大藏教。只是箇之字。只此奉聞。伏希聰悉。
　　佛以一音演說法。眾生隨類各得解。乃拈起拄杖云。山僧柱杖。變作釋迦老子了也。卓一下云。說則不妨說。且作麼生解。若也解得。燈籠合掌。若也不解。露柱證明。擲下拄杖。
　　拈起拄杖云。大眾。雲門大師來也。卓一下云。臘月二十五。
　　舉一拳拳倒黃鶴樓。一趯趯飜鸚鵡洲。有意氣時添意氣。不風流處也風流。俊哉俊哉。快活快活。一似十七八歲少年。作狀元相似。誰管你天。誰管你地。
　　心王不妄動。六國一時通。罷拈三尺劍。休弄一張弓。自在自在。快活快活。恰似七八十老人。作宰相相似。風以時。雨以時。五糓植。萬民安。乃豎起拄杖云。大眾。這兩箇。并山僧拄杖子。共作得一箇衲僧。到雪峯門下。但知隨例飡[飢-几+追]子。也得三文買草鞋。喝一喝。卓拄杖。下座。
　　啐啄之機。暫時活計。清虗之理。不可依憑。執之失度。必入邪路。東海鯉魚打一棒。陝府鐵牛兩角折。即不問你。諸人。水不洗水一句。作麼生道。若道不得。五九盡處又逢春。
　　一刀兩斷。未稱衲僧。就下平高。難為作者。古人到這裏。口似匾擔。善則甚善。要且無出身路。雪峯到這裏。又作麼生。良久云。後五日看。
　　退院云。拈起一張弓。架起一隻箭。等閒一發定天山。即不問你。拋了弓。擲下箭。撒手到家人不識。鵲噪鵶鳴柏樹間。又作麼生。且得天下太平。便歸東菴。

　　小參法語

　　解夏云。兄弟。時光易失。剎那剎那。念念念念。一時一時。一日一日。直至九十日為一夏。汝等後生家。九十日中。出入息內。過却幾恒河。明朝又是解夏也。今夜鳴鐘擊鼓。聚集少時。已證入未證入。已諦當未諦當。今者幸遇我空王如來垂慈。咸放十字街頭廖胡子。聞與麼道。醉夢中打兩箇筋斗。起來連叫數聲。快活快活。雪嶺泥牛出海。方山鼻孔撩天。引得猪肉按頭鄧屠。魚行內李媼。說禪說道。眼空四海。閻老子鋪席。頓然蕭索。冷地裏努得。頷腮下癭大如斗。山僧拄杖子。却呵呵大笑道。你這一隊窮鬼子。且莫空自歡喜。妄自煩惱。須知道。江南兩浙。春寒秋熱。喝一喝。卓拄杖。
　　二百年前。風穴和尚。於選佛場中。曾立箇策問。至今未有人答得。我此一眾。盡是選佛底俊流。一操直取狀元。山僧今夜。不免向糞埽堆頭。斬新拈出。與汝諸人答看。參學眼目。臨機直須大用現前。勿自拘於小節。設使言前薦得。猶是滯殼迷封。縱然句下精通。未免觸途狂見。汝等諸人。應是從前學解明昧兩岐。如今為汝一時埽却。直須箇箇如師子兒。吒沙地哮吼一聲。壁立千仞。誰敢正眼覰著。覰著則瞎却渠眼。
　　此是風穴和尚與麼道。而今莫有吒沙地底師子兒麼。試出來哮吼一聲。不見道。驚羣之句。須向驚羣處舉揚。奇特之事。須向奇特人拈出。平生慶快。只在如今。過後思賢。不為鷹俊。有麼有麼。如無。山僧老大衰颯。不免作少年調度。與你諸人代筆去也。驀拈拄杖。劃一劃。乃橫按。喝一喝云。風穴老漢。合喫三十痛棒。[翟*支]瞎貶向二鐵圍。自餘釋迦。元和。佛陀。是什麼椀躂丘。擲下拄杖。下座。
　　東山老漢。有少業緣未盡。昨出頭來。一時償却。而今安樂一菴。不辜你輩兄弟。自是你兄弟家。不識好惡。將謂東山有多少奇特。到伊競來鑽刺。又要我以洗脚水。驀頭驀面潑。還識羞麼。說佛說祖。舉古舉今。向上向下。有句無句。與麼不與麼。是洗脚水潑你。不著佛求。不著法求。不著僧求。向父母未生已前會取。風塵草動。悉究端倪。是安排你。向屎坑裏著。衲僧家用處。如擊石火。似閃電光。聲前喝。句後棒。略露些子鋒鋩。擬不擬。當頭一钁。剔起便行。是把撮馬糞漢待你。即心非心。就理就事。五位三路。全提半提。雙明單說。有玄有要。有賓有主。有縱有奪。有圓相有默論。凡有言說。無言說。皆是喚狗與食。向榼[木*(天/韭)]堆頭埋却你。我而今忍不住。把將從上佛佛祖祖天下老和尚留下許多潑你底惡水。埋却你底榼[木*(天/韭)]。挈作一桶。瀉放大目溪裏。流出西峽門去也。更無一法蓋得你。等得你。一箇箇出來。如師子子。吒沙地哮吼一聲。狐羣膽落。豈不快哉。是你如今出門三步。忽有人問。東山住菴。近日說什麼法。又如何祗對。對得對不得。盡是滅胡種。去去。

　　開先廣鑒瑛和尚語　　　　嗣東林總
　　上堂

　　請化主參頭云。若論此事。如一員上將軍相似。須是先師鬼谷。次習孫吳。飽諳龍虎豹之六韜。洞曉天地人之三略。負文經武緯之才識。有七擒七縱之機謀。然後三級登壇。黃金佩印。橫行於大千世界。統領於百萬雄師。運籌於帷幄之。中決勝於千里之外。謾說西戎北狄。到便平治。休誇百粤三秦。遇皆埽蕩。由是。題芳史冊。畵像凌煙。享富貴於一時。垂功名於萬世。古人道。千兵易得。一將難求。華藏今日。築壇了也。且道。什麼人作將。要會麼。杖頭有眼明如日。欲辨真金火裏看。
　　師開堂日。祝聖。問答罷。乃豎起拂子云。金色界銀色界。有人這裏會得。則便文殊前引。普賢後隨去也。會與不會即且置。且道。山僧未陞此座已前。人天未集之際。還有佛法也無。若言有。何由更升此座。若言無。即今升座後。佛法又自何而得。大凡參學之人。到這裏。須是著些眼目始得。所以道。釋迦已滅。彌勒未生。世界空虗。真燈靄昧。九十五種異道。趣下為高。十二品類含生。合塵背覺。是以祖師東化。別唱玄宗。直指人心。見性成佛。譬如輪王灌頂。萬國咸歸。亦如杲日麗天。幽明洞鑒。今時不能曉悟。蓋為滯在見聞。若能一念回光。則便轉凡成聖。諸禪德。轉凡成聖則不無。且作麼生是。回光底一念。要會麼。良久云。千峯勢到嶽邊止。萬派聲歸海上消　復說偈云。大千沙界是吾家。隱顯何曾有等差。為報人天高著眼。優曇花異世間花。擊禪牀云。久滯尊官。伏惟珍重。
　　百丈得大機。黃檗得大用。臨濟入門便喝。德山入門便棒。雲門掣電之機。法眼唯心之法。古人叢林商量。悉把以為奇特。若是華藏聞得。恰似一場秋夢相似。何謂如此。不見道。曾經大海難為水。除却須彌不是山。
　　發化主。舉梁武帝問達磨云。寡人造寺塑像。寫經度僧。廣設大齋。有何功德。達磨云。無功德。帝云。如何無功德。達磨云。此是人天小果。如影隨形。雖有。非實。帝云。作麼生是真功德。達磨云。淨智妙圓。體非空有。如是功德。不以世求。
　　師云。碧眼胡僧。從西方十萬八千餘里。來入震旦。自云。佩上乘印。傳佛妙心。求大乘器。不妨使人疑著。及乎被梁帝一問。直得說盡道理。若是華藏。則不與麼。作麼生是真功德。良久云。十片五片雲。千家萬家雨。擊禪牀。下座。
　　釋迦如來已滅。彌勒大士未生。當今之時。正法顛墜。東西南北。文字並馳。皆云。把定要津。誰肯言我家醋淡。華藏不得已。出世來。也不挑紙錢。引他禍崇。亦不握木劍。降他妖魔。只是無為無事。坐致太平。使夫封疆之內。鼙鼓不鳴。分野之中。旄頭不現。然後天降甘露。地涌醴泉。慶雲翔而和氣流。芝草生而嘉禾秀。與麼安貼家邦。與麼丹青造化。且道是有道之時。是亂罹之世。要會麼。不同三尺劍。自是五絃琴。
　　莊中回。僧問。如何是道。師云。良田萬頃。僧云不會。師云。春若不耕。秋無所望　師乃云。若論此事。譬如田家耕田相似。須是先觀時節。次辨肥磽。使夫畞步分明。陂塘有素。應是稊根稗種。一切屏除。三杷三犂。直教純熟。然後播殖嘉穀。無失其時。甘雨霶霑。秋收百倍。倉箱既滿。家道亦隆。縱過水旱凶年。終是資糧不絕。這一片田地。東西四至。立契來。賣與諸人。固非一朝一夕。深耕淺種則不無。且道。即今水牯牛。在什麼處。要見麼。穿却了也。下座。
　　烏長飛兔不住。暑往寒來朝復暮。朱顏未改白髮生。三界茫茫何處去。本源自性無凋變。千聖皆從影中現。不離當處常湛然。覓則知君不可見。忽然見。倒騎牛兮入佛殿(咄)。
　　僧問。如何是祖師西來意。師云。君山點破洞庭心。僧問。意旨如何。師云。白浪四邊繞。紅塵何處來　師乃拈起拂子云。今日華藏手中拂子示身。為諸人作大善知識。開甘露門。入神通遊戲三昧。若將東指。則東方妙喜世界。百寶莊嚴。從空中現。東方阿閦如來。坐天花臺。四眾圍繞。來集於此。若將南指。則南方無垢世界。百寶莊嚴。從空中現。南方寶相如來。坐天花臺。四眾圍繞。來集於此。若將西指。則西方極樂世界。百寶莊嚴。從空中現。西方阿彌陀如來。坐天花臺。四眾圍繞。來集於此。若將北指。則北方蓮花莊嚴世界。百寶莊嚴。從空中現。北方微妙聲如來。坐天花臺。四眾圍繞。來集於此。若將下指。則波波吒吒。青赤蓮花。阿鼻無間大小地獄。火蛇火狗。刀山劍樹。鑊湯爐炭。鐵城萬仞。鐵網千層。眾苦莊嚴。從空中現。牛頭阿旁。藥叉羅剎。牙如利劍。口似血盆。領諸罪人。來集於此。若將上指。則四禪六欲。忉利非想。一切諸天。從空中現。梵王帝釋。天子天女。天樂普奏。天香普熏。來集於此。然雖如是。諸人還見麼。若也見得。不惟與華藏拂子同參。亦廼證得神通遊戲三昧。如其不然。不獨鈍置華藏拂子。華藏今日一場失利。
　　知郡朝議洎諸鉅公。入山瞻禮新造輪藏畢。請升座。僧問。昔日趙州。三等接人。蓋為燕趙二王。今日使車入山。未審和尚如何接。師云。適來綠蘿亭相見了也。僧云。今古應無墜。分明在目前。師云。目前底事作麼生。僧云。洎不問過。師云。只知其一。不知其二。僧云。只如朝貴轉大法輪。未審有何福報。師云。有雨洒不著。無風吹亦香。僧云。謝師答話。師云。禮拜了退　師乃顧謂眾曰。昔如來大師。於涅槃會上。舒兜羅綿手。於座前捻少土。置指甲上。問迦葉菩薩曰。吾指甲上土。與大地土。何者為多。對曰。大地之土。轉厚無疆。指甲上土。不可與比。佛言。如是。一切世間所有眾生。從人身得人身。不生邊地。長富貴家。十相具足。智圍天地。辯凋萬物。知忠於君。孝於親。友于兄弟。不作諸惡。奉行眾善。敬信三寶。慎護三業。近善知識。求明心達本。窮理盡性。脫離死生。超凡入聖者。如指甲上土。從人身失人身。受地獄身。受餓鬼身。受畜生身。經千百劫。復得人身。生於邊地。在貧賤家。十相不具足。愚癡闇塞。不知忠於君。孝於親。友于兄弟。造作諸惡。不行眾善。不敬信三寶。不慎護三業。周流苦趣。無有出期。如大地上土。
　　由是而觀之。三界六道。人身最為難得。既得人身。具是數美。無彼眾惡者。益又為難矣。所以唐相裴公有言曰。鬼神沈幽愁之苦。鳥獸懷獝狨之悲。修羅方瞋。諸天正樂。可以整心慮。趣菩提。惟人道為能耳。人而不為。吾末如之何也矣。此蓋勉人學於佛道。人而不學佛道。則為自棄者也。然則釋迦如來之道。寂寥虗曠。不可以形名得。微妙無相。不可以有心知。超羣有以幽升。量太虗而永久。言其大。則該括河沙世界。言其細。則收攝歸一微塵。言其照耀。則日月不足以比其明。言其蓋載。則天地不足以方其德。非春夏而能生長。非秋冬而能變凋。非風雨而能呴濡。非陰陽而能造化。隨之不得其終。迎之罔眺其首。先天而生。而不居其尊。後天而老。而不稱其壽。迷之則合塵背覺。悟之則入聖超凡。遠之則苦海浮沈。趣之則人天快樂。不假廣尋文字。祇要一念回光。但能除一切顛倒妄想攀緣染著生死不淨之心。只於一剎那間。便證無生法忍。是故古人道。靈光獨耀。迴脫根塵。體露真常。不拘文字。性相無染。本自圓成。但離妄緣。即如如佛。只如諸人四大五蘊。行住坐臥。有為無為。是語是默。皆是妄緣。且作麼生是如如佛。還會麼。魚因解帶金鱗活。馬為行春玉勒寬。
　　濕者顏水。乾者歸地。熱者歸火。轉者歸風。則四大不可得。四大既不可得。則生老病死四相。亦不可得。此喚作人空。過去已滅。未來未至。現在無住。則三世不可得。三世既不可得。則東西南北。四維上下十方。亦不可得。此喚作法空。有人了此二空。則便覺齊佛覺。雖然如是。雲門道底。
　　去年逢青春。朱顏映桃李。今年逢青春。白髮壓雙耳。人生七十年。疾若東流水。不了本來心。生死何由離擊拂子。下座。
　　彎石鞏弓。架興化箭。運那羅延力。定爍迦羅眼。不射大雄虎。不射藥山鹿。不射雲巖獅子。不射象骨獼猴。且道。射箇什麼。良久云。放過一著。
　　僧問。少林面壁。意旨如何。師云入定。僧云。與麼則辜負古人去也。師云。罕遇知音　師乃云。有大人先生。智圍天地。辯凋萬物。糟粕百家九流。塵垢伊周孔孟。了悟自心自性。兼得大用大機。嗤笑指柏拈花。高揖釋迦彌勒。今日頓轡毗盧性海。縱步華藏道場。凜然生帀地之風。四海衲僧。誰敢正眼覰著。然雖如是。古人相見。目擊道存。鳴鼓升堂。莫太周遮麼。良久云。官不容針。私通車馬。
　　盲枷瞎棒。臨濟不如德山。胡喝亂喝。德山不如臨濟。溈仰巧傳父子。曹洞橫設君臣。雲門無限葛藤。法眼一般心法。從前五家見解。皆是剜肉作瘡。若以正眼觀之。是什麼弄猢猻伎倆。而今莫有為古人作主底衲僧麼。出來。與華藏相見。良久云。螳蜋不拒轍。螢火敢燒山。
　　生老病死。此四箇煩惱門。一切眾生。意甚苦之。求出不得。常樂我淨。此四箇解脫門。一切眾生。意甚樂之。求入不得。華藏今日。借拂子作大導師。指示路頭。使諸人從此門出。至彼門入。拔去生死苦根。證得涅槃樂果。然雖如是。且道。路頭在什麼處。具眼底。試道看。
　　駕羊車。接諸聲聞。駕鹿車。接諸緣覺。駕牛車。接諸菩薩。且道。接衲僧駕箇什麼。三脚驢子弄蹄行。
　　二十五圓通。二十五具鐵枷。百千三昧門。百千梁鐵鎖。大丈夫漢。出家行脚。著甚來由。將父母所生身。擔他鐵枷。帶他鐵鎖。而今要得三界獨遊。直須是佛法兩字。不把耳聞始得。不見古人道。設有一法。勝過涅槃。我說如夢如幻。雖然如是。也須真到這箇田地始得。若未到這箇田地。且莫麤心。
　　元宵云。上元令節。四海燃燈。華藏亦以燈為佛事。先用毗盧性海以為盞。次用河沙勝福以為油。中用無上菩提以為心。末用廣大智慧以為火。是燈也。以不點而點。是故常點。是光也。以不照而照。是故常照。上至阿迦膩吒天。下至無間地獄。無不洞鑒。無不明了。四生六類。一切有情。遇是燈光。咸得本心。出無明殼。諸人還要見如是清淨微妙無盡燈麼。良久云。燎破面門。
　　明眼底人被眼礙。悟心底人被心礙。證道底人被道礙。達法底人被法礙。何謂如此。不見道。金屑雖貴。落根成翳。要得高步大方。直須去此四礙。
　　僧問。如何是截斷眾流句。師云。斗門下閘。問如何是隨波逐浪句。師云。船子下楊州。問如何是函蓋乾坤句。師云。無縫不通風。問此是古人三句。如何是和尚三句。師云。重言不當吃　師乃云。煉鐵圍山作釣鈎。餌懸八萬四千牛。毗盧海內閒拋下。蝦蠏魚龍盡縮頭。遂舉。昔日有僧問雲門。如何是透法身句。門云。北斗裏藏身。師云。喚什麼作法身。更覓箇透法身句。這般漢。節目上更生節目。枝蔓上更添枝蔓。賴遇古人慈悲。若是華藏。三十棒。一棒也較不得。雖然如是。且道。雲門與麼道。意作麼生。要會麼。青蛇每用腰為足。紅莧時將葉作花。
　　皇帝錫廣鑑師號。說偈云。湛露重重灑紺園。衰殘何以報君恩。白雲堆裏焚香坐。耀古騰今不二門　復云。道本無名。強名曰道。十號者應緣而設。三身者為物而彰。是故造理則唯一虗空。造事則森羅萬象。然則無名則幾息於道。有相則或蔽於真。而今要得妙契自心。直須是名相語言二邊不涉。乃拈起拂子云。若道是拂子。則滯在有相有名。若道不是拂子。又落在無名無相。作麼生得不涉二邊去。要會麼。太湖三萬六千頃。月在波心說向誰。
　　舉江月照松風吹。永夜清宵何所為。若有人。向這裏得箇入處。管取解空第一。
　　朔風如刀。痛刮人骨。千山萬山。雪映寒日。心知春氣來。目覩梅花發。遊子南方歸不歸。曉堂閒却龜毛拂。
　　千經萬論。窮之者入海筭沙。正眼妙心。悟之者認賊為子。無為無事。墮在解脫深坑。勤苦修行。何異無繩自縛。所以古人道。恁麼也不得。不恁麼也不得。恁麼不恁麼總不得。而今還有與華藏把手底衲僧麼。離眾出來。通箇消息。異獸藏頭角。靈禽惜羽毛。
　　鏤水求紋。謾勞心力。陶空作器。枉費工夫。游溟渤始測淺深。登須彌廼知高遠。太陽門下。爝火何施。鏌鎁匣邊。鈆刀可棄。擊拂子。下座。
　　踏破化城。來至寶所。不採輝山之璧。不探驪頷之珠。壞衲堆肩。擁爐閒坐。喚作無事道人。堪受人天供養。華藏與麼道。不是好心。
　　德山棒如雨點。臨濟喝似雷鳴。雖然聲振一時。風流萬世。檢點得來。還是強生節目。華藏則不與麼。三間茆屋。十里松門。健則縱步閒遊。困則倒頭酣寢。身如槁木。心若死灰。有人笑我愚癡。正爬著儂家痒處。
　　豎不窮三際。橫不亘十方。大不偪塞虗空。細不入於芥子。三世諸佛。如覺如夢。諸大祖師。若存若亡。與麼境界。從上諸聖。尚迷昧如斯。方今學人。且作麼生湊泊。還要會麼。但得雪消去。自然春到來。
　　上不見天。下不見地。把定咽喉。何處出氣。江南江北。絕毫絕釐。東土西天。成團成塊。釋迦彌勒。尚自瞞盰。臨濟德山。如何擬議。衲僧家。沒巴鼻。却喚六雙為十二(咄)。
　　奇怪諸禪德。文殊普賢。化作寒山拾得。頭戴炙脂帽子。脚踏無底麻鞋。身著鶻臭布衫。腰繫斷[鞙-月+王]腰帶。手持拍板。口唱高歌。歌曰。吾心似秋月。碧潭清皎潔。無物堪比倫。教我如何說。華藏當時若見。每人痛與一頓。何為如此。且教伊不敢掣風掣顛。免使後人疑著。乃拈拄杖云。向什麼處去也。擊繩牀。下座。
　　提智慧劍。破煩惱網。拔生死類。置涅槃宅。空却魔王窟穴。埽蕩惡趣關防。開拓般若封疆。滋長菩提種性。與麼作用。與麼建立。還有氣不平。不相肯底衲僧麼。象駕崢嶸謾進途。誰見螳蜋能拒轍。
　　豎起拳云。一大藏教。諸大祖師。天下老和尚言句。總在這裏。明明向道。尚且不知。蓋覆將來。如何會得。
　　僧問。祖意教意。是同是別。師云。防風長。焦僥短。僧云。與麼則不同也。師云。鵝王擇乳。素非鴨類　師乃云。持長竿。搖短艇。篛笠只一箇。簑衣無兩領。洞庭秋水風不吹。涵虗恰似新磨鏡。末後句。留與謝三郎(咄)。

　　水菴一禪師語　　　　嗣佛智裕

　　上堂。魔作佛。壞爛虗空元有骨。佛作魔。須彌頂上湧清波。魔佛二邊俱坐却。瘥病不假驢駞藥。
　　偶與水雲合。不與水雲同。雲散水流處。寂然天地空古人恁麼道。大似徐六擔板。水菴即不然。喜與水雲會。甘與水雲同。雲屯水聚處。塞破太虗空。所以道。千波競起。盡是文殊家風。一亘晴空。無非普賢床榻。便恁麼會。正是沙彌童行邊事。須知衲僧別有長處。作麼生是衲僧長處。喝一喝。擊禪牀。
　　十二月旦云。今晨改旦。伏惟首座大眾。知事頭首。一九二九。天寒不出手。三九二十七。籬邊吹觱栗。四九三十六。夜眠如露宿。屈而復伸。展而又縮。一夜萬筭千思。胸中一團麻線。睡也睡不熟。及至天曉起來。脚踏實地。頭還帶屋。若作佛法商量。口啞舌禿。若作世諦流布。特牛生犢。拂子道。我悟也我悟也。山僧道。你悟箇什麼。拂子云。可怜逐惡天下人。六六元來三十六。
　　圜悟師翁道。參禪參到無參處。參到無參始徹頭。翠雲道。參禪參到無參處。參到無參未徹頭。若也欲窮千里目。直須更上一層樓。喝一喝。
　　破暑黃梅雨。清神白乳茶。萬緣俱不到。物外野僧家。佛窟和尚至。相逢握手不論心。心性吾儕眼裏金。三箇柴頭煨品字。與君閒話古叢林。柴頭煨盡已更闌。樓上鐘聲落月寒。一把柳絲収不得。和煙搭在玉欄干。
　　凍雲欲雪未雪。普賢象駕崢嶸。嶺梅半合半開。少室風光漏泄。便恁麼去。猶是半提。作麼生是全提。無智人前莫說。打你頭破腦裂。
　　天申節上堂。以拄杖卓一下云。還聞麼。復拈起云。還見麼。以手橫按云。萬年藤上一枝春。用祝光堯萬乘君。身固壽康長不老。大平時代自由身。
　　燕去梁閒靜。鴻來眼界寬。遶庭何所有。風撼竹珊珊。拂子擊禪牀一下。下座。

　　頌古
　　如何是道。墻外底　　普化明頭打

　　趙老家風不熱瞞。問他大道答長安。有誰平步歸家去。多是區區自作難。
　　一拶銀山鐵壁摧。大悲院裏趕村齊。善財拄杖如無用。乞與佯狂老萬回。

　　藏身處沒蹤跡　　三喚侍者

　　藏身無跡更無藏。脫體無依便廝當。古鏡不勞還自照。淡煙和露濕秋光。
　　三喚須知意不輕。平生肝膽一時傾。負吾負汝還知否。縱有丹青畵不成。

　　須彌山　　慈明盆子橫劍

　　不起一念須彌山。特立當頭著眼看。拈一縷絲輕絆倒。家家門底路長安。
　　家山指出路非遙。萬仞嵳峩插碧霄。一片白雲橫谷口。幾多歸鳥自迷巢。

　　婆子拋兒　　雲門話墮

　　巖頭婆子鐵肝心。擊碎乾坤覓賞音。眨上眉毛如不薦。岳陽惡浪轉增深。
　　十八佳人美態嬌。綉衣輕整暗香飄。擡身花圃徐徐立。引得黃鶯下柳條。

　　別峯雲和尚語　　　　嗣此菴元
　　上堂

　　我宗無語句。亦無一法與人。知有者已涉繁詞。不知有者更宜子細。喝一喝云。擘破成狼藉。渾崙又不成。
　　開爐云。丹霞燒木佛。院主眉鬚落。官裏有明條。許人私結約。傝[(宋-木+几)*辱]杜禪和。識情爭卜度。休卜度。萬里遼天飛一鶚。
　　舉雲門大師道。若說菩提涅槃。真如解脫。是燒楓香供養你。若說佛說祖。是燒黃熟香供養你。若說超佛越祖之談。是燒瓶香供養你。支提即不然。若說菩提涅槃。真如解脫。是將水潑你。若說佛說祖。是將尿潑你。若說超佛越祖之談。是將屎潑你。且道。雲門為人好。支提為人好。若辨得出。許你天下橫行。
　　裂開也在我。揑聚也在我。而今裂開也。有解問者出來。眾無語。乃云。比擬張麟。兔亦不遇。
　　教你不肯你。為君通一線。若是明眼人。覓甚臘月扇。喝一喝。下座。
　　直截根源佛所印。摘棄尋枝我不能。世尊掩室於摩竭。是摘葉尋枝。淨名杜口於毗耶。是摘葉尋枝。須菩提唱無說而顯道。是摘葉尋枝。釋梵絕聽而雨花。是摘葉尋枝。作麼生是直截根源。喚作直截。早是曲了也。諸人如何話會。
　　元宵云。支提山裏作上元。若校諸方真箇異。大蟲舌上打鞦韆。蟭螟眼裏放夜市。燈籠倒退舞三臺。露柱趍前弄鱉鼻。引得水鳥樹林蝦蟆蚯蚓。一時[跳-兆+孛]跳出來。盡道花鼓是獨有。你這一隊尿牀鬼子。無一箇伶利。拈拄杖下座。大眾一時走散。
　　崑崙奴著鐵袴。打一棒行一步。[這-言+婁]邏真箇[這-言+婁]邏。峭措非常峭措。不惟佛法會盡。且是文章滿肚。見渠甞試篇詩。便有驚人底句。如今對大眾前。不免一時剖露。且道。詩道什麼。舉不顧。即差互。擬思量。何劫悟。大眾。你見好詩麼。無事也好題取一篇。
　　佛說一乘法。無二亦無三。山花開似錦。澗水湛如藍。支提遮裏。無法可說。贏得口似匾擔。
　　舉寒山子道。一念了自心。開佛之知見。
　　師云。春無三日晴。夏無十日雨。蛇咬蝦蟆聲。更有眾生苦。豈不是佛知見。喝一喝云。諸增上慢者。聞必不敬信。
　　支提不敢向人說。達磨西來有妙訣。若將妄語誑眾生。自招拔舌塵沙劫。
　　結夏云。南方有處。名曰支提。中有比丘某甲。與千菩薩。現前大眾。同此安居。九十日內。遇飯即飯。遇茶即茶。無寂滅行可修。無諸垢染可離。輒不得一人問著佛法二字。打折你驢腰。貶向二鐵圍山。莫言不道。
　　支提元不會禪。只是依時及節。孟春即曰猶寒。孟夏即曰漸熱。雖無格外高談。不向眼中添屑。汝等莫錯商量。打你頭破額裂。
　　端午云。今朝五月五。擊動禾山鼓。鬱壘與神茶。懽呼齋起舞。報道。山門內外。乃至諸莊田厙兒。一一平安。惟有禪和子。肚裏七上八下。被箇狗子無佛性苦。諸人者。欲不苦。透得趙州一字關。手握黃金如糞土。
　　舉真淨和尚道。也無禪。也無道。也無玄。也無妙。快活須明這一竅。
　　師云。既無禪道。又無玄妙。甚處得這一竅。若有一竅可明。如何得快活去。諸人即今要得快活麼。便下座。
　　山僧尋常。向諸人道。三世諸佛。是竹木精靈。三賢十聖。是守古塚鬼。西天二十八祖。唐土六祖。是弄泥團漢。自餘當甚盌脫丘。乃引聲唱云。我昔毀佛及諸祖。皆由無始貪瞋癡。從身口意之所生。一切我今皆懺悔。遂呵呵大笑。以手作鵓鳩觜云。谷谷呱。便下座。
　　舉杜順和尚。有箇法身頌。道。懷州牛喫禾。益州馬腹脹。天下覓醫人。灸猪左膊上。師云。叢林盛傳。以為奇特。有甚奇特。驀拈拄杖云。支提拄杖子。有箇法身頌。敢保天下善知識。牙如劍樹。口似血盆。無一人道得到他田地。今日不惜。舉似大眾。蝦蟆翻出闊。曲鱔草之長。門前飛八百。屋後走千張。好大哥。
　　昨日有人。從陝府來。却得嶺南信。報道。潭州城裏好養民。米賤柴多足四隣。唯有道吾和尚。不解深山藏拙。却來閙市裏。看人樂神。驀被魚行老媼。劈面唾云。遮野狐精。青天白日。向遮裏見神見鬼。他後魔魅人家男女。未有了日。只得飲氣吞聲。支提拄杖子。聞而呵呵大笑曰。好事從來不出門。
　　燈籠露柱。夜來相爭佛法。一云。即心是佛。一云。心不是佛。山僧當時。見伊互爭不已。各與三十拄杖。三十打即心是佛。三十打心不是佛。待他向後眼開。始信支提車不橫推。理無曲斷。
　　參禪人多逐妄。不用起模仍畫樣。春風吹綻桃李花。淡煙疎雨籠青嶂。喝一喝云。若到諸方。莫道支提將境示汝。
　　叮嚀損君德。無言真有功。任從滄海變。終不為君通。古德與麼道。大似此處無金二兩。俗人沽酒三升。
　　支提佛法無多子。何必胡僧勸舉揚。好對春風二三月。鷓鴣啼處百花香。喝一喝。
　　拈拄杖云。拄杖子。震大法雷。擊大法鼓。說大脫空。平欺佛祖。嚇得深沙神。口呿舌長吐。竇八布衫穿。徧覓舊片補。諸人各各有耳共聞。有眼共覩。若更不會。不妨辜負支提拄杖子。卓拄杖。喝一喝。
　　浴佛云。扶宗豎教。整頓頹綱。正令當行。有縱有奪。縱也。一任周行七步。目顧四方。奪也。直得掩室摩竭。飲氣吞聲。且不縱不奪又作麼生。喝一喝云。也欠一杓惡水不得。
　　五月方改旦。今朝又初十。日月去如飛。快鷂趁不及。禪須放下參。但莫固拘執。是處解脫門。汝自不肯入。何必問支提。丁字著脚立。只今普請歸堂。問取自己。每日業識忙忙。著甚死急。喝一喝。
　　如來禪。祖師意。絕承當。只這是。破草鞋。汗臭氣。熱盌鳴。驢豚沸。也大奇。不思議。分明在目前。今古應無墜。佛滅二千年。比丘少慚愧。喝一喝。
　　因祈雨云。雙童峯。見諸人連日祈求。上來下去。諷誦不易。即今在門前祥光橋上相撲。三交兩合。七起八倒。供養大眾。末後陳箇口號云。嗟見世間人。永劫墮迷津。不省這箇意。修行徒苦辛。山僧向道謝供養。便下座。
　　舉僧問雲門。如何是正法眼。門云普。
　　僧問風穴。如何是正法眼。穴云瞎。
　　師云。雲門普。風穴瞎。三門外金剛。冷地裏笑殺。且道。笑箇什麼。不見僧問米胡。從上諸聖。還達真正理也無。胡云達。
　　參禪人。莫造作。擬心即差。動念即錯。大乘小乘。錢貫井索。前三後三。佛手驢脚。開眼也著。合眼也著。擬向這裏承當。鼻孔依前失却。
　　舉昔有一老宿住菴。門上書心字。窓上書心字。壁上書心字。
　　法眼云。門上但書門字。窓上但書窓字。壁上但書壁字。
　　玄覺云。門上不必書門字。窓上不必書窓字。壁上不必書壁字。何故。字義炳然。
　　師云。諸方商量。咸謂。三老各善筆法。點畫可觀。且不是草書相謾。支提敢道。諸方未具辨書眼在。殊不知。字經三寫。烏焉成馬。
　　汝等諸人。挑囊負鉢。東走西走。道我瞻風撥草。為法求人。驢年會去。不見道。武帝求仙不得仙。王喬端坐却昇天。
　　喝一喝云。天上忽雷驚宇宙。井中之物不擡頭。三十年後。莫道支提性急。
　　火焰為三世諸佛說法。三世諸佛立地聽。燕子為玄沙深談實相。玄沙立地聽。拈起拄杖云。支提拄杖子。為諸人念摩訶般若波羅蜜多。諸人立地聽。且如剎說眾生說。三世一時說。又教什麼人聽。卓拄杖一下云。有眼無耳朵。六月火邊坐。
　　支提門下。五日一參。我纔合掌。汝便和南。龍象蹴蹋。非驢所堪。直得諸天雨花無路。淨名口似匾擔。自餘之輩。誰敢正眼覰著。喝一喝。
　　爐鞴之所。鈍鐵尤多。良醫之門。病者愈甚。支提今日。且作死馬醫。拈拄杖卓一卓。喝一喝。
　　師住石泉。僧問。達磨大師道。教外別傳。不立文字。佛說一大藏教。未審孰是孰非。師云。東家點燈。西家暗坐。僧云。且道是一是二。師云。放待冷來看。僧云。落霞與孤鶩齊飛。秋水共長天一色。師云。一任卜度　師乃云。佛語心為宗。無門為法門。心不在內。不在外。不在中間。法離見聞。非耳目之所到。遮裏如何體會。先聖見你無捫摸處。遂向第二頭道。應無所住。而生其心。心如虗空。無有邊際。本來無住。然後從無住本。立一切法。立處皆真。當體空寂。若定執有心有法。正是一翳在眼。空花亂墜。永嘉不云。心法雙忘性即真。須知當人分上。壁立千仞。如蓮花不著水。一切處污染不得。方能於四生六道。虎穴魔宮。出入縱橫。自他兼利。不見洞山對雲門道。某甲今後。向十字街頭。不蓄一粒米。不種一莖菜。接待往來。箇箇與伊拈却炙脂帽子。卸却鶻臭布衫。教伊洒洒落落去。雲門云。汝身如椰子大。開許大口。可謂心不負人。面無慚色。山僧即不然。乍離千聖林間寺。來汲城頭石罅泉。相見杯茶雖淡薄。往來無惜為君煎。且道。與洞山相去多少。東家不見西家事。豐儉隨人莫怪休。
　　舉趙州和尚道。夫為宗師。須以本分事接人。師云。山僧這裏。若有一毫頭本分事到你。豈不彼此受屈。雖然如是。山花不費栽培力。自有春風管帶伊。
　　佛是塵法是塵。區區馳覓謾勞神。向道莫行山下路。果然猿叫斷腸聲。喝一喝。
　　風高八九月。自合知時節。何必待山僧。陞堂特地說。天際鴈南飛。接翅作行列。悉念佛法僧。軋軋聲不絕。影落寒山水。已是重漏泄。普請好生觀。西來無妙訣。喝一喝。
　　前三後三。日面月面。七凸八凹。千化萬變。捏聚放開。胡來漢現。不離當處常湛然。覔即如君不可見。
　　了了了時無可了。玄玄玄處亦須呵。貪生逐日區區去。喚不回頭爭柰何。
　　歲旦云。大盡三十日。小盡二十九。昨夜送窮年。今朝賀歲首。時節有變更。佛法無新舊。既是箇中人。不惜娘生口。坐對春風唱鷓鴣。嘉聲不落威音後。復云。少賣弄。
　　山僧昨出看謁。簥裡覰見南街北巷。東買西賣。校重論輕。爭斤奪兩。因記得大慧和尚道。十字街頭。現成行貨。擬欲商量。漆桶蹉過。不蹉過。是什麼。將謂廣南檳楖。元來却是西川漏籃子。喝一喝。
　　春色融和。羣芳競拆。水綠山青。桃紅李白。不是時節因緣。亦非向上奇特。恁麼也不得。不恁麼也不得。此時若不究根源。直待當來問彌勒。
　　佛生日云。是非只為多開口。煩惱皆因強出頭。致使韶陽要打殺。思量著甚底來由。石泉從來。臨危不悚人。少閒與大眾。同詣殿上。燒一炷香。歌一遍喝囉怛那。熱樂他則箇。何故。曾為浪子偏憐客。自是貪盃惜醉人。
　　結夏云。佛子住此地。即是佛受用。常在於其中。經行及坐臥。何必九旬禁足。三月安居。踞菩薩乘。修寂滅行。離諸垢染。清淨根塵。大似好肉剜瘡。無風起浪。然雖如是。罕逢穿耳客。多是刻舟人。喝一喝。
　　會麼。掣電之機。徒勞佇思。便下座。
　　今朝五月十有五。十日作了八日雨。不薦簷頭滴滴聲。說妙談玄何足數。君不見。皓布褌甞有語。夜雨打倒蒲萄棚。知事普請行者人力。撐底撐。拄底拄。阿呵呵。莫錯舉。從來大道無規矩。
　　入興化華嚴。指三門云。三門頭合掌。佛殿裏燒香。雲門大師。說得行不得。新長老。今日親行此令去也。便入。
　　解夏。舉僧問德山。九旬禁足今日滿。自恣之談合若何。山云。猢孫趁蛺蝶。九步作一歇。僧云。意旨如何。山云。兩箇童兒抱花鼓。這邊舞了那邊舞。須臾變作百千般。一一示君君看取。
　　師云。德山費許多口頰。自恣之談。且不曾道著。忽有人。問華嚴。九旬禁足今日滿。自恣之談合若何。即對道。鲇魚上竹竿。一日一千里。復云。意旨如何。即對道。秋江清淺時。白鷺和煙島。良哉觀世音。全身入荒草。
　　舉教中道。諸佛出興世。懸遠值遇難。正使出世間。說是法復難。無量無數劫。聞是法亦難。能聽是法者。斯人亦復難。釋迦老子。恁麼說語。可煞欺你。後來無人。華嚴路見不平。有箇道處。諸佛出興世。懸遠值遇難。夜夜抱佛眠。朝朝還共起。有什麼難。正使出世間。說是法復難。剎說眾生說。三世一時說。有什麼難。無量無數劫。聞是法亦難。夜聞祭鬼鼓。朝聽上灘歌。有什麼難。能聽是法者。斯人亦復難。慣從五鳳樓前過。手握金鞭賀太平。有什麼難。靈利漢。點著便知。如其未然。老僧贏得口過。
　　有時恁麼。有時不恁麼。恁麼也得。不恁麼也得。大唐國內無禪師。觀音院裏有彌勒。參禪人休揀擇。不見古人有言兮。毫釐有差。天地懸隔。
　　春雨乍晴。景物舒豁。日暖風和。鳥啼花發。伶利漢。點著便知。也有照。也有用。也有縱。也有奪。更說甚雪峯輥毬。德山托鉢。俱胝一指。臨濟四喝。遂以拂子。劃云。即今一時。與諸人劃斷了也。且道。劃斷後如何。君子可八。

　　秉拂小參

　　解夏云。善言言者。言所不能言。善迹迹者。迹所不能迹。迹所不能迹則無迹。言所不能言則無言。言迹既無。心智路絕。直得內空外空內外空。俱不可得。只這不可得。亦未是諸人安身立命處。更說什麼。秋江清淺時。白鷺和煙島。良哉觀世音。全身入荒草。更說什麼鴈過長空。影沈寒水。鴈無遺蹤之意。水無沈影之心。更說什麼。人從陳州來。不得許州信。鐘樓上念讚。牀脚下種菜。盞子撲落地。楪子成七八片。須知這裏。間不容髮。直下如王寶劒。誰敢當頭擬犯鋒鋩。橫屍萬里。若也一向坐斷。盡大地無一人夢見父母未生已前巴鼻。是以從上先德。尋念過去佛所行方便力。遂向第二頭打之遶。如今不免將錯就錯。恁麼恁麼。泥揑夜叉水裏走。不恁麼不恁麼。嚼碎通紅鐵一團。恁麼中不恁麼。須彌南畔三千里。不恁麼中却恁麼。吹毛纔舉斗牛寒。
　　已是不識好惡。向諸人面前。四稜蹋地。打這一上之遶。且作麼生相委。若也委得。便與從上佛祖。同一眼見。同一耳聞。同一鼻嗅。同一舌甞。同一身觸。同一意思。更無差別。所謂塵塵爾剎剎爾念念爾。苟或未明。看潑第二杓惡水。蟭螟吞却白額蟲。泥牛咬斷老鼠尾。瞋底瞋。喜底喜。天台國清寺裏油澆神。現出鳩槃茶面觜。無端拈秘魔叉。趕上八角磨盤。向空中輥得七倒八起。忽然撲落下來。直得火星迸散。燒著海龍王脚指。且要魚龍知水為命。又誰管你燈籠。冷地拍掌呵呵大笑云。青天白日。向這裏燒錢引鬼。喝一喝云。且置是事。
　　冬夜。我宗無語句。亦無一法與人。更教秉拂上座。向這裏如何啟口。假饒說得天雨四花。地搖六震。在諸人分上。總沒交涉。何以。欲得親切。當須自觀。若此觀者。名為正觀。若他觀者。名為邪觀。諸人且作麼生觀。為作有相觀。作無相觀。作不有不無相觀。作亦有亦無相觀。直饒總不恁麼。也是扶籬摸壁。所以道。欲知佛性義。當觀時節因緣。莫有知時別宜底麼。
　　昔有老宿。問米七師。月中斷井索。時人喚作蛇。未審七師見佛喚作什麼。七師云。若作佛見。還同眾生。老宿云。千年桃核。
　　後來遠和尚拈云。千年桃核也生芽。著葉抽枝便發花。結得果來能樣好。元來却是大甜瓜。大甜瓜橘柚名查。栗子菘子[卄/匪]子。桃葩杏葩李葩。也有福州橄欖。也有宣州木瓜。當地牛心柿子。西川蜜浸芎芽。既是一箇核子。為甚有許多果子。請首座領眾。一一從頭咬破。且留取核子與山僧。明年作種。大小遠和尚。拾得一枚桃核。種得些兒雜碎果子。更不囊藏。一時[飢-几+殳]飣出來。可謂解使不由家富貴。風流豈在著衣多。披秀冬夜。也有些果子。迥與諸方不同。不同鄭州梨。青州棗。溈山柿。雪峯橘。寒山苦桃。板搭橡栗。靈雲林檎。大梅梅子。香底香。甜底甜。酸底酸。澁庭澁。擬待來夜與諸人分冬。秉拂上座。今夜先此奉白。大眾切須子細咬嚼看。是甚麼滋味。不得渾崙吞。驀被堂頭索核子。臨時吐不出。未免遞相鈍置。設有一箇半箇。吐得出來。亦不堪為種草。何以。直饒栽種得。終是不馨香。忽有箇漢出來道。秉拂上座恁麼告報。豈不是普州人。却許伊具一隻眼。
　　僧問。德山小參不答話。此理如何。師云。三更神世界。僧云。趙州小參却答話。又作麼生。師云。半夜鬼乾坤。僧云。未審二老。相去多少。師云。一對無孔鐵槌。僧禮拜云。作家宗師。天然有在。師云。放你三十棒　師乃云。世尊三昧。迦葉不知。迦葉三昧。阿難不知。阿難三味。商那和修不知。既是三昧。各不相知。且如前佛後佛。諸大祖師。天下老和尚。各各出來。將何傳授。將何利生。莫是傳箇不知底麼。既是不知。又如何傳。這裏覰得破。釋迦迦葉。阿難和修鼻孔。總在諸人手裏。不消一揑。直得命如懸絲。若覰不破。諸人鼻孔。却在他手裏。十二時中。坐臥經行。未免受他處分。山僧從來。曲不藏直。分明說與諸人。只這不知。已是葛藤露布了也。自此一人傳虗。萬人傳實。千古之下。殃及兒孫。忽有箇破家散宅底。牙如劍樹。口似血盆出來。飜却祖父田園。撦却多年契書。可以籠罩古今。乾坤坐斷。也表叢林中有人。不見德山道。這裏無佛無祖。達磨是老臊胡。釋迦老子是乾屎橛。文殊普賢是擔糞漢。等覺妙覺。是破執凡夫。菩提涅槃。是繫驢橛。十二分教是鬼神簿。是拭瘡疣紙。四果三賢初心十地。是守古塚鬼。自救不了。你看。德山向龍潭吹滅紙燭處。竊得些子螢火之光。自此飜轉面皮。便解斡旋天地。號令聖凡。無波浪處生波浪。愁殺孤帆過海人。好教德山見今日叢林。寒氣出來毛毶毶地。盡是倚他門戶。傍他墻壁。隨他作解。受他處分。也好慚惶殺人。一朝忽被業風。吹向曲木牀上。便道我是臨濟下。你是雲門下。列派分枝。是非紛起。豈不是鈍置他古人。山僧不是輕今重古。抑弱扶強。只要諸人知有從上來事。設使箇箇出來。負德山氣槩。具德山作略。止宿草菴。且居門外。何也。山僧未曾與諸人向蟭螟眼裏。拈新羅與占波鬥額去在。
　　歲夜。僧問。黃龍佛手驢脚。楊岐金圈栗蓬。學人上來。乞師指示。師云。一字兩頭垂。僧云。如何是金剛圈。師云。也知上座透不得。僧云。如何是栗棘蓬。師云。刺破你咽喉。僧云。且如未有楊岐已前。未審教學者吞透箇什麼。師云。知恩者少。僧云。我手何似佛手。師云。等閒挨落天邊月。僧云。我脚何似驢脚。師云。徐行踏斷流水聲。僧云。如何是和尚生緣。師云。舉頭殘照在。元是住居西。僧云。且道。黃龍為人好。楊岐為人好。師云。牛頭南。馬頭北。僧云。洞中春色四時好。門外峯巒一樣高。師云。闍梨什麼劫中。夢見黃龍楊岐。僧云。三尺一丈六。且同携手歸。師云。猶自說夢。僧云。謝和尚證明。便禮拜。師云。且莫詐明頭　師乃云。天地造化。有陰有陽。有生有殺。日月照臨。有明有暗。有隱有顯。江河流注。有高有下。有壅有決。草木開敷。有長有短。有榮有謝。歲時迭遷。有去有來。有新有舊。其舊也。門門俱爆竹。處處送窮年。其新也。青林纔換葉。紅蘂便開花。乃喝一喝云。且道。是新是舊。若辨不出。臘月三十日。大有事在。是以黃面老子道。一切眾生。生死相續。皆由不知常住真心。性淨明體。用諸妄想。此想不真。故有流轉。諸人要得生死不相續。妄想不生。須是直下識此常住真心性淨明體。始得。即今莫有識得者麼。且如春生夏長。秋殘冬謝。暑往寒來。迎新送舊。又是箇什麼。目前燈燭晃耀。坐立儼然。問答交馳。主賓互立。諸人又向甚處去來。這裏會即便會。不得擬心動念。即沒交涉。不擬心。不動念。一一天真。一一明妙。恁麼說話。祖師門下。喚作死蛇當大路。山僧今夜。不避諸方怪笑。且要應箇時節。若是脫洒道流。見人須棄敲門物。得路仍忘堠子名。自然於一切處。不被法縛。不求法脫。數聲清磬是非外。一箇閒人天地間。若是執法修行。如牛拽磨。三十年後。且莫錯怪人好。
　　參禪須是悟。學成終莽鹵。明眼人前。一點相瞞不得。你輩。作麼生說箇悟底道理。莫是師姑。元是女人做麼。莫是天地與我同根。萬物與我一體麼。莫是明明百草頭。明明祖師意麼。莫是隔山見煙。便知是火。隔墻見角。便知是牛麼。當知古人曲為中下之機。故有這般說話。諸人且莫錯認定盤星。明朝後日。賺你入鑊湯爐炭去在。直饒上不見有塵沙諸佛。下不見有六道四生。內無能證之心。外無所證之法。露倮倮赤洒洒。撒手到家人不識。更無一物献尊堂。又似避溺而投火。這裏如何理論。得不傷物義。南泉道。牽牛向溪東放。未免犯他國王水草。牽牛向溪西放。未免犯他國王水草。不如隨分納些些。總不見得。如今只得從空放下。與諸人平展去。夜來須彌頂上轟一聲霹靂。娑竭羅龍王。夢裏驚覺。倒跨東海鯉魚。向藕絲孔中。霈一巡大雨。盡大地無不周徧。崑崙奴走入天台山裏拾橡栗。澆得渾身七郎八當。連打數箇筋斗。跳上華表柱頭。翹足而坐。等太陽東生。曬[日*良]鐵袴。唯有門前上馬臺。面前乾爆爆地。幾乎惹出一場禍事。金剛與深沙神。一夜廝爭。乾底是。濕底是。一云。總是總不是。一云。乾底從他乾。濕底從他濕。山僧遂與一喝云。三更半夜。這裏爭甚熱椀鳴。拈拄杖一時趕散。然則通人分上。要用便用。機變無方。縱奪臨時。卷舒在我。譬如擲劍揮空。莫論及之不及。且不著思量。平仄對偶。星河秋一鴈。砧杵夜千家之語。要得尖新應箇時節。佛法不是這箇道理。然雖如是。無智人前。不可說夢。

　　拈古頌贊

　　舉調達因謗佛。生身陷入地獄。佛令阿難去問。你在地獄還安否。達云。我在地獄。如處三禪天樂。佛又令去問。你還求出否。達云。待世尊入。我即出。難云。世尊是三界大師。豈有入地獄分。達云。世尊既無入地獄分。我豈有出地獄分。
　　拈云。大隱居鄽。小隱居山。各得其所。隨分安閒。何必更來論出入。人生在處有餘懽。
　　舉維摩會上。三十二菩薩。各說不二法門。至文殊云。如我意者。於一切法。無言無說。無示無識。離諸問答。是為入不二法門。文殊又問維摩。維摩默然。文殊嘆言。善哉善哉。乃至無有文字語言。是真入不二法門。
　　拈云。這老病漢。尋常釘觜鐵舌。及被文殊一問。真得口裏膠生。隨後更與一杓惡水。至今起不得。
　　舉趙州訪茱萸。纔上法堂。萸云。看箭。州亦云。看箭。萸云過。州云中。
　　拈云。二老。一期爭射。總未是好手。若到別峯門下。管取弓折箭盡。
　　舉僧請益翠巖曰。有僧問趙州。萬法歸一。一歸何所。巖便喝。僧茫然。巖却問。趙州道什麼。僧擬舉。巖打一拂子。喝出。
　　拈云。洪機在掌。排巨靈擘太華之威。明鏡當臺。絕演若逐東西之怖。當時若不是這僧。洎合錯祗對。
　　舉僧問投子。一切聲是佛聲。是否。子云是。僧云。和尚莫屎沸盌鳴聲。子便打。
　　僧又問。麤言及細語。皆歸第一義。是否。子云是。僧云。喚和尚作一頭驢。得麼。子便打。
　　拈云。這僧拾得一柄鈆刀。便敢充關突塞。若非投子有定亂之劍。洎被攪擾一上。然雖如是。若無舉鼎拔山力。千里烏騅不易騎。

　　達磨見梁武帝　　趙州勘二菴主

　　一片銀蟾掛碧天。清光冷照鳳樓前。九重玉戶深深閉。爭見扶疎桂影圓。
　　春風有時惡。春風有時好。人競逐春風。却被春風惱。

　　雲門三頓棒　龍潭吹滅紙燭　雲門一曲

　　一葉扁舟信晚風。雨昏渾不辨西東。不因再到秋江上。爭見蘆花對蓼紅。
　　白雲綻處見明月。黃葉落時聞擣衣。勸君休去便休去。欲覓了時無了時。
　　獨唱清新拍不同。寥寥千古意無窮。擬開眼向聲前聽。早被風吹別調中。

　　五祖和尚。舉僧問趙州。如何是祖師西來意。州云。庭前柏樹子。恁麼會。便不是了也。如何是祖師西來意。庭前柏樹子。恁麼會。方始是

　　家人卦變作明夷。爻象分明不待推。無動無謀終吉慶。有求有用即迍危。

　　世尊出山相　　言法華

　　縮頭只可藏山谷。出得山來却不堪。若謂利生開佛見。這般惡口不如緘。
　　終朝皮[(彰-章+?)/(厂@毛)]街頭走。有口何曾誦法華。末後脫空尤尀耐。逝多容你更交加。

　　給孤長者　　雲門大師

　　遠迓瞿曇至給孤。竚聆有法為開敷。早知是法應須捨。好請乘時出帝都。
　　中毒睦州。伸冤雪嶠。拔本無門。剜空作竅。有折脚殃。乃破家兆。萬福曾郎。容此不肖。

　　送幽巖滋上人出嶺

　　諸方無說汝無聞。聞說俱無莫倒跟。纔起絲毫奇特想。依前似不出雷門。

　　或菴體禪師語　　　　嗣此菴元

　　上堂。舉神鼎示眾。五蘊出頭一段空。同門出入不相逢。無量劫來賃屋住。到頭不識主人公。
　　師云。古人大似釘樁搖櫓。把纜放船。覺報裂轉面皮。終不向半生半滅處。與諸人相見。會麼。童頂雲衣野興濃。清齋淡話有何窮。春歸簷幕千家雨。月滿樓臺一笛風。
　　塗灰抹土添光彩。社舞村歌笑己躳。堪笑當年獃得好。百無一解訴心空。星拱北水朝東。月落千江體一同。能向海門深處輥。行舩誰怕打頭風。
　　西土尊師故紙羅。南方歷祖葛藤窠。臨風剔起透青眼。跟脚從頭覰破那。阿呵呵會也麼。尺水休誇一丈波。幕天蓆地生涯闊。敵勝吹毛不用磨。
　　掉開骨董。奮一隻拳。擘破面皮。軒知大膽。住荒凉院舍。拾落成新。說朴實頭禪。摧邪顯正。他人肯處我不肯。緇素分明。他人疑處我不疑。夤緣有在。方來共住。道伴交肩。冷月深冬。圍爐向火。不作方便。可煞古風。守口如瓶。更嫌什麼。從上禿鬼。沙魘河樓。露布葛藤。空相絆撚。兄弟。見機瞥地。慶快己躳。一切臨時。只依本分。咄。出頭天外看。誰是那邊人。巡堂喫茶去。
　　不守師承不會禪。飢來喫飯困來眠。平常肯恃拳頭大。冷地乾贏空劫前。活祖師意。直用直行。離文字禪。非延非促。咬薑呷醋。眼蓋乾坤。衲被蒙頭。氣衝牛斗。選甚風號劍閣。火聚刀山。勘破勝熱婆羅門。誰誇平等真法界。十方聚會。杓頭舀來。青出於藍。有何奇特。良久云。野步雲頭闊。閒歌雪子吟。
　　目擊泄天機。梅天散花雨。稽首毗盧師。和南法身主。風光遍大千。捏在毫端聚。多劫修來是浪傳。一念不生傾肺腑。從此兒孫遍世間。活計清虗爭檢古。擲下拂子云。今日祈晴。切忌錯舉。
　　舉臨濟垂語。有一人。在孤峯頂上。無出身之路。有一人。在十字街頭。亦無向背。且道。那箇在前。那箇在後。
　　師云。聞名不如見面。
　　又云。有一人。論劫在途中。不離家舍。有一人。在家舍不離途中。那箇堪受人天供養。
　　師云。見面不如聞名。若是異目超宗。終不向人背後吸冷氣。南禪因行掉臂。說一伽陀。麤疎帶出蓮花笠。濟楚披來糞掃衣。拈起少林無孔笛。左瞻右盻兩頭吹。聲聲慢。拍拍隨。聽者雖多和者稀。曲徧欲休休不得。知音知後更誰知。
　　少室無師句。曹溪絕學禪。渾家鬼擘口。五逆不成冤。何故。天之自高。地之自厚。人之自在。道之自然。廣額屠兒。立便成佛。清淨行者。不入涅槃。三千威儀。那裏是那裏。八萬細行。阿誰是阿誰。然而諸佛本源。眾生心地。飜來覆去。一似不曾良馬窺鞭。羚羊掛角。白鷺和煙島。黃鶯下柳條。啞子唱嘲詞。那吒不識父。各住本位。舌至梵天。本色叢林。厖眉老衲。不慕諸聖。不重己靈。只如鼻孔搭上脣一句。又且如何。慣入驚人浪。生拏稱意魚。
　　居常日用。聞底也是。見底也是。用底也是。有時問底也錯。見底也錯。用底也錯。何故。是也錯。錯也是。行之在人。斷之在智。鼻孔聽聲。耳朵出氣。黑漫漫八面玲瓏。活潑潑四稜蹋地。會麼。從前多少好兒郎。枉向靈山空受記。
　　解夏云。文殊三處度夏。彌勒一味放憨。善財走百十城。達磨九年面壁。恢闡拈花微笑。光揚布髮掩泥。羣黨吒梨。兒孫霸旺。將斷貫索。穿人鼻孔。把木槵子。換人眼睛。呼喚不回。令法久住。牢籠不下。高枕無憂。飽齁齁到處為家。活潑潑。出門是路。不恤時時九夏。非誇日日三秋。軒知入定修禪。曲棒打地。轍莫朝參暮請。折筯量空。如何露柱證明。作麼臘人為驗。雖然恁麼。只如解開布袋。不涉夤緣。有何標格。鶴有九臯難翥翼。馬無千里謾追風。
　　為不世師。不可以絕學較其所得。行無間道。不可以超方窮其自然。法不相饒。言非夙辦。脫空活業。只在目前。生鐵心肝。豈愁身後。拈苕菷柄。破疑網於劍樹刀山。[暇-日+骨]大柴頭。建法幢於鑊湯爐炭。更有難吞草料。接待上流。[拚-ㄙ+ㄊ]得焦口爛腸。管取眉毛廝結。如是闡提短販。義學沙門。又不可同日而語也。何故。藍田射石虎。錯怪李將軍。
　　一拳也是打爺來。未有輸贏莫放開。割捨拍盲窮性命。觜喎鼻塌見全材。
　　道妙休云所得遲。不離聞見分明極。檻外一聲婆餅焦。黃頭碧眼斷消息。斷消息。最條直。是虎何須更插翼。蒼龍平地起波瀾。萬仞峯頭轟霹靂。
　　舉劉侍郎問仰山。了心之旨。可得聞乎。山云。若欲了心。無心可了。無了之心。是名真了。
　　師云。口朝鼻孔無空過。眼蓋胡鬚有古風。信彩骨頭花十八。等閒擲出滿盆紅。
　　開爐。舉五祖云。難難。幾多般。易易。沒巴鼻。好好。催人老。默默。從此得。過得此四重關了。泗州人見大聖。焦山老漢。也有此說。難難。放軟頑。易易多瞌睡。好好和衣倒。默默有筋骨。過得這四重關了。屋裏販楊州。其或猶豫未決。更聽一頌。夤緣過夏又經冬。難易當知好惡同。肚裏飢瘡無聒擾。堂中生炭滿爐紅。挑灰弄火非相許。闊論高談定不容。疊足跏趺描不就。眼空烟景振宗風。
　　天際雲翻墨。江頭浪輥花。胡僧無鑑識。特地渡流沙。
　　小參。赤骨歷窮擔片板。顛癡勃癩豎雙眉。驀生做處難名狀。佛祖當頭聽指揮。會麼。窮生論死。盡屬天魔。說妙談玄。總成外道。輙莫問如瓶瀉。答似盆傾。本分事中。總用不著。放一線地。怎麼商量。心同虗空。示等虗空。證得虗空。亦無虗空。鴨頭綠。鶴頂紅。風從虎。雲從龍。男兒不顧傳家譜。拈起簸箕別處舂。喝一喝。下座。
　　解制。虎穴魔宮闊步挨。毀僧謗佛不安排。無明三毒令人怕。是我冤家一樣乖。會麼。正令提綱。法堂前草深一丈。邪師過謬。虀甕裏淹殺幾人。出處不凡。到頭得地。氣吞雲夢。光射斗牛。以法界作伽藍。龍蛇易辨。以河沙為廣眾。衲子難瞞。虎口爭飡。非為性燥。馬前廝撲。豈是英靈。九夏三秋。全提大用。諸方未曾到底境界。盡底掀翻。佛祖不出口底舌頭。和根絕斷。誰誇自恣。選甚護生。鼻直眼橫。風高韻遠。入得南禪室。出得南禪門。軒昂不以路為酬。拈得死蛇弄解活。只如來早布袋頭開。日見日新復有何說。良久云。端的克家真種草。不同短販野盤僧。
　　退院云。耳有重輪非差事。胷題卍字亦尋常。腰間不朿三條篾。萬頃風煙一草堂。
　　示眾。暗撒驪珠成瓦礫。閒傾鴆毒是醍醐。冤將恩報滅胡種。舉眼無親真丈夫。

　　頌古
　　善財南詢　　臨演無位真人　　毗目執善財手

　　妙峯孤頂無知識。百十城遊喪善財。樓閣若還彈指見。分明有眼不曾開。
　　棒頭落節來翻本。閃電光中立信旗。殃害叢林無說處。幾人錯認口頭肥。
　　坦然古路勿迂疎。霽月凉風動十虗。毗目善財當日事。好如潘閬倒騎驢。

　　臨濟見大愚　　靈雲悟桃花

　　門庭推倒亂縱橫。火迸星飛無路行。赤契分明基業在。依前淺種又深耕。
　　桃花零落眼方開。自謂風流孰可陪。叵耐玄沙忒偏黨。却來醉後便添盃。

　　一切障礙即究竟覺　　十智同真

　　早朝心悶三盃酒。午後頭昏一椀茶。入夜脫衣伸脚睡。五更走起眼瞇[目*麻]。
　　陽春白雪非難和。藻鑑氷壺豈足觀。一把柳絲收不得。和風搭在玉欄干。

　　觀身實相。觀佛亦然　居一切時。不起妄念

　　眼空四海恣縱橫。鼻孔遼天信脚行。拏得電光為火把。却來日午打三更。
　　和煙釣月是生涯。古策風高未足誇。款乃一聲天地闊。祖師何必渡流沙。

　　同名同號阿彌陀佛　　二祖安心

　　竹溪煙絕雨才通。無數深紅間淺紅。山店落英春寂寂。青旗吹動柳花風。
　　屈節從長也大[拚-ㄙ+ㄊ]。雪堆斷臂仰高寒。鐵牛鞭起熊峯下。一吸黃河徹底乾。

　　若能轉物。即同如來　　為道日損

　　雨色和煙匝四維。眼皮未綻若為窺。等閒覰破金剛際。坦蕩無因役路岐。
　　添錢買得漏燈盞。洗脚長拖破草鞋。飜著襴衫歌雪曲。倒携蓆帽趕村齋。

　　廛中佛事

　　斫頭瀝血摩訶演。掛肚懸腸薩怛多。惡口小家無盡藏。更將何法度娑婆。

　　贊
　　達磨　　臥蓮翫月觀音

　　萬福西來老骨檛。不遵行止渡流沙。被人打落當門齒。啞子依前喫苦瓜。
　　上絕把茆江月白。下無寸土眼頭寬。青蓮影裏安身法。普與勞生了正觀。

　　船子　　自贊

　　孤蹤短艇寓江濱。眼蓋乾坤徹骨貧。接了夾山鑽入水。至今恩怨不曾分。
　　歲寒節操。水月精神。隨所住處。無過任真。咦。今古江山今古意。一番雨過一番新。

　　四聖(四)　　總頌

　　稽首釋迦。現千百億。鹽貴米賤。苦趁樂喫。瞋喜愛憎。是非聲色。日炙風吹。一文不直。
　　稽首觀音。全彰妙有。鶴唳青霄。鶯啼綠柳。鼓響鍾鳴。椎鷄打狗。不落諸緣。通身眼手。
　　稽首文殊。本非延促。柏短松長。山青水綠。星移斗轉。日行月逐。開眼合眼。一切具足。
　　稽首普賢。不可思議。出頭露面。開言吐氣。拍盲擔板。忘恩斷義。事無寸長。熏天炙地。
　　釋迦觀音。文殊普賢。驀鼻牽來。作一串穿。橫拖倒拽。痛報深冤。彌天罪過。一任流傳。

　　續開古尊宿語要集第六(終)


　　敬覽　晦室老人所集。前輩諸大尊宿語要。深為叢林之助(宗源)。募金鋟木。分為六策。併賾藏主元集四策。合成一部。以廣其傳。因憶飲光微笑破顏。而吾佛為之斂袵。神光三拜依位。而吾祖為之倒戈。是皆表顯心行處滅。言語道斷者之所作也。苟欲揭示如來正法眼藏。撈漉人天。不假筌罤亦難矣。此錄乃真筌罤也。其或智過二光。氣吞佛祖者。知我罪我。總不離是錄。嘉熈戊戌臘月佛成道日。比丘(宗源)再拜書于卷末。
　　(三山傅　詔刊)