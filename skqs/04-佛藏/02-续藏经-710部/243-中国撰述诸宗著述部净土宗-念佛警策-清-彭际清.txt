續藏經   念佛警策
　清 彭際清纂

　　念佛警策目次

卷上
　　無量壽經　　阿彌陀經　　觀無量壽佛經　　首楞嚴經　　大方等集賢護經　　文殊所說般若經　　華嚴經兜率偈讚品　　賢首品　　坐禪三昧經　　目連所問經　　大智度論(龍樹菩薩)　　大乘起信論(馬鳴菩薩)　　十疑論(智者大師)　　淨業專雜二脩說(善導和尚)　　臨終正念訣　　念佛寶王三昧論(飛錫禪師)　　萬善同歸集(永明大師)　　淨土十疑論後序(陳瓘)　　念佛方便文(江公望)　　勸人發願偈(慈照大師)　　蓮宗寶鑑(優曇法師)　　淨土或問(天如禪師)　　答弟行遠　　示月庭居士(楚山禪師)　　念佛警策(古音禪師)　　答湖州董宗伯(蓮池大師)　　答張百戶廣湉　　與蘇州劉居士　　與江陰馮居士　　與太倉王孝廉　　答聞谷廣印　　示大同　　警眾

卷下
　　紫柏老人集(達觀大師)　　示念佛切要(憨山大師)　　示淨心居士　　淨土法語(幽溪法師)　　西方合論(袁宏道)　　紀夢(袁中道)　　答卓發之文學(無異禪師)　　追頂念佛法(三峯禪師)　　淨土偈　　結壇持往生呪偈(蕅益大師)　　結壇念佛回向文　　示念佛法門　　示法源　　示王心葵　　示郭善友　　答卓左車茶話　　示丁耕野居士(截流禪師)　　西方確指(覺明妙行菩薩)　　念佛說(張光緯)　　書淨土約說後(翁叔元)　　與茅靜遠居士書(思齊法師)　　示禪者念佛

　　念佛警策目次(終)

　　 

　　念佛警策卷上

　　　　菩薩戒弟子　彭際清　纂

　　無量壽經

　　佛告阿難。十方世界諸天人民。其有至心願生彼國。凡有三輩。其上輩者。捨家棄欲而作沙門。發菩提心。一向專念無量壽佛。修諸功德。願生彼國。此等眾生。臨壽終時。無量壽佛與諸大眾現其人前。即隨彼佛往生其國。便於七寶華中自然化生。住不退轉。智慧勇猛。神通自在。是故阿難欲於今世見無量壽佛。應發無上菩提之心。修行功德。願生彼國。其中輩者。十方世界諸天人民。其有至心願生彼國。雖不能行作沙門。大修功德。當發無上菩提之心。一向專念無量壽佛。多少修善。奉持齋戒。起立塔像。飯食沙門。懸繒然燈。散華燒香。以此回向。願生彼國。其人臨終。無量壽佛。化現其身。光明相好。具如真佛。與諸大眾現其人前。即隨化佛往生其國。住不退轉。功德智慧次如上輩者也。其下輩者。十方世界諸天人民。其有至心願生彼國。假使不能作諸功德。當發無上菩提之心。一向專意。乃至十念念無量壽佛。願生其國。若聞深法歡喜信樂。不生疑惑。乃至一念念於彼佛。亦得往生。功德智慧次如中輩者也。

　　阿彌陀經

　　舍利弗。若有善男子善女人。聞說阿彌陀佛執持名號。若一日若二日若三日若四日若五日若六日若七日。一心不亂。其人臨命終時。阿彌陀佛與諸聖眾現在其前。是人終時心不顛倒。即得往生阿彌陀佛極樂國土。舍利弗我見是利。故說此言。若有眾生聞是說者。應當發願。生彼國土。

　　觀無量壽佛經

　　佛告阿難。及韋提希。諸佛如來是法界身。入一切眾生心想中。是故汝等心想佛時。是心即是三十二相八十隨形好。是心作佛。是心是佛。諸佛正徧知海。從心想生。是故應當一心繫念。諦觀彼佛多陀阿伽度阿羅訶三藐三佛陀。想彼佛者。先當想像。閉目開目。見一寶像。如閻浮檀金色。坐彼華上。見像坐已。心眼得開。了了分明。見極樂國七寶莊嚴。寶地寶池。寶樹行列。諸天寶幔。彌覆其上。眾寶羅網。滿虗空中。見如此事。極令明了。如觀掌中。見此事已。復當更作一大蓮華在佛左邊。復作一大蓮華在佛右邊。想一觀世音菩薩像坐左華座。亦作金色。如前無異。想一大勢至菩薩像坐右華座。此想成時。佛菩薩皆放光明。其光金色。照諸寶樹。一一樹下。亦有三蓮華。諸蓮華上各有一佛。二菩薩像。徧滿彼國。此想成時。行者當聞水流光明。及諸寶樹。鳧鴈鴛鴦。皆說妙法。出定入定。恒聞妙法。

　　首楞嚴經

　　大勢至法王子。與其同倫五十二菩薩。即從座起。頂禮佛足而白佛言。我憶往昔恒河沙劫。有佛出世名無量光。十二如來相繼一劫。其最後佛名超日月光。彼佛教我念佛三昧。譬如有人。一專為憶。一人專忘。如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來憐念眾生如母憶子。若子逃逝。雖憶何為。子若憶母。如母憶時。母子歷生不相違遠。若眾生心憶佛念佛。現前當來。必定見佛。去佛不遠。不假方便。自得心開。如染香人身有香氣。此則名曰香光莊嚴。我本因地。以念佛心入無生忍。今於此界攝念佛人。歸於淨土。佛問元通。我無選擇。都攝六根。淨念相繼得三摩地。斯為第一。

　　大方等集賢護經

　　賢護。彼善男子。善女人。端坐繫念。專心想彼阿彌陀如來應供等正覺。如是相好。如是威儀。如是大眾。如是說法。一心相續。次第不亂。或經一日。或復一夜。如是或至七日七夜。是人必覩阿彌陀如來應供等正覺也。若於晝時不能見者。若於夜分或睡夢中。阿彌陀佛。必當現也。復次賢護。譬如世間若男若女。遠行他國。於睡夢中。見本居家。時實不知為晝為夜。而亦不知為內為外。是人爾時所有眼根。牆壁石山終不能障。乃至幽冥黑暗。亦不為礙也。賢護。菩薩摩訶薩心無障礙。亦復如是。當正念時。於彼所有佛剎中間。凡是一切須彌山王。及鐵圍山大鐵圍山。乃至自餘諸黑山等。不能與此眼根為障。而亦不能覆蔽是心。然是人者。其實未得天眼。能見彼佛。亦無天耳。聞彼法音。復非神通往彼法界。而亦不於此世界沒生彼佛前。而實但在此世界中。積念熏修。久觀明利故。終得覩彼阿彌陀如來應供等正覺。僧眾圍繞。菩薩會中或見自身。在彼聽法。聞已憶念。受持修行。或時復得恭敬禮拜。尊承供養。彼阿彌陀如來應供等正覺已。是人然後起此三昧。其出觀已。次第思惟。如所見聞。為他廣說。

　　文殊所說般若經

　　文殊師利言。世尊云何名一行三昧。佛言。法界一相。繫緣法界。是名一行三昧。若善男子善女人。欲入一行三昧。當先聞般若波羅蜜。如說修學。然後能入一行三昧。如法界緣。不退不壞。不思議。無礙無相。善男子。善女人。欲入一行三昧。應處空閒。舍諸亂意。不取相貌。繫心一佛。專稱名字。隨佛方所。端身正向。能於一佛念念相續。即是念中。能見過去未來現在諸佛。何以故。念一佛功德。無量無邊。亦與無量諸佛功德無二。不思議佛法。等無差別。皆乘一如成最正覺。悉具無量功德。無量辯才。

　　華嚴經兜率偈讚品

　　以佛為境界。專念而不息。此人得見佛。其數與心等。

　　賢首品

　　若常修習波羅蜜。則能具足摩訶衍。若能具足摩訶衍。則能如法供養佛。若能如法供養佛。則能念佛心不動。若能念佛心不動。則常覩見無量佛。若常覩見無量佛。則見如來體常住。

　　坐禪三昧經

　　菩薩坐禪。不念一切。惟念一佛。即得三昧。

　　目連所問經

　　佛告目連。譬如萬川長流。有浮草木。前不顧後。後不顧前。都會大海。世間亦爾。雖有豪貴富樂自在。悉不得免生老病死。祇由不信佛經。後世為人。更甚困劇。不能得生千佛國土。是故我說無量壽國。易往易取。而人不能修行往生。反事九十六種邪道。我說是人。名無眼人。名無耳人。

　　大智度論

　　　　龍樹菩薩
　　念佛三昧。能除種種煩惱。及先世罪。餘諸三昧。有能除婬。不能除瞋。有能除瞋。不能除婬。有能除癡。不能除婬恚。有能除三毒。不能除先世罪。是念佛三昧。能除種種煩惱。種種罪。復次念佛三昧。有大福德。能度眾生。是諸菩薩欲度眾生。諸餘三昧。無如此念佛三昧福德。能速滅諸罪。復次佛為法王。菩薩為法將。所尊所重。惟佛世尊。是故應常念佛。譬如大臣特蒙恩寵。常念其主。菩薩亦如是。知種種功德。無量智慧。皆從佛得。知恩重故。常念佛。
　　常欲不離諸佛者。菩薩世世所生。常值諸佛。問曰。菩薩當化眾生。何故常欲值佛。答曰。有未入菩薩位。未得阿[鞥-合+(白-日+田)]跋致。受記別故。若遠離諸佛。便壞諸善根。沒在煩惱。不能自度。安能度人。如人乘船。中流壞敗。欲度他人。反自沒水。又如少湯投大冰池。雖消少處。反更成冰。菩薩未入法位。若遠離諸佛。以少功德。無方便力。欲化眾生。雖少利益。反更墜落。聲聞辟支雖有涅槃利益。無一切智故。不能教導菩薩。諸佛一切種智故。能教導菩薩。如象沒泥。非象不能出。菩薩若入非道中。唯佛能救。同大道故。復次菩薩作是念。我未得佛眼。如盲無異。若不為佛所引導。則無所趣。錯入餘道。設聞佛法。異處行者。未知教化時節。行法多少。復次菩薩見佛。或眼見。心清淨。若聞所說。心則樂法。得大智慧。隨法修行。而得解脫。如是等值佛無量益利。豈不一心求欲見佛。如嬰兒不應離母。行道不離糧食。大熱不離涼風冷水。大寒不離火。度深水不離船。病人不離良醫。菩薩不離諸佛。過于上事。父母親屬知識人天王等。皆不能如佛益利。佛益利諸菩薩。離諸苦處。住世尊之地。問。云何得不離諸佛。答。眾生有無量劫罪因緣。雖行福德。智慧薄少。雖行智慧福德薄少。菩薩求佛道。要行生忍。法忍。行生忍故。一切眾生中發慈悲心。滅無量劫罪。得無量福德。行法忍故。破諸法無明。得無量智慧。二行和合。世世不離諸佛。復次菩薩常愛樂念佛故。捨身受身恒得值佛。如眾生習欲心重。受婬鳥身。瞋恚偏多。生毒蟲中。菩薩不貴轉輪聖王人天福樂。但念諸佛。故隨心所重而受身形。復次菩薩。常善修念佛三昧因緣故。所生常值諸佛。如般舟三昧經中說。菩薩入是三昧。即見生阿彌陀國。

　　大乘起信論

　　　　馬鳴菩薩
　　復次眾生初學是法。欲求正信。其心怯弱。以住於此娑婆世界。自畏不能常值諸佛。親承供養。懼謂信心。難可成就。意欲退者。當知如來有勝方便攝護信心。謂以專意念佛因緣。隨願得生他方佛土。常見於佛。永離惡道。如修多羅說。若人專念西方極樂世界阿彌陀佛。所修善根。回向願求生彼世界。即得往生。常見佛故。終無有退。若觀彼佛真如法身。常勤修習。畢竟得生。住正定故。

　　十疑論

　　　　智者大師
　　問。決定求生西方。未知作何行業。以何為種子。得生彼國。又俗人皆有妻子。不斷婬欲。得生彼否。答。欲決定生西方者。具二種行。定得生彼。一厭離行。二欣願行。厭離行者。凡夫無始以來。為五欲纏縛。輪迴五道備受眾苦。不起心厭離五欲。未有出期。為此常觀此身。膿血屎尿。一切惡露。不淨臭穢。涅槃經云。如是身城。愚癡羅剎止住其中。誰有智者當樂此身。又經云。此身眾苦所集。一切皆不淨。扼縛癰瘡等。根本無義利。至諸天身皆亦如是。行者若行若坐。若睡若覺。常觀此身唯苦無樂。深生厭離。縱妻房不能頓斷。漸漸生厭。作七種不淨觀。一此婬欲身。從貪愛煩惱生。是種子不淨。二父母交會時。赤白和合。是受生不淨。三胎中在生臟下。熟臟上。是住處不淨。四在胎惟食母血。是食噉不淨。五十月滿足。頭向產門。膿血俱出。臭穢狼藉。是初生不淨。六薄皮覆上。其內膿血徧一切處。是舉體不淨。七乃至死後[月*夆]脹爛壞。骨肉縱橫。狐狼食噉。是究竟不淨。自身既爾。他身亦然。所愛境界男女身等深生厭離。常觀不淨。能如此觀者。婬欲煩惱漸漸減少。又發願。願我永離三界雜食臭穢膿血。不淨躭荒五欲男女等身。願得淨土法性生身。此為厭離行。欣願行復二種。一先明求往生之意。二觀彼淨土莊嚴等事。欣心願求。明往生意者。所以求生淨土。為欲救拔一切眾生苦。即自思忖。我今無力。若在惡世煩惱境強。自為業縛。淪溺三塗。動經劫數。如此輪轉。無始來未曾休息。何時得救苦眾生。為此求生淨土。親近諸佛。若證無生忍。方能於惡世救苦眾生。故往生論。發菩提心者。正是願作佛心。願佛心。則是度眾生心。度生心。則是攝眾生生佛國心。又願生淨土。須具二行。一須遠離三種障菩提門法。二須得三種順菩提門法。何為遠離三種障菩提門法。一依智慧門。不求自樂。遠離我心貪著自身故。二依慈悲門。拔一切眾生苦。遠離無安眾生心故。三依方便門。憐憫一切眾生欲與其樂。遠離恭敬供養自身心故。若能遠三種菩提障。則得三種順菩提法。一無染清淨心。不為自身求諸樂故。菩提是無染清淨處。若為自身求樂。即染身心。障菩提門故。無染清淨心是順菩提門。二安清淨心。為拔眾生苦故。菩提是安隱一切眾生清淨處。若不作心拔一切眾生令離生死苦。即違菩提門故。安清淨心是順菩提門。三樂清淨心。欲令一切眾生得大菩提涅槃故。菩提涅槃是畢竟常樂處。若不作心令一切眾生得畢竟常樂。即遮菩提門故。樂清淨心是順菩提門。此菩提因何而得。要因生淨土。常不離佛。得無生忍已。於生死國中救。苦眾生。悲智內融。定而常用。自在無礙。即菩提心。此是願生之意。二明欣心願求者。希心起想。緣彌陀佛。若法身。若報身等。金色光明八萬四千相。一一相八萬四千好。一一好放八萬四千光明。常照法界。攝取念佛眾生。又觀彼土七寶莊嚴妙樂等。備如無量壽經觀經十六觀等。常行念佛三昧。及施戒修等一切善行。悉以迴施一切眾生。同生彼國決定得生。此欣願門也。

　　淨業專雜二脩說

　　　　善導和尚
　　問曰。何故不令作觀。直遣專稱名號者。有何意耶。答。眾生障重。境細心粗。識颺神飛。觀難成就。是以大聖悲憐。直勸專稱名字。正由稱名易故。相續即生。若能念念相續。畢命為期者。十即十生。百即百生。何以故。無外雜緣。得正念故。與佛本願相應故。不違教故。順佛語故。若捨專念修雜業者。百中希得一二。千中希得三四。何以故。乃由雜緣亂動。失正念故。與佛本願不相應故。與教相違故。不順佛語故。繫念不相續故。心不相續念報佛恩故。雖作業行。常與名利相應故。樂近雜緣。自障障他往生正行故。比見諸方道俗。解行不同。專雜有異。但使專意作者。十即十生。修雜不至心者。千中無一。願一切人等。善自思惟。行住坐臥。必須厲心克己。晝夜莫廢。畢命為期。前念命終。後念即生。長時永劫。受無為法樂。乃至成佛。豈不快哉。

　　臨終正念訣

　　凡人臨命終時。欲得往生淨土者。須先準備。不得怕死貪生。常自思念。我現在之身。多有眾苦。不淨惡業。種種交纏。若得捨此穢身。即得往生淨土。受無量快樂。見佛聞法。離苦解脫。乃是稱意之事。如脫臭敝之衣。得著珍御之服。放下身心。莫生貪著。纔有病患。莫論輕重。便念無常。一心待死。須囑家人看病人往來人。凡來我前。但為我念佛。不得說眼前閒雜之事。家緣長短之事。亦不須輭語安慰。祝願安樂。此皆是虗華無益之語。及至病重。家人親屬不得來前垂淚哭泣。惑亂心神。失其正念。但教記取阿彌陀佛。守令氣絕。更或有明解淨土之人。頻來策勵。如此者千萬往生。必無疑慮也。

　　念佛寶王三昧論

　　　　飛錫禪師
　　問人生石火電光。一經蹉跎。悔無所及。修道之人。尚不親心。況親於身。況身外乎。常恐出息不還。屬于後世。狂風飄逢。茫茫何之。願示一生之計。對悲華經。阿彌陀佛。昔為轉輪王。名無諍念。千子具足。於寶藏佛所發菩提心。取西方極樂淨土。諸經中知名佛菩薩聲聞等皆昔之千子也。太子不瞬。觀音也。次摩尼。勢至也。次王眾。文殊也。次能伽奴。即金剛智慧光明菩薩。次無畏。即蓮華尊如來。次菴婆羅。即虗空光明菩薩。次善臂。即師子香菩薩。次泯圖。即普賢也。次密蘇阿閦佛也。密蘇發心以來。行時步步。心心數法。常念諸佛。今登正覺。生妙樂剎焉。吾謂經行廣陌。徒步幽林。固當如密蘇之見。即鳴珂入仗。動珮朝天。肅肅羽儀。駸駸車馬。又安得不用心於步步間哉。夫含齒戴髮。死生交際。未有無出入息者。世人多以寶玉木槵等為數珠。吾以出入息為念珠焉。稱佛名號。隨之於息。有大恃怙。安懼一息不還。即屬後世者哉。余行住坐臥。常用此珠。縱昏昧含佛而寢。覺即續之。必於夢中得見彼佛。如鑽燧煙飛。火之前相。夢之不已。三昧成焉。面覩玉毫。親蒙授記。萬無一失也。子宜勉之。
　　問。方等經修無上深妙禪定。令繼想白毫。兼稱佛號。以祈勝定。然默念泉澄。三昧自至。何必聲喧里巷。響震山林。然後為道哉。對聲亦無爽。夫辟散之要。要存乎聲。聲之不厲。心竊無定。有五義焉。拔茅連茹。乘策其後。畢命一對。長謝百憂。一也。聲光所及。萬禍冰消。功德叢林。千山松茂。二也。金容熒煌以散彩。寶華淅瀝而雨空。若指諸掌。皆聲致焉。三也。如牽木石。重而不前。洪音發號。飄然輕舉。四也。與魔軍戰。旗鼓相望。用聲律於戎軒。以定破於強敵。五也。喧靜兩全。止觀雙運。叶夫佛意。不亦可乎。念佛三昧序云。功高易進。念佛為先。夫元音之叩。塵累每消。滯情融朗。非天下之至妙。其孰能與於此。華嚴經寧受無量苦。得聞佛音聲。不受一切樂。而不聞佛名。然則佛聲遠震。開善萌芽。猶春雷之動百草。安得輕誣哉。

　　萬善同歸集

　　　　永明大師
　　問。觀經明十六觀門。皆是攝心修定。觀佛相好。諦了圓明。方階淨域。如何散心百能化往。答。九品經文。自有升降。上下該攝。不出二心。一定心。如修習定觀。上品往生。二專心。但念名號。眾善資薰。迴向發願。得成末品。仍須一生歸命。盡報精修。坐臥之間。常面西向。當行道禮敬之際。念佛發願之時。懇苦翹誠無諸異念。如就刑獄。若在狴牢。怨賊所追。水火所逼。一心求救。願脫苦輪。速證無生。廣度含識。紹隆三寶。誓報四恩。如斯志誠。必不虗弃。如或言行不稱。信力輕微。無念念相續之心。有數數間斷之意。恃此懈怠。臨終望生。但為業障所牽。恐難值其善友。風火逼迫。正念不成。何以故。如今是因。臨終是果。應須因實。果則不虗。聲和則響順。形直則影端故也。如要臨終十念成就。但預辦津梁。合集功德。迴向此時。念念不虧。即無慮矣。夫善惡二輪。苦樂二報。皆三業所造。四緣所生。六因所成。五果所攝。若一念心瞋恚邪婬。即地獄業。慳貪不捨。即餓鬼業。愚癡闇蔽。即畜生業。我慢貢高。即修羅業。堅持五戒。即人業。精修十善。即天業。證悟人空。即聲聞業。知緣性離。即緣覺業。六度齊修。即菩薩業。真慈平等。即佛業。若心淨即香臺寶樹。淨剎化生。心垢則邱陵阬坎。穢土稟質。皆是等倫之果。能感增上之緣。是以離自心源。更無別體。欲得淨果。但行淨因。如水性趨下。火性騰上。勢數如是。何足疑焉。

　　淨土十疑論後序

　　　　陳　瓘
　　人心無常。法亦無定。心法萬差。其本在此。信此則徧信。華嚴所以說十信。疑此則徧疑。智者所以說十疑。出疑入信。一入永入。不離於此。得究竟處。淨土者究竟處也。此處有說法之主。名無量壽。此佛說法。未嘗間斷。疑障其耳。則聾而不聞。疑障其心。則昧而不覺。不聞不覺。安住惡習。讚歎不念。隨喜麤心。妄指蓮胞以為虗誕。終不自念此分段身。從何而得。自何而來。胎獄穢濁。真實安在。信憑業識。自隔真際。於一幻境。非彼執此。生生不靈。永絕聖路。以如是故。釋迦如來起大慈憫。於生死中為大船師。載以法船令趨彼岸。晝夜度生。無有休息。然而彌陀之岸。本無彼此。釋迦之船。實非往來。譬如一燈分照八鏡。鏡有東西。光影無二。彌陀說法徧光影中。而釋迦方便獨指西鏡。故已到彼岸者。乃可以忘彼此。未入法界者。何自而泯東西。於此法中若未究竟。勿滯方隅。勿分彼此。但當正念諦信而已。此二聖之意。而智者之所以信也。信者萬善之母。疑者眾惡之根。能順其母。能耡其根。則向之所謂障緣眾生。聾可復聞。昧可復覺。未出生死。得出生死。未生淨土。得生淨土。順釋迦之誨。往面彌陀。隨彌陀之願。來助釋迦。在此而徧歷十方。即西而普入諸鏡。自二聖建立以來。如是之人如河沙數。云何不信。云何而疑。能自信已。又作方便。令諸未信無有不信者。此則智者之所以為悲也。明智大師中立。學智者之道。不順其文而順其悲。所以又印此論。冠以次公之序。而請予申廣其說。以助其傳。

　　念佛方便文

　　　　江公望
　　世出世間之法。欲得成辦省力。莫若繫心一緣。祇如稱念阿彌陀佛名號。念若出聲。不唯日久耗乏臟氣。齒舌擊磕。心念隨動。耳根承攬。分別識生。聞性內搖。隨出不返。是三成勞。積久或怠。若祇心念。不作音聲。外機不抽。內對不出。沉濁昏住。易成廢忘。有巧方便。無用動口。不出音聲。微以舌根。敲擊前齒。心念隨應。隨心應量。循業發現。舌意根下。念念之中。便有阿彌陀佛四字。音聲歷歷可陳。聲不越竅。聞性內融。心應舌機。機抽念根。心竅在舌。擊擊竅聞。機機念復。寄竅在耳。從聞入流。聞反精元。寂聞空性。是三融會。念念圓通。久久遂成唯心識觀。若是利根之人。念念不生。心心無所。六根杳寂。諸識消落。法法全真。門門絕待。瞥爾遂成真如實觀。初機後學。唯除賓客寒溫時。大小便利時。中暫停念。乃至營辦家事。稱種作務。自不用捨。亦自不相妨礙。心口念念聲聲稱誦聖號。更有甚邪思惡慮敢萌於心。自然純一無雜。若能都攝六根。淨念相繼。不過旬月。便成三昧。所謂自心作佛。自心是佛。是心見佛。上根大器。一念直超。平展之流。善觀方便。

　　勸人發願偈

　　　　慈照大師
　　萬法從心生。萬法從心滅。我佛大沙門。常作如是說。持戒無信願。不得生淨土。唯得人天福。福盡受輪迴。囅轉難脫離。看經無慧眼。不識佛深意。後世得聰明。亂心難出離。不如念佛好。現世無名利。行坐不多羅。則是阿彌陀。發願持戒力。回向生樂國。如是各行持。千中不失一。釋迦金口說。彌陀親攝受。諸佛皆護念。諸天善護持。見此念佛人。與佛不相遠。應當坐道場。轉於大法輪。普度無邊眾。譬如貧家女。腹孕轉輪王。諸天常愛護。貧女自不知。腹中有貴子。今此念佛人。其意亦如是。憶佛常念佛。不久當成佛。諸佛善護持。其人自不知。我當生淨土。卻要來後世。再得生人中。譬如貧人家。地內有伏藏。藏神常守護。不令其有失。貧人自不知。家內有寶藏。逐日趁客作。求衣食自濟。今此念佛人。其意亦如是。不知念佛人。具足如來藏。自說我無分。反要生人中。譬如病人家。自有真妙藥。不知妙藥性。不能自治病。每日牀枕邊。痛苦受無量。今此念佛人。法意亦如是。不知念佛心。能滅貪嗔癡。能為大醫王。能為大寶藏。利濟一切人。能為大法王。覆護一切眾。將為是凡夫。不得生淨土。且自持齋戒。後世願為人。輾轉更修行。方可生彼國。多見修行人。常作如是說。不稱彌陀願。不合淨土經。邪見障覆心。畢竟難出離。非是他人障。皆是自障心。今世不得生。一蹉成百蹉。勸汝修行人。信我如來說。佛無不實語。豈是虗誑言。但當自精勤。一心求淨土。因風吹于火。用力不消多。幸有念佛心。回願超三界。逢寶不取寶。遇食苦長飢。咄哉大丈夫。不見真實意。我今略勸讚。輾轉傳與人。代我廣流通。作于如來使。真是諸佛子。真名報佛恩。普願如說行。同生極樂國。

　　蓮宗寶鑑

　　　　優曇法師
　　慈照宗主云。離相念佛三昧者。上根智人悟此深理。常運虗空平等心。無我人眾生壽者相。經云。離一切諸相。即名諸佛。論曰。我以計內。人以計外。眾生以續前為能。壽者以續後為義。既無內外前後執心。則一切諸相悉皆空寂。故經云。知無我人。誰受輪轉。亦無身心受彼生死。是名離相念佛三昧。此則見一切眾生本性皆同彌陀。既不著有相無相二邊。亦無有斷見常見之說。是念念彌陀出世。處處極樂現前。如此念者。無念之念。念則真如。無生之生。生則實相。故知無念即離念。實相乃無相。無相則無住。無住則入佛境界。此乃無上真正大菩提道。若到此地。無修無證。無生死可脫。無涅槃可求。性相俱空。聖凡齊等。無佛道可成。無眾生可度。無己靈可得。一念無為。十方坐斷。無一法本有。無一法始成。自他互收。事理無礙。塵塵具足。剎剎全彰。法本如然。思議莫及。可謂十方薄伽梵。一路涅槃門。
　　遠祖師禪經序云。禪非智無以窮其寂。智非禪無以深其照。禪智者照寂之謂其相濟也。照不離寂。寂不離照。感則俱遊。應則同趣。慈照云。寂而常照。照而常寂。常寂常照。名常寂光。念佛之人欲參禪見性。但依此法。要於淨室正身端坐。掃除緣累。截斷情塵。瞠開兩睛。外不著境。內不住定。回光一照。內外俱寂。然後密密舉念南無阿彌陀佛三五聲。回光自看云。見性則成佛。畢竟那箇是我本性阿彌陀。卻又照覰看。只今舉這一念從何處起。覰破這一念。復又覰破這覰的是誰。參良久。又舉念南無阿彌陀佛。又如是覰。如是參。急切做工夫。勿令間斷。惺惺不昧。如雞抱卵。不拘四威儀中。亦如是舉。如是看。如是參。忽於行住坐臥處。聞聲見色時。豁然明悟。親見本性彌陀。內外身心。一時透脫。盡乾坤大地。是箇西方。萬象森羅。無非自己。靜無遺照。動不失寂。然後興慈運悲。接引未悟。悲智圓融。入無功用行。得生上品。名實報莊嚴土。得一切種智。
　　大般若經云。曼殊室利白佛言。菩薩修行何法。疾證無上菩提。佛言菩薩能正修行一相莊嚴三昧。疾證菩提。修此行者。應離喧雜。不思眾相。專心繫念於一如來。審取名字。善相容儀。即為普觀三世一切諸佛。即得諸佛一切智慧。天台十疑論云。一切諸佛。悉皆平等。但眾生根鈍濁亂者多。若不專心繫念一佛。則心散漫。三昧難成。故專令念阿彌陀佛。即是一相三昧。寶王論云。修持一相念佛三昧者。當於行住坐臥繫念不忘。縱令昏寐。亦繫念而寢。覺即續之。不以餘業間斷。不以貪嗔等間隔。隨犯隨懺悔。不隔念。不異念。不隔日。不隔時。念念常不離佛。念念清淨圓明。即是得一相三昧也。
　　凡修淨土之人。灼然是要敵他生死。不是說了便休。當念無常迅速。時不待人。須是把做一件事始得。若也半進半退。似信似疑。到了濟得甚麼邊事。如何出離輪迴。若是信得及。便從今日去。發大勇猛。發大精進。莫問會與不會。見性不見性。但只執持一句南無阿彌陀佛。如靠著一座須彌山相似。搖撼不動。專其心。壹其意。或參念觀念憶念十念。或默念專念繫念禮念。念茲在茲。常憶常念。朝也念。暮也念。坐也念。行也念。心念不空過。念佛不離心。日日時時不要放捨。綿綿密密如雞抱卵。常教暖氣相接。即是淨念相繼。更加智照。則知淨土即是自心。此乃上智人修進工夫。如此抱得定。做得主。靠得穩。縱遇苦樂逆順境界現前。只是念阿彌陀佛。無一念變異心。無一念退惰心。無一念雜想心。直至盡生。永無別念。決定要生西方極樂世界。果能如是用功。則歷劫無明。生死業障。自然消殞。塵勞習漏。自然淨盡無餘。親見彌陀。不離本念。功成行滿。願力相資。臨命終時。定生上品。
　　若念佛之人。塵垢未淨。惡念起時。須自檢點。或有慳貪心。嗔恨心。癡愛心。嫉妬心。欺誑心。吾我心。貢高心。謟曲心。邪見心。輕慢心。能所心。及話逆順境界。隨染所生一切不善之心。設或起時。急須高聲念佛。斂念歸正。勿令惡心相續。直下打併淨盡。永不復生。所有深信心。至誠心。發願回向心。慈悲心。謙下心。平等心。方便心。忍辱心。持戒心。喜捨心。禪定心。精進心。菩提心。及一切善心常當守護。更要離非梵行。斷惡律儀。雞狗猪羊。慎毋畜養。畋獵漁捕。皆不應為。當知極樂國內諸上善人。良由捨弃惡緣。循行善業。獲生淨土。不退菩提。念佛之人。當隨佛學。應以去惡取善為鑑戒焉。
　　凡修念佛之人。欲生淨土。每念世間一切無常。成必有壞。生必有死。若不親聞佛法。則捨身受身。輪轉三界。四生六道。無解脫期。我今有緣。得聞正法。得修淨業。唯佛為念。捨此報身。當生淨土。入彼蓮胎。受諸快樂。永脫生死。不退菩提。此乃大丈夫平生之能事也。纔有疾病。正要向前坦蕩身心。莫生疑慮。直須西向正坐。專想阿彌陀佛。與觀世音大勢至菩薩。及無數化佛。現在其前。一心稱念南無阿彌陀佛。聲聲不絕。於諸世間。一切事務。不得思念。不得貪戀。若或心念起來。但要急稱佛號。於念念中。除滅罪障。若病人昏困。不能自念。則看病人當方便警策。勸而諭之。如此用心。助令命盡。只此一念。決定往生淨土。命若未盡。自得安寧。慎勿妄起留戀世間之心。當存自存。當死須死。但辦往生。何須疑慮。若解此理。如脫敝服。以著上衣。一舍凡身。便登佛地。奇哉偉哉。至矣盡矣。
　　真信修行之士。端的是要生西方極樂世界。專意一念。持一句阿彌陀佛。只此一念。是我本師。只此一念。即是化佛。只此一念。是破地獄之猛將。只此一念。是斬羣邪之寶劍。只此一念。是開黑暗之明燈。只此一念。是度苦海之大船。只此一念。是脫生死之良方。只此一念。是出三界之徑路。只此一念。是本性彌陀。只此一念。達惟心淨土。但只要記得這一句阿彌陀佛在念。莫教失落。念念常現前。念念不離心。無事也如是念。有事也如是念。安樂也如是念。病苦也如是念。生也如是念。死也如是念。如是一念分明不昧。又何必問人覓歸程乎。

　　淨土或問

　　　　天如禪師
　　問曰。一生造惡。臨終念佛。帶業得生。又無退轉。此彌陀願力。誠乎不可思議矣。然則我於生前且做世間事業。直待臨終然後念佛。可乎。
　　答曰。苦哉苦哉。何等愚謬之言也。砒礵酖酒。毒中之毒。今汝此言。毒於砒礵酖酒者也。非特誤賺自己。又且誤賺天下若僧若俗善男信女。皆此言也。向所謂逆惡凡夫臨終念佛者。乃是夙有善根福德因緣。方遇知識。方得念佛。此等僥倖。萬萬人中無一箇半箇。汝將謂人人臨終有此僥倖哉。豈不見羣疑論云。世間有十種人臨終不得念佛。一者善友未必相遇。故無勸念之理。二者業苦纏身。不遑念佛。三者或偏風失語。不能稱佛。四者狂亂失心。注想難成。五者或遭水火。不暇至誠。六者遭遇豺狼。無復善友。七者臨終惡友。壞彼信心。八者飽食過度。昏迷致死。九者軍陣鬥戰。奄忽而亡。十者忽墜高巖。傷壞性命。如此等十種之事。皆是尋常耳聞眼見。不論僧俗男女。人皆有之。或宿業所招。現業所感。忽爾現前。不容迴避。儞又不是神通聖人。有宿命通。能知臨終有業無業。又不是有他心天眼。能知臨終好死惡死。如上十種惡緣。忽然遭著一種。便休也也。便做手脚不得了也。便有知識活佛圍繞。救儞不得了也。便須隨業受報。向三塗八難中受苦受罪。到那時便聞佛名不得了也。直饒儞無此惡緣。只是好病而死。亦未免風刀解體。四大分離。如生龜脫筒。螃蠏落湯。痛苦逼迫。怕怖慞惶。念佛不得了也。更饒儞無病而死。又或世緣未了。世念未休。貪生怖死。擾亂胸懷。若是俗人。又兼家私未明。後事未辦。妻啼子哭。百種憂煎。念佛不得了也。更饒儞未死以前。只有些少病痛在身。忍通忍苦。叫喚呻吟。問藥求醫。祈禱懺悔。雜念紛飛。念佛不得了也。更饒儞未病以前。只是年紀老大。衰相現前。困頓龍鍾。愁嘆憂惱。只向箇衰老身上左安右排。念佛不得了也。更饒儞未老以前。政是少壯之日。政好念佛之時。稍或狂心未歇。俗務相關。東攀西緣。胡思亂想。業識茫茫。念佛不得了也。更饒儞清閒自在。有志修行。稍於世相之中。照不破。放不下。把不定。坐不斷。忽有些子境界現前。一箇主人隨他顛倒。念佛不得了也。儞看他老病之時。少壯清閒之日。稍有一事挂心。早是念不得。況待臨終時哉。何況儞更道且做世間事業。儞真癡人。說此癡話。敢保儞錯用身心了也。且世間事業。如夢如幻。如影如響。那一件有實效。那一件替得生死。縱饒廣造伽藍。多增常住。攀求名位。交結官豪。儞將謂多做好事。殊不知犯了如來不體道本。廣造伽藍等戒。豈不見道有為之功。多諸過咎。天堂未就。地獄先成。生死未明。皆成苦本。眼光落地。受苦之時。方知平生所作。盡是枷上添枷。鎻上添鎻。鑊湯下增柴炭。劍樹上助刀鎗。袈裟下失卻人身。萬劫難復。鐵漢聞之。也須淚落。祖師如此苦口勸人。曾許儞且做事業。待臨終方念佛乎。又不見死心禪師道。世間之人財寶如山。妻妾滿前。日夜歡樂。他豈不要長生在世。爭柰前程有限。暗裏相催。符到奉行。不容住滯。閻羅老子不順人情。無常鬼王有何面目。且據諸人眼裏親見。耳裏親聞。前街後巷。親情眷屬。朋友兄弟。強壯後生。死卻多少。世人多云待老來方念佛。好教儞知黃泉路上無老少能有幾人待得老到。少年夭死者多矣。死心如此苦口勸人。曾許儞且做事業。待臨終方念佛乎。當思人生在世。能有幾時。石火電光貶眼便過。趁此未老未病之前。抖擻身心。撥棄世事。得一日光景。念一日佛名。得一時工夫。修一時淨業。由他臨命終時。好死惡死。我之盤纏。預辦了也。我之前程。穩穩當當了也。若不如此。後悔難追。思之思之。
　　問。上文所云抖擻身心。撥棄世事。今世網中人。間有境緣順便。身意安閒者。則可依此而行。其有世事不容撥棄者。又當何以教之。
　　答曰。世網中人。若是痛念無常。用心真切者。不問苦樂逆順靜閙閒忙。一任公私幹辦。迎賓待客。萬緣交擾。八面應酬。與他念佛兩不相妨。不見古人道。朝也阿彌陀。暮也阿彌陀。假饒忙似箭。不離阿彌陀。又云。竹密不妨流水過。山高豈礙白雲飛。其有世緣稍重。力量稍輕者。亦須忙裏偷閒。閙中取靜。每日或念三萬聲。一萬聲。三千聲。一千聲。定為日課。不容一日放過。又有冗忙之極。頃刻無間者。每日晨朝必須十念。積久功成。亦不虗棄。念佛之外。或念經禮佛。或懺悔發願。種種結緣。種種作福。隨力布施。修諸善功以助之。凡一毫之善。皆須迴向西方。如此用功。非唯決定往生。亦且增高品位矣。
　　問曰。泛言念佛。未有其方。且十念迴向之法。亦所未喻。幸詳以示之。
　　答曰。念佛者。或專緣三十二相。繫心得定。開目閉目。常得見佛。或但專稱名號。執持不散。亦於現身而得見佛。此間現見多是稱佛名號為上。稱佛之法。必須制心不令散亂。念念相續。繫緣佛號。口中聲聲喚阿彌陀佛。以心緣歷。字字分明。稱佛名時。無管多少。並須一心一意。心心相續。如此方得一念滅八十億劫生死之罪。若不然者。滅罪良難。十念者。每日清晨面西。正立。合掌。連聲稱阿彌陀佛。盡一氣為一念。如是十氣。名為十念。但隨氣長短。不論佛數多少。唯長唯久。氣極為度。其佛聲不高不低。不緩不急。調停得中。如是十氣連屬不斷。意在令心不散。專精為功。故名此為十念者。顯是藉氣束心也。盡此一生。不得一日暫廢。迴向發願者。念佛既畢。即誦一心皈命文。如上念佛之法。至於迴向。乃先德垂訓切要之方。盛傳於世久矣。當遵而行之。
　　問曰。圓修之觀。惟心之念。似乎上器之行門。華嚴十願。寶積十心。亦乃大根之功用。倘根器之不對。則功行之難成。今吾自揣其根。觀吾所好。惟在專持名號。暇則或加禮拜懺悔而已。師以為何如。
　　答曰。善哉善哉。汝知量矣。觀汝之言。正合善導專修無間之說矣。專修者。政由稱名易故。相續即生。無間修者。身須專禮阿彌陀佛。不雜餘禮。口須專稱阿彌陀佛。不稱餘號。不誦餘經。意須專想阿彌陀佛。不雜餘想。又若貪瞋癡來間者。隨犯隨懺。不令隔日隔夜。常使清淨。亦名無間修也。
　　問曰。念念相續之修。豈非予所願也。柰何定力未成。念頭無主。眨得眼來。千里萬里去了。又或礙著一毫世事。便是五日十日半月一月擺脫不去。又當何策以治之。
　　答曰。嗚呼。此天下學者之通患也。汝當間斷之時。若不痛加鞭策。則專修無間之念。永無成就之期。余聞古人有三種痛鞭之策。今復為為汝獻之。一曰報恩。二曰決志。三曰求驗。第一報恩者。既修淨土。當念報恩。佛恩國恩。固未暇論。只如父母養育之恩。豈非重恩。師長作成之德。豈非重德。儞最初出家。便說要報重恩。後來行脚。又說要報重德。離鄉背井。二三十年。父母師長。艱難困苦。儞總不顧。父母老病。儞又不看。及聞其死。儞也不歸。如今或在三塗受罪受苦。望儞救他。望儞度他。儞卻念念間斷。淨土不成。淨土不成。自救不了。如何救他。既不能相救。儞是忘恩負義。大不孝人。經云不孝之罪。當墜地獄。然則一念。間斷之心。便是地獄業也。又且不織而衣。不耕而食。僧房臥具。受用現成。儞當勤修淨業。圖報信施之恩。祖師道。此是施主妻子分上減刻將來。道眼未明。滴水寸絲。也須牽犁曳耙償他始得。儞卻念念間斷。淨土不成。淨土不成。酬償有分。然則一念間斷之心。便是畜生業也。第二決志者。若學專修。志須決定。儞一生參禪。禪既不悟。及乎看教。教又不明。弄到如今。念頭未死。又要說幾句禪。又要寫幾箇字。又要做幾首詩。情挂兩頭。念分四路。祖師道。毫釐繫念。三塗業因。瞥爾情生。萬劫羈鎻。儞卻志無決定。情念多端。因此多端。間斷正念。然則一念間斷之心。便是三塗羈鎻業也。又且守護戒根。志不決定。或因身口。念念馳求。教中道寧以洋銅灌口。不可以破戒之口受人飲食。寧以熱鐵纏身。不可以破戒之身受人衣服。況因諸戒不嚴。邪心妄動。因此妄動。間斷真修。然則一念間斷之心。何止熱鐵洋銅業也。又且斷除憎愛。志不決定。每於虗名浮利。自照不破。名利屬我。便生貪愛。名利屬他。便生憎妬。古人云。貪名貪利。同趨鬼類。逐愛逐憎。同入火阬。儞卻因此愛憎。間斷淨土。然則一念間斷之心。便是餓鬼火阬業也。第三取驗者。既學專修。當求靈驗。儞如今髮白面皺。死相現前。知道臨終。更有幾日。須在目前。便要見佛。只如廬山遠法師。一生之中。三度見佛。又如懷感法師。稱念佛名。便得見佛。又如少康法師。唱佛一聲。眾便見一佛從口飛出。唱佛十聲。則有十佛從口飛出。此等靈驗。萬萬千千。儞若心無間斷。見佛不難。間斷心生。決不見佛。既不見佛。與佛無緣。既無佛緣。難生淨土。淨土不生。必墮惡道。然則一念間斷之心。便是三塗惡道業也。如上三策。當自痛鞭。使其念不離佛。佛不離念。感應道交。現前見佛。既見樂邦之佛。即見十方諸佛。既見十方諸佛。即見自性天真之佛。既見自性天真之佛。即得大用現前。然後推其悲願。廣化一切眾生。此名淨土禪。亦名禪淨土也。

　　答弟行遠

　　吾忝學禪。不能使父母發明生死大事。成就道業。此為可愧。然竊觀二老。恐非禪學機器。猶發藥不對病。則反病於藥矣。故甲子秋之歸。嘗以繫念法門。為當機對證之良方也。爾後日遷月化。其操舍勤怠。及臨終得力與否。皆非吾所能知。今幸老母尚壽。而歲將七十。餘景幾何。此又不容不再告者。繫念之法。不拘行住坐臥。不必出聲損氣。唯務至誠。默想默念。念念相繼。心無間斷。敢許現生肉眼。便能見佛。或見光明。或承摩頂等事。又豈定在臨終時哉。此是一種徑捷法門。至簡至要。極靈極驗。倘使得生淨土。見佛聞法。不患大事之不明。生死之不了。道業之不成矣。其或不然。則虗生浪死。苦趣其能免耶。煩吾弟以前說詳告慈母。切不可以雜務關其懷抱。須旦夕曲施方便。令得專心致慮。倚靠者一著子。如照夜之炬。如過海之舟。不可須臾離也。誠能如此預備行纏。功無虗棄。則汝事親之孝莫大於是矣。
　　吾母于禪門直指之道。既不能湊泊。舊嘗勸其精進念佛。當照破世間。總是一場夢事。苦也是夢。樂也是夢。富也是夢。貧也是夢。莫被夢境所惑。起心造業。誤賺平生。夢向三途苦趣中去。者場生受不可說也。當此之時。親父親母。救儞不得。的子的孫。替儞不得。舉眼看來。有誰可靠。唯有樂邦之佛。能救度汝。能攝受汝。能保護法。能成就汝。切須趁此眼明脚健。全身倚靠。求哀乞憐。夙夕懇禱。不可斯須放捨。儞若靠他不穩。未免等閒蹉過。後悔難追。當念殘生如草上露。水上漚。風中燭。石中火。變滅無常。匪朝即夕。不可不上緊也。此事非獨吾母可行。凡諸見者聞者。皆當遞相勸諫。同使發心。亦是一種大方便事。倘吾弟深鑑吾心。輔行吾言。信有樂邦之往。則母子弟兄之會可期矣。鄉井之歸。奚足念哉。

　　示月庭居士

　　　　楚山禪師
　　夫格外真機。難容湊泊。初參之士。必假筌蹄。所謂梵語阿彌陀佛。此云無量壽佛者覺也。覺即當人之自心。心即本來之佛性。是故念佛者乃念自心之佛。不假外面馳求。馬大師所云即心即佛是也。或謂即心是佛。何勞更念佛乎。只為當人不了自心是佛。是以執相循名。妄生倒惑。橫見生死。枉入迷流。故勞先聖曲垂方便。教令注想觀心。要信自心是佛。則知念佛念心。念心念佛。念念不忘。心心無間。忽爾念到心思路絕處。當下根塵頓脫。當體空寂。始知無念無心。無心無念。心念既無。佛亦不可得矣。故云從有念而至無念。因無念而證無心。無心之心。始是真心。無念之念。方名正念。無佛之佛。可謂無量壽佛者矣。到此覓一毫自他之相了不可得。何聖凡迷悟之有哉。只這不可得處。即識心達本之要門。乃超生脫死之捷徑。居士果能於此洞徹自心源底。始信火宅凡居。即為西方安養。舉足動足。無非古佛道場。溪光山色。頭頭彰紫磨金容。谷韻風聲。歷歷展紅蓮舌相。塵塵契妙。法法該宗不即不離。心心解脫。於斯領旨管取一笑而無疑矣。居士其尚勉乎哉。

　　念佛警策

　　　　古音禪師
　　一句阿彌陀佛。宗門頭則公案。譬如騎馬拄杖。把穩生涯一段。不拘四眾人等。持之悉有應驗。行住坐臥之中。一句彌陀莫斷。須修因深果深。直教不念自念。若能念念不空。管取念成一片。當念認得念人。彌陀與我同現。便入念佛三昧。親證極樂內院。蓮胎標的姓名。極功之者自見。親見彌陀授記。便同菩薩作伴。自此出離娑婆。一路了無憂患。直至無上菩提。永劫隨心散誕。依得此道歸來。決定成佛不欠。

　　答湖州董宗伯

　　　　蓮池大師
　　心本不生。緣合而生。心本不死。緣散而死。似有生死。原無去來。於斯會得。生順死安。常寂常照。如或未能。便當全身放下。密密持念一句阿彌陀佛。求生淨土。假使諸緣未盡。壽命未終。倍應念佛。有大利益。古云念佛法門。此金仙氏之長生也。

　　答張百戶廣湉

　　妄念是病。念佛是藥。久病非片劑所能療。積妄非暫念所能除。其理一也。莫管他妄念紛飛。只貴在念佛精切。字字分明。句句接續。極力執持。方有趨向分。所謂真積力久。而一旦豁然。喻如磨杵作針。鍊鐵成鋼者定不誣也。入道多門。惟此一門最為捷徑。不可忽。不可忽。

　　與蘇州劉居士

　　曩啟專以念佛求生淨土奉勸。然此道至元至妙。亦復至簡至易。以簡易故高明者忽焉。夫生死不離一念。乃至世出世間萬法。皆不離一念。今即以此念念佛。何等切近精實。若覰破此念起處。即是自性彌陀。即是祖師西來意。縱令不悟。乘此念力。往生極樂。且橫截生死。不受輪迴。終當大悟耳。願翁放下萬緣。十二時中念。念提撕。是所至望。

　　與江陰馮居士

　　七十古希。百年能幾。今此暮景。正宜放開懷抱。看破世間。宛如一場戲劇。何有真實。但以一聲阿彌陀佛消遣光陰。但以西方極樂世界為我家舍。我今念佛。日後當生西方。何幸如之。發大歡喜。莫生煩惱。倘遇不如意事。即便撥轉心頭這一聲佛急急提念。卻回光返照。我是阿彌陀佛。世界中人。柰何與世人一般見識。回嗔作喜一心念佛。此是智慧中人。大安樂大解脫法門也。

　　與太倉王孝廉

　　貴宅世修盛德。何為尊體遘斯劇疾。得無夙業使之然乎。疾病之繇多從殺生中來。故偏重放生也。今更有所陳。良以外僧代懺。與內心自懺。功德懸殊。願空其心。盡罷一切諸緣。於空心中單念一聲阿彌陀佛。所云念者。不必啟口動舌。但默默以心眼返照。一字一字分明。一句一句接續。從朝至暮。從暮至朝。心心靡間。若有痛苦。忍之耐之。一心顧念。經云至心念佛一聲。滅八十億劫生死重罪。故功德懸殊也。

　　答聞谷廣印

　　問古人已稟單傳直指。後修淨業而欲往生者。為是悟後隨願起行耶。為是未悟二行兼修耶。若兼修者墮偷心岐路心。工夫那得成片耶。若已悟。則塵塵華藏。在在蓮邦。十方無不可者。何獨樂生西方耶。
　　答真信淨土決志往生者。不論已悟未悟。其從事單傳直指而未悟者。雖日以參禪為務。不妨發願往生。以未能不受後有。畢竟有生處故。不是偷心岐路心也。其已悟者古人云汝將謂一悟便可上齊諸佛乎。故普賢為華嚴長子。雖塵塵華藏。在在蓮邦。而行願品必拳拳以往生安樂為言也。已悟尚然。未悟可知矣。
　　問參禪貴一念不生。念佛貴淨念相繼。茲參究念佛一門。意在妙悟而得往生也。今念時雖心佛分明。參時即二俱坐斷。斷故參功漸深。念力漸微。則他時焉得亦悟亦生耶。
　　答一念不生。是禪非參。起念下疑。乃名曰參。楞嚴云又以此心反覆研究等是也。念時參時。俱屬有念。亦不相悖。
　　問即心即佛。不外馳求之理。信得及。見得徹了。為便隨緣消業。勿造新殃。任運騰騰。以待夫識乾自得耶。為當更起疑情。窮參力究以求妙悟耶。
　　答即心即佛。若真信得及。真見得徹。千了百當。更無疑滯者方可任運過時如其不然。未可放參。

　　示大同

　　古人教親近明師。求善知識。而善知識。實無口傳心授祕密法門。只替人解粘去縛。便是祕密。今但執持名號一心不亂。此八箇字。即是解粘去縛祕密法門。即是出生死。堂堂大路。朝念暮念。行念坐念。念念相續。自成三昧。莫更他求也。

　　警眾

　　入道要門。信為第一。惡事非信。尚不成就。況善事乎。譬如世間盜賊。時乎敗露。官府非不以極刑繩之。迨後釋免。依舊不悔。所以者何。他卻信得者條門路。不齎一文本錢。自獲利無算。所以備受苦痛。決不退悔。今人念佛。再不肯真切加功。只是不曾深思諦信。不要說不信淨土。只如世尊說人命在呼吸間。者一句話。於義理不是難解說。儞們眼裏親見。耳裏親聞。經過許多榜樣。如今要儞信得者句話。早是不能勾也。儞若真實信得者句話。則念佛法門。不必要我費盡刀氣。千叮萬囑。爾自如水赴壑。萬牛不能挽矣。
　　予見新學後生。才把一句佛頓在心頭。閒思妄想。越覺騰沸。便謂念佛工夫。不能攝心。不知汝無量劫來生死根由。如何能得即斷。且萬念紛飛之際。正是做工夫時節。旋收旋散。旋散旋收。久後工夫純熟。自然妄念不起。且汝之能覺妄念者。虧者句佛耳。如不念佛之時。瀾翻潮湧。剎那不停者。自己豈能覺乎。
　　念佛有默持。有高聲持。有金剛持。高聲覺太費力。默念又易昏沉。只是綿綿密密。聲在於唇齒之間。乃謂金剛持。然又不可執定。或覺費力。則不妨默持。或覺昏沉。則不妨高聲。如今念佛者。只是手打魚子。隨口叫喊。所以不得利益。必須句句。出口入耳。聲聲喚醒自心。譬如一人濃睡。一人喚云某人。則彼即醒矣。所以念佛能攝心。
　　今人不肯念佛。只是輕視西方。不知生西方乃是大德大福大智大慧大聖大賢的勾當。轉娑婆成淨土。不同小可因緣。汝但看此城中一日一夜。死卻多少人不要說生西方。即生天。千百人中尚無一箇。其有自負修行者。祇是不失人身而已。故我世尊大慈大悲。示此法門。功過乾坤。恩逾父母。粉骨碎身。不足為報。

　　念佛警策卷上
　　念佛警策卷下

　　　　菩薩戒弟子　彭際清　纂

　　紫柏老人集

　　　　達觀大師
　　僧海州參。師問曰。汝出家為甚麼。曰。為求出苦。師曰以何法而求出苦。曰。我資鈍。但念佛。師曰汝念佛常間斷否。曰合眼睡時。便忘了。師震威呵曰。合眼便忘。如此念佛。念一萬年也沒幹。汝自今而後。直須睡夢中念佛不斷。方有出苦分。若睡夢中不能念佛。忘記了。一開眼時。痛哭起來。直向佛前。叩頭流血。或念千聲。或念萬聲。盡自家力量。便罷。如此做了三二十番。自然大昏睡中佛即不斷矣。且世上念佛的人。或三二十年。或盡形壽念佛。及到臨時。卻又無用。此是睡夢中不曾有念頭故也。人生如覺。人死如夢。所以夢中念得佛人。臨死自然不亂也。
　　念佛法門。最為簡便。但如今念佛之人。都無定志。所以千百人念佛。無有一兩人成就者。這一句佛。一切菩薩。一切天。一切人。若生西方者。莫不因此這一句阿彌陀佛。而度苦海。然念佛心真不真。勘驗關頭。直在歡喜煩惱兩處取證。其真假之心。歷然可辨。大抵真心念佛人。於歡喜煩惱中。必然念念不間斷。是以煩惱也動它不得。歡喜也動它不得。煩惱歡喜既不能動。死生境上自然不驚怖。今人念佛。些小喜怒到前。阿彌陀佛便撇在腦後。如何能得念佛靈驗。若依我念佛。果能於愛憎關頭不味此句阿彌陀佛。而現在不得受用。臨終不得往生。我舌根必然破爛。儞若不依我法行。則念佛無有靈驗。過仍在汝。與我無干。嘉靖初。蒲之萬固寺背七里許。有剎曰讚嘆。其中老衲義秀者。溫里人。精進敦實。日課阿彌陀佛十萬餘聲。朝夕無間。五十餘年。至於經行之所。磚砌成漕。或穿及底。人試補之。久復成漕。今猶在也。初有貧寒子不能自活。來依秀。秀納之。久之見其動靜弗佳。因呵曰汝真賊也。無何。果約其黨。乘夜擊秀。初擊秀稱佛聲猶洪。再擊秀稱佛聲弗斷。然亦微矣。因死。噫。當垂絕之時。佛聲弗斷。至於股折。能跏趺而逝。非五十年志氣堅強勁正。烏能至此。

　　示念佛切要

　　　　憨山大師
　　念佛求生淨土一門。原是要了生死大事。故云念佛了生死。今人發心因要了生死。方纔肯念佛。只說佛可以了生死。若不知生死根株。畢竟向何處念。若念佛的心。斷不得生死根株。如何了得生死。如何是生死根株。古人云。業不重不生娑婆。愛不斷不生淨土。是知愛根乃生死之根株。推此愛根。不是今生有的。也不是一二三四生有的。乃自從無始最初有生死以來。生生世世。捨身受身。皆是愛欲流轉。直至今日。翻思從前何曾有一念暫離此愛根耶。如此愛根種子。積劫深厚。故生死無窮。今日方才發心念佛。只望空求生西方。連愛是生死之根的名字也不知。何曾有一念斷著。既不知生死之根。則念佛一邊念。生死根只聽長。如此念佛。與生死兩不相關。念到臨命終時。只見生死愛根現前。那時方知佛全不得力。卻怨念佛無靈驗。悔之遲矣。故勸今念佛的人。先要知愛是生死根本。而今念佛。念念要斷這愛根。即日用現前。在家念佛。眼中見得兒女子孫家緣財產。無一件不是愛的。則無一事無一念不是生死活計。如全身在火坑中一般。不知正念佛時。心中愛根未曾一念放得下。愛是主宰。念佛是皮面。如此佛只聽念。愛只聽長。且如兒女之情現前時。回光看看者一聲佛。果能敵得者愛麼。果能斷得者愛麼。若斷不得者愛。畢竟如何了得生死。以愛緣多生習熟。念佛才發心。甚生疎。又不切實。因此不得力。若目前愛境主張不得則臨命終時畢竟主張不得。故歡念佛人。第一要知為生死心切。要斷生死心切。要在生死根株上。念念斬斷。則念念是了生死之時也。如此念念真切。刀刀見血。若不出生死。則諸佛墮妄語矣。故在家出家。但知生死心。便知生死的時節也。豈更有別妙法哉。

　　示淨心居士

　　往老人過吳中。淨心居士參禮請益。老人示之以念佛法門。以念佛如水清珠能清濁水故。以淨心為道號。別數年矣。今書來云念佛難成一片。復請開示。老人因示之曰。修行第一要為生死心切。生死心不切。如何敢云念佛成片。且眾生無量劫來。念念妄想。情根固蔽。即今生出世。何曾一念痛為生死。日用念念循情。未嘗返省。今欲以虗浮信心。就要斷多劫生死。所謂滴水救積薪之火。豈有是理哉。若果為生死心切。念念若捄頭然。只恐一失人身。百劫難復。要將此一聲佛咬。定定要敵。過妄想一切處。念念現前。不被妄想遮障。如此下苦切工夫。久久純熟。自然相應。如此不求成片而自成一片矣。此事如人飲水。冷煖自知。告訴不得他人。全要自己著力。若但將念佛做面皮。如此驢年無受用時。直須勇猛。莫更遲疑。

　　淨土法語

　　　　幽溪法師
　　楊次公云。愛不重。不生娑婆。念不一。不生極樂。娑婆有一愛之不輕。則臨終為此愛所牽。矧多愛乎。極樂有一念之不一。則臨終為此念所轉。矧多念乎。夫愛有輕焉重焉。厚焉薄焉。正報焉。依報焉。歷舉其目。則父母妻子。昆弟朋友。功名富貴。文章詩賦。道術技藝。衣服飲食。屋室田園。林泉花卉。珍寶玩物。不可以盡。有一物之不忘。愛也。有一念之不遺。愛也。有一愛存於懷。則念不一。有一念不歸於一。則不得生。或問輕愛有道乎。曰。輕愛莫要於一念。一念有道乎。曰。一念莫要於輕愛。蓋念不一。由散心異緣使然。散心異緣。由逐境紛馳使然。娑婆有一境。則眾生有一心。眾生有一心。則娑婆有一境聚緣內搖。趣外奔逸。心境交馳。愛若塵沙。故欲輕其愛者。莫若杜其境。眾境皆空。萬緣都寂。萬緣都寂。一念自成。一念若成。則愛緣俱盡矣。曰。杜境有道乎。曰。杜境者非屏除萬有也。亦非閉目不觀也。即境以了其虗。會本以空其末也。萬法本自不有。有之者情。故情在物在。情空物空。萬法空而本性現。本性現而情念息。自然而然。非加勉強。楞嚴所謂見與見緣。并所想相如虗空花。本無所有。此見及緣。原是菩提妙淨明體。云何於中有是非是。是以欲杜其境。莫若體物虗。體物虗則情自絕。情絕則愛自不生。而惟心現。念一成。故圓覺云。知幻即離。不作方便。離幻即覺。亦無漸次。一去一留。不容轉側。功効之速。有若桴鼓。學道之士於此宜盡心焉。曰。輕愛既聞命矣。一念柰何。曰。一念之道有三。曰信。曰行。曰願。不疑之謂信。苟有疑焉。心不得一矣。是以求生極樂。以敦信為始。必須徧讀大乘。廣學祖教。凡是發明淨土之書。皆須一一參求。悟極樂原是我惟心之淨土。不是它土。了彌陀原是我本性之真佛。非是它佛。大要有二。悟妙有徧周徧具。以為欣淨之本。悟真空圓離圓脫以為捨薉之原。第二修行者。敦信如目視。修行如足行。信而不行。猶有目無足。行而不信。猶有足無目。是故信解既備應當念佛修行。如目足兼備。能到涼池。行門有二。一正。二助。正行復二。一稱名。二觀想。稱名如小本彌陀經七日持名一心不亂。有事一心。理一心。若口稱佛名。繫心在緣。聲聲相續。心心不亂。設心緣外境。攝之令還。此須生決定心。斷後際念。撥棄世事。放下緣心。使念心漸漸增長。從漸至久。自少至多。一日二日。乃至七日。畢竟要成一心不亂而後已。此事一心也。苟得此已。則極樂之淨因成就。垂終之正念必然。身無病苦。不受惡纏。預知時至。身心歡喜。吉祥而逝。坐脫立亡。親見彌陀。垂光接引。得生淨土必矣。理一心亦無它。但于事一心中。念念了達能念之心。所念之佛。三際平等。十方互融。非空非有。非自非他。無去無來。不生不滅。現前一念之心。便是未來淨土之際。念而不念。無念而念。無生而生。生而無生。于無可念中熾然而念。于無生中熾然求生。是為事一心中明理一心也。二觀想者。具如無量壽經境有十六。觀佛最要。當觀阿彌陀佛丈六之身。作紫磨黃金色像。立華池上。作垂手接引狀。身有三十二種大人相。相有八十種隨形好。作此想者亦有事理。事則以心繫佛。以佛繫心。初觀足下安平如奩底。次觀具千輻輪相。如是次第逆緣至頂中肉髻。復從肉髻順緣如足底。了了分明。無分散意。理一心者。經云諸佛如來是法界身。入一切眾生心想中。是故心想佛時。是心即是三十二相。八十種好。是心作佛。是心是佛。諸佛正徧知海。從心想生。是故汝等應當繫念彼佛。此義具明微妙三觀。如觀經疏妙宗鈔中說。然此二種正行。當相須而進。凡行住睡臥時則一心稱名。凡趺坐時則心心作觀。行倦則趺坐以觀佛。坐出則經行以稱名。苟于四威儀中脩之不間。往生淨土必矣。二助行。亦有二。一世間之行。如孝順父母。行世仁慈。慈心不殺。具諸戒律。一切利益之事。若能回向西方。無非助道之行。二出世之行。如六度萬行種種功德。讀誦大乘。修諸懺法。亦須以回向心而助修之。無非淨土行也。更有一種微妙助行。當歷緣境。處處用心。如見眷屬當作西方。法眷想。以淨土法門而開導之。令輕愛以一其念。永作將來無生眷屬。若生恩愛時。當念淨土眷屬。無有情愛。何當得生淨土。遠離此愛。若生瞋恚時。當念淨土眷屬無有觸惱。何當往生淨土得離此瞋。若受苦時。當念淨土無有眾苦。但受諸樂。若受樂時。當念淨土之樂。無央無待。凡歷緣境。皆以此意而推廣之。則一切時處無非淨土之助行也。第三願者。夫淨土舟航。要以信為柁。行為篙櫓檣纜。願為風帆。無柁則無所指南。無篙櫓檣纜則不能運行。無風帆則不能破浪疾到。故次行以明願也。第願有通別。有廣狹。有徧局。通如古德所立回向發願文。別則各隨己意。廣謂四宏上求下化。狹謂量力。決志往生。局如課誦有時。隨眾同發。徧則時時發願。處處標心。但須體合四宏。不得師心妄立。大率所發之願。別勝於通。通恐隨人語轉。別則自己標心。然隨通文而生決志。雖通而別。若於別文而生濫漫。別亦成通。又廣勝於狹。廣則發心大。尅果勝。狹則悲願淺。獲果劣。又徧勝於局。局則數數間斷。徧則念念圓成。如此三法。可以期生淨土。速覲彌陀。一切淨土法門。舉不外乎是矣。

　　西方合論

　　　　袁宏道
　　一信心行者。經云信為道元功德母。一切諸行。信為正因。乃至菩提果滿。亦只完此信根。如穀子墮地。迨於成實。不異初種。如稚筍參天。本是原竿。初心菩薩無不依信力成就者。蓮宗尤仗信為根本。一信阿彌陀佛不動智根本智。與己無異。如太虗空。日映則明。雲來則翳。虗空本無是故。又雲日即虗空故。二信阿彌陀佛那由他劫難行難忍。種種修習之事。我亦能行。何以故。無始漂溺三途。生苦死苦。披毛戴角。鐵牀銅柱。一切無益之苦。皆能受之。況今菩薩。萬行濟眾生事。豈不能為。三信阿彌陀佛無量智慧。無量神通及成就無量願力等事。我亦當得。如來自性方便。具有如是不思議事。我與如來。同一自體清淨性故。四信阿彌陀佛不去不來。我亦不去不來。西方此土不隔毫端。欲見即見。何以故。一切諸佛。皆以法性為身土故。五信阿彌陀佛修行歷劫直至證果。不移剎那。我亦不移剎那。位齊諸佛。何以故。時分者是業收。法界海中業不可得故。如是信解。是入道初心。信一切諸佛淨土之行。二止觀行者。台宗三觀。示一心之筌蹄。撮諸法之要領。西方十六觀。一一具此三義。妙宗鈔云。性中三德。體是諸佛三身。即此三德三身。是我一心三觀。若不然者。則觀外有佛。境不即心。何名圓宗絕待之觀。亦可彌陀三身以為法身。我之三觀以為般若。觀成見佛即是解脫。舉一具三。如新伊字。觀佛既爾。觀諸依正。理非異塗。廣如疏鈔。不能具述。知此則知念佛一聲。具足三觀。了能念之心。非肉團。非緣影。是空觀。了所念之佛。若依若正。各各主伴圓融。豎窮橫徧。是假觀。了能所絕待。雙亡雙照。是中觀。又能念即一心三觀。所念即一境三諦。能所不二。即諦觀不二。三諦即法身。三觀即般若。諦觀不二。念佛相應。即解脫。舉一即三。如新伊字。是則念佛一聲。能淨四土。如拈一微塵。變大地作黃金。是謂法界圓融不可思議觀門。三六度行者。起信論。菩薩深解現前。所修離相。知法性體離慳貪故。隨順修行檀波羅蜜。法性無染。離五欲過故。隨順修行戒波羅蜜。法性無苦。離瞋惱故。隨順修行忍波羅蜜。法性無身心相。離懈怠故。隨順修行精進波羅蜜。法性常定。體無亂故。隨順修行禪波羅蜜。法性體明。離無明故。隨順修行般若波羅蜜。故修淨土者。不越一行。則此六義。念念離行於施。念念淨行於戒。念念寂行於忍。念念續行於進。念念一行於定。念念佛行於智。當知離淨寂續一。必有事相隨緣而起。而皆從念佛添出。正助不二。事理不二。是故念佛一行。能該諸行。以念佛是一心法門。心外無諸行故。若廢諸行。即是廢心。
　　四悲願行者。諸佛菩薩性海無盡。供養無盡。戒施無盡。饒益無盡。故天親菩薩淨土五念門。以禮拜讚歎作願觀察四種。為成就入功德門。回向一切煩惱眾生。拔世間苦。為成就出功德門。菩薩修五念門。速得阿耨菩提。難曰。淨名經。觀眾生如夢所見已寤則無等。發願利生。將無眼見空華耶。答智度論引佛云。無佛者。破著佛想。不言取無佛相。當知無眾生者破。眾生想。不言取無眾生相。故淨名謂菩薩作是觀已。自言我當為眾生說無眾生法。是名真實慈也。故知菩薩種種度生。是深達無眾生義。若見有眾生。即見有我。慈悲心劣。豈能行如是二種饒益之行。佛告比邱。功德果報甚深。無有如我知恩分者。我本以欲心無厭足故得佛。今雖更無功德可得。我欲心亦不休。當知行海無邊。非丈竿尺木所能探其底裏。癡兒見人指門前竿云。在天半。即計量言。從地至天。止兩竿許。佛法戲論。亦復如是。五稱法行者。法界海無量無邊行海亦無量無邊。是故菩薩一切行。皆稱自性。非有非無。非行非不行。稱法自性。非初心得。非後心得。今當略出其相。一菩薩度一切眾生。究竟無餘涅槃。而生界不減。如登場傀儡。悲笑宛然。唯一土泥。空無所有。二菩薩行五無間而無惱恚。至地獄無罪垢。至畜生無無明憍慢等過。如女子離魂乃至生子。而身常在母前。三菩薩自身入定他身起。一身入定多身起。有情身入定無情身起。如猛虎起屍。跪拜作舞。唯虎所欲。而屍無知。四菩薩於小眾生身中轉大法輪。然大法炬。震大法雷。魔宮摧毀。大地震動。度無量無邊眾生。而此小眾生不覺不知。如天帝樂人。逃入小女子鼻孔。而女不覺知。五菩薩欲久住世。即以念頃衍無量無數百千億那由他劫。欲少住世。即以無量無數百千億那由他劫縮為念頃。如小兒看燈中走馬。計其多寡首尾。了不可得。若證如是不思議行者。一念中三世諸佛淨土。攝入無餘。是謂菩薩莊嚴淨土之行。以無思智照之可見。非情量所能猜度。何以故自性超一切量故。

　　紀夢

　　　　袁中道
　　萬歷甲寅十月十五夜。課畢趺坐。忽瞑去。如得定。俄魂出屋上。月正明。不覺飄然輕舉。疾如飛鳥。雲中二童子駛呼予曰。逐我來。蓋西行也。下視城邑村落。若蜂衙蟻穴。俄二童子下至地。曰住。予隨下。見垣道如繩。平如掌。[日*示]其地。非沙石。光耀滑膩逐路有渠。文石為砌寬十餘丈許。渠中五色蓮。芳香非常。渠上樹枝葉晃耀。好鳥和鳴。間有金橋界渠欄楯交羅。樹內樓閣整麗無比。樓中人清美妍好。宛若仙。皆睨予而笑。童子行速。予追不及。大呼曰可於金橋少待。童子如言。始及之。共倚橋上寶欄少息。予揖問卿何人。此何處幸為我言。曰予靈和先生侍者也。先生與卿有所晤言。予曰先生何人。曰即令兄中郎先生。相見自為卿言。可疾往。復取道至一處。樹十餘株。葉翠羽花金瓣。樹下池水汩汩。池上白玉扉。一童先入。一童導過樓閣二十餘重。金色晃耀。靈花異草拂簷楹。至一樓下。一人下迎。神似中郎。而顏如玉。衣若雲霞。長丈餘見而喜曰。弟至矣。擕手上樓設拜。有四五天人來共坐。中郎曰。此西方邊地也。信解未成戒寶未全者。多生此。亦名懈慢國。上方有化佛樓臺。前有大池可百由旬。中有妙蓮。眾生托體。滿則散處樓臺。與有緣淨友相聚。以無婬聲美色。勝解易成。不久進為淨土中人。予私念如此尚是邊地耶。問兄生何處。中郎曰。我淨願雖深情染未除。初生此少時。今居淨域矣。終以乘急戒緩。僅地居。不得與大士升虗空寶閣。尚需進修耳。幸宿生智慧猛利。又曾作西方論。讚嘆如來不可思議度生之力。感得飛行自在。游諸剎土。諸佛說法。皆得往聽。此實為勝。拉予行冉冉上升。倐忽千萬里。至一處隨中郎下。無日月無晝夜。光耀無障蔽皆以琉璃為地。內外映徹以黃金繩雜廁間錯。界以七寶分劑分明。樹皆栴檀吉祥。行行相值。莖莖相望數千萬重。一一葉出眾妙花。作異寶色。下為寶池。波揚無量自然妙聲其底沙純以金剛。池中眾寶蓮葉五色光。池上隱隱危樓迴帶。閣道旁出。棟宇相承。窗闥交映。階墀軒檻。種種滿足。皆有無量樂器。演諸法音。大小彌陀經所載。十不得其杪忽耳。仰而睇之。空中樓閣。皆如雲氣。中郎曰。汝所見。淨土地行眾生光景。過此為法身大士。住處。甚美妙。千倍萬倍於此。神通亦百倍千倍於此。吾以慧力遊其間。不得住也。過此為十地等覺所居。吾亦不得而知。過此為妙覺所居。惟佛與佛乃能知之。語罷復至一處。無牆垣。有欄楯院宇光耀非常。不知何物為之。覺黃金白玉。皆如土色。共坐一樓下。少談。中郎曰。吾不圖樂之至此極也。使吾生時嚴持戒律。尚不止此。大都乘戒俱急。生品最高。次戒急生最穩。若有乘無戒。多為業力所牽。流入八部鬼神眾去。予親見同人矣。弟般若氣分頗深。戒定力甚少。夫悟理不能生戒定。亦狂慧也。歸五濁。趁強健。實悟實修。兼持淨願。勤行方便。憐憫一切。不久自有良晤。一入他途。可怖可畏如不能持戒。有龍樹六齋法見存。遵而行之。殺戒尤急。寄語同學未有日啟鸞刀口貪滋味。而能生清泰者也。雖說法如雲如雨。何益於事。我與汝空王劫時。世為兄弟。乃至六道。莫不皆然。幸我已得善地。恐汝墮落。方便神力攝汝至此。淨穢相隔。不得久留。予更問伯修諸人生處曰。生處皆佳。汝後自知。忽凌空而逝。予起步池上如墮。一駭而醒。通身汗下。時殘燈在篝。明月照窗。更四下矣。

　　答卓發之文學

　　　　無異禪師
　　問。華嚴會中二乘如盲如聾。然亦兼攝聲聞。以包含無量乘故。此經雖云二乘種不生。乃所宣道品大小互通。正與華嚴四聖諦品不異。故有生彼經劫方證小果者。如大智度論言。彌陀亦以三乘度生。自應三藏。五教總攝何云不攝小乘。且既通雜華。復不能通雜華所攝無量乘耶。
　　居士既知華嚴攝無量乘。豈不知上德聲聞如身子目連。杜視絕聽。悉是如來勝方便力故。為導引一類小機發起深信。信于一乘。如法華云。佛以無數方便引導眾生。其實皆為一佛乘故。此經云。二乘種不生者。正為化導二乘執空。不修淨土者。鈔云。豈獨凡夫。亦度二乘聖人。二乘既生。況菩薩不生。彌陀以三乘度生。當無疑惑。既以三乘化導。亦攝無量乘。二經互通。不言可喻。
　　問餘門學道。名豎出三界。念佛往生。名橫出三界。所謂餘門。正指教中觀行。故參禪稱為別傳淨土亦云徑路。皆以超越觀行故。今云觀即是念。念即是觀。直以台觀當之。不反鈍置念佛耶。
　　橫豎等論。鈔云。如蟲在竹。豎則。歷節難通。橫則一時解脫。謂樂邦與苦域竝峙。故曰橫也。此是一往之說。論一心者。橫豎皆徧。彌陀經云。其佛光明無量。照十方國。無所障礙。觀經云。是心作佛。心即佛故。淨土唯心。以界曰橫。論心豈不圓具也。餘門非單指觀行。實乃具一切法門。參禪稱為別傳者。非五教之所詮。淨土亦云徑路。非三觀之所及。今說觀即是念。念即是觀。舉一念即具觀行。以一念超越。即便往生。非觀行成就。然後往生。故知念不妨攝觀。非觀行能鈍置念佛也。
　　問大本云。若有眾生。發一念心念無量壽佛。定生彼國。疏中尅期止及十念。而不及一念何邪。又念性剎那生滅。此經七日定力乃生。則未得禪定者無分。若此一念如一稱。成佛釋作一心歸命。則本不應繫十念之後。若止作一念喜愛之心。則全無定力。亦得往生。其勝方便又當超越小本邪。
　　十念與此本互相通故。何分優劣。以一念具一切念故。一念未必為劣。以十念即一念故。十念未必為優。是故說一念不妨十念。說十念不妨一念。又剎那際不妨七日。七日不妨剎那際經云一念普觀無量劫。無去無來亦無住。或說一念。或說十念。或說七日。或說多劫。皆是如來勝方便故。亦不論定不定。喜愛不喜愛。但一心念佛。無事不辦。如靈丹一粒。點鐵成金。更無疑慮。又何必以難易較其超越也。
　　問此七日。若平時姑置待臨終方念。已為天如所呵。今既屬平時。為是七日之後。盡此形壽。更不復亂邪。為復此後雖亂。終得往生邪。若永不復亂。不應止名七日。若更亂者。則已經退轉。何能感佛現前。
　　經云。一日乃至七日。是尅期往生。不論臨終平時。一聞佛名。便發猛銳。七日往生者不論。若未生者。在無間斷念念相續豈可七日得定。再不念佛。其執持二字。何以消文。疏中云。執者聞名受之。勇猛果決。不搖奪故。持者受斯守之。常永貞固。不遺忘故。何云七日後。復隨散亂邪。行者一心正念。更加猛利以終身。如初發念頃。何愁佛不感孚也。
　　問鈔中明理一心為觀力成就。則體究全屬觀門。但前言妙觀難成。故顯持名殊勝。今乃復通觀法。仍是定觀勝于持名矣。若云參誰字是體究。則又全屬宗門。且當參話時不應有念。未免兩處負墮義云何通。
　　前言妙觀難成。顯持名殊勝。良以娑婆之眾。心多散亂。故持名攝念。勝乎觀門。今乃復通觀法。以觀境殊勝。不妨速於持名。以持名徑捷。不妨超乎觀法。兩處義成。何得云墮。若宗門參究。是逗機之法。不必與淨土和會。如參念佛者是誰。便屬言語道斷。又不可以理路為依傍也。
　　問一部疏鈔。大意全重理持。則所明持法。最為要害。今既是持名。復標理觀既是理觀復拈話頭禪淨止觀三法混淆。雖復義理圓融而行人念不歸一。將何為宗。此與一門深入專修無間之旨。復何不侔。
　　疏鈔一部。雖則全歸理觀。如元譚云守約則唯事持名。又云舉其名兮兼眾德而咸備。專乎持也統百行以無遺。則知專尚持名。不妨發明理觀。觀理明徹。如膏益火。則更增猛熾也。如華嚴大部攝無量乘。上根利智頭頭是路。亦不名混淆。但以根器相投。亦吾師翁之善巧耳。
　　問疏指至心念佛一聲。滅八十億劫生死重罪。屬理一心。若事一心者。多念止滅少愆。乃又引佛名經云一聞佛名滅無量劫生死之罪。釋云一聞則不待憶念。無量則不但八十億劫。然則何必獨指理一心也。覺于此中自相違礙。又此經亦言聞經聞名。皆得不退。則等閒發願。散亂稱名者。咸不退邪。
　　果得一心。則不論理事。疏鈔謂多念止滅少愆者。此是就散亂而冀一心者說也。聞名滅罪。眾生在迷。亦復不知。如地獄聞名。即得究竟。并獲往生者。何止滅罪。蓋論眾生心力之勤怠耳。大凡教中論理論事。論定論散。如用兵之法式。臨陳決勝。貴在當人。必不以法式楷定。然後為正論也。
　　問棗柏言華嚴一乘大道。非往生菩薩境界。何故華嚴長子。乃以十願導歸極樂。如生公說闡提有佛性。則後出涅槃為證。今行願全與棗柏不符。則一論宗旨。竟將安歸。乃雲棲但拈出導歸之文。亦不能折棗柏之誤。當知棗柏未易輕詆。今欲和會兩義其說云何。
　　棗柏謂華嚴非往生菩薩境界。為顯一乘。不妨抑彼揚此。普賢導歸極樂。正謂攝無量乘故。棗柏為化大心凡夫頓入華藏故。普賢是華藏中菩薩。以十願導歸極樂者。為三根普利故。如觀方入一隅。則十方普現故。良以大心難發。極樂易生。究竟旨歸。彼此符合。則知棗柏原非錯誤。雲棲安得以是為非邪。
　　問諸經多言念佛行人。現前見佛。如遠公三覩聖相等。所謂念佛人佛住其頂。古德教人求志求驗。正在平時。今經止言臨終佛現。豈七日功成。未能現見。僅感臨終邪。抑必現前見已。然後臨終得見邪。
　　諸經多言行人現前見佛。亦有當來見佛之語。楞嚴云。憶佛念佛。現前當來必定見佛。其必定二字。深有旨趣。如種穀得穀。必無虗棄之功也。遠公三覩聖像現前見佛也。淨土諸師臨終感佛來迎。當來見佛也。由此觀之。只愁不念佛。不愁行人。不見佛也。無論平時七日。但一心不亂。專持名號。喚醒自性彌陀。一切佛菩薩皆影現其中矣。
　　問世尊言諸修行人。用攀緣心為自性者。猶如煑沙欲成嘉饌。今念佛心是攀緣心邪。非攀緣心耶。若用攀緣心者。一切覺觀思惟。皆是生死根本。若非攀緣心者。何言念性生滅。因果殊感。若云此生滅心即不生滅心。何云煑沙。乃法華所云。若人散亂心。一稱南無佛。南能所云不斷百思想。對境心數起。又非用此生滅心邪。
　　世尊斥世間人認攀緣心為自性。非斥用攀緣心入自性。豈不聞圓覺云。以幻修幻。天台專用六識。阿難云。供養如來。亦因此心。永退善根。亦因此心。以此推之。此心亦不惡。可以為入道之前茅。論乎真性。何用念為。論乎樂土。非念莫生。文殊云。念性生滅。此為選耳根圓通。淨業智人。安得隨文殊脚跟轉。文殊如修般舟三昧。又當以我念佛為良導。法華一稱。塵勞起而佛道成。南能不斷。妄想興而涅槃現。又當留待別時。向居士一一道破。

　　追頂念佛法

　　　　三峯禪師
　　易曰艮其背不獲其身。行其庭。不見其人。此言做大學問之歇手處也。豈求生西方以念佛法門之大學問。而獨如記誦之學。使畢生喃喃。至臨終時悶絕無知處。猶欲以用心念佛工夫為把捉者乎。是決不然所貴在平時用功。先有歇手處耳。既有歇處。則安心樂意不愁生。不愁死。此中空洞無物。所以有不期然而然之預知時至。不期然而然之無痛無苦。不期然而然之悶絕相應。不期然而然之蓮花化生也。是知小彌陀經。只寬得七日苦功。功成之后。寥寥落落全是無功用行。故其人臨命終時心不顛倒。即得往生。若平時不曾到得一心不亂。卒至臨終痛苦悶絕時。必然驚慌顛倒。竟隨業去。若於此時著力。寧非艮其腓之不得自在者邪。茲因山中閒極。咏淨土偈二百首。并出追頂念佛之法。意在大家預先辦過歇手處。非敢嚼殘飯餖飣。淨土之語言學問也。幸同心者[拚-ㄙ+ㄊ]一個猛做到成辦。落得畢生作快活人。是所願矣。
　　念佛要一心不亂者。只以一句佛名。極力追頂。猛之又猛。情識一斷。則過去事思量不來。未來事卜度不著。現在境心識不攬。三心斷絕謂之前後際斷。此因追極念極。一聞一見。觸境遇緣。逗斷心路。直得虗空粉碎。大地平沈。物我同消。一法不立。目前如大圓鏡中所現森羅萬象。了無一點可指擬分別。蕩然身心始雲去來。此个光景。名為一心不亂。到此便無心可亂故也。若不得到此境界。雖有暫時清淨。亦是小歇場。清淨時便有。動亂時便失。動亂且失。何況臨終極痛極苦時哉。痛苦尚當不得。何況悶絕時耶。可見平生小小靜境。是心意識邊事。至悶絕時。則意識聰明主宰都用不著也。近來一輩善講西方。善勤功課者。皆一曾做度悶絕工夫。到得死來。便自失守。致手忙脚亂者多矣。吾人不可不知此弊也。若要脫得此弊。除是大勇猛人。照佛經所云一心不亂。蓋我佛所親指極則工夫。不過執持四字佛名。一句頂一句。一聲追一聲。如猛將提刀捉賊相似努力。直前無少憩息。如此兼程。定然能射馬擒王者。此等工夫。不是窮年累月寬做得來的。亦不是做到老死方纔著緊成的。只在健時一日間一做。做斷心識。得前光境。便可放下休歇。即到悶絕時。極痛極苦。正與當初前後際斷時一樣。歸根貼體。如水歸水。似空合空。豈不自在。自知功夫不在佛名功德上著脚。只在追頂極力。四字上成功耳。吾勸同門善友。依法念一日看。若一日不成。將養一日再念。或連念二日。消停再念。或連念三日四日。以至七日。或一月中猛念一日七日者。我佛寬約程期者也。若念處不緊。以致一七不成。調養精神。七之再七。以必得一心不亂為期。苟不得此。決不能一生便到淨土。只好種蓮華妙因。以待他世成功矣。惟一心不亂。是徹頭軌則。為蓮華骨肉者。各自努力。
　　凡做追頂念佛工夫。不論僧尼道俗皆可勇為。但須男女分壇。不得溷濫。入期之先隔宿。夫婦分單。小牀清臥。五更沐洗入壇。放空心識。關閉外緣。杜門絕事。作禮三拜之後。一總不須多禮。就于佛前先受戒圖。或已受者。即羯磨清淨。眾中推一有智者為首領。調理大眾。提起阿彌陀佛四字。一追一頂緊緊念去。不可高聲傷氣。不可逼氣動火。不可默努傷血。不可輕鬆養識。不可沉靜墮昏。坐半枝小香。立半枝小香。行半枝小香。復坐半枝小香。週而復始。均勻不斷。飲食入廁更衣等。一例是佛。不得說話。早粥小食中齋夜粥隨時腐菜小菜勿得繁費生心。但只四字佛。如高山放水。洶湧有力。遮攔不住。放捨不得。自然意地流注心識。無從棲泊。念至二更時分。若倦極不妨各各就單睡一覺。起來依舊從前再念。一日或兩日。若念急。身心俱倦。不妨大放一日一夜。沉睡到省。省來酸湯白飯。稀粥精蔬。但不可生心緣念。遽起塵勞。如覺精神抖擻。重新念起。再一日二日。消息行之。念念相應。心心不換。如直念到七日。或覺厭倦。不妨出期。俟健再起。蓋以做工夫法。不可與昏沉散亂打攪。若為怕昏。只管排遣。正與昏沉作對。轉鬥轉多。不如放身一睡。昏沉自滅。若與掉舉打攪。只管排遣。正與掉舉作對。轉鬥轉多。不如亦放身一睡。身心既安。掉舉自滅。極時一放。正是心境歇處。纔省轉來。精神倍旺。拈起洪名。十分精彩。目前雪淨。一聲一色。正是打斷心識處。妙不可言。此是法藏親證其益者。願修西方之土。不可不信。但不可藉此貪睡耳。須知做工夫到極處。若不放歇。生起陰魔。或生病苦。皆為太執不會調攝之過。主其事者。須細思之。

　　淨土偈

　　不非禪律與經師。念念西方與麼持。脫盡法中憎愛境。自然蓮出淨心池。
　　晚聞村哭夜聞歌。世事無憑變幻多。歌哭兩忘心自淨。單單一句古彌陀。
　　一聲煙篴倚牛肩。草色青黃過一年。牧得寸心歸淨土。白牛無鼻不須牽。
　　坐斷無心與有心。西方何處更思尋。一聲雷送夜來雨。落落空敲七寶林。
　　一色波涵四色花。交光如網攝河沙。重重開合十身佛。向我同論最上車。
　　促織聲淒雁未來。白雲青嶂夜徘徊。迂疎久已無緣慮。只許蓮華淨土栽。
　　澗水初乾嶺絕薪。晨炊愁殺住山人。因之轉見樂邦樂。一句彌陀念更真。
　　世事駢闐老未休。飄蕭白髮尚馳求。處陰身共影俱歇。一句彌陀是徹頭。
　　東家懺罪北家經。佛法牽人未肯停。獨有自家真歇計。彌陀一句閉柴扄。
　　求生切切非關癖。政為勞生癖未除。東土西方兩無癖。蓮花寂滅證無餘。
　　誰把旃檀古鼎燒。黃雲冉冉座中飄。分明記取當初事。身在蓮花香未消。
　　萬事不真悲末法。自家生死也相瞞。彌陀尚把偷心念。不肯真真拚一拚。
　　終身六字念難成。泛漾持名著力輕。前後斷來心始一。大拚七日猛專精。
　　一日若真前後斷。終身不念也相應。臨終不待尋人助。自有蓮花脚下迎。
　　前後斷來淨念繼。六根攝久一心成。大開眉眼朝昏過。窗外溪山枕上聲。

　　結壇持往生呪偈

　　　　蕅益大師
　　稽首無量壽。拔業障根本。觀世音勢至。海眾菩薩僧。我迷本智光。妄墮輪回苦。曠劫不暫停。無救無歸趣。劣得此人身。仍遭劫濁亂。雖獲預僧倫。未入法流水。目擊法輪壞。欲挽力未能。良由無始世。不植勝善根。今以決定心。求生極樂土。乘我本誓船。廣度沉淪眾。我若不往生。不能滿所願。是故於娑婆。畢定應捨離。猶如被溺人。先求疾到岸。乃以方便力。悉拯暴流人。我以至誠心。深心迴向心。然臂香三炷。結一七淨壇。專持往生呪。惟除食睡時。以此功德力。求決生安養。我若退初心。不向西方者。寧即墮泥犁。令疾生改悔。誓不戀天人。及以無為處。仰願大威神。力無畏不共。三寶無邊德。加被智旭等。折伏使不退。攝受令增長。

　　結壇念佛回向文

　　稽首阿彌陀。諸佛護念法。淨土諸聖賢。唯垂哀護持。智旭從無始來。迷常住理。失智慧明。背自性而枉受輪回。取妄心而永違真境。善根雖發。投正教以捨家。宿習偏濃。熏三昧而罔就。矢心淨域。誓出苦輪。機感不專。聖應莫顯。悠悠歲月。罔罔襟期。可痛可悲。無洲無渚。今依釋迦誠訓。七日持名。用投無量慈光。一生求度。棲身淨壇。專稱洪號。若定若散。有記無記。仗佛悲輪。功無唐弃。願以功德及諸善根。悉共眾生回向安樂。所冀現生魔障消除。捨報正念決定。一剎那頃。生如來前。受菩提記。滿本願輪。

　　示念佛法門

　　念佛法門別無奇特。只深信力行為要耳。佛云。若人但念彌陀佛。是名無上深妙禪。天台云。四種三昧同名念佛。念佛三昧。三昧中王。雲棲云。一句阿彌陀佛。該羅八教。圓攝五宗。可惜今人將念佛。看做淺近勾當。謂愚夫愚婦工夫。所以信既不深。行亦不力。終日悠悠。淨功莫尅。設有巧設方便。欲深明此三昧者。動以參究誰字為向上。殊不知現前一念能念之心。本自離過絕非。不消作意離絕。即現前一句所念之佛。本自超情離計。何勞。說妙談玄。祗貴信得及。守得穩。直下念去。或晝夜十萬。或五萬三萬。以決定不缺為準。畢此一生誓無變改。若不得往生者。三世諸佛便為誑語。一得往生。永無退轉。種種法門。咸得現前。切忌今日張三。明日李四。遇教下人又思尋章摘句。遇宗門人又思參究問答。遇持律人又思搭衣用鉢。此則頭頭不了。帳帳不清。豈知念得阿彌陀佛熟。三藏十二部極則教理都在裏許。千七百公案向上機關亦在裏許。三千威儀八萬細行。三聚淨戒。亦在裏許。真能念佛。放下身心世界。即大布施。真能念佛。不復起貪瞋癡。即大持戒。真能念佛。不計是非人我。即大忍辱。真能念佛。不稍間斷夾雜。即大精進。真能念佛。不復妄想馳逐。即大禪定。真能念佛。不為他歧所惑。即大智慧試自簡點。若身心世界猶未放下。貪瞋癡念猶自現起。是非人我猶自挂懷。間斷夾雜猶未除盡。妄想馳逐猶未永滅。種種他歧猶能惑志。便不為真念佛也。要到一心不亂境界。亦無他術。最初下手須用數珠。記得分明。刻定課程。決定無缺。久久純熟不念自念。然後記數亦得。不記亦得。若初心便要說好看話。要不著相。要學圓融自在。總是信不深行不力。饒儞講得十二分教。下得千七百轉語。皆是生死岸邊事。臨命終時。決用不著。珍重。

　　示法源

　　念佛工夫。祇貴真實信心。第一要信我是未成之佛。彌陀是已成之佛。其體無二。次信娑婆的是苦。安養的可歸。熾然欣厭。次信現前一舉一動。皆可迴向西方。若不迴向。雖上品善亦不往生。若知迴向。雖誤作惡行。速斷相續心。起殷重懺悔。懺悔之力。亦能往生。況持戒修福。種種勝業。豈不足莊嚴淨土。只為信力不深。勝業淪於有漏。又欲捨此別商。誤之誤矣。但加真信一切行履更不須改也。

　　示王心葵

　　法華一經殷勤稱歎方便。須知有世間方便。布施愛語孝弟忠信等是也。有出世間方便。苦空無常無我不淨數息因緣遠離知足等法門是也。有出世上上方便。十波羅蜜四攝四辨八萬四千三昧總持等是也。有不思議勝異方便。信自性中實有西方現成佛道之彌陀如來。唯心中實有莊嚴之極樂世界。深心宏願。決志求生。不唯上上方便是其資糧。將世出世一切方便無非往生左券。此法門中。點鐵成金手段。不歷僧祇。頓階不退。名絕待法也。

　　示郭善友

　　佛法大海。信為能入。智為能度。若信心而乏智慧。未有不泣歧兩端者。佛言末世鬥諍堅固。億億人學道。罕有一人證果。惟依念佛求生淨土。可以橫超苦輪。昔有祖師。初但至誠禮法華經。拜至糞字遂悟法華三昧。有誦法華人。來壽昌禪師處請益。叱云。邪見眾生不識好惡。法華便是禪。那裏別有禪可參。其人服膺而去。竟以持法華悟道。若深信念佛禮拜是佛祖真因。確乎不被時流所轉。便是大智慧光明。超登淨土。永無泣岐之患矣。

　　答卓左車茶話

　　宗乘與淨土。二俱勝妙法。眾生根性異。不免隨機說。向上一著非淨非禪。即禪即淨。才言參究。已是曲為下根。果大丈夫。自應諦信是心作佛是心是佛。設一念與佛有隔。不名念佛三昧。若念念與佛無間。何勞更問阿誰。故參究誰字。與攝心數息等。皆非淨土極則事也。淨土極則事。無念外之佛為念所念。無佛外之念能念於佛。正下手時。便不落四句百非。通身拶入。但見阿彌陀佛一毛孔光。即見十方無量諸佛。但生西方極樂一佛國土。即生十方諸佛淨土。此是向上一路。若捨現前彌陀。別言自性彌陀。捨西方淨土。別言惟心淨土。此是淆譌公案。經云。三賢十聖住果報。唯佛一人居淨土。此是腦後一鎚。普賢十大願王導歸極樂。誰敢收作權乘。憶佛念佛不假方便。自得心開。誰謂定屬廉纖。但能深信此門。依信立願。依願起行。則念念流出無量如來。徧坐十方微塵國土。轉大法輪。照古照今。非為分外。何止震動大千世界而已。欲知衲僧家事。不妨借中峯一偈通箇消息。偈曰。禪外不曾談淨土。須知淨土外無禪。兩重公案都拈却。熊耳峰開五葉蓮。

　　示丁耕野居士

　　　　截流禪師
　　昔寂室和尚云。世人欲修淨業。不可言我今忙迫。且待閒暇。我今貧乏。且待富足。我今少壯。且待老時。若分定常忙。分定貧乏。分定夭折。即於淨業無緣修習。忽爾喪亡。雖悔無及。何如趁身強健。努力修之。至哉言乎。然今之人無論信樂者少。縱能深信淨土。而因循需待蹉過一生者。比比皆是也。居士天姿醇謹。向見衲不久。即能警悟無常。長齋事佛。蓋宿緣有在也。然居士家無恒產。歲以館穫得糈。夫家無恒產則不足可知矣。身有館職則不閒可知矣。年方半百則未至衰老可知矣。乃一旦謝館不赴。却諸門弟子。秉持滿分優婆塞戒。楗戶終年。專力淨業。至于資糧薪水初無會計。非勇猛丈夫而能若是乎。且以斗室狹隘。半供經像。於中避囂息影。銳意精修。一如夏屋寬舒。泰然自足。惟慮其不能久久如斯也。嗟乎夫人之居世。亦何足定哉。竊嘗論之。暇莫暇於不失時。富莫富於常知足。強莫強於勤精進。今居士兼三者而有焉。則雖舉天下之閒者富者強有力者與居士較。吾知其有名而無義矣。能如是。於生淨土也何有。然更有一語願相告誡者。譬如萬斛之舟。欲有所往。檣非不高也。柁非不正也。資具非不完備也。去志非不決也。乘風張帆。有瞬息千里之勢。倘若船頭一樁未曾拔却。被一條纜索繫住。雖種種推排。其能有濟否。今時淨業人有終日念佛懺罪發願。而西方尚遙。往生弗保者。無他愛樁。未拔情纜。猶牢故也。若能將娑婆恩愛。視同嚼蠟。不管忙閒動靜。苦樂憂喜。靠著一句佛號。如須彌山相似。一切境緣無能搖動。或時自覺疲懈。惑習現前。便奮起一念。如倚天長劍。使煩惱魔軍。逃竄無地。亦如紅鑪猛火。使無始情識。銷鑠無餘。此人雖現處五濁之鄉。已渾身坐在蓮華國裏。又何待彌陀授手。觀音勸駕。而始信其往生哉。或曰彼居士勇猛精進如是。豈復牽於情愛。不幾於無病而授藥乎。予曰。不然。古人云。愛不重不生娑婆。又云。道念若同情念。則成佛多時。五通仙人累劫精勤。尚以欲漏未除。墮其功行。故知未登聖果以還。鮮有不被其繫累者。居士果世念輕微。道心勇銳。見欲如避火坑。憶佛如戀慈母。淨齋清課。永矢弗渝。又何妨以無病好人。常服良藥。寧不起居輕利。轉益強健乎。總之煩惱無盡。而生死根本。則唯貪愛能漂溺行人。障往生法。是故先佛經中處處訶責。但情愛一分疎澹。則淨業一分成熟。於生死岸頭。庶得解脫也。居士其勉之哉。

　　西方確指

　　　　覺明妙行菩薩
　　諸佛之法要。微密不思議。以非思議故。無能盡宣說。牟尼大慈父。悲憫眾生者。說所不能說。導彼今後世。更以異方便。顯示安樂剎。令發願往生。橫截諸惡趣。由佛阿彌陀。大願攝羣品。聞名能受持。決定生無惑。若有大力人。專念心常一。成就深三昧。現前亦見佛。今我如佛教。將開化導門。念爾等迷倒。確指正修路。是非弱小緣。應具難遭想。西方萬億程。一念信即是。所示淨土一門。真諸佛心宗。人天徑路。今汝等雖求往生。若發願不切。如入海而不獲寶珠。徒勞無益也。我昔於晉明帝時受貧子身。為貧苦故。乃發大願云。我以夙業受此苦報。若我今日不得見阿彌陀佛。生極樂國。成就一切功德者。縱令喪身。終不退息。誓已七日七夜專精憶念。便得心開。見阿彌陀佛。相好光明徧十方世界。我於佛前親蒙授記。後至七十五而坐脫。竟生極樂。後以度生願重。再來此土。隨方顯化。或為比邱。或為居士。或為國王。或為臣宰。或為女人。或為屠匃。或隱或顯。或順或逆。皆隨順說法。導諸羣品。今則又為汝等發明邪正。闡揚淨土。汝等當一意一心。堅修此門。必不相誤。若心志一堅。又不待隔世而生。現前亦得見佛。有偈四句。少說一句話。多念一句佛。打得念頭死。許汝法身活。
　　汝等慮身纏世網。念頭不得乾淨耶。我有一法。汝但發箇遠離求度之願。將牢牢歸向極樂世界見阿彌陀佛之心。換却奔走名利之心。便能即塵勞而淨土矣。
　　有問念佛不能一心。當作何方便。菩薩曰。汝但息想定慮。徐徐念去。要使聲合乎心。心隨乎聲。念久自得。諸念澄清。心境絕照。證入念佛三昧。然平日必須多念。從千至萬。心無間斷。則根器最易成熟。若強之使一。終不一也。
　　定茂欲捨持呪而念佛。請問。示曰。汝欲捨持呪而念佛。一志專修最妙。但汝未知法要。只可名為持齋好善之人。不得名為念佛之人。何以故。欲泛大海。必具大舟。欲馳千里。必擇良馬。故念佛人先須具大手段。割絕牽纏打開塵網。直下即念是佛。即佛是心。乃至離即離非。頓入如來大光明藏。如是乃名正念念佛。得名為念佛人也。汝應善解此義。
　　諸弟子當知十方諸佛是眾生心。十方眾生是諸佛心。是故憶佛念佛。則十方諸佛現汝心內。然亦非諸佛之入於爾心。亦非汝心出於諸佛。皆是覺妙本明不可思議。
　　心行處滅。是諸佛常住真心。心行處有。是眾生生死業心。其間不容絲髮。若汝等能綿密加功。使此心無些子空隙。方得幾分相應。莫略做半年十月。便謂我能苦心修道。不知此正障道處。切宜慎之。又工夫雖加。若未到銅山鐵壁推不倒移不動處。猶未是打成一片。切莫見些影響。便即歇手。是為半塗而廢。必至弃其前功。毫無所益。此學道人大病。不可不知。要知佛法大海。轉入轉深。斷非小小知見之所能盡。應盡形修習。造極為則。切莫作容易想。
　　念佛三昧。是汝心大勢力之所成。非由它致。今爾等念佛晝夜不能如一。亂想猶復間真。皆是用心不得力處。
　　顧定成求教。示曰。善男子。心本無念。念逐想生。此想虗妄。流轉生死。汝今當知此一句阿彌陀佛。不從想生。不從念有。不住內外。無有相貌。即是盡諸妄想。諸佛如來清淨微妙真實之身。非一非異不可分別。如是念者。煩惱塵勞。無斷無縛。止是一心必得一心。方得名為執持名號。方得名為一心不亂。淨業功成。直趨上品。汝今當發大願願生極樂。然後至誠懇惻。稱於阿彌陀佛。必使聲緣於心。心緣於聲。聲心相依。如貓捕鼠。久久不失。則入正憶念三昧。更欲上進。當廣參知識。博詢高明。自悟即心是佛妙諦。
　　示無朽曰。大抵修淨業人。行住坐臥。起居飲食。俱宜西向。則機感易成。根境易熟。室中止供一佛一經一爐一桌一牀一椅。不得放一多餘物件。庭中亦掃除潔淨。使經行無礙。要使此心一絲不挂。萬慮俱忘。空洞洞地。不知有身。不知有世。并不知我今日所作是修行之事。如是則與道日親。與世日隔。可以趨向淨業。蓋汝生時撇得乾淨。拋得乾淨。念頭上不存一些子根節。大限到來。灑灑落落。不作兒女子顧戀身家子孫之態。豈不是大丈夫舉動。所以要汝一意修行。別無沾滯。正為此一大關目也。至于修淨土之法。不出專勤二字。專則不別為一事。勤則不虗弃一時。汝今晨起即誦阿彌陀經一卷。持阿彌陀佛一千聲。向佛前回向。念一心歸命文。以此文言簡而意備也。此為一時之課。若初起或身心未寧。日止四時。稍寧漸增至六時。又漸增至十二時。合經十二卷。佛名一萬二千聲。更於回向時禮佛百拜。亦可分作四時。此為每日常課。餘工不必計數。或嘿或聲。但攝心諦念而已。又持名之法。必須字字句句。聲心相依。不雜分毫世念。久久成熟。決定得生極樂。坐寶蓮華。登不退地。若餘年未盡。猶得以其所證為四眾向導。報佛深恩。汝若于我所說一一遵依。方不負覺明菩薩示汝正道。令汝出家。此非小小因緣。汝莫自生輕慢。慎之慎之。
　　又示曰。彌陀經十二卷。佛名一萬二千。不要增。不要減。只依著我行去。但經要勻勻淨淨。不緩不急。不疾不徐。佛要聲聲心心。不澀不掉。不浮不沈念去。至於回向。不是但誦舊文一過。須從自己心中發出真正大菩提願。至誠懇切。普願一切眾生同生極樂。而我心無所著。如虗空等。是名回向。又靜坐當反觀深究。佛即我心。是心是佛。不假外求。如心而住。無能無所。如是諦觀。更無二念。是名修行三昧。慎勿忘形死心。又落外魔知見。如是坐一時。便起經行。又更持誦。有箇次序。若忙忙促促。一氣趕去。謂可完却一日課誦。便有苟且了局之見。非真正修行矣。大抵學道人不遵知識明誨。決定勞而無益。未久必敗。慎之慎之。
　　大凡修淨土人。最忌是夾雜。何謂夾雜。即是又諷經。又持呪。又做會。又好說些沒要緊的禪。又要談些吉凶禍福見鬼見神的話。却是夾雜也。既夾雜。則心不專一。心不專一。則見佛往生難矣。却不空費了一生的事。如今一概莫做。只緊緊持一句。阿彌陀佛。期生極樂。日久功成。方不錯却。授汝一偈。依而行之　阿彌陀一句。萬法之總持。聲與心相依。念茲復在茲。感應不思議。蓮開七寶池。

　　念佛說

　　　　張光緯
　　經云執持名號。一心不亂。執持二字。屬手不屬口。若有物可以把捉者。非真有所把捉也。儒家謂拳拳服膺。朱子釋云恭敬奉持之貌。即是執持之義。下云勿失之矣。便是不亂義。儒家又云顧諟。朱子釋云常目在之。即是作觀義。亦即是不亂義。口誦目顧。耳即自聽。聲從舌流。口沾禪味。鼻聞妙香。心塵不起。如是念佛。六根歸一。從何得亂。吾今念佛。作一方便。自視此心。如清淨寶瓶佛名。為其嘉穀。逐字逐句。如穀投瓶。貫珠而下。穀既無盡。瓶亦不滿。不放一粒。拋向瓶外。顧念此瓶徑寸耳。中藏三千大千世界。百億微塵數佛剎。三十六萬億一十一萬九千五百同名同號阿彌陀佛。安住其中。我亦與之俱會一處。游樂宴息。方是我安身立命之地。雖然猶有慮。一切無明覆障。皆為鼠雀。防護稍懈。耗我嘉穀。萬一有犯波羅夷法。僧伽波尸沙法。則寶瓶墮地。破壞無餘矣。慎之哉。
　　今之念佛者多矣。而不知念字從心。不僅用口。若僅用口。心佛不接。有何功行。屠赤水先生曰。念佛者假口攝心。口念千聲。心想萬端。何功之有。劉玉受先生曰。念佛至數百。省之與第一句不相著者。往往而是。此際宜帶參勘。石雨和尚偈曰。念佛切莫貪多念。且念一百心不亂。九十九聲一念差。捋轉數珠都不算。如是一百百至千。從千至萬如珠貫。箭射不入刀不侵。百萬魔軍皆退竄。念到人空法亦空。數珠拋向無生院。如上三等念佛。方稱真佛。不然虗立程課。急急了事。當其念時。且不知所為佛者安在。何況未念以前。既念以後乎。吾向來念佛。亦只囫圇念過。今深知字字從心裏滾出來。又須字字打入心裏去。且帶作觀。瞑目向西而坐。默想神與形離。驀直西去。漸見樹林水鳥。金繩界道。羅網欄楯。以次而寶池勝蓮。香臺樓閣。種種在目。儼然丈六彌陀。觀音侍左。勢至侍右。放眉間光。垂手接引。吾與諸上善人。同攝光中。隨引而上。禮足悲懇。忽見金掌摩頂。甘露灑身。如是良久徐徐神返若出定然。古人所云。先送心歸極樂者。想應如是。願告諸念佛人。須知心念。莫只口念。自然有入路矣。

　　書淨土約說後

　　　　翁叔元
　　蓮池大師。博採晉唐以來念佛生淨土者。各為傳讚。如史家體。凡百六十有六人。都為一帙。曰往生集。行世久矣。以叔元所親見者有四人。皆常熟產也。一為北門金童廟僧。日持一板擊於街巷。高聲唱無常迅速。一心念佛。眾不甚異之。明崇禎十三年庚辰春三月。徧辭諸鄰舍。叔元時八歲。嬉於門首。僧摩頂言曰。小相公好念佛。老僧去矣。叔元初不解何故。次日僧拈香佛前。合掌念佛。端坐而逝。一為城南老嫗。嫗陳姓。年七十餘。以紡棉紗為業。隨紡車聲念佛。終日不絕口。如是者。三十年矣。一日忽向其子言曰。兒不見空中旛幢寶蓋乎。因拍手大笑。自取水沐浴竟。合掌化去。觀者如堵。叔元往視之。惟見嫗凝然危坐。室中香氣。清芬襲人。非世間所有。時順治十年癸巳夏四月也。一為崇文禪師。雲棲老人之法孫也。住南洙村靜室。年五十。雙目失明。乃專心念佛。每夜登座施瑜伽食三年不輟。順治十五年戊戌三月十四日。其徒行先過余言曰。師明日西歸。特遣告別。叔元急趨往。時已昏夜。城門閉不得出。明日凌晨詣師所。緇素圍集者三十餘人。師坐於牀。命其徒眾誦彌陀經一卷。誦畢入寂。室中聞菊花香三日不散。一為指南禪師。師參學有年。寓居東塔寺吳王菴。終日默坐念佛。人予之錢。即轉施與人。性坦率。於一切無少繫戀。有芝塘里善士數人。素皈心於師。康熙三十年辛未夏六月。入城謁師。師謂曰。來月五日與諸檀施別。眾人如期往。師無他語。惟勸令念佛。趺坐而化。余猶子是龍讀書菴中。目擊其事云。淨土法門。自雲棲滅度後。江浙間嗣響寥寥。常熟有普仁寺。陸吏部胥仲尊人所修葺也。金壇有淨土寺。李戶部肖巖昆季捨宅為院者也。卓錫於兩地者。有截流身葉霞標鶴臞四大師。皆具大弘願。以念佛法門倡導後進。精勤勇猛。學者翕然宗之。截公回首後。有孫狀元扶桑先生之長君翰臣。為冥司勾攝。死去一晝夜醒而言曰。吾拘繫閻羅殿下。黑暗中忽睹光明燭天。香花布空。閻羅伏地迎西歸大師。即截公也。吾以師光明所照及。遂得放還。同日有南關外吳氏子病死。踰夕復活。具言所見。亦如孫子言。身公重趼精苦。募鑄丈六彌陀鐵像。三年而後成。常熟魔民意其有餘資。垂涎搆獄師曳杖而行。時霞公住淨土寺。聞身公行。喜曰。吾方丈得人矣。乙亥十月六日迎身公入寺。越二日霞公說偈別眾。坐積薪上。舉火自焚。大眾觀歎悲泣。得未曾有。身公既住淨土。乃迎鶴公住普仁。兩地法幢相望。遠近皈仰。海內人士。將有聞風興起。繼雲棲之法席。駕大海之慈航。而問津者踵接於金壇常熟間矣。身公鶴公尚勉旃哉。

　　與茅靜遠居士書

　　　　思齊法師
　　前三月下旬。返自四明。過訪居士。適遇公出。悵然而去。尋歸回龍。茲又一月餘矣。因數子相勸欲講法華特到杭請經。因得致書于足下。足下造橋事畢。可謂莫大之功。然居士之心好善無倦。一善甫完。復作一善。美則美矣。其如生死大事何。苟不以生死大事為急。而孳孳為善。所作善事如須彌山。皆生死業緣。有何了日。善事彌多。生死彌廣。一念愛心。萬劫纏縛。可不懼耶。居士世間公案久已參透。西方淨業久已修習。然而生死心不切。家緣撇不下。人情謝不去。念佛心不專。何也。將名根不斷耶。抑愛念牽纏耶。於此二者。宜加審察。苟不把家緣世事。一刀斬斷。六字洪名。盡力提起。欲望娑婆之脫。安養之生。難矣。不生安養而欲脫生死。不脫生死而欲免墮落。抑又難矣。縱一生兩生不失人身。濟得甚麼事。嗟乎。居士慧心如此明利。家緣如此豐足。繼嗣如此賢能。事事適意。尚不能放下萬緣。一心念佛。為天負人耶。為人負天耶。不以念佛為急。而以世間小善為急。不以生死大事為先。而以人天福報為先。是不知先後也。居士今日要務。惟當謝絕人事。一心念佛。加以齋戒二字。尤為盡美。大抵西方佛國。非悠悠散善所能致。萬劫生死。非因循怠惰所能脫。無常迅速。旦暮即至。安得不為之早辦耶。衲所知識者甚寡。知識之中。求可以語此事者為尤寡。捨居士一人而深以期望者誰哉。倘不以人廢言。幸加努力。若曰吾不能也。則亦無可奈何矣。

　　示禪者念佛

　　一句彌陀。頭則公案。無別商量。直下便判。如大火聚。觸之則燒。如太阿劍。攖之則爛。八萬四千法藏。六字全收。千七百則葛藤。一刀斬斷。任佛他不喜聞。我自心心憶念。請君不必多言。只要一心不亂。

　　念佛警策卷下(終)