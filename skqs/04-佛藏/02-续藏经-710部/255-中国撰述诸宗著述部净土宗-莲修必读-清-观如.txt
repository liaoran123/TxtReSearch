續藏經   蓮修必讀
　清 觀如輯

 蓮修必讀自序

　　佛法粗言及細語。皆歸第一義。凡詩歌偈頌。皆洞明本宗。從大悲心中流出。依經立說。發揚念佛三昧無餘蘊矣。茲引導初機。借語明心。因言見道。道見。則言亡。此所謂即文字。而非文字。(觀如)屢見初修。未能閱淨宗諸典。又難於記誦。故將淨土中歌頌。已經目覽者。隨見隨錄。刻行以便讀誦。倘有尚於行持好略者。雖一言半偈。足可依從。以了生死也。我朝世宗憲皇帝。敘寒山大士詩云。讀者或以為俗語。或以為韻語。或以為教語。或以為禪語。如摩尼珠。體非一色。處處皆圓。隨人目之所見。朕以為非俗非韻。非教非禪。真乃古佛直心直語也。佛法如海。此書之選。如海中一滴。自愧法眼未明。不無有遺珠之憾。切不可以此為究竟。亦不可因人微而藐此書不觀。曾見蕅益大師西齋詩讚。其略曰。以茲微妙勝伽陀。令我讀誦當參學。一讀二讀塵念消。三讀四讀染情薄。讀至十百千萬遍。此身已向蓮花托。亦愿後來讀誦者。同予畢竟生極樂。是為序。
　　光緒丙戌年七月佛歡喜日觀如書於揚州藏經院

　　 

　　蓮修必讀
　　全唐詩

　　　　寒山大士
　　人生不滿百。常懷千載憂。自身病始可。又為子孫愁。下視禾根土。上看桑樹頭。秤鎚落東海。到底始知休。
　　惡趣甚茫茫。冥冥無日光。人間八百歲。未抵半宵長。此等諸癡子。論情甚可傷。勸君求出離。認取法中王。
　　可畏輪迴苦。往復似翻塵。蟻巡還未息。六道亂紛紛。改頭換面孔。不離舊時人。速了黑暗獄。無令心性昏。
　　世有一等流。悠悠似木頭。出語無知解。云我百不憂。問道道不會。問佛佛不求。子細推尋著。茫然一場愁。
　　自樂平生道。煙蘿石洞間。野情多放曠。長伴白雲閒。有路不通世。無心孰可攀。石牀孤夜坐。圓月上寒山。
　　大海水無邊。魚龍萬萬千。遞互相食噉。冗冗癡肉團。為心不了絕。妄想起如煙。性月澄澄朗。廓爾照無邊。如許多寶貝。海中乘壞舸。前頭失卻桅。後頭又無柂。宛轉任風吹。高低隨浪簸。如何得到岸。努力莫端坐。
　　人生在塵蒙。恰似盆中蟲。終日行遶遶。不離其盆中。神仙不可得。煩惱計無窮。歲月如流水。須臾作老翁。
　　寒山出此語。復似顛狂漢。有事對面說。所以足人怨。心真出語直。直心無背面。臨死度柰何。誰是嘍囉漢。冥冥泉臺路。被業相拘絆。
　　上人心猛利。一聞便知妙。中流心清淨。審思云甚要。下士鈍暗癡。頑皮最難裂。直待血淋漓。始知自摧滅。
　　看取開眼賊。鬧市集人決。死屍棄如塵。此時向誰說。男兒大丈夫。一刀兩段截。人面禽獸心。造作何時歇。
　　可歎浮生人。悠悠何日了。朝朝無閒時。年年不覺老。總為求衣食。令人生煩惱。擾擾百千年。去來三惡道。
　　勸你休去來。莫惱他閻老。失脚入三途。粉骨遭千擣。長為地獄人。永隔今生道。免你信余言。識取衣中寶。
　　世有多解人。愚癡徒苦辛。不求當來善。唯知造惡因。五逆十惡輩。三毒以為親。一死入地獄。長如鎮庫銀。
　　瞋是心中火。能燒功德林。欲行菩薩道。忍辱護真心。
　　老病殘年百有餘。面黃頭白好山居。布裘擁質隨緣過。豈羨人間巧樣模。心神用盡為名利。百種貪婪進己軀。浮生幻化如燈燼。塚內埋身是有無。
　　世人何事可吁嗟。苦樂交煎勿底涯。生死往來多少劫。東西南北是誰家。張王李趙權時姓。六道三途事如麻。只為主人不了絕。遂招遷謝逐迷邪。
　　寒山頂上月輪孤。照見晴空一物無。可貴天然無價寶。埋在五陰溺身軀。

　　又

　　　　拾得大士
　　嗟見世間人。箇箇愛喫肉。椀楪不曾乾。長時道不足。昨日設箇齋。今朝宰六畜。都緣業使牽。非干情所欲。
　　一度造天堂。百度造地獄。閻羅使來追。合家盡啼哭。鑪子邊向火。鑊子裏澡浴。更得出頭時。換卻汝衣服。
　　閉門私造罪。準擬免災殃。被他惡部童。抄得報閻王。縱不入鑊湯。亦須臥鐵牀。不許雇人替。自作自身當。
　　三界如轉輪。浮生若流水。蠢蠢諸品類。貪生不覺死。汝看朝垂露。能得幾時子。
　　古佛路凄凄。愚人到却迷。只緣前業重。所以不能知。欲識無為理。心中不挂絲。生生勤苦學。必定覩吾師。

　　和寒山詩

　　　　楚石禪師
　　無始墮蒼茫。何由發智光。人間憂日短。地下恨時長。
　　萬水朝東溟。眾星拱北極。悠悠天地間。畢竟承誰力。
　　今時學道人。未困先疲極。無量劫修行。皆由勇猛力。
　　舌是興亡本。心為福禍根。萬般皆自造。誰謂屬乾坤。
　　種福如種木。種德如種糓。所積既已多。所須無不足。
　　當求早成佛。自具出世福。福德在世間。徒然長三毒。
　　往往昏如醉。區區喚不回。都忘許大事。真箇是癡獃。
　　安危自業招。禍福非天降。臨死壞爛時。不如猪狗相。

　　萬善先資

　　　　周思仁
　　仁列五常首。慈居萬德先。皇哉三教論。異口若同宣。人人愛壽命。物物貪生全。雞見庖人執。驚飛集案前。豕聞屠價售。兩淚涌如泉。方寸原了了。祇為口難言。驀受刀砧苦。腸斷命猶牽。白刃千翻割。紅爐白沸煎。炮烙加彼體。甘肥佐我筵。此事若無罪。勿畏蒼蒼天。古來生殺報。往復如轤旋。吾昔弱冠時。目擊生哀憐。蒐羅今昔事。將盈數萬言。誓拔三途苦。此志久愈堅。

　　家政

　　濁世慈祥門第。天宮福祉加臨。曾聞一善敵災星。何況恩施多命　祖父堅持殺戒。子孫方有觀型。莫將細物視為輕。試就芻蕘一聽。

　　慶賀

　　人類欣逢吉事。眾生對泣哀鳴。微軀定是享家賓。一夜千翻凜凜　誰料業緣會遇。冤家次第相尋。披毛戴角口無聲。俛首牽來就刃。

　　婚嫁

　　兩姓姻緣乍合。百年偕老茲辰。重重瑞氣藹門庭。鼎鑊烹炮侈盛　堪歎雌雄物類。亦同夫婦恩情。只緣宿世少慈心。今日雙雙填命。

　　喪祭

　　笑語音容不再。秋霜春露含悲。擊鮮薦爼望魂歸。增卻重泉蘖累　孰若申嚴佛事。虔修五戒三歸。亡親未度子心虧。此語當銘五內。

　　器用

　　吾視閻浮器皿。炎天盡伏昆蟲。朔風一起轉成空。不待嚴寒冰凍　但是含靈尚在。貪生畏死皆同。莫言救護了無功。大小一般知痛。

　　衛生

　　穀氣足以資神。肉味不宜多食。萬病原來從口入。此理貪夫不識　但顧舌根三寸。不念身軀七尺。真是堪憐不堪惜。累及妻孥哭泣。

　　方便

　　天上人間勝事。勤修方便為先。今年錯過待明年。可惜光陰荏苒　日裏云為動靜。宜思裕後光前。護生之術本無邊。惟在隨機自勉。

　　言語

　　禽獸臨刑片刻。哀號最屬堪憐。霜刀沸水在其前。一語無由置辨　想是宿生在世。口中不發嘉言。君今目擊此奇冤。啟齒須存方便。

　　勸戒

　　蘧恥獨為君子。舜思善與人同。發心度世貴含宏。在在期於感動　若藉一身一口。徒然舌敝耳聾。迭相化導易為功。可與言時休縱。

　　強恕

　　一指投於沸湯。徧體皆如刀割。從來殺報難逃脫。萬劫紛紛酬答　片念殺機微動。勇猛回頭止遏。力行善事如飢渴。漸與仁慈符合。

　　懺悔

　　堪駭娑婆濁世。凡夫顛倒昏迷。惡緣日熾善緣微。愁殺眼光落地　今世因循不悔。他生欲懺無期。冤仇迭報不差移。曾見誰人逃避。

　　發心

　　杳杳十方國土。無非性量包涵。眾生未度我之愆。手握乾坤八面　要與人天大眾。多生多劫周旋。發心二字廣無邊。佛佛於中顯現。

　　求生捷徑

　　　　鄭澄德
　　(序曰。世人苦於刀兵。夫兵災。皆過去現在兩重殺業之所感召也。惟以生機轉殺機。則逢凶化吉矣。刀兵在人道。或數十年數百年一有。而畜道無日不有)。
　　天道好生惡殺。人當戒殺放生。莫因口腹動刀砧。折盡生平福分　水國魚蝦龜鼈。林間走獸飛禽。與人同此一心靈。害命終須索命。
　　前世殺他是我。今生殺我是他。顛顛倒倒做冤家。何口纔能放下　不若我先戒殺。善心一發無涯。吉神呵護有雲霞。免得傷殘四大。
　　索命何時了局。因緣返覆成讐。勸人當下早休休。悔過還能自救　我說放生念佛。譬如苦海之舟。能依此法自勤修。解釋冤纏無咎。
　　昔有萬三沈姓。專於水族施恩。池中聚寶獲金盆。變出金銀無盡　一雀啣環報德。楊家高大其門。含生負氣有靈根。莫害區區物命。
　　亦有真人思邈。放魚救得神龍。藥方傳出廣陰功。證入仙班鸞鳳　最是蓮池老衲。放生戒殺文工。心心回向到蓮宮。上品往生尊重。
　　富貴神仙佛國。皆從戒殺修來。吾人何必更疑猜。苦借無邊業債　目下干戈到處。東奔西竄哀哉。各人早把殺心灰。保得身家安泰。

　　衛生集

　　　　彌勒菩薩
　　勸君勤放生。終久自長壽。若發菩提心。大難天須救。

　　又

　　　　呂純陽
　　物要死時汝救他。汝要死時天救汝。延生種子別無方。戒殺放生而已矣。

　　又

　　　　陶石簣
　　一指納沸湯。渾身驚欲裂。一針刺己肉。徧體如刀割。魚死向人哀。雞死臨刀泣。哀泣各分明。聽者自不識。

　　又

　　　　壽光禪師
　　放生續命事雖庸。無限陰功在此中。一歲積成千種福。十年培養萬重功。已赴網羅遭困厄。將投湯火近驚冲。臨刑遇赦恩無量。彼壽隆兮爾壽隆。

　　慶壽戒殺

　　　　黃彼岸
　　人壽遙期到百年。到來雞犬亦歡然。忍心滿座稱觴客。飲血茹毛不一憐。

　　慈心寶鑑
　　戒殺偈二首

　　　　慈受禪師
　　世上多殺生。遂有刀兵劫。負命殺汝身。欠財焚汝宅。離散汝妻子。曾破他巢穴。報應各相當。洗耳聽佛說。
　　買肉須要肥。買魚須要活。買衣須要美。買田須要濶。若教買命放。一毛不肯拔。黃泉路途險。失脚恐難脫。

　　戒殺詩一首

　　　　白樂天
　　世間水陸與虗空。總屬皇天懷抱中。試令設身遊釜甑。方知弱骨受驚冲。

　　戒殺頌二首

　　　　黃山谷
　　我肉眾生肉。名殊體不殊。原同一種性。只是別形軀。苦惱從他受。肥甘為我須。莫教閻老判。自揣看何如。
　　勸君休殺命。背面復生瞋。喫他還喫汝。尋環作主人。

　　戒殺詩

　　　　愿雲禪師
　　千百年來碗裡羹。冤深如海恨難平。欲知世上刀兵劫。但聽屠門半夜聲。

　　又

　　　　白香山
　　誰道羣生性命微。一般骨肉一般皮。勸君莫打三春鳥。子在巢中望母歸。

　　又

　　　　陸放翁
　　血肉淋漓味足珍。一般痛苦怨難伸。設身處地捫心想。誰肯將刀割自身。

　　戒殺俚言

　　　　永明大師
　　堪嗟人心如鐵。終日殺生造業。他身滋養你身。心上如何忍得。為人若遭疾病。便去殺生造業。你願身體平安。他豈該數在劫。爹娘愛惜嬌兒。多將生靈損折。你子求命延長。他命不留一刻。父母生辰之日。宰殺猪羊等物。願親長命長生。他就該死該滅。飛禽鷹雀等鳥。走獸虎狼一切。世間只有人狠。射箭捕網打獵。水類田雞螺螄。黃鱔烏魚鰍鼈。分明不害於人。何苦將他命絕。咬牙切齒一刀。登時流下鮮血。燒起一鍋滾水。毛衣退得淨潔。開腸破肚剜心。將他渾身碎切。鍋中烹煑煎燒。五味調和美舌。喫下咽喉三寸。借問有何清潔。忽然大限來到。一切珍羞拋撇。及至閻王殿前。但見許大冤業。前面拖拖扯扯。後頭推推拽拽。個個討命冤家。不繇悲悲切切。渾身戰戰兢兢。心中怛怛怯怯。判官來遞冊簿。應當還他罪業。閻王鐵面無情。銅鎚打徹骨血。滾湯萬死千生。刀山千槍萬割。油煎鋸解火燒。又灌滾銅熱鐵。受盡地獄諸苦。再等閻君發帖。改頭換面出來。披毛帶角轉劫。生被刀槍割斬。死遭湯火烹烈。又等別人囓他。還他殺生罪業。變盡牛馬猪羊。生在蠻陌之國。身無蔽體衣裳。口無充飢穀麥。要喫美口茶飯。不知何年何月。歷盡諸般苦楚。方轉天堂佛國。巴得一個人身。還有許多罪業。不時生癤生瘡。晝夜灙濃灙血。不知禮義綱常。不曉東西南北。更遭短命凶亡。皆為殺心不絕。信心皈依三寶。常遇高僧傳說。聽得一言半語。仗此佛法功德。誠意精持五戒。發願修行懇切。彌陀一念純真。彌陀親來迎接。往生淨土西方。免在人間造業。

　　西齋淨土詩

　　　　楚石禪師
　　一寸光陰一寸金。勸君念佛早回心。直饒鳳閣龍樓貴。難免雞皮鶴髮侵鼎內香煙初未散。空中法駕已遙臨。塵塵剎剎雖清淨。獨有彌陀願力深。
　　故鄉別早話歸遲。何待君言我自知。客路伶俜無一好。人生惆悵不多時。蒼顏歷歷悲明鏡。白髮毶毶愧黑絲。再讀南屏安養賦。屋梁落月見丰姿。
　　娑婆苦海汎慈舟。此岸能超彼岸不。直指迷源須念佛。橫波徑度免隨流。千生萬劫常安泰。五趣三途盡罷休。縱使身沾下下品。也勝豪貴在閻浮。
　　人生百歲七旬稀。往事回觀盡覺非。每哭同流何處去。閒拋淨土不思歸。香雲瑪瑙階前結。靈鳥珊瑚樹裏飛從證法身無病惱。況餐禪悅永忘飢。
　　說著無常事事輕。飢餐渴飲懶經營。一心不退思安養。萬善同修憶永明。淨洗念珠重換綫。堅持佛號莫停聲。妄緣盡逐空花落。閒向風前月下行。
　　少年頃刻老還衰。須信無常日夜催。九十六家邪智慧。百千萬劫受輪迴。不存寶界花池想。爭得刀山劍樹摧。但自淨心生願樂。此中賢聖許追陪。
　　念佛功深罪自除。身歸極樂國中居。叢林草木璚瑤接。大地山河錦繡舒。香界來從移步後。寶蓮結自放花初。玉毫炳煥黃金面。天上人間總不如。
　　天人莫不證神通。一一黃金色相同。散眾妙花為佛事。盡塵沙界起香風。身光觸體成柔輭。樂具流音說苦空。却倚彫欄看寶樹。無邊佛國在其中。
　　經行地上盡奇珍。異草靈苗步步春。國界初無三惡道。莊嚴自有眾天人。長空落日如懸鼓。大聖無時不現身。從曠劫來今始悟。故鄉曾不隔纖塵。
　　池上藕花花上人。佛光來照紫金身。更聞妙法除心垢。盡救迷情出苦輪。舉步徧遊塵點國利生終滿涅槃因。娑婆界上光陰短。極樂知經幾劫春。
　　淨土真為不死鄉。雲霞影裏望殘陽。珠樓玉殿空為體。翠樹金花密作行。[款-士+止]款好風搖菡萏。依依流水帶鴛鴦。分明記得無生曲。便請知音和一場。
　　一箇浮泡夢幻身。如何只是縱貪瞋。好尋徑直修行路。休學愚癡放逸人。護戒還同氷雪淨。操心要與聖賢親。明明指出西飛日。有識皆令達木真。
　　幾回夢到法王家。來去分明路不差。出水珠幢如日月。排空寶葢似雲霞。鴛鴦對浴金池水。鸚鵡雙啣玉樹花。睡美不知誰喚醒。一鑪香散夕陽斜。
　　風滿瑤臺水滿池。花開菡萏一枝枝。細聽鳧鴈鴛鴦語。正是身心解脫時。瓔珞自然成寶玉。袈裟全不假機絲。如來相好瞻無盡。所得明門誓總持。
　　遙指家鄉落日邊。一條歸路直如弦。空中韻奏般般樂。水上花開朵朵蓮。襍樹枝莖成百寶。羣居服食勝諸天。吾師有願當垂接。不枉翹勤五十年。
　　一朵蓮含一聖胎。一生功就一花開。稱身瓔珞隨心現。盈器酥酡逐念來。金殿有光吞日月。玉樓無地著塵埃。法王為我談真諦。直得虗空笑滿腮。
　　珠王宮殿玉園林。坐臥經行地是金。舍利時時宣妙響。頻伽歷歷奏仙音。返聞頓悟無生理。常住周圓不動心。觸目皆為清淨土。來從曠劫到如今。
　　曾於淨土結因緣。二六時中現在前。每到黃昏增善念。遙隨白日下長天。如來寶手親摩頂。大士金軀擬拍肩。不借胞胎成幻質。吾家自有玉池蓮。
　　一國巍巍一寶王。無朝無暮起祥光。尼拘律樹真金果。優鉢羅花輭玉房。見體自明非日月。知春長在不氷霜。又遊佛剎歸來也。贏得天葩滿袖香。
　　將參法會禮金仙。漸逐香風出寶蓮。紅肉髻光流不盡。紫金身相照無邊。重重樹網垂平地。一一花臺接遠天。諸佛界中希有事。了如明鏡現吾前。
　　上淨令人道果圓。娑婆性習一時遷。魚離密網遊滄海。雁避虗弓入遠天。來往輪迴從此息。死生煩惱莫能纏。無心即是真清泰。有染如何望寶蓮。
　　即心即佛斷千差。名教名禪共一家。果證無邊身相好。光流不可說河沙。餘方妙麗終難竝。本願精深豈易誇。大抵熏修須及早。臨終免被業緣遮。
　　西行三十二河沙。彼國莊嚴是我家。但用一真為種子。全將七寶作蓮花。娑婆極厭今生苦。懈慢無令後世差。寶月頓從心水現。如今光影正交加。
　　佛自凡夫到果頭。親曾歷劫用功修。淨邦豈是天然得。大道初非物外求。先悟色空離欲海。後嚴福慧汎慈舟。今來古往皆如此。度盡眾生願未休。
　　何處全收念佛功。水光湛碧藕花紅。廣長舌覆三千界。清淨門開二十空。雲網相連珠的礫。風柯自奏玉玲瓏。平生不結神仙願。自小思歸極樂宮。
　　須摩提國讚何窮。不與他方佛境同。百味酸甜長滿鉢。一身輕健任遊空。初心便獲無生忍。具縛能教宿命通。今古往生留傳記。盡塵沙界扇真風。
　　曾聞金鼎煉硃砂。一服飛驚玉帝家。輕舉似風飄柳絮。美顏如日暎桃花。況修淨業身心妙。兼得慈尊願力加。此是長生無比法。仙經十卷不須誇。
　　一帶雲山一草堂。一瓶淨水一爐香。心融有念歸無念。日課朝陽到夕陽。紅杏雨餘春正好。白蓮風細夏偏長。假如劫火燒千界。不動吾家聖道場。
　　紅蓮常暎白蓮開。只有金蓮不易栽。念念若能離渾濁。生生從此脫胞胎。且依彼國嚴新果。卻徧他方發舊荄。事與種蓮無少異。根苗原向淤泥來。
　　千經萬論不虗標。共指西方路一條。念念刮磨心垢淨。時時防護道芽焦。栖蓮自覺身安穩。得果須令地動搖。謾費工夫推甲子。娑婆大劫只崇朝。
　　近有人從淨土來。池心一朵玉蓮開。正當萼上標名字。已向身前結聖胎。極樂逍遙長不死。閻浮逼迫最堪哀。法王特地垂慈愍。同坐黃金百尺臺。
　　念極心開見佛時。自然身到碧蓮池。火輪罪淨千千劫。琪樹光分萬萬枝。善友深談終不厭。靈禽妙語實難思。功成圓滿須臾事。尚謂奔流閃電遲。
　　佛袈裟下失人身。重得人身有幾人。萬行不如修白業。一心何苦戀紅塵。法王立誓丘山重。迷子思歸涕淚頻。若解返觀觀自性。明珠百八總家珍。
　　朝朝暮暮道心中。歲歲年年佛事同。一往進修安樂界。六時朝禮法王宮。方袍不厭香煙黑。坐具何妨手汗紅。如此出家今有幾。灼然認得主人公。
　　西望紅霞白日輪。仰觀寶座紫金身。一方土淨方方淨。十念心真念念真。生極樂城終不退。盡虗空界了無塵。向來苦海浮還沒。何幸今為彼岸人。
　　娑婆生者極愚癡。眾苦縈纏不解思。在世更無清淨業。臨終那有出離時。百千經裏尋常勸。萬億人中一二知。珍重大仙金色臂。早來攜我入華池。
　　教口禪心兩不差。青黃赤白總蓮花。要知佛祖無文字。休學兒童算海沙。高座談玄明似鑑。古人得道數如麻。淨邦散在羣經裏。非獨華嚴與法華。
　　阿彌陀佛大醫王。接引人歸不死鄉。信手拈來皆妙藥。和盤托出盡奇方。粟中未覺乾坤大。壺內那知歲月長。只這病緣無起處。通身熱惱自清涼。
　　閒中獨坐面西方。手把輪珠念不忘。佛號能令心地淨。舌根便作藕花香。暉暉日到銜山處。閃閃金浮滿室光。此景此時無別想。許君親見鼓音王。
　　濁惡眾生也可憐。菩提道果幾時圓。總云國土隨心淨。爭奈形神被業牽。正劍揮來藤落樹。迷雲散盡日流天。虗空畢竟無遮障。淨土滔滔在目前。

　　析善導和尚念佛偈八首

　　漸漸雞皮鶴髮。精神未免枯竭。可憐老眼昏花。恰似浮雲籠月。妄想隨時出生。貪心何日休歇。不如及早念佛。苦海從今超越。
　　看看行步龍鍾。首腹猶如簸舂。涉遠奈何力倦。登高徒自情濃。出門遠路千里。拄杖雲山萬重。不如及早念佛。速瞻寶座慈容。
　　假饒金玉滿堂。珠翠綺羅豔妝。花下時時歌舞。樽前日日杯觴。尋思無限活計。畢竟難逃死亡。不如及早念佛。臨終定往西方。
　　難免衰殘老病。休誇氣力強盛。朱顏能得幾時。白髮忽然滿鏡。有限光陰盡來。無常殺鬼催併。不如及早念佛。悟取彌陀自性。
　　任爾千般快樂。饒君萬種方略。何由永固此身。謾說長生妙藥。非久形神脫離。怎容頃刻停泊。不如及早念佛。淨土方為安樂。
　　無常終是到來。三界眾生可哀。如入寶山相似。自甘空手而回。彌陀全體呈露。淨土隨方展開。不如及早念佛。轉身得坐蓮臺。
　　唯有徑路修行。實從自心發生。不離如今正念。頓除歷劫無明。癡人尚自執著。濁染何山廓清。不如及早念佛。菩提道果圓成。
　　但念阿彌陀佛。此心念念是佛。佛外更無別心。心外更無別佛。吹開萬里白雲。涌出一輪紅日。寶樹華池現前。語言文字難述。

　　娑婆苦漁家傲

　　聽說娑婆無量苦。能令智者增憂怖。壽命百年如曉露。君須悟。一般生死無窮富　綠髮紅顏留不住。英雄盡向何方去。回首北邙山下路。斜陽暮。千千萬萬寒鴉度。
　　聽說娑婆無量苦。千思萬算勞腸肚。地水火風爭勝負。何牢固。到頭盡化微塵去　一顆心珠離染汙。聲前色後常披露。打破髑髏無覓處。除非悟。如來金口親分付。
　　聽說娑婆無量苦。死生總作輪迴主。六賊操刀為伴侶。同居住。何曾頃刻拋離去　功德天和黑暗女。兩人最是難相聚。有智主人俱不取。依吾語。從今更莫登門戶。
　　聽說娑婆無量苦。高誇富足慚貧窶。無食無衣無棟宇。懸空釜。舉頭又見紅輪午　只有磵邊芹可煑。黃昏坐聽饑腸語。多粟多金多子女。同歡聚。看來總是前生註。
　　聽說娑婆無量苦。如今業債前來負。賊劫貨財身被虜。逢狼虎。挑生呪死兼巫蠱　奴婢辛勤依惡主。黑瘡白癩聾和瞽。醜惡愚癡相與處。誰憐汝。發心歸命慈悲父。

　　西方樂漁家傲

　　聽說西方無量樂。三賢十聖同依託。稽首彌陀圓滿覺。長參學。川流赴海塵成嶽　佛性在躬如玉璞。須憑巧匠勤彫琢。凡聖皆由心所作。難描邈。華臺寶座珠瓔珞。
　　聽說西方無量樂。法王治化消諸惡。天上人間原不隔。相參錯。聖凡平等同圓覺　長見寶花空際落。朝朝暮暮聞音樂。衣食自然非造作。香臺閣。徧周國界常寬廓。
　　聽說西方無量樂。凡夫淺智難圖度。隨有願求無不獲。何勞索。珠衣綺饌黃金宅　地似掌平尤廣博。八功德水非穿鑿。白藕花中胎可託。三生約。如今豈可輕拋卻。
　　聽說西方無量樂。君王便是如來作。不立三光并五嶽。除溝壑。紅霞紫霧長籠絡　四八儀容金閃礫。鉢中美味隨斟酌。發願往生真上策。堪呵責死生路上飄篷客。
　　聽說西方無量樂。一聞妙道忘知覺。胸次不留元字脚。真標格。光明徧界紅輪赫　鵬翅展開滄海窄。誰能更問籬邊雀。多少凡毛并聖角。都拈卻。塵塵剎剎歸無著。

　　勸念佛偈

　　　　善導和尚
　　漸漸雞皮鶴髮。看看行步龍鍾。假饒金玉滿堂。難免衰殘老病。任爾千般快樂。無常終是到來。唯有徑路修行。但念阿彌陀佛。

　　淨土要言

　　　　白樂天
　　予年七十一。不復事吟哦。看經費眼力。作福畏奔波。何以度心眼。一聲阿彌陀。行也阿彌陀。坐也阿彌陀。縱饒忙似箭。不廢阿彌陀。日暮而途遠。吾生已蹉跎。旦夕清淨心。但念阿彌陀。達人應笑我。多卻阿彌陀。達又作麼生。不達又如何。普勸法界眾。同念阿彌陀。

　　苦樂行

　　　　明本禪師
　　娑婆苦。娑婆苦。娑婆之苦誰能數。世人反以苦為樂。甘住其中多失所。皮肉袋裏出頭來。長養無明病成蠱。驀然三寸氣消亡。化作寒灰埋下土。五趣遷流不暫停。百劫千生受悽楚。諸仁者。何如及早念彌陀。捨此娑婆苦。
　　西方樂。西方樂。西方之樂隨能覺。人民國土總殊勝。了無寒暑並三惡。蓮花胎裏出頭來。時聽法音與天樂。瑠璃地瑩絕纖塵。金銀珠寶成樓閣。化衣化食自然榮。壽命無量難籌度。諸仁者。何如及早念彌陀。取彼西方樂。

　　勸修淨土詩

　　　　休休子
　　得休休曰便休休。胡自勞神胡自愁。照我青菱顏易老。催人白晝景難留。百年非久花心露。萬事何常水面漚。不若及時修佛好。佛緣成就向西遊。
　　聞說西方眾妙該。無邊風景賽蓬萊。樹森金地七重遶。花綻寶池四色開。好鳥自調天外韻。香階不留雨中埃。蓮胎多少化生者。都自彌陀一句來。

　　雲棲曲

　　　　蓮池大師
　　娑婆眾苦誰人曉。輪轉何時了。煎熬釜內魚。況復籠中鳥。勸世人。早回心。歸去好。
　　西方極樂誰人曉。永斷諸煩惱。高超非想天。況復蓬萊島。勸世人。早回心。歸去好。

　　清夜鐘

　　　　懶融大師
　　痛閻浮壽少。儘奔波名利徒自勞。歎南柯夢短天又曉。童顏容易老。休誇年少。莫華堂留戀羣歡笑。昏迷顛倒。無邊罪業般般造。怎知暗裡無常。不擇晨昏。頃刻勾符到。當知苦海茫茫。及早須修道。莫待埋荒草。
　　羨極樂功超。妙莊嚴金沙滿池沼。曼陀花旋空舞芳朝。異香逐風飄。天樂自調。登寶所步步盡瓊瑤。遠隔塵囂。這的是苦惱全消。願大眾。思故鄉。迴光返照。火裏種靈苗。同到蓮花臺上。把姓字高標。萬古長逍遙。

　　春夏秋冬四詞

　　　　宋仁宗
　　和風吹綠柳。桃李盡開花。草也生芽。木也生芽。鞦韆上歡喜的。媚姬士女。荒郊外煩惱的。庶夫農家。細思量。歡喜的也由他。煩惱的也由他。從今後。廣施些衣服。多捨些飯茶。靜念些彌陀。準備著自家。歎浮生。有也是虗花。無也是虗花。只願我早修到彌陀海會。淨土蓮池。坐也是蓮花。立也是蓮花。
　　薰風吹翠草。萬物自滋融。蠶也方成。麥也方成。高樓上快活的。閒浪子弟。路途中。熬煎的。旅客行商。細思量。快活的也成空。熬煎的也成空。從今後。廣積些陰隲。多辦些前程。勤念些彌陀。準備著臨行。歎浮生有也是虗名。無也是虗名。只願我早修到彌陀海會。淨土蓮池。坐也是縱橫。立也是縱橫。
　　金風吹黃菊。皎月正當圓。花也皆殘。果也皆殘。東壁廂。纔聞的。男婚女配。西壁廂。又聽的。鐃鈸喧天。細思量。現在的也徒然。過去的也徒然。從今後。廣行些方便。多結些善緣。急念些彌陀。準備著來年。歎浮生。有也不十全。無也不十全。只願我早修到彌陀海會。淨土蓮池。坐也是安然。立也是安然。
　　朔風吹松柏。鵞毛雪片飛。草也凋零。木也凋零。這壁廂。閙閧的。紅爐煖閣。那壁廂。凄涼的。草蓆麻衣。細思量。富貴的也是非。貧窮的也是非。從今後。堅持些齋戒。早悟些禪機。勤念些彌陀。準備著來催。歎浮生有也是傷悲。無也是傷悲。只願我早修到彌陀海會。淨土蓮池。朝也是光輝。暮也是光輝。

　　西方詠

　　　　一元大師
　　西方慈父號阿彌。接引人生九品池。捷徑法門容易到。可憐多是自狐疑。
　　西方富貴樂安然。受用隨心在而前。天上人間難比賽。巍巍端坐紫金蓮。
　　西方不遠莫他求。一句彌陀作話頭。但得盡生無別念。蓮花佛國任君遊。
　　西方精進莫遲延。一墮疑城五百年。大聖放光來照破。重歸淨土禮金仙。
　　西方捷徑勝參禪。一句彌陀快著鞭。十萬億程彈指到。為人祇要自心堅。
　　西方化主度迷情。佛力加持道易成。撒手便行無異路。最初一步要分明。
　　西方故國早回還。人命無常呼吸間。有限光陰當愛惜。今生蹉過出頭難。
　　西方急急早修持。生死無常不可期。窗外日光彈指過。為人能有幾多時。
　　西方宏誓廣流通。一句彌陀好用功。歷歷分明無間斷。聲聲喚醒主人翁。

　　淨土咏

　　　　度門大師
　　高才宏略氣非常。那個臨時不著忙。打雨敲風閒計較。驚天動地漫文章。愛河如未乾枯竭。淺浪還須作主張。六字彌陀無註脚。歸依即是大慈航。

　　警世詩

　　　　周跋陀羅
　　不結良緣與善緣。苦貪名利日憂煎。豈知住世金銀寶。借汝閒看幾十年。

　　又

　　　　石屋大師
　　茅簷雨過日頭紅。瞬息陰晴便不同。況是死生呼吸事。黃昏難保聽朝鐘。
　　我見時人日夜忙。廣營屋宅置田莊。到頭一事將不去。獨有骷髏葬北邙。
　　箇箇聞知有死生。聞知何不早修行。堂堂大道無人到。開眼明明入火坑。
　　盡說修行不在遲。今年還有後年期。三塗一報五千劫。出得頭來是幾時。

　　懷安養

　　　　日觀大師
　　聞道西方事宛然。此行須藉好因緣。磨教一念明如鏡。不怕彌陀不現前。
　　生死循環那可逃。此心未了慢徒勞。如今不做輪迴夢。只走人間這一遭。

　　勸念佛

　　　　優曇大師
　　人生四相難逃死。天上何曾免五衰。寧可九蓮居下品。不來浮世受胞胎。
　　長生不用神仙訣。救急還須海上方。靠著主人無量壽。算來都勝別思量。
　　一句彌陀開化門。豈拘城市與鄉村。直饒邪見人聞得。也落音聲入耳根。

　　念佛偈

　　　　度智大師
　　佛在心中須著眼。莫拋腦後不相看。此時錯過真成錯。欲似今朝恐大難。

　　又

　　　　耑愚大師
　　南北東西求所知。怖頭認影總成迷。直饒悟得生前事。也要彌陀作導師。
　　繫心一句阿彌陀。日用閒忙任寡多。如是盡終不妙悟。也教帶業出娑婆。

　　歸元鏡詞曲

　　　　智達法師
　　歎持經果最圓。喜持名效最先。驀忽地洗了塵心。驀忽地洗了塵心。袪了塵凡。離了塵緣。一霎時高步金堦。一霎時高步金堦。高標名姓。高坐金蓮。也須知。自性的彌陀須自念。
　　疊疊叮嚀囑勸。切切彌陀悲願。滔滔的苦海深。層層的業債牽。鬧鬧喧喧。輪迴了千遍。早早登安養歸船。時時禮古佛垂憐。逍逍遙遙。西方古路。永永住無生國裡證真詮。
　　歎閻浮一戲場。笑癡人成妄想。把蝸角蠅頭晝夜忙。日日裏醉華堂。夜夜裏戀紅妝。只道是百年無恙。怎曉得霎時身喪。俺呵。世事兒。曉露春霜。一旦無常。呀把一個好人身。沒在愛河波浪。
　　歎輪迴苦未央。幸我佛接慈航。把淨土莊嚴細講詳。度羣迷出火坑。五濁內好悽惶。痛三途悲涼難狀。願個個。都歸安養。端坐在蓮華臺上。俺呵。因此上為眾悲傷。極口宣揚。呀。怎能彀把閻浮化成華藏。
　　急忙忙浮生如電。痛煞煞輪迴千遍。浪滔滔苦海無邊。一心心誰肯把彌陀念。最堪憐。無端愛慾牽。無常一到只恐風箏斷。四大分離眾業纏。冤愆。泥犁苦萬千。懸懸。極樂慈尊眼望穿。
　　如梭歲月拋。歎百年。都被蠅蝸勞擾。少年豪氣。到今日兩鬢蕭蕭。功名枉自窺蟻穴。世事渾如夢鹿蕉。歌纖調。舞細腰。五陵裘馬已寥寥。無常限。人怎逃。豪華千古伴蓬蒿。
　　歎名利把人消耗。喜彼岸今朝忽到。聽言言實義皆元妙。頓覺恍開心竅。自今醒卻黃梁覺。把聲色豪華一筆消。修須早。莫教他閻老。出帖相邀。
　　真可歎。世間人。衣食苦。利名焦。把一個斷線枯骸戀阿嬌。怎曉得一朝夢醒。影兒消。好苦也。黃泉路隻影蕭蕭。舉目無聊。風流豪氣。到此際。只落得。一場悲悼。
　　斜陽逝水傾。轉憂深。歸元未可傳燈信。只是迷途鏡。闇室燈。還家近。渾如良藥消迷性。燈傳大地應無盡惟愿流通正法門。人人盡入蓮華境。

　　滿庭芳一首

　　　　莊嚴居士
　　六十餘年。片時春夢。覺來剛熟黃梁。浮華幻影有甚好風光。冷眼輕輕覰破。急翻身。蹬斷絲韁。兒孫戲。從他搬演。何必看終場。青山茅一把。殘生活計。別作商量。但隨緣消遣。洗鉢焚香。先送心歸極樂。恣逍遙寶樹清涼。堪悲也。回頭望處。業海正茫茫。

　　懷西本願曲

　　　　慕西氏
　　娑婆苦境終無了。願往生極樂逍遙。覲慈尊躬聆麈教。引雙親三界同超。四恩三有次第都酬報。牢籠跳出樂陶陶。蓮邦居住誠然妙。不導引身無病老。不耕織衣食豐饒。無日月。晝夜佛光普照。四時和煦。天氣無寒燠。樓閣莊嚴皆七寶。天樂悠揚。異香繚繞。池內蓮開五色花。林中供命諸般鳥。眾羅漢同為道侶。諸上善盡是知交。飛行自在。十方佛國任遊遨。功德水。一飲胸中塊壘消。從此斷除煩惱法門無量。一一研究精奧。將苦海眾生度却。成就菩提道。

　　十二時頌

　　　　皇甫士坊
　　平旦寅。常時佛課在凌晨。一刻工夫十聲號。能超生死出沉淪。希有法。妙難論。往生全以信為因。君能聽受無疑惑。便是多生受記人。
　　日出卯。朝露易晞人易老。試將親友細尋思。眼前多少埋芳草。要修行。須及早。一寸光陰無價寶。閒時不肯念彌陀。直待臨終空懊惱。
　　日高辰。人世遷居必擇鄰。莫向人天求福報。壽終難免再沉淪。生忉利。作轉輪。暫時快活未為真。勸君念佛求西去。永作逍遙自在人。
　　禺中巳。食時處處炊烟起。自餐飽飯自充饑。自己修持了生死。子憶母。母憶子。到底工夫全在己。棄捨身心見願王。十萬餘程近如咫。
　　日南午。佛日當空目不覩。一條直路少人行。反向長途受辛苦。不談禪。不揮麈。念念彌陀常作主。雖然身未出娑婆。棲神已在蓮花土。
　　日映未。六蛇共室真堪畏。出沒閻浮是幾遭。多生還不分涇渭。猛回頭。滌塵胄。人命無常須不諱。死字常將挂在眉。纔覺西方有滋味。
　　晡時申。歎息人身似轉輪。此身不向今生度更向何生度此身。休錯過。莫因循。幾多帶角與披鱗。千佛慈悲難救度。塵沙劫數自沉淪。
　　日落酉。返照餘光不悠久。堪笑愚人顧目前。死生大事君知否。臭錢財。閒茶酒賺得凡夫終日走。波波不暇念彌陀。日月到來空束手。
　　黃昏戌。一盞孤燈明夜室。上牀別了襪和鞋。魂夢冥冥黑如漆。歎人身。容易失。要出輪迴須念佛。無邊罪障一時消。佛光皎似千輪日。
　　人定亥。富貴功名不常在。枕上黃梁夢未醒。癡情猶自憂千載。略因循。成懈怠。一息不來窮劫悔。孤負西方老願王。遙垂金臂恩如海。
　　夜半子。淨穢相形分彼此。不是娑婆苦折磨。誰肯灰心厭生死。既厭離。要知止。黃金地上樂無比。眼前煩惱為誰來。都是西方促裝使。
　　鷄鳴丑。君欲往生誰掣肘。煩惱場中正好修。念佛須教心應口。離是非。無可否。几事隨緣我何有。但看蓮花不陸生。結根偏在泥中藕。
　　大哉淨土門。至簡亦至易。持名願往生。無人不果遂凡夫根器薄。輾轉生疑二。自疑積習深。宿業難捐棄。復慮念力微。勝境莫能致。不知無始來。罪性本虗偽。但能持佛名。速滅生死罪。如風掃雲霧。如燈除暗昧。雲暗本非真。心空滌陳穢。況此萬德名。感應難思議。如石性本沉。得舟終不墜。如人犯官刑。皇恩能赦庇。佛力妙難思。自力亦奇異。勿謂念力微。念力必如意。念比金石堅。念比鋒刃利。念西決生西。念佛佛必至。先聖言格言。匹夫難奪志。
　　二乘見偏空。執理而廢事。遂謂無淨土。心淨即土義。不知心與土。非一亦非二。諸土唯心生。一心眾生備。極樂心之淨。娑婆心之穢。極樂是虗名。娑婆亦應偽。愛量生娑婆。念專自西去。淨穢既生心。土亦隨所與。譬如一輪月。映入諸水內。水清月自明。水濁月晦昧。月比本來心。水比諸世界。一心含萬剎。莫作有無解。無實亦無虗。事理兩無詿。

　　呂祖全書

　　　　純陽道人
　　傳家寶。揚州石天某。性喜念佛。日常不輟。偶遊虎丘。至極頂。有靜室。供呂祖像。梁中挂木筆一枝。其下承有沙盤。傍坐一老翁。石詢設此何為翁曰。凡有疑事。我用符呪代請。祖師降此。自然判斷。石默叩時常念佛有無功效。少頃。木筆忽然自動。作一判云云。末書純陽道人。贈揚州石子天基。佩悟。
　　念佛虔誠即是丹。念珠百八轉循環。念成舍利超生死。念結菩提了聖凡。念意不隨流水去。念心常伴白雲閒。念開妙竅通靈慧。念偈今留與汝參。

　　七期禁語念佛

　　　　無作人名
　　七日為期勿外求。向西稱佛令無休。光陰易過誠堪惜。尊客臨門恕應酬。
　　欲成三昧早生蓮。先在當人絕外緣。口說是非增散亂。故於七日不開言。
　　尅期禁語念彌陀。痛策身心莫放他。苦海深沉難自度。願憑佛力出娑婆。
　　罪報因緣實可傷。屢遭兵火受災殃。誓從今世逃生死。默默專求大願王。

　　普勸念佛頌

　　西方有佛號彌陀。接引眾生出愛河。諸佛同宣當諦信。臨終免得見閻羅。
　　禪機不悟也無妨。只要專心念法王。但得臨終生極樂。頓開佛慧妙難量。
　　不通經典念彌陀。勝過聰明智慧多。六字洪名真法界。徧收教海沒淆訛。
　　欲出死生老病鄉。須求佛國大慈王。彌陀本是天真父。及早思歸莫暫忘。
　　樂邦慈父望娑婆。垂手殷勤十劫多。必欲此身超苦海。從今速速念彌陀。
　　幸哉幸哉實幸哉。法藏願門正大開。極惡愚人能念佛。臨終亦送紫金臺。

　　誠止人情

　　自慚口過欲停聲。恐負同心念佛人。午後稍談生死事。是非長短莫開唇。
　　光陰迅速命難存。日日須防入死門。客至休談塵世語。當稱佛號莫停聲。
　　色身虗假是深冤。百計安排亦枉然。老病相侵尤可畏。死時肨脹臭熏天。

　　淨土偈

　　　　三峰禪師
　　不非禪律與經師。念念西方與麼持。脫盡法中憎愛境。自然蓮出淨心池。
　　晚聞村哭夜聞歌。世事無憑變幻多。歌哭兩忘心自淨。單單一句古彌陀。
　　一聲煙篴倚牛肩。草色青黃過一年。牧得寸心歸淨土。白牛無鼻不須牽。
　　世事駢闐老未休。飄蕭白髮尚馳求。處陰身共影俱歇。一句彌陀是徹頭。
　　一日若真前後斷。終身不念也相應。臨終不待尋人助。自有蓮花脚下迎。

　　蓮宗寶鑑

　　　　白樂天
　　極樂世界清淨土。無諸惡道及眾苦。願如我身老病者。同生無量壽佛所。

　　樂邦文類
　　神棲安養賦

　　　　永明禪師
　　彌陀寶剎。安養嘉名。處報土而極樂。於十方而最清。二八觀門。修定意而冥往。四十大願。運散心而化生。爾乃畢世受持。一生歸命。仙人乘雲而聽法。空界作唄而讚詠。紫金臺上。身登而本願非虗。白玉毫中。神化而一心自慶。詳夫廣長舌讚。十剎同宣。但標心而盡契。非率意而虗傳。地軸迴轉。天華散前。一念華開。見佛而皆登妙果。千重光照。證法而盡廁先賢。考古推今。往生非一。運來而天樂盈空。時至而異香滿室一真境內。現相而雖仗佛威。七寶池中。覩境而皆從心出。故知聖旨難量。感應猶長。變凡成聖而頃刻。即迷為悟而昭彰。探出仙書。真是長生之術。指歸淨剎。永居不死之鄉。更有出世高人。處塵大士。焚身燃臂。以發行。掛胃捧心而立軌。仙樂來迎而弗從。天童請命而不喜。或火烈山頂。光明鏡裏。絕聞惡趣之名。永拋胎獄之鄙。眼開舌固而立驗。牛觸雞[舀*鳥]而忽止。處鐵城而拒王敕。須徇丹心。坐蓮臺而賴佛恩。難拋至理。其或誹謗三寶。破壞律儀。逼風刀解體之際。當業鏡照形之時。忽遇知識。現不思議劍林變七重之行樹。火車化八德之蓮池。地獄消沉。湛爾而怖心全息天華飛引。俄然而化佛迎之。慧眼明心。香爐墮手。應讖而蓮華不萎。得記而寶林非久。奇哉佛力難思。古今未有。

　　禪淨四料簡

　　有禪無淨土。十人九錯路。陰境若現前。瞥爾隨他去。無禪有淨土。萬修萬人去。但得見彌陀。何愁不開悟。有禪有淨土。猶如戴角虎。現世為人師。當來作佛祖。無禪無淨土。鐵牀并銅柱。萬劫與千生。沒個人依怙。

　　讚永明智覺禪師

　　　　西湖居士李濟
　　七返俱拈淨土鬮。畢生不退事精修。神棲安養因成賦。堪以慈容掛九幽。

　　畫阿彌陀佛像偈(并序)

　　　　東坡居士蘇軾
　　錢塘元照律師。普勸道俗。歸誠西方極樂世界。眉山蘇軾。敬捨亡母。蜀郡太君程氏簪珥。遺物命匠胡錫。畫阿彌陀佛像。追薦冥福。以偈頌曰。
　　佛以大圓覺。充滿十方界。我以顛倒想。出沒生死中。云何以一念。得往生淨土。我造無始業。一念便有餘。既從一念生。還從一念滅。生滅滅盡處。則我與佛同。

　　娑婆苦

　　　　白雲法師
　　子喜觀警策言句。今將娑婆苦六首。添人。愿與同病人共之。
　　娑婆苦。長劫受輪廻。不斷苦因離火宅。祇隨業報入胞胎。辜負這靈臺　朝又暮。寒暑急相催。一箇幻身能幾日。百端機幻袞塵埃。何得出頭來。
　　娑婆苦。身世一浮萍。蚊蚋睫中爭小利。蝸牛角上竊虗名。一點氣難平　人我盛。日夜長無明。地獄盡頭成隊入。西方無箇肯修行。空死復空生。
　　裟婆苦。情念驟如風。六賊村中無暫息。四蛇篋內更相攻。誰是主人翁　無慧力。愛網轉關籠。一向四楞低搭地。不思兩脚欲梢空。前路更悤悤。
　　娑婆苦。生老病無常。九竅腥臊流穢污。一包膿血貯皮囊。爭弱又爭強　隨妄想。躭欲更荒唐。念佛看經云著相。破齋毀戒却無妨。祇恐有閻王。
　　娑婆苦。終日走塵寰。不覺年光隨逝水。那堪白髮換朱顏。六趣任循環　今與古誰肯死前閒。危脆利名纔入手。虗華財色便追攀。榮辱片時間。
　　娑婆苦。光影急如流。寵辱悲懽何日了。是非人我幾時休。生死路悠悠　三界裏。水面一浮漚。縱使英雄功葢世。祇留白骨掩荒丘。何似早回頭。

　　示陳行婆頌(并序)

　　　　慈辯法師
　　行婆見師。師問修行許久。婆稱修行多年。師問曾見阿誰。婆稱多見善知識。師問如何指示。答曰。直截根源。也不看經。也不念佛師云錯了也。因為說法。婆既信服。遂示以二頌。
　　直截根源不用修。算來此語少來由。會須把本逃生死。念念彌陀勿外求。
　　念佛看經是本程。須信從來水是氷。但向根源深體究。聲聲提起甚分明。

　　勸修淨業頌

　　　　大智律師
　　聞說西方最易求。萬緣從此一時休。輪珠疊足圓蒲上。祇與彌陀作底頭。

　　化導念佛頌

　　　　清照律師
　　釋迦如實讚西方。依正超倫意已彰。信願持名無別想。聲聲心住白毫光。
　　四字鴻名金口宣。功成唯在我心堅。神方簡易真希有。一脫忻然處寶蓮。

　　念佛心要頌(并序)

　　　　草庵法師
　　釋迦如來。說阿彌陀佛是法界身。天台智者又言實相為體憑茲二說。以為心要。則十萬億剎。若臨明鏡矣。聊成拙頌。自印其心。或有知音。能隨喜否。
　　無邊剎海海涵空。海空全是蓮華宮。蓮宮周徧徧空海。空海獨露彌陀容。阿彌陀佛不生滅。難覓難拈水中月。絕非離句如是身。如是感通如是說。我與彌陀本不二。妄覺潛生忽成異。從今掃盡空有塵。父子天然兩相值。誓修三福勤六念。身口意業無瑕玷。我今以此念彌陀。不見彌陀終不厭。

　　勸世念佛頌

　　浮世生身事若何。猶如春燕壘巢窠。波波役役營家計。不如隨分念彌陀。
　　文章俊辯應高科。朱紫榮身意氣多。官高誰免無常至。不如方便念彌陀。
　　飛鎗走射勢難過。駿馬騎來疾似梭。力敵萬夫輸老病。不如習善念彌陀。
　　富貴資財不厭多。朝昏計算恐差訛。憂煩不覺頭如雪。不如知足念彌陀。
　　音聲清響善謳歌。一曲新詞格調和。直饒唱得行雲墜。不如淨口念彌陀。
　　柳眉星眼賽姮娥。玉體時新著綺羅。華容只可長年少。不如及早念彌陀。
　　棋誇敵國智謀多。打劫爭先在切磋。光陰一半因茲廢。不如端坐念彌陀。
　　商人經紀最奔波。遠地他方到處過。江湖風浪危中險。不如歸去念彌陀。
　　慣會公方損陷他。巧裝詞訟逞嘍囉。家財漸破招人怨。不如省事念彌陀。
　　殺業冤家漸積多。將何詞理見閻羅。教君一路超生法。不如知悔念彌陀。

　　懷安養故鄉詩

　　　　櫨菴法師
　　西方真淨本吾家。今憶歸程十萬賖。客路伶俜都已困。風塵孤苦最堪嗟。七重樹聳千般樂。八德池深四色華。莫怪近來鄉夢切。奈何榮辱事無涯。
　　昔年容易別瓊樓。本也無心作遠遊。豈意而今髮垂雪。片懷長掛月西鈎。枕中忍聽思歸鳥。檻外頻驚落葉秋。一炷檀煙一聲磬。等閒遙望淚橫流。

　　懷西方詩

　　　　可旻法師
　　已知今是昔何非。深掩柴門到落暉。竹尾輕搖新月上。簾腰半捲宿雲歸。山林氣味盈懷抱。松栢香煙滿布衣。片石蒲團長宴坐。寸心西趁落霞飛。
　　西指西瞿更向西。向西西去有招提。華開菡萏光無夜。地布瑠璃瑩絕泥。風動法音強八詠。池流德水勝雙溪。臨終但得超生去。九品從教低處低。

　　淨土詠史

　　　　西湖居士李濟
　　能仁現穢取娑婆。折攝剛強方便多。橫截愛河無別法。唯教專志念彌陀。
　　古往今來浩劫波。二輪迭運急如梭。循環六趣無休歇。不解西歸奈爾何。

　　懷淨土詩

　　　　明本禪師
　　念佛須期念到頭。到頭和念一齊收。娑婆苦海風濤靜。穩泛樂邦紅藕舟。
　　人問五欲事無涯。利鎖名彊割不開。若把利名心念佛。何須辛苦待當來。
　　為存愛見起貪瞋。埋沒黃金丈六身。今日幸然歸淨土。不應仍舊惹風塵。
　　要將穢土三千界。盡種西方九品蓮。仔細思量無別術。只消一個念心堅。
　　七重密覆真珠網。三級平鋪碼碯堦。安養導師悲願切。遙仲金臂接人來。
　　寄語娑婆世上人。要尋歸路莫因循。銀山鐵壁如挨透。千葉蓮花別是春。
　　纔要歸家即到家。何須特地起咨嗟。門前大路如弦直。擬涉思惟路便差。
　　勢至曾參日月光。教令存想念西方。自從親證三摩地。不離慈尊左右傍。
　　清旦黃昏禮懺摩。低頭泣告老彌陀。輪迴六趣知多少。誓欲今番出網羅。
　　老來念佛正相當。去日無多莫暫忘。南無阿彌陀六字。是名越苦海慈航。
　　盡道少年難念佛。我云年少正相當。看他八歲龍王女。掌上神珠放寶光。

　　和淵明歸去來兮

　　　　給事馮檝
　　歸去來兮。蓮社已開胡不歸。念吾年日就衰邁。況世態之堪悲。想東林之遺跡。有先賢之可追。趁餘生之尚在。悔六十之前非。如新沐之彈冠。類浴罷而振衣。滌塵垢以趨潔。造妙道之離微。顧瞻前路。歸心若奔。入慈悲室。登解脫門萬境俱寂。一真獨存。爐香滿炷。淨水盈樽。望西方以修觀。祈速覩於慈顏。入念佛之三昧。覺身心之輕安。超九蓮之上品。閉六趣之幽關。會精神於正受。杜耳目之泛觀。俟此報之云盡。指極樂而徑還循寶樹以經行。踐華園而盤桓。歸去來兮。唯淨土之可游。念閻浮之濁惡。捨此土而何求。喜有壽之無量。曾何苦以貽憂。與上善人同會。友補處為朋儔。池具七寶。黃金為舟。地平布於瑠璃。無高下之坑邱。樂音起於風樹。佛聲發於水流。聞者咸念三寶。忻塵緣之自休。已矣乎。人生如夢。能得幾時。胡為名利之縈留。此一報看盡兮。將焉之。浮世皆幻境。樂土真佳期。布蓮種於池內。長念佛以培耔。冀臨終時而佛迎。垂敘別而留詩。從此地地增進。決證菩提何用疑。

　　擬淵明歸去來

　　　　幻住居士仼彪
　　歸去來兮。西方淨土誓依歸。既出離五濁之生死。亦怙恃三聖之慈悲。嗟人生之幻化。憮急景以難追。悟世緣如昨夢。悼既往已皆非。逮衰年以學道。類大寒而索衣。悔青春之放逸。誤白業以虧微。三途苦趣億劫迷奔。如何解脫。有大法門。疑之則遠。信之斯存。誰其尸之。彌陀世尊。舒玉毫之色相。晃紫金之容顏。蔽諸來之大眾。顯須彌之金山。是以戒須堅持三聚。齋則勤修八關。加十念以精進。庶禮足而諦觀。幸人身而不爾。猶寶所而空還。雖聖凡之超絕。喻水月以何難。歸去來兮。西方淨土多勝游。寶樹羅網出妙音。天衣純陀不用求。但受諸樂之極。永無眾苦之憂。我彌陀世尊。四十八願度眾生。百千三昧頓熏修。於宏誓海。乘大願舟。更無波旬魔怨。但有聲聞比丘。聆變化之眾鳥。演法音而宣流。觀音勢至堅固力。接引行人無時休已矣乎。末法眾生多弊惡。諸苦境界叵淹留。歸去來兮。兜率終有墮。龍華未可期唯有極樂國土。功德莊嚴如此。光色蓮華開九品。清淨海眾待多時。但辦信心不退轉。決定往生無可疑。

　　追和淵明歸去來辭(并序)

　　　　拙菴禪師
　　拙菴野夫。抱疾林下。一日少閒。試取陶淵明歸去來兮辭讀之。不覺釋卷而長歎。葢與予懷。異世而同轍也。淵明乃一俗士爾。貧苦非不迫切。尚且輕五斗粟。不忍折腰於鄉里小兒。自免去職。樂賦歸歟。況釋氏子。為解脫故而求出家。返奔走於塵域而不知止。不為淵明羞乎。予素以安養為故鄉。欲述鄙懷以自勉。輒追和高韻。覽者幸無以効顰見誚。亦各言其志也。丁酉季秋望日書。辭曰。
　　歸去來兮。迴首故鄉何日歸。覺寒來而暑往。勞夢寐以含悲。昔偶爾而為別。今悔之而莫追。望蓮池之勝友。實負媿而知非。嗟幾生之漂泊。失繫珠於內衣。旋深思而猛省。何節操之卑微。欲歸便歸。一志西奔。長生不死。眾妙之門。唯心本具。真性常存。棄捐周鼎。返認匏樽。空受賜於華屋。遂孛戾於慈顏。慨眾苦之迫切。必去危而就安。雖無適而不可。奈客路之間關。托二八之妙境。入正受而遐觀。忽全心而發現。喜合浦之珠還。混塵剎之淨穢。隨足處以盤桓。歸去來兮。謝絕於外游。且毀形而壞服。唯解脫之是求。曷區區而逐物。恬然而弗以為憂。喪自家之珍寶。拋祖父之田疇。方饑絕糧。欲濟沉舟。曾流俗之不若。夫是之謂比丘。苟聞義而不徙。葢尋源而挹流。照萬緣之寂寂。藏六用之休休。已矣乎。人生變化同四時。天邊日月無少留。不自為計將安之。有生必有死。百年誰與期。宜寸田以耕耨。頻愛草以耘耔。結廬山之淨社。詠樝菴之新詩。送心想於落日。倐如羽化斷無疑。

　　淨土詩

　　　　可旻法師
　　家居常寂本優游。來執魚竿苦海頭。直待眾生都入手。此時方始不垂鈎。
　　四色蓮華間綠荷。一蓮華載一彌陀。莫疑淨土程途達。日日人生雨點多。
　　行樹陰陰布七重。寶華珠網共玲瓏。百千種樂俱時作。天雨曼陀散碧空。
　　六方諸佛說誠言。舌相三千廣讚宣。池上托生蓮九品。未知生向那枝邊。
　　但得蓮中托化來。從教經劫未華開。華中快樂同忉利。不比人間父母胎。
　　樂邦清淨本吾家。既有歸期豈憚賒。行計會須勤策進。淹留無慮在天涯。
　　混然凡聖本同途。一點靈明體一如。只為妄情隨物轉。至今顛倒未逢渠。
　　經讚彌陀願力強。劣夫為喻從輪王。四天一日行周徧。西去應非道路長。
　　徧看玉軸與琅函。苦勸勞生脫世凡。淨土好修還不肯。莫教披却有毛衫。
　　暮皷晨雞不住催。逡巡容貌變衰頹。莫言白髮渾閒事。總是無常信息來。

　　折疑論
　　通相

　　　　肅宗皇帝
　　貌陋仁心古聖人。混元造化定初分。蛇身大皡開天祖。牛首神農治世君。舜目重瞳懷道德。堯眉八彩有功勳。非常行狀非常德。莫謗如來金色身。

　　論孝

　　出家行孝異尋常。鬚髮蠲除未毀傷。泰伯文身稱至德。荊軻殞命號忠良。比干剖腹剜心死。芥子焚軀抱樹亡。仁義葢由方寸造。形服改變礙何妨。

　　評議

　　野人冷眼笑王侯。跪拜衣冠并不修。大皡躶形并跣足。神農露頂又髼頭。漢王問道歸何尚。堯帝尊賢敬許由。若論納僧生計事。青山綠水自悠悠。

　　殊見

　　虗空法界總包羅。水鳥山花漏泄何。智者了然心灑落。愚徒迷昧意蹉跎。悠悠琴韻知音少。壤壤巴歌和眾多。奉勸世間邪見子。收心早早念彌陀。

　　言符

　　釋道儒流一化風。休分南北與西東。五常五戒何曾異。三果三歸本自同。老子掌中明至理。達磨面壁顯真空。時人不解源流意。是是非非甚日窮。

　　總頌

　　歷代名儒頌佛章。始知西域教非常。摧邪顯正張天覺。捨偽從真白侍郎。謗佛篇中無呂杜。傳燈錄上有蘇黃。聰明更有過先哲。優劣心中自揣量。

　　靈峰宗論

　　　　蕅益大師

　　阿彌陀佛像贊

　　一指光。周法界。十念成。皆自在。感應道交。生佛無礙。討甚自性彌陀。只此豈屬心外。
　　諸佛正徧知海。不離眾生心想。是故眼見耳聞。盡是彌陀聲像。癡人捨此別求。喚作法身向上。誰知棄有覓空。一體無端成兩。若知兩既不存。畢竟一何須尚熾然禮拜稱名。即是超方伎倆。

　　淨社銘

　　持戒為本。淨土為歸。觀心為要。善友為依。

　　戒心戒方銘

　　悔過不如防過。惜福尤宜積福。佛法深妙無窮。切勿自棄自局。若要熟處漸生。先須生處漸熟。

　　贈戒珠(有序)

　　戒珠禪兄。鳳陽天長馬氏子。刲股救父。剖肝救母。迨二尊謝世。遂雉染。願入予淨社。拈此。
　　毗尼禪觀互莊嚴。攜手同歸極樂天。贏得孝思為行本。戒珠朗握照三千。

　　警邃徵

　　日照紙窗明。驀然起悲思。但有好順人。曾無剛烈志。猶如彼癡蠅。只向窗前滯。不肯猛回頭。云何得出世。

　　淨土偈(有序)

　　博山禪師。拈淨土偈。每云淨心即是西方土。葢以因攝果也。讀者不達。遂至以理奪事。幾成破法。予觸耳感懷。每拈西方即是唯心土。俾以事扶理。聊附補偏救弊之職云。
　　西方即是唯心土。無上深禪不用參。佛向念中全體露。更生疑慮太癡憨。
　　西方即是唯心土。未識西方豈識心。逝子謬希圓頓解。拾將落葉作黃金。
　　西方即是唯心土。擬撥西方理便乖。極樂一塵同剎海。假饒天眼未知涯。
　　西方即是唯心土。土淨方知心體空。一切境風猶挂念。云何妄說任西東。
　　西方即是唯心土。莫把唯心旨趣誣。迷悟去來元藏性。謾言平等却成迂。
　　西方即是唯心土。慧日高懸第一機。事理雙融真淨業。現前何法不玄微。
　　西方即是唯心土。未到西方真可危。夙障已如波浪湧。那堪新孽又相隨。
　　西方即是唯心土。離土談心實倒顛。念念總皆歸佛海。何須重覓祖師禪。

　　示用恒薙髮

　　明心好向三皈始。立志還從五戒先。勤苦不辭成福聚。誦持無闕悟靈源。

　　示寶所

　　著有落人天。著空墮三惡。惟有西方土。超出有無縛。熾然求往生。莫復存疑想。介爾纔躊踟。偏邪見日長。

　　贈若雲

　　盡說乘為急。誰知戒不迂。缶缾難貯乳。魚目豈成珠。剎海遵遺教。朝宗向樂都。淨因期其勗。力挽末時趨。

　　示初平發心

　　莫謂菩提心難發。屠刀放下立成佛。莫謂菩提心易發。杯水豈停鼎內沸。欲明曠劫大因緣。先把生平懷抱拂。眼前活計若關情。本地風光終受屈。勸君速發難發心。為仁由己非由物。

　　示涵宏

　　欲求出世慧。先斷世間愚。身界元非實。根塵性本無。聞思宜自勗。名利不堪娛。念莫馳情境。躬恒慎所趨。三歸知究竟。十戒握機樞。和忍成心德。精勤作勝謨。持經神在定。憶佛智能孚。曳轉從前履。超登最上衢。

　　警初平

　　末劫修行。少成多殆。慎勿師心。硬作主宰。觀色察言。如臨如在。謙恭牧己。毋思露彩。但省我非。不念人罪。八喻銘心。恒觀法海。虗矯未除。真味斯餒。

　　示戒明

　　慢為功德賊。勤為善法王。福水慧舟楫。無水舟不行。欲求真實慧。莫從口耳商。苦志勞筋骨。大任乃克將。福至心忽開。妙義能頓彰。深造既自得。世智誰可量。

　　胡勞歎

　　為問丈夫兒。胡勞發浩歎。娑婆木苦空。理欲原氷炭。矢作奇男子。空行已驚憚。況復魔網稠。觸處皆危難。冥冥三界中。何時夜方旦。所以出世賓。每勤如幻觀。歲寒松柏榮。爐熾金聚燦。逆境是良師。止貴衷不亂。坐斷生死情。當處即彼岸。放下祖生鞭。拈起秦時鑽。為問丈夫兒。胡勞發浩歎。

　　贈頂瞿師掩關念佛

　　阿彌陀佛聲歷歷。自他共離不可覓。是心作佛是心是。熾然感應真空寂。驀直歸來莫問津。無明睡裏轟霹靂。醒來捫枕笑呵呵。夢墮大河誰實溺。夢時非墮醒非超。一任凱風同奏勣。髻珠解處紹功成。內外空爭庶與嫡。無生曲裏明月寒。白牛背上吹橫笛。

　　和陳非白

　　嚴冬落木轉凄凄。積雪平鋪茅屋低。舉世相看同敗北。幾人能解早歸西。晨朝共覲慈悲父。飯後還要法喜妻。消盡劫波生死夢。渾然六字是全提。

　　贈耦西

　　善財初發意。百城方盡南。一見普賢後。始知西更湛。十願導其往。深禪不用參。彌陀法界藏。介爾一念含。六字聲歷歷。皎月澄寒潭。未識岐塗苦。那知此道甘。

　　五戒歌示憨月

　　受戒易。守戒難。莫將大事等閒看。浮囊渡海須勤護。一念差池全體殘。理勝欲。便安瀾。把定從來生死關。任他逆順魔軍箭凜凜孤懷月影寒。大殺生。大慈仁。物我一體如長春。蠕動蜎飛佛性等。賢愚貴賤無疎親。不偷盜。充義奧。正直清廉明節操。心外無法可當情。菩提性具非他造。不婬欲。梵行篤。身心皎潔同珠玉。泰山喬嶽立清風。等閒超出娑婆獄。不妄語。誠相與。廣長舌相昏塗炬。矢口千金敵國欽。九界同歸作洲渚。不飲酒。離羣醜。智慧照明獅子吼。衣裡圓珠豈更忘。免得親翁再苦口。三歸五戒果精明。觀音勢至為師友。

　　示馬光世

　　未知個事難得知。已知欲忘亦不易。忘却威音那畔底。今時方顯頭頭是。著衣喫飯弄神通。劍樹刀山任遊戲。念彌陀算珠記夫。婦知能第一義淨。穢兩忘仍歷然。法界分明無礙事。一念圓彰四土嚴。三身頓證驚長寐。信得真。見得至。步步脚跟都著地。以茲自覺覺眾生。大知光明照十世。

　　偶成

　　少年逐隊各懽呼。獨坐孤峰萬慮枯。愧有一端情未瞥。強將殘羽覆新雛。

　　丙戌生辰驟雨初霽偶成

　　四十不聞道。五十猶空老。縱滿百年春。奚足稱壽考。歲歲此日生。此生何日了。法門小比丘。律行多未曉。說時似惺惺。用時仍顛倒。數悔復數違。嗟哉恒痛抱。所恃格外慈。示我三昧寶。隨分度餘暉。雷雨還晴皎。

　　靈奕生日以偈示之

　　有德即有福。無瞋即無禍。心寬壽自延。量大智自裕。應思老頭陀。願居眾人後。破衲以遮身。持鉢度貧陋。

　　示豁一

　　華嚴圓頓經王。普賢法界宗主。十願導歸極樂。便是玄極微旨。若更別扣祖關。都是奴僕婢使。果然奇特丈夫。卓信心作心是。念念相應不差。豈肯水中渴死。瞬息旋轉萬流。一句彌陀到底。

　　示寶樹

　　修行無巧法。只要生死切。諦觀百年身。露電同生滅。千古大聖賢。皆從一念決。一念識重輕。羣妄自超越。事不益真修。何能強屑屑。心逸乃日休。心勞乃日拙。六字大經王。勤誦無休歇。能念所念本無二。熾然能所相交徹。譬如萬里淨無雲。百千江瀆一輪月。不是渠兮盡是渠。非親疎處難分別。

　　病中口號

　　夏病不知暑。冬病不知寒。夜長似小劫。痛烈如刀山。人間尚復爾。何況三塗間。歸命大慈父。早出娑婆關。

　　大病初起求生淨土

　　閻浮百苦鎮煎熬。賴有摩提路匪遙。六字洪名真法界。一聲凡念海全潮。濁流寸寸清珠映。暗室塵塵寶炬招。千古東林風未墜。不須方便自橫超。
　　久向阿彌誓力深。浮生無奈染相侵。聞聲見色多忘念。計後思前轉昧心。痛極色聲緣自斷。病危前後影方沉。孤明六字全提出。百獸羣中師子音。
　　乾慧初乾業未枯。病深無計可支吾。稱名不異兒號乳。懺罪何殊囚伏辜。乍慶此時方得主。更慙歷劫枉成通。丁寧法侶勤相助。共解輪王髻裏珠。
　　持名真實是單傳。念念圓成深妙禪。能所本來無二體。果因交徹即重玄。廣長舌相堅真信。周徧身光結法緣。大事分明唯此事。同仁共策祖生鞭。

　　蓮航櫓唱

　　　　祖觀大師
　　握算持籌。甘為兒孫作馬牛。紅粟倉中朽。珠玉量成斗。(嗏。)阿堵滿牀頭。死時空手。多念彌陀好帶要纏走。因此勸富戶錢翁早早修。
　　蒙袂低頭。衣食艱難苦不周。麤糲聊充口。百結鶉衣。肘。(嗏。)今世為貧憂。來生依舊。欲免饑寒。早向西方走。因此勸貧苦窮人早早修。
　　疾病堪憂。枕席呻吟淚暗流。痛苦誰能救。方藥無人授。(嗏。)四大本瘡癅。暫時不久。無上醫王。我佛遙垂手。因此勸痛苦顛連早早修。
　　霜雪盈頭。老態頹唐出入愁。骨節枯枝朽。面貌龜文皺。(嗏。)風燭一朝休。無常早候。十念臨終。應悔蹉跎久。因此勸年老龍鍾早早修。
　　飣坐風流。如水韶光一霎留。衛玠丰姿秀。宋玉才華富。(嗏。)莫唱少年游。幾人皓首。蓮社追隨。添個忘年友。因此勸年少兒郎早早修。
　　皓齒明眸。二八嬌娥住畫樓。羞把鴛鴦繡。未結鸞凰耦。(嗏。)紅粉泣香邱。美人無壽。離欲婆須。好作華嚴友。因此勸弱女紅閨早早修。
　　恩愛綢繆。鴻案相莊情意投。帳飲交杯酒。衣結同心釦。(嗏。)大限忽臨頭。鴛鴦分走。極樂同生。萬劫長相守。因此勸夫婦同心早早修。
　　同室戈矛。魚水夫妻作怨讐。薄幸郎心負。詬誶聞中冓。(嗏。)枉結鳳凰儔。今成怨耦。八德池中。好種同心藕。因此勸反目夫妻早早修。
　　燕子高樓。節操氷霜詠柏舟。黃鵠傷無耦。隻景青鐙。守。(嗏。)綽楔姓名留。芳徽不朽。高築懷清。爭比蓮臺久因此勸寡女孤孀早早修。
　　禾黍油油。辛苦農夫望有秋。終歲勤田畝。粒米難沾口。(嗏。)旱潦不勝憂。凶荒常有。熟念彌陀。耘去心田莠。因此勸南陌農夫早早修。
　　負販營求。赤日當天血汗流。呌喊沿街走。專望謀升斗。(嗏。)微利逐蠅頭。饑寒入口。荷擔如來。淨土生涯富。因此勸負販謀生早早修。
　　銀燭搖歌帳。珠簾捲翠樓。看花切莫逞風流。一被黃蠭螫手便堪愁。　歡事鐙前夢。韶華水上漚。探春爭唱少年遊。試看白楊樹下土饅頭。
　　世人多說西方好。西方有路人難到。我佛忒多情。丁寧勸往生　勸君君不信。只為西方近。生死忽然臨。彌陀何處尋。
　　起念當知。念起如是。既要託蓮胎。如何念念造輪迴。該不該。該不該。
　　萬劫千生空鑄錯。只為因循誤。火宅炎炎休更住。生也是千般苦。死也是千般苦　百歲光陰同薤露。死後歸何處。算除了往生無別路。好也要西方去。反也要西方去。
　　冬前白菜春前薺。山厨自有真滋味。貪箸口頭腥。冤家債不清。　長齋無別訣。只要饑時吃。村舍過荒年。家家斷午煙。
　　薙髮披緇。法門游戲。多生幸結香緣。談玄說妙。爭肯受人瞞。只念彌陀六字。作齋公應勝狂禪。西方路不離當處。一念未生前　他鄉流浪久。彌陀念我。望眼將穿。幸還家有日。早辦腰纏。多少天倫樂事。聚蓮臺骨肉團[囗@戀]。回頭望。浮生擾擾。苦海正無邊。
　　笑傲煙霞。討論桑麻。闢荒田多種梅花。白甘淡泊。不愛奢華。但土牆匡。草亭子。竹籬笆　老樹槎枒。破屋[奇*ㄆ]斜。掩禪關。不到人家。蕭閒風味。枯寂生涯。且自打鐘。自掃地自煎茶。
　　鴉陳斜陽雁背新霜。漸農家早稻登場。林間宴息。水際倘徉。看楓欲丹。蘋已白。菊初黃　日用尋常。空費商量。甚來由。急急忙忙。麤茶淡飯。溷過時光。有一函經。一缾水。一爐香。

　　勸念佛歌

　　　　吳笑拈先生
　　上有老。下有小。是可憂。憂之無益念佛好。
　　衣要煖。食要飽。是可憂。憂之無益念佛好。
　　利空虗。名潦倒。是可憂。憂之無益念佛好。
　　禍難堪。福難保。是可憂。憂之無益念佛好。
　　甫長大。旋衰老。是可憂。憂之無益念佛好。
　　離別多。歡會少。是可憂。憂之無益念佛好。
　　水火侵。盜賊擾。是可憂。憂之無益念佛好。
　　暑去遲。寒來早。是可憂。憂之無益念佛好。
　　惡業纏。病魔繞。是可憂。憂之無益念佛好。
　　生勞碌。死苦惱。是可憂。憂之無益念佛好。

　　雲棲詩偈

　　　　蓮池大師
　　恩重山邱。五鼎三牲未足酬。親得離塵垢。子道方成就。(嗏。)出世大因由。凡情怎剖。孝子賢孫好向真空究。因此把五色封章一筆勾。
　　鳳侶鸞儔。恩愛牽纏何日休。活鬼喬相守。緣盡還分首。(嗏。)為你兩綢繆。披枷帶杻。覰破冤家各自尋門走。因此把魚水夫妻一筆勾。
　　身似瘡癅。莫為兒孫作遠憂。憶昔燕山竇。今日還存否。(嗏。)畢竟有時休。終歸無後。誰識當人。萬古常如舊。因此把桂子蘭孫一筆勾。
　　獨占鰲頭。慢說男兒得意秋。金印懸如斗。聲勢非長久。(嗏。)多少枉馳求。童顏皓首。夢覺黃梁。一笑終無有。因此把富貴功名一筆勾。
　　富比王侯。你道歡時我道愁。求者多生受。得者憂傾覆。(嗏。)淡飯勝珍饈。衲衣如繡。天地吾廬。大廈何須構。因此把家舍田園一筆勾。
　　學海長流。文陣光芒射斗牛。百藝叢中走。斗酒詩千首。(嗏。)錦繡滿胸頭。何須誇口。生死跟前。半字不相救。因此把葢世文章一筆勾。
　　夏賞春遊。歌舞場中樂事稠。烟雨迷花柳。詩酒娛親友。(嗏。)眼底逞風流。苦歸身後。瞬息光陰。懡[怡-台+羅]空回首。因此把風月情懷一筆勾。

　　勸修四料簡

　　作福不念佛。福盡還沉淪。念佛不作福。入道多苦辛。無福不念佛。地獄鬼畜羣。念佛兼作福。後證兩足尊。

　　示廣位

　　病從身生。身從業生。不造諸業。禍消福增。娑婆念佛。極樂標名。一心不亂。上品位登。

　　題涅槃堂(有序)

　　真歇了禪師。有涅槃堂詩一律。悽惋警切。令人悲感興起。予乃續成四律。置之堂中。未必非病僧藥石云。

　　原作

　　訪舊論懷實可傷。經年獨臥涅槃堂。門無過客牕無紙。爐有寒灰席有霜。病後始知身是苦。健時多半為人忙。老僧自有安閒法。八苦交煎總不妨。

　　今和

　　幻質寗知有敗傷。舉頭驚倒涅槃堂。一生盡也殘更夢。萬慮灰來皎日霜。過去業多心主亂。前趨路險脚跟忙。而今欲問安閒法。臨渴開池事已妨。
　　徒入空門最可傷。涅槃今是試僧堂。炎燒五內魚遊釜。痛切諸根草被霜。獨抱癡禪成底事。旁修外術枉千忙。人人道有安閒法。爭能臨行一句妨。
　　脫體無依絕毀傷。沉疴終日自堂堂。心燈破暗明如月。慧劍降魔凜似霜。藥病兩非何足辯。死生雙幻不順忙。從誰更覓安閒法。纔說安閒便有妨。

　　除夕上堂

　　六字真經攝義多。總持一似唱也娑。自從驀直西方去。閒殺臺山指路婆。

　　七筆勾

　　玉貌嬌柔。自古風流不到頭。粉黛罩骷髏。傾刻雞皮皺。(休。)同埋黃土空回首。生死堪憂。金枝玉葉同塵垢。因此把美麗華容一筆勾。
　　鸞鳳同儔。恩愛情深終有休。伉儷非長久。歡合難同壽。(休。)無常一到終分手。緣盡難留。歡娛夢裏曾知否。因此把夫婦情深一筆勾。
　　子爵孫侯。御敕王封得意秋。種福難生受。榮誥非長久。(休。)黃虀布衲隨緣守。前生種就。一切都是今生受。因此把子貴孫賢一筆勾。
　　畫閣瓊樓。高捲珠簾樂有休。銅雀臺存否。金谷園無有。(休。)茅簷草舍安心守。蝴蝶夢遊。醒來原是空空構。因此把朱戶高堂一筆勾。
　　美味珍饈。殺孽冤冤報未休。滋味下咽喉。轉眼成仇宼。(休。)冤家相遇誰來救。淡飯無憂。油鍋湯鑊因人搆。因此把美味嘉餚一筆勾。
　　世事空浮。積玉堆金終也休。羅綺千箱搆。珠寶難延壽。(休。)眼前耀目虗消受。件件空憂。徒添煩惱成烏有。因此把玉帛衣珠一筆勾。
　　急早回頭。病老臨身未可修。不必拋家走。心淨原離垢。(休。)彌陀一句時時究。生死關頭。臨終佛引西方走。因此把世念塵情一筆勾。

　　語錄

　　　　省庵法師

　　示禪者念佛偈

　　一句彌陀。頭則公案。無別商量。直下便判。如大火聚。觸之則燒。如太阿劍。攖之則爛。八萬四千法藏。六字全収。一千七百公案。一刀斬斷。任他佛不喜聞。我自心心憶念。請君不必多言。只要一心不亂。

　　念佛警策

　　生死難脫。輪迴難避。淨念難純。妄心難制。勿學虗頭。勿談襍語。奉勸諸人。切莫容易。

　　警世偈

　　茫茫大夢中。長夜誰能寤。反戀夢中歡。將醒還重做。做得不如前。一錯是百錯。做得勝如前。依然空懡[怡-台+羅]。造了夢中業。從苦又入苦。勸君早回頭。直走西方路。萬緣都放下。勤修淨業課。日夜望還鄉。一心求覺悟。

　　阿彌陀佛像讚

　　南無阿彌陀。何人不知念。雖念不相應。母子難相見。行住及坐臥。時將此心斂。念念自相續。念來成一片。如此念彌陀。彌陀自然現。西方決定生。終身無轉退。

　　寸心齋銘

　　尊客相逢。勿談世諦。寸香為期。唯道是語。不近人情。不拘俗禮。知我罪我。聽之而已。

　　東銘

　　父母生汝。師友成汝。汝今負恩。不孝不悌。佛念未純妄心未制。汝即地獄。地獄即汝。

　　廁室銘

　　大小便時。毋忘正念。九孔常流。此身可厭。何當棄舍蓮胎轉變。念念彌陀。西方定現。

　　勸修淨土詩

　　我教原開無量門。就中念佛最為尊。都融妄念歸真念。總攝諸根在一根。不用三祇修福慧。但將六字出乾坤。如來金口無虗語。歷歷明文尚具存。
　　瑠璃地上絕塵埃。晏坐經行亦快哉。錦繡織成行樹葉。丹青畫出眾樓臺。漫空華雨諸天下。徧界香雲大士來。何處忽生新佛子。芙蓉又見一枝開。
　　土淨能令心自空。無邊妙色現其中。千燈互照身光映。十鏡交輝佛土融。珠網重重懸寶樹。天童歷歷在華宮。龜齡鶴算渾閒事。直得虗空壽量同。
　　稱性莊嚴非外得。天然果報自無窮。一塵徧入諸塵裏。萬法全收一法中。華映玉池人倒影。身遊佛國地俱空。色心依正原無礙。但得情忘境自融。
　　彼方殊勝事無窮。依正由來總不同。剗盡青山鋪碧玉。收乾滄海出虗空。法音自演風柯裏。妙義平宣水鳥中。諸佛眾生同一體。互相周徧盡圓融。
　　淨土因何獨指西。要令心念有歸栖。一門入後門門入。初步迷時步步迷。直就下凡階上聖。不離煩惱證菩提。蓮華勝友應相待。何日歸來手共攜。
　　如來本願非虗誑。稱我名皆到此中。莫患棘牆無客住。只愁枷鎻幾時空。百川歸海水寧溢。萬國朝王地豈窮。易往無人真可惜。不知何事戀樊籠。
　　人傳天竺是西方。(世傳西方去此十萬八千里。是錯認五天竺國為西方也)天竺支那在足傍。(天竺人呼東土為支那。天竺支那同在南瞻部洲。足跡可到)莫向泥途分淨穢。(同居五濁。寧分淨穢)休從火宅辨炎涼(同居三界。奚別苦樂)三千世界非吾土。(四大部洲。須彌山。六欲天各滿一千名小千世界。千個小千世界。名中千世界。千個中千世界。名大千世界。總此三千大千世界。名為娑婆世界。皆釋迦牟尼一佛所化之境也)萬億乾坤是故鄉。(極樂去此十萬億三千大千世界)去去莫愁途路遠。不勞彈指見空王。(天台云。臨終在定之心。即淨土受生之心。動念即是生淨土時)莫說西方為譬喻。(有人云。西方是譬喻之說。乃誘引凡愚為善。非實事也。故言此)須知名與實相應。譬甜似蜜非無蜜。喻冷如氷却有氷。槐國阿誰招客去。蜃樓何處勸人登。如來大聖成虗妄。謗法愆尤懺未曾。
　　若執往生為妄想。(或謂念佛是攝妄想一法若求生西方。翻成妄想)豈言住此便成真。(若言生西方是妄想。則住著娑婆。妄想尤甚)東西不著尤非理。(若言我今不求生彼。亦不住此。二俱不著。隨意受生。此尤非理。何者。既非法身大士。又非應化聖人。欲愛未除業緣未斷。若不生西方。定生此土。既生此土。則仍在輪迴。業力所牽。三途有分。安能隨意受生耶)淨穢雙忘亦是塵。(只此淨穢雙忘一念。亦是情計。尚屬法塵所攝。若真雙忘。則何礙求生)生本無生生四土。見猶離見見三身。須知真妄原同體。迷悟由來總在人。
　　纔勸往生言著相。儘思貪戀却迷蒙。無生畢竟有生在。(有執斷見者。言死後永滅。都無生處。不知業牽識走。畢竟復入胞胎除卻念佛徃生。更無有脫離處。)離相依然住相中。(若言死後永滅。不求往生。名不著相。是則離緣起相。生斷滅相。斷滅相者是邪見法)念與佛融方是即。(荊溪云。體不二故。方名為即。近世聰明之土。皆言即心即佛。及勸念佛。便言著相。不知念佛念心。本來一體。但執念心。不信念佛。則心佛是二。何名為即)心將境異不知空。(即事顯理。名為真空。撥事求理。名惡取空。近世聰明之士。亦知心淨土淨語以淨土。便言著相。不知心外無土。土外無心。但執唯心。不信淨土。則心與土。劃而為二。此惡取空。非真空也)會須信佛雙忘後。日照山川處處通。
　　都言淨土唯心是。十萬餘程是外求。但執妄心居在內。(若言十萬億佛國之西方。是外求者。則認方寸妄心居內。便同阿難所計七處之一)不知真性體全收。(棱嚴經云。當知虗空生汝心內。猶如片雲點太清裏。況諸世界。在虛空邪)彌陀諸佛鏡中影。極樂娑婆水上漚。取捨厭欣無罣礙。自家屋裏任優遊。(欣自心之淨。故取。厭自心之穢。故捨。一取一捨。不礙唯心。何外之有)。
　　都言處處是西方。平地高山總不妨。入廁豈宜還塞鼻。衝泥何事尚褰裳。病來那得心無苦。夢裏焉知身在床。莫話空言違實行。好憑落日望還鄉。
　　休言極樂苦難生。纔說難生是障門。佛力自能除業力。信根端可拔疑根。深逃私債藏王府。現受官刑遇聖恩。早晚相從裹糧去。此生終不負慈尊。
　　莫執壇經排淨土。祖機佛語並圓融。因言薦理彰吾教。得意忘言顯本宗。十善齊修焉造非。羣賢共會豈還蒙。他方此土何來去。法界明明在眼中。
　　念佛休嫌妄想多。試觀妄想起於何。無心收攝固成病。著意遣除亦是魔。救火抱薪添烈焰。開隄引水作長河。直須字字分明念。念極情忘有甚麼。
　　欲得工夫無間斷。直須精進始相應。暫時失念雲霾日。瞥爾生心峨掩燈。小水長流終貫石。沸湯停火亦成氷。往生作佛非閒事。只在當人念力能。
　　行時正好念彌陀。一步還隨一佛過。足下時時遊淨土。心頭念念絕娑婆。謗華隨柳須回顧。臨水登山莫放他。等得阿儂生極樂。十方來去任如何。

　　外道

　　一心差處路歧逢。自造經書立本宗。(即今五部六冊一切外道之類皆偷竊佛經。襍以鄙語以成己典)兩扇門邊傳秘訣。三家邨裏聚羣蒙。樂邦有路原平直。佛法無私本至公。奉勸回頭歸正教。彌陀念念見真空。

　　苦

　　世間唯有苦人多。自造新殃可奈何。滿地蓬蒿春不到。一身枷鎻夜難過。稱冤莫更呼天地。呌痛應須念佛陀。三界從來是牢獄。勸君及早出娑婆。

　　樂

　　莫道人間樂事稠。由來樂極轉生憂。滿城華柳攜佳客。徹夜笙歌醉畫樓。但覺酒來人面上。那知死在脚跟頭。西方淨土真為樂。但念彌陀便往遊。

　　閒

　　閒人念佛正優遊。莫把光陰空裏頭。老有音書頭漸白。死無官帖命難留。身前預把資糧辦。眼底休為兒女愁。家在樂邦歸去好。自然衣食不須謀。

　　忙

　　勸君念佛未能閒。等得閒來病現前。心到亂時須著眼。念從忙處要加鞭。千軍隊裏單刀入。百沸湯中勺水傳。佛不礙忙忙自礙。便從今日奉金仙。

　　老

　　暮年光景苦無多。電影漚華一剎那。黃葉漸凋真老矣。秋風將至奈愁何。無心不用貪浮世。有口唯應念佛陀。珍重臨行須努力。莫教萬劫自蹉跎。

　　病

　　疾病由來是藥方。深知生死是無常。重刑受過悲牢獄。劇苦常來厭革囊。念念彌陀休背覺。心心極樂願還鄉。何時得受清虗體。壽極河沙不可量。

　　死

　　死時莫漫自驚惶。(念佛人。第一切忌怕死。怕死則不得徃生。多有一生念佛。臨終唯務服藥求醫。都不說著徃生之事。此怕死之過也。撓動正念。平日理明。臨時不誤)繫念殷勤向彼方。膿血漸拋皮袋子。腥臊將脫垢衣裳。多生煩惱真疴瘵。一句彌陀是藥王苦海深沉但求出。莫愁佛不駕慈航。
　　一自娑婆繫業因。多生流轉實酸辛。須臾出屋又投屋。迅速捨身還受身。曾作王侯爭國邑。幾為螻蟻喪埃塵。這回若不思歸去。依舊從前受苦輪。
　　彌陀慈父願門開。攝受羣生等一孩。膿血團中離臭穢。蓮華香裏受胞胎。但憑淨願為良導。只有狐疑是棄材。濁惡娑婆難久住。早同善友賦歸來。

　　八苦詩
　　生

　　業風吹識入胞胎。獄戶深藏實可哀。每遇饑虗倒懸下。頻驚粗食壓山來聲聞到此心猶昧。菩薩於中慧未開。誓割愛緣生極樂。華中產取玉嬰孩。

　　老

　　萬事輸人已退藏。形骸自愧少康莊。朱顏一去杳無迹。華髮新來漸有霜。流淚暗思童稚樂。見人空話壯年強。寧知淨土春長在。不使身心晝夜忙。

　　病

　　四大因時偶暫乖。此身無計可安排。殘燈留影不成夢。夜雨滴愁空滿街。自昔歡娛何處去。只今苦痛有誰懷。豈知極樂清虗體。自在遊行白玉階。

　　死

　　識神將盡忽無常。四大分離難主張。脫殼生龜真痛絕。落湯螃蠏漫慞惶。甘心獄戶為囚侶。束手幽關事鬼玉。何似華開親見佛。無生無滅壽難量。

　　愛別離

　　生離死別最堪傷。每話令人欲斷腸。虞氏帳中辭項羽。明妃馬上謝君王。淚深江海猶嫌淺。恨遠乾坤未是長。諸上善人俱會處。願教曠劫莫分張。

　　怨憎會

　　若事人情皆欲逃。誰知夙業自相招。有錢難買閻翁赦。無計能求獄卒饒。兵敗張巡思作鬼。身亡蕭氏願為猫。何時得預蓮池會。積劫冤讐好共消。

　　求不得

　　窮達由來有夙因。轉生希望轉因循。揚帆屢見沉舟客。挂榜偏傷落第人。畢世耕耘難果腹。頻年紡織尚懸鶉。樂邦衣食天然好不用區區更苦辛。

　　五陰熾盛(色受想行識為五陰。色陰是身及一切有形諸物。四陰是心。熾熾者。猛勇也)

　　逼迫身心苦事多。哀聲無地可號呼。肝腸斷處情難斷。血淚枯時恨未枯。臨海廿年持使節。過關一夜白頭顱。何當淨土修禪觀。寂照同時離有無。

　　灑水囊

　　護生方便最為難。細行宜修莫自寬。性命由來無大小。死生從此有交關。一毛去體猶知痛。滿盞充腸豈忍[(歹*又)/食]。奉勸行人須仔細。朝朝蟲水要勤看。

　　淨業堂詩(并序)

　　庚戌春三月。余禁足於梵天寺之西院右偏。額其室日。寸香齋尊客相見。略敘道話數語。寸香之外。念佛而已。作詩以見志。并告眾云。
　　省公鬻產搆禪房。古寺重開淨業堂。盡掃萬緣如涕唾。憑將四字作資糧。同人共結三年社。對客空餘一寸香。三昧未成功未熟。此身終不到城隍。

　　偶成

　　無能祇合住深山。一室蕭然獨掩關。寄語世人休見召。此生終不到人間。
　　百八輪珠六字經。消磨歲月度光陰。平生只有西歸願。肯為他緣負此心。
　　破舟救溺理無由。抵死須撐到岸頭。等得篙師登陸後。更移新棹入中流。

　　醒世歌

　　　　憨山大師
　　紅塵白浪兩茫茫。忍耐柔和是妙方。到處隨緣延歲月。終身守分度時光。休將自己心田昧。莫把他人過失揚。謹慎應酬無懊悔。忍煩作事好商量。從來硬弩弦先斷每見剛刀口易傷。惹禍只因閒口舌。招愆都為熱心腸。是非不必爭人我。彼此何須論短長。謟曲貪瞋真地獄。公平正直是天堂。麝因香重身先死。蠶為絲多命早亡。世界從來多缺陷。幻軀那得越無常。人從巧詐誇伶俐。天自從容定主張。喫些虧處終須好。讓他幾分又何妨。春日才逢楊柳綠。秋來又見菊花黃。榮華總是三更夢。富貴猶如九月霜。老病死生誰替得。酸甜苦辢自承當。一劑養神平胃散。兩重和氣瀉肝湯。生前徒費心千萬。死後空餘手一雙。悲歡離合朝朝鬧。富貴窮通日日忙。勸君切莫要爭強。百年混世戲文場。頃刻一聲鑼鼓歇。不知何處是家鄉。

　　優填王圖

　　　　無作人名
　　一年又一年。苦樂正無邊。年盡命亦盡。終必赴九泉。一月又一月。世情圓復缺。圓缺幾時休。到頭無可說。一日又一日。寸心長兀兀。嗟哉行路難。塵勞現火宅。一時又一時。蓮漏何嘗遲。甘露不能嘗。空自誤修持。一刻又一刻。命光如過客。寸陰流水去。欲住何能得。一息又一息。人鬼關頭急。一片光明心。因果靈靈必。

　　遺集

　　　　徹悟禪師

　　念佛偈

　　自性彌陀。彌陀自性。執性廢修。因藥成病。
　　極樂唯心。心唯極樂。離土論心。翻然大錯。
　　說著蓮邦雨淚垂。閻浮苦趣實堪悲。世間出世思惟遍。不念彌陀更念誰。
　　癡迷一念入娑婆。長劫沉淪可奈何。穢土欲翻成淨界。全機撥轉念彌陀。
　　自憐身作太平僧。了死脫生却未曾。但願名標蓮蕋裏。不須高列上傳燈。
　　猛切持名如救頭。娑婆那更可遲留。即今撒手便歸去。已較前賢輸一籌。
　　一句洪名一寶蓮。聲聲流出自心田。但教念念能相續。不怕彌陀不現前。
　　已知安養是吾家。歸去休教路更差。不念塵緣唯念佛。珍池高占寶蓮花。
　　我念彌陀有課程。晨昏十萬句分明。但教盡報常如此。淨業誰論成不成。
　　故鄉一別久經秋。切切歸心不暫留。我念彌陀佛念我。天真父子兩相投。
　　一句彌陀念便獃。恰如死了未曾埋。娑婆已竟多生債。淨土而今歸去來。
　　洪名六字水清珠。方寸澄澄百慮無。個裏風光難舉似。長天萬里月輪孤。
　　一句彌陀法界宗。千門萬戶盡羅籠。只須淨念能相繼。四土三身影現重。

　　讚血畫彌陀佛像

　　瀝乾指血畫彌陀。畫得彌陀意若何。暮禮朝參常供養。臨終導我出娑婆。
　　慚愧走他鄉。伶俜苦徧嘗。追思腸寸寸。回首淚行行。刀裂不堅指。血塗無量光。慈恩何以報。珍重一爐香。大悲熏曠劫。滴血現全身。本自關天性。何曾隔點塵。為憐三界苦。與種九蓮因。故國歸猶未。瞻依雨淚頻。

　　念佛伽陀

　　一句彌陀。我佛心要。豎徹五時。橫該八教。　　一句彌陀。意旨如何。知音常少。木耳偏多。　　一句彌陀。開往生門。是多福德。非少善根。　　一句彌陀。成佛標準。以念佛心。入無生忍。　　一句彌陀。證三不退。祇此一生。便補佛位。　　一句彌陀。開般若門。十虗萬法。一口平吞。　　一句彌陀。誓成片段。拌此一生。作箇閒漢。　　一句彌陀。不急不緩。心口一如。歷歷而轉。　　一句彌陀。愈多愈好。如人學射。久習則巧。　　一句彌陀。攝心密持。如人飲水。冷煖自知。　　一句彌陀。類如鑽火。木煖煙生。暫停不可。　　一句彌陀。險路砥平。直抵寶所。不住化城。　　一句彌陀。驀直念過。一踏到底。香象渡河。　　一句彌陀。滅除定業。赫日輕霜。洪爐片雪。　　一句彌陀。圓轉三障。即惑業苦。成祕密藏。　　一句彌陀。是無上禪。一生事辦。曠劫功圓。　　一句彌陀。現成公案。但辦肯心。必不相賺。　　一句彌陀。悟機尤妙。念極情忘。寒灰豆爆。　　一句彌陀。一個主翁。若然兩物。用著融通。　　一句彌陀。九品蓮華。種豆得豆。種瓜得瓜。　　一句彌陀。不勞融貫。心佛眾生。本來一串。　　一句彌陀。是究竟道。下士聞之。呵呵大笑。　　一句彌陀。殊非草草。救取丹霞。喚回趙老。　　一句彌陀。離見超情。印壞文成。水清見現。

　　示弟子

　　　　覺明菩薩
　　少說一句話。多念一句佛。打得念頭死。許汝法身活。
　　一句彌陀。期生極樂。日久功成。方不錯却。

　　解脫

　　　　周安士居士
　　修行無別法。出世為究竟。出世有多途。淨土為捷徑。

　　滅罪

　　光陰如箭。日月如流。業報一至。欲避無由。乘此康健。勇猛回頭。六根不動。八苦齊休。

　　唯心集

　　　　乘戒大師
　　禪餘無事課彌陀。為度眾生出愛河。九品咸令登彼岸。奚須留戀此娑婆。
　　唯願臨終神不亂。預知時至體安然。皮膚脫落根塵淨。託質金臺上品蓮。
　　諸佛如來淨法身。思惟憶念便相親。本同一體無差別。只要當人認得真。
　　東方日出落西方。想見西方無量光。大地山河非外物。法空寶覺是心王。
　　世間難得是人身。既得人身要認真。罔極恩深何以報。無如念佛度雙親。
　　閒忙動靜不妨修。耕讀漁樵亦可求。貴賤賢愚無揀擇。但稱六字便相投。
　　在家念佛在家中。晝夜晨朝不住功。況在家中多少好。無拘無束念頭空。
　　是男是女總堪修。親切無如自己求。異口同音一句佛。大家送上渡船頭。
　　三災八難孰為拘。但念彌陀當處無。迷即眾生悟即佛。祇因迷悟有差殊。
　　日落西山憶故鄉。終須檢點辦資糧。等閒整頓好行李。莫待臨時手脚忙。
　　人生多事多煩惱。百年長壽恐難保。忙裏偷閒念一聲。南無阿彌陀佛好。
　　火宅無安不久長。化城豈是舊家鄉。要知凡聖同居土。畢竟終歸常寂光。
　　真如界內無生滅。平等法中無自他。若俗若僧皆有分。春來何處不開花。
　　赤白青黃四色花。池中開滿大如車。凡夫俗眼何曾見。到者方知果不差。
　　了知自性阿彌陀。那裏工夫有許多。聖解凡情休卜度。一刀斬斷葛藤窠。
　　六根清淨諸佛現。所護念經唯一心。讚歎稱揚當信是。更於何處覓知音。
　　學道如登萬刃山。孤峰頂上絕躋攀。直須行到無行處。始覺天地非人間。
　　南無阿彌陀。佛度有緣人。一到蓮池內。花開不待春。南無阿彌陀。佛道難思議。頓覺自心開。直入如來地。南無阿彌陀。佛有大威德。九品度眾生。受樂無窮極。南無阿彌陀。佛為一大事。凡生我國中。摩頂親授記。念佛不參禪。只要念頭堅。一心終不亂。三界忽超然。

　　影響集
　　淨土詩

　　　　比丘尼量海
　　能從忍界現西方。只要當人信願強。處處慈尊常接引。即時演出妙蓮香。
　　一句彌陀稱性稱。蓮花九品攝三乘。無生一念超權學。補處金臺即可登。
　　一句彌陀妙悟存。性空罪福不留痕。蓮花朵朵隨心現。聽法常依世所尊。
　　一句彌陀理現成。無修無證亦無生。法王自有光明界。步步瑠璃地上行。
　　一句彌陀信願真。東西土不離當人。個中圓裹三千界。樹樹花開一樣春。
　　一句彌陀決定稱。別求向上更何能。聲聲遍滿虗空界。落盡牽纏倚樹藤(我　朝　　　世宗憲皇帝云直將阿彌陀佛四字。作句話頭一念萬年。自然摸著鼻孔)。
　　一句彌陀體用真。當陽覿面露全身。無陰陽地翻觔斗。剎剎塵塵轉法輪。
　　一句彌陀信口稱。纔興一念隔千層。本真豈待回光照。無量音聲即法燈。
　　一句彌陀稱自心。廣長舌相是知音。六方齊讚彌陀佛。不是尋常學誦吟。
　　一句彌陀佛脉清。開權顯實悟無生。圓明處處長安道。何用三車門外迎。
　　一句彌陀妙獨尊。性修交互莫須論。同時遮照身心徹。依正融通不二門。
　　一句彌陀決定因。樂邦徑路不迷津。何須更覓安心法。始本如如子向親。
　　一句彌陀靜聽真。聲聲喚醒本來人。明珠百八循環轉。無數祥光舌底申。
　　一句彌陀妙轉輪。恒沙諸佛讚斯人。同聲相應金臺現。頓證無生即法身。
　　一句彌陀滌俗襟。法身向上少知音。堂堂日用天真佛。不肯回頭何處尋。
　　一句彌陀絕妙門。依憑四字出乾坤。法王最勝伽陀藥。唯在都盧一口吞。
　　一句彌陀萬念真。金剛堅固力持身。得生彼國無窮壽。覺樹花開別有春。
　　一句彌陀法法平。六根無礙六塵清。本來四土無高下。福慧良田不假耕。
　　一句彌陀願力誠。圓成十念往西行。居然下品猶登岸。托質蓮胎脫四生。
　　一句彌陀盡力稱。三途八難總超升。持名滅罪金蓮現。悲願全憑佛力增。
　　一句彌陀慧月臨。如來護念善根深。徑登不退趨安養。垢習塵勞總不侵。
　　一句彌陀見本真。回光返照脫沉淪。願將八德池中水。滌盡娑婆世上塵。
　　今古往來客。奔波日夜忙。貪榮為底事。謀利作經商。富貴暫時樂。泥犁萬劫長。前程長遠在。何不早還鄉人壽不滿百。夭殤更可憐。況逢世路險。往復轉喬遷。恩愛終須別。冤親未了緣。無生極樂國。解脫自安然。業海未曾乾。眾生處處著。回頭自反觀。旋轉皆旅泊。但覺本性空。諸緣自脫却。逍遙無事人。所在成安樂。

　　淨土詩

　　　　普能禪師
　　我佛慈悲大願王。勸人念佛往西方。娑婆界內輪迴苦。極樂國中壽命長。七日持名心不亂。六根清淨性昭彰。如來直指菩提路。句句明文在典章。
　　句句彌陀搜妄空。妄空即見主人翁。初聲入寂聲聲寂。一法參通法法通。莫謂根塵容易拔。須知妄念最難攻。但憑信願行三力。掃盡凡情性自融。
　　循環劫數最悲傷。脫苦無如極樂場。專念彌陀離此土。勤持佛號入蓮鄉。紅旗影裏前生業。白刃叢中後世殃。誓願今生歸淨土。永離兵燹往西方。
　　念聲直透未生前。無用重情下水船。一句彌陀常不斷。六根解脫自忘年。曹溪只說心無住。僧肇惟談物不遷。會取其中微妙旨。便登九品玉池蓮。
　　生滅塵勞是夜叉。因何不發菩提芽。心田不長無明草。性地常開智慧花。一句彌陀融似鏡。六門失守亂如麻。勸君趁早回頭望。苦海滔滔無盡涯。
　　淨土法門與俗違。莫將清月比前非。虔持佛號真常道。誠念彌陀妄自稀。但得六根成解脫。便明四相絕攀依。功圓果滿如如理。即是心空及第歸。
　　獨坐澄心意自舒。諸緣放下樂幽居。窗前明月為蓮友。門外清風作伴余。一句彌陀常寂寂。六時佛號自如如。欲知念佛真消息。靜裏持名照太虗。
　　漁翁得利在偏舟。朝夕無停下釣鉤。細雨濛濛楊柳岸。寒風漂漂荻蘆洲。目前取利雖然好。恐後閻羅不肯休。三面朝天終有失。不如念佛早回頭。
　　樵夫念佛更心堅。句句彌陀不計年。芳草落花寒雨後。閒雲野鶴夕陽邊。巖前鬱鬱西方境。山外青青極樂天。識得其中真淨土。彌陀接引入池蓮。
　　一個皮包臭革囊。因何貪戀不思鄉。今生造下無邊罪。他世循環有報償。若肯回心修淨土。了明法性入慈航。胸中業識消除盡。親見彌陀大願王。

　　西方清淨音
　　十空曲

　　　　尤西堂
　　一國三公。車馬長安殿閣中。鼎爵分班奉。金印輪流弄　白首戀鳴鐘。青山木拱。華表銘旌。斷送黃梁夢。君看葢世功名總是空(唯其空諸所有。方能暫歇無始以來。濃厚氣習)。
　　萬貫千鐘。篋蠧青蚨倉朽紅。合藥燒丹汞。掘土埋銀甕　金穴與陵銅。化成泥塚。雖有錢神。難買南柯夢。君看敵國資財總是空。
　　北苑南宮。萬戶千門擬九重。金屋阿房弄。金谷天台洞　臺榭土花封。半羊邱壠。綺閣迷樓。也等華胥夢。君看甲第田園總是空。
　　翠翠紅紅。十二金釵列小童。綺席雲鬟擁。錦帳花心動　脂粉髑髏工。狐精賣弄。雨散雲收。想斷巫山夢。君看絕世紅顏總是空。
　　絃索丁冬。絳蠟燒殘曲未終。鼓疊江南弄。簫吹秦樓鳳　轉盼白楊風。挽歌相送。子弟梨園。同入鈞天夢。君看大地音聲總是空。
　　魚穴駝峰。下箸千錢未足供。美酒金尊送。肥肉臺盤捧　殺氣滿喉嚨。請公入甕。逐鹿烹炰。變作芭蕉夢。君看飲食因緣總是空。
　　青母黃公。嫁女婚男風俗通。交頸紅衾共。繞膝烏衣從　分手各西東。主人翁仲。打散鴦鴛。驚斷熊羆夢。君看眷屬團圞總是空。
　　繡虎雕龍。彩筆吟成萬卷工。獻賦長楊重。問字元亭眾　何處哭秋風。凄涼文塚。一部南華。不過莊周夢。君看錦繡文章總是空。
　　豎子英雄。觸鬥蠻爭蝸角中。一飯丘山重。睚眦刀兵痛　世路石尤風。移山何用。飄瓦虗舟。不礙松風夢。君看爾我恩讐總是空。
　　擾擾匇匇。遮莫晨雞與暮鐘。梵唄無須俸。公案何勞頌　早覓主人公。風旛不動。放下機關。圓破蒲團夢。君看萬法無常總是空。

　　和十首

　　　　鄭澄德
　　輔弼皇躬。一品官階殿閣崇。俊乂賓門用。萬國邊畺控　福慧極尊榮。宿因深種。外護殷勤。佛法金湯重。君看葢世功名空不空(唯其不滯於空。故能處處分身。廣度有情。同入彌陀淨域也)。
　　玉碧珠紅。七尺珊瑚煥彩虹。稅溢尊官俸。寶埒天家貢　培植更無窮。光揚法供。布地黃金。為買祇園用。君看敵國資財空不空。
　　陌上城東。綺閣朱闌入望同。藻繢森銀棟。花竹連雲洞　時節報恩隆。僧延千眾。福地無邊。法寶尊嚴奉。君看甲第田園空不空。
　　落雁驚鴻。十斛珍珠價未隆。清比仙人鳳。幻謝巫山夢　發願往生同。提希侍從。閨閣分身。度世心情重。君看絕代紅顏空不空(韋提希夫人。并五百侍女同日發心。願生彌陀淨域)。
　　鼓篴聲鏞。清脆流音帶遠風。俗耳驚新弄。古調摹春誦　天樂久鳴鐘。西方迎送。為禮金仙。吹徹參差鳳。君看大地音聲空不空。
　　蓴菜青菘。江國蓮花稻又紅。戒酒精神聳。斷肉慈悲重　平等布施同。三壇列供。香積維摩。鉢飯無邊用。君看飲食因緣空不空。
　　綵線屏風。琴瑟和諧百歲中。兒長詩書誦。孫小含飴弄　聞說呂家翁。官尊北宋。三寶心燈。世世常遵奉。君看眷屬團欒空不空(呂公著家。世世奉佛。其先人嘗于佛前發願云。不信三寶者。願勿生我家也)。
　　嶽嶽熊熊。下筆千言詞義豐。哀豔超潘宋。清逸諧鸞鳳　摩寫樂邦容。詩歌論頌。剖出心珠。喚醒輪迴夢。君看錦繡文章空不空。
　　結好交攻。覆雨翻雲頃刻中。杯酒才相送。白刃旋驚痛　磨打更銷鎔。真金不動。毒藥醍醐。一味千般用。君看爾我恩讐空不空。
　　暮鼓晨鐘。一例名山教律同。參究棲岩洞。磨鍊勤禪誦　佛日正當中。螢光何用。擊碎瑠璃。驚起人天眾。(疲爛修行。人天小果。不如發心作佛。廣度淨穢眾生)君看妙法真常空不空。

　　勸閱此詩

　　深妙離言絕始終。法身原不隔西東。為憐熱惱娑婆界。特表莊嚴極樂功。須信蓮開憑一念。莫教茅塞護千叢。輪生萬過君宜厭。淨妙心光試一通。

　　勸發此願

　　決定心期到樂邦。樂邦真境更無雙。高超六欲諸禪美。淨絕天魔外道[哤-(尤-尢)]。人壽難量年莫問。女根全化毒先降。進修供養常聞法。瓔珞端嚴擁佛幢。

　　勸守正念

　　蓮花寶性燦枝枝。四色交輝別樣姿。碧葉圓浮環秀萼。黃金細碾映深池。有胎似此真堪託。其質無瑕妙可思。十念功成棲勝品。問君來早與來遲。

　　勸多情者

　　相將眷屬出塵來。殿閣凌虗而面開。并向西方參彼美。休從東土說良媒。夢醒豈有香兼玉。修到全刪樂與哀。一例童真成淨住。愛根洗滌絕徘徊。

　　勸世務人

　　業識茫茫孰本原。世情反覆甚寒暄。即時欣賞方言樂。轉瞬暗嗚忽遇冤。如此倒顛真不了。有誰方便助歸元。一門深入修西切。抖擻精神謝俗喧。

　　勸童男女

　　生小無知劇可憐。不停六識寄雲煙。多生各有菩提種。四字真成福慧田。壽殀徒教迷影響。窮通枉自認愚賢。紛紛萬法誰為淨。未若西池種玉蓮。

　　勸平等度

　　淨修淨悟淨光涵。平等由來絕二三。魚證天身能得記。龍逢金翅更何堪。(執消情盡誰小誰大)聲聞發願蜂倫度。(目連)大士分身蛤類探。(文殊)六字還教鸚鵡誦。青蓮花倩舌根含。

　　聽念佛聲

　　念佛音聲法界融。聲聲旋遶太虗空。心聲透處心光燦。萬類聲光一鏡中。

　　淨土曲

　　吐棄神仙富貴。香花珠水沉沉。天樂不知何處。風吹寶樹成音。
　　空際飛行自在。超逾三界英靈。消息一行三昧。功夫四字真經。

　　賦得醒迷

　　福報人身在。紅塵勸勿迷。無明皆鴆酒。有悟即鴻泥。境幻紛妍醜。情多襍笑啼。吉祥徒夢鹿。歌舞總醯雞。花或開時好。枝隨穩處棲。飄零終敗北。方便只生西。但使緣離妄。何愁遇未齊。心空真及第。不動照留犁。

　　蓮修警策

　　　　玉尺禪師
　　願共端居念佛名。願同展卷話生平。鏡燈交涉光明足。成就蓮花上品清。
　　一句阿彌陀。真實開方便。念念無間斷。萬法融真念。
　　聲聲不斷念彌陀。放下塵心得力多。影去影來何所極。鏡輪終日久揩摩。
　　真宗本自無言語。教我憑空說甚麼。聞道諸天猶未了。不如隨喜念彌陀。
　　天意憐幽草。人間重晚晴。老年修淨土。從此快生平。提起滿虗空。極樂在其中。音聲無限量。曲折成玲瓏(一副急淚。幾身大汗方是念佛人轉身消息)。

　　化知見

　　志慮紛淆面目殊。凡愚到此總糢糊。一漚起處亡全海。引得身身不丈夫。
　　同中有異異中同。權實高低一照中。消盡執情心量闊。聖凡階級滿虗空。
　　片念真能轉聖狂。凡愚未信實堪傷。讀書萬卷成何用。添得輪迴夢一場。
　　大哉無量聖人心。吞吐虗空閱古今。道在光明書在紙。不須言淺更言深。

　　勸正修

　　都因戀此苦娑婆。自取輪迴受折磨。朝夕勞勞無一是。可知那事竟如何。
　　日課彌陀一卷經。心空及第夢初醒。回頭細數塵寰事。都是金輪蟻子形。
　　觀見彌陀勝別參。清涼一劑破沉酣。善財已入蓮池會。不記童年五十三(普賢願王。如是引導)。
　　性空何處有娑婆。火聚蓮開願力多。一句平超無量法。根塵消落即彌陀。
　　念佛音聲作布施。人間天上更何私。莫言此念無滋味。總有花開見佛時。

　　神聽(出口入耳。以神涵之。靈光內熏。根塵將落。故靜演之)

　　奇福端歸極樂鄉。未曾西去已清涼。音聲妙出蓮花舌。一句彌陀字字香。
　　惆悵吾生不自由。依人作計漫牽愁。靜聞佛號如初覺。此去焉能戀海漚。
　　香風澹蕩帶秋煙。不是凡人不是仙。一念彌陀超色相。音聲搖曳月初圓。
　　此聲如玉更如金。寫出彌陀一片心。自有無生消息到。人間天上幾知音。

　　器和

　　一聲功德已無畺。況復聲聲正念長。入聽如雷無彼此。令人卻憶鼓音王。
　　無端秋色自西來。人靜宵深畫角哀。烈士功名心不死。願從極樂起金臺。

　　心聲普現

　　無邊聞性一時開。上徹遙天下九垓。與我念光相映發。英靈無數總歸來。

　　念境靈(熏煉重重。遺粗得妙。徃生造詣。非託空言。故復摹之)

　　一聲佛號起聞根。想見西方世所尊。逸韻溶溶超色相。飛心別現妙乾坤。

　　極樂滿現花嚴(花嚴剎海。淨穢全涵。上上蓮修。盡法界量。故透發之)

　　重重無盡十[糸-八]中。極樂花嚴法界通。誦得聲聲無量壽。一蓮宮裏眾蓮宮。
　　風吹逸韻遶千花。供養彌陀即釋迦。天外何人同此調。飛空樓閣燦雲霞。
　　星幢來往道場多。無限英靈出愛河。端坐虗空齊入定。東西過現總彌陀。
　　才說西方現十方。十方唯一法中王。法王名字威靈震。內外諸魔幻影亡。

　　本地風光

　　本來離妄即依真。一片心光剎剎塵。方寸靈明涵淨土。往生誰是少良因。
　　生死事大。無常迅速。圓聚心神。到極樂國。
　　生平少讀十年書。相見何遲願不殊。好種蓮花完舊約。往生佳境本非虗。
　　娑婆久欲卸征衫。一念深深去復還。誓共懺除身口意。與君飛出死生關。
　　從容妙轉法王輪。無限精良寫一真。成就道場佳子弟。娑婆極樂總長春。
　　泥沙點點換金沙。肯離娑婆即到家。處處飛行承足底。誰言陸地不生花。

　　長短句

　　我與君。淡月疎燈。妙寫冷冷韻。我與君。經卷爐香。好結深深信。我與君。相知一味全無病。我與君。累劫心期。圓融一鏡。願轉塵緣作淨緣。那堪佛印兼魔印。我與君。蓮約生生訂。
　　我與君。本然天事。不在隨和。我與君。心期蓮約。寶脈金波。我與君。番番相見兩無他。我與君。警策莫蹉跎。平生密詣歸安樂。百歲童真仗佛陀。我與君。歡喜出娑婆。
　　我與君。和風甘露。一點真機。我與君。清涼適可。無縫天衣。我與君。蓮花剎海俗塵希。我與君。一佛共依依。殷勤。行願通而穩。靜妙音聲秀更微。我與君。圓滿共西歸。
　　生平事。宛轉未依心。寂寞人天同志少。寶花慧月及時臨。感激遇知音。
　　一一同願友。盡坐蓮花臺。我生淨土時。一一蓮花開。
　　靜中一味本清涼。不向仙都覓異方。在手菩提珠百八。心心寫出妙蓮香。
　　此心已共寶花開。蓮信初從淨土來。不離一真成佛脈。與君同坐紫金臺。
　　夕陽明月小橋西。人影蓮香入望齊。聞道彌陀恩願足。傾心先奉紫留犁。
　　番番紙墨寄殷勤。每向蓮邦即憶君。遙對西風頻寄語。光明法藏好同熏。
　　寶韻浺瀜妙入微。十方花雨正初飛。生生結契休忘卻。一品蓮修願不違。
　　光明初現紫留犁。照我心期直到西。聞說彌陀悲願切。遙垂金臂共提攜。

　　蓮邦消息(并序)

　　　　妙空大師
　　真心本體。清淨圓明。不屬一邊。全該萬法。乃以無始一念。忽起無明。遂於清淨本然。現出虗空大地。譬如燈中有鏡。鏡中有燈。六道四生。重重無盡。諸聖諸凡普同出世。回環映現。化度不休。遠矣哉。人之生也。十月血腥。三年乳濁。從一世。及多生。緣影為心。四大為身。生死死生。形神流轉。莫補江心之漏。空增夢裏之哀。苦樂千般。恩仇萬變。分明因果。當局全迷。可深歎也。此書層層解說。剝去粗庸。脉脉深涵。出生眾妙。歸家一路。導我前行。九品之文。顯出往生淨土異方便矣。利益有情。同生安樂。淨土圓現。娑婆頓空。佛國為家。蓮花在足。光明鏡影。無有纖痕。莫更遷流。致生種種。
　　二尊分兩土。以法救羣迷。為勸居東者。回心直向西。
　　本自心中現。光涵世界多。從今一直去。念念見彌陀。
　　有緣齊受度。久被佛恩多。點化娑婆眾。光明出愛河。
　　專切讚彌陀。極樂莊嚴處。唯願一切人。速往西方去。
　　至妙至玄機。一直無彎曲。非淺亦非深。佛機原具足。
　　一際光明照十方。巍巍不動法中王。無邊世界三災起。淨土高標七寶幢。
　　彌陀光照本無邊。大地虗空及遠天。何處是人歸結處。青黃赤白紫金蓮。
　　更無魔外與兵戈。一片光華顯佛陀。諸上善人同聚會。化禽天樂六時多。
　　奇哉一念感西方。接引而生大吉祥。如此娑婆真熱惱。不如歸去便清涼。
　　完我一心量。念佛阿彌陀。十方諸剎海。從此息奔波。
　　相爭相殺幾時休。錯換頭顱更起仇。有意無心都是孽。將他性命作珍羞。
　　晝夜忙忙不得閒。何時金玉積如山。人天坐處更番變。管庫財神又換班。

　　地獄

　　慘極心昏惡未消。長年受苦實難熬。千生萬死身形換。頃刻阿旁又試刀。

　　畜生

　　可憐生死不曾停。命賤身輕體不靈。猶欲爭強互婬殺。畜生心事太零星。

　　餓鬼

　　慘澹飄搖鬼趣哀。苦辛奔走役風雷。貧窮更受燒身報。幻影重重痛不回。

　　人道

　　人身幸得已非安。百歲須臾落死關。一點假銀充不去。半生辛苦更何堪。

　　修羅

　　人我相爭勝負臨。飛沙走石殺人心。修羅太苦酣征戰。魂夢匇匇刀箭林。

　　天道

　　十善頑修夢入天。精求秘訣作羣仙。未消結限離生死。無量精神總落邊。
　　苦哉謗般若。處處亂真心。引得千生誤。何時得好音。
　　背覺無所知。覺者來度之。化現方便力。破盡貪瞋癡。
　　即以塵中人。化作出塵侶。囅轉如來恩。望汝生西去。
　　一覺大夢醒。不覺夢方酣。辛苦受輪迴。何日返家山。
　　打落重重障礙。自然脫體清涼。可憐塵海更茫茫。障裏還生別障。
　　不出圈子裏。顛倒夢魂多。誤聽旁人話。依然入網羅。
　　處處幢幢風入定。層層樓閣寶含光。人心到此全無垢。盡是如來解脫香。
　　八功德水映金沙。七寶池中九品花。禽鳥勸人勤念佛。六時天樂不喧譁。
　　不誦經文不坐禪。也無佛法與君傳。只將一句彌陀佛。用作西方淨土緣。
　　念佛人皆有宿緣。從今更不落人天。勤勤引得心光發。九品蓮花必現前。
　　極樂彌陀德大哉。清涼世界寶蓮臺。化禽晝夜音聲起。喚得人人心地開。
　　神超三界外。心現一聲中。體用分明在。無邊念力雄。
　　娑婆苦。娑婆苦。娑婆之苦誰能數。無窮升降逐風輪插脚難憑多失所。出沒閻浮不可停。頭顱改變成今古。何不及早念彌陀。免此娑婆苦。
　　西方樂。西方樂。西方之樂全無作。自然生起念佛心。風吹樹網成天樂。辟支聲聞入一乘。人天善道無三惡。何不及早念彌陀。領取西方樂。
　　祖師明明說。汝等細細聽。歸家無二路。一佛鎮常靈。
　　精進事成就。切勿任麤心。一心不退轉。花開寶月臨。
　　一佛是定。專念是慧。念入佛慧。真成三昧。
　　蓮花韻自清。光圓氣乃足。娑婆鬧不清。依舊沉諸欲。
　　一佛無量佛。莫作種種見。會念彌陀者。佛佛皆護念。
　　心念紛飛起。無一而可成。他端得力處。彌陀更不真。
　　純心終入脉。恍惚即亡真。願願交光處。彌陀度此人。
　　欲去即便去。欲住即便住。極樂無量光。明明一條路。
　　一句四箇字。送汝到西方。若愁不得去。及早好商量。
　　作家手筆也尋常。演出蓮花自在香。莫道修行無規矩。依他所說便清涼。
　　凌空一步最安詳。心現蓮花便吉祥。莫道其中無九品。本來舉念即西方。

　　西方徑路(并序)

　　　　古崑法師
　　夫一句彌陀。稱徑路者。乃橫絕迷源。直投覺海至簡易。至直捷之大方便也。故經云。若人但念阿彌陀。是名無上深妙禪。要解云。當知執持名號。既簡易直捷。仍至頓至圓。以念念即佛故。不勞觀想。不必參究。當下圓明。無餘無欠。直指云。無上正徧知覺。普應機宜。說法三百餘會。皆令羣有同證真常。求其機宜相感。生佛緣深。至簡至易。而功高捷徑者。無越求生淨土一門。況五濁盛時。眾生垢重。餘道修行。必難成就。而匪仗此門。其何從疾脫生死。是故娑婆教主。再四叮嚀。十方如來。殷勤勸往。千經萬論。處處指歸。往聖前賢。人人趣向。大矣哉。一句彌陀。真可謂渡苦海之慈航。生西方之徑路也。昔善導和尚專志於此。眾稱彌陀化身。豈欺我哉。詳其自行化他。總不出彌陀一經之妙旨。乃云。眾生障重。境細心粗。識颺神飛。觀難成就。是以大聖悲憐。直勸專稱名號。正由稱名易故。相續即生。若能念念相續。畢命為期。十即十生。百即百生。徹悟禪師云。倘置佛名。而別修三乘聖行。亦是浪用精神。亦是千鈞之弩。為鼷鼠而發機。況造六凡生死之業乎。
　　一句阿彌陀。徹底悲心說。聞此難信法。當願生彼國。　　一句阿彌陀。壽命不思議。及其諸人民。一切皆無異。　　一句阿彌陀。無量功德力。大石置船上。必定不沉溺。　　一句阿彌陀。罪除無量劫。聞名尚離苦。何況憶念切。　　一句阿彌陀。末法緣最深。餘行難成就。唯此獨超倫。　　一句阿彌陀。諸佛異方便。欲生安養國。應當專心念。　　一句阿彌陀。千經萬論宣。彼佛與我等。宿有大因緣。　　一句阿彌陀。慧遠知幽玄。功高極易進。念佛最為先。　　一句阿彌陀。蓮池具正見。臨終垂慈誨。只要老實念。　　一句阿彌陀。神力不可測。八哥稱佛名。皆生極樂國。
　　(徃生集云。潭州人。有養鴝鵒者。嘗念佛。既亡。以棺葬之。忽生青蓮花一朵。自其口出。有頌之者云。有一靈禽號八哥。解隨僧語念彌陀。死埋平地蓮花發。人不回心怎奈何)。

　　散持有功(并序)

　　　　古崑法師
　　法華經云。若人散亂心。入於塔廟中。一稱南無佛皆已成佛道。西齋詩云。魂飛心散亂。佛號罪銷鎔。蓮爍如初日。西昇極樂宮。秘藏指南云。深信切願。念佛。而念佛時。心多散亂者。即是下品下生。下生花開雖遲。樂勝天宮。永脫輪迴位居不退。敬遵此旨。而述頌言。
　　散亂持名大有功。經文明載法華中。散稱一句皆成佛。多誦故知道德充。
　　散亂持名大有功。橫超帶業最圓融。彌陀願海如斯異。諸佛咨嗟讚不窮。
　　散亂持名大有功。往生不落疑城中。暫時九品分高下。究竟莊嚴與佛同。
　　散亂持名大有功。無邊教海盡融通。但憑記數常專念。不必先求妄想空。
　　散亂持名大有功。幽途蒙照悉皆通。莫令佛日西山落。那怕迷雲百萬重。
　　散亂持名大有功。彌陀攝受德無窮。任憑襍念常侵擾。佛號厲稱莫放鬆。
　　散亂持名大有功。如當亂世出英雄。不愁盜賊千千萬。只要將軍智力充。

　　念佛開心頌(并序)

　　　　古崑法師
　　余自學淨宗以來。每見念佛之人。或執著悟門。意不開暢或。惡嫌妄想。心生憂愁。因此二種。不能死盡偷心。竭力念佛。故徹悟禪師云。淨土一門。最初省求悟門末後不待發慧而慧自發。不須懺業。而罪自消不斷煩惱。而妄自空。至極省要。至極徑捷。及其證入。至極廣大。至極究竟。

　　大求開悟

　　蓮宗不必求開悟。六字洪名須保護。但得口中刻刻持。聲聲喚應天真父。
　　蓮宗不必求開悟。應定彌陀多少數。日日能持十萬聲。時時常走歸元路。

　　念佛得妙

　　一心念佛妙無窮。不用參求理自通。念到臨終生極樂。等閒大振古家風。
　　一心念佛妙無窮。暫到同居四土融。具縛伴中多補處。微風聲裏演真宗。
　　一心念佛妙無窮。金口親傳向上宗。諸佛廣長同作證。愚夫愚婦悉能通。
　　一心念佛妙無窮。智者深知不面東。最後舉揚無別事。殷勤獨讚藕華宮。

　　不問如何

　　妄想不必問如何。總是前生業障多。久病暫時纔服藥。安能便得離沉疴。
　　妄想不必問如何。當起悲心念佛陀。莫恨持名多散亂。須憑信願脫娑婆。
　　妄想不必問如何。全在彌陀念得多。襍亂垢心能記佛。當知罪業已消磨。

　　禪門日誦
　　示子出家偈

　　　　裴休居士
　　含悲送子入空門。朝夕應當種善根。身眼莫隨財色轉。道心須向歲寒存。看經念佛依師教。苦志明心報四恩。他日忽然成大器。人間天上獨稱尊(四恩者。父母。師長。國王。施主)。

　　淨土聖賢錄(并種蓮集)

　　今將淨土聖賢錄中。臨終有詩偈者。略錄數傳以為徵信。天下萬事皆可假託。獨生死不可假託。古今生西方。不一而足。或異香滿室。預知時至。天樂鳴空。留偈而逝。夫臨去之際。既如是安閒。所到之方。必定是非常之福地。有智人。豈可不同生安養耶。

　　祖朗大師傳

　　祖朗。姓李。薊州人。九歲出家。禮圓通國師為師。真祐間。賜號圓通。大師日誦彌陀數萬聲。年七十四。將示寂。預告其徒曰。吾生緣盡矣。其徒訝之。後七日。口占偈。跏趺而卒。偈曰。
　　咄這皮袋。常為患害。繼祖無能。念佛有賴。來亦無來。去亦無礙。四大五陰。一時敗壞。且道還有。不壞者麼。良久云。浮雲散盡月昇空。極樂光中常自在。

　　起信大師傳

　　起信。字香海。姓單。富春人。父通內典。令信出家。徧參知識。至蘇州遇會一傳公。示念佛法門。信即返杭閉關。日課彌陀十萬聲。嘉慶十七年十月十九日。盥沐易衣。念佛坐逝。逾時。頂可灼手。有念佛歌曰。
　　念佛好。念佛好。萬事從頭一筆埽。幾回背父走風塵旅邸神魂多顛倒。不參禪。不矜教。一爐香篆縈繚繞。奔波肩擔沒來由。訪友尋師何日了。休外求。只內照衣裏摩尼無價寶。應聲現色忒分明。六道神光誰欠少。水自流。山自峭。靜裏觀來都入妙。笑他名利日忙忙。自在真修誰能造。月沉西。鐘報曉。漫說容顏未衰老。古來賢哲若河沙。誰非白骨埋荒草。獨此心。無壽天。脫離苦海無煩惱。百年身世等空華。空華勘破一長嘯。鉢囊懸。拄杖抝。撇却塵緣歸路早。人生定數已安排。佛本天真非矜造閒住庵。懶談道。吏難役兮君難召。禪牀鎮日坐忘機。碧眼胡僧覰不到。嚗晴檐。補破襖。一盂脫粟隨緣飽。敢云閉戶慕清高。一非目視諸方藐。生寡交。死絕弔。氣盡皮囊便撇掉。土埋火塟總由他。不賸兒孫免不肖。苦莫悲。喜莫笑。總是浮生夢未覺。大家拋卻瓜葛藤。刀環請唱還鄉調。有一言。最簡要。世人如入羅網鳥。欲脫羅網何處求。唯有勸君念佛好。

　　冬瓜和尚傳

　　冬瓜和尚。遺其名。姓孫。杭州人。嗜食冬瓜故名。出家華嚴庵。為人緘默。竟日遊行街市。寒暑無間。人莫之測。與鄰庵僧慧照為友。將寂之前。告照曰。新正六日吾行矣。汝合來送。屆期。和尚赴齋返。見照先在。曰。汝何來。照笑曰。汝與我約。特來相送耳。和尚曰。微子言。幾忘卻。遂盥沐。禮佛謂照曰。既行不可無偈。為我書之。怡然而逝。偈曰。
　　終日走街坊。心中念佛忙。世人都不識。別有一天堂。

　　尼道乾大師傳

　　尼道乾。字世禪。嘉禾雙溪。陳氏女。年十七出家。操履真實。順逆一如。庵設念佛堂。晝夜魚聲不絕者。垂四十年。嘉慶廿五年冬。示微疾。十一月十一日。謂其徒曰。吾明日寅時當去。至時說偈。命眾同聲念佛。吉祥而逝。偈曰。
　　八十八年。無貪無戀。歸去來兮。水清月現。

　　李知遙居士傳

　　李知遙。長安人。篤志淨土。為五會念佛。導諸眾善。晚得疾。忽云和尚來也。洗潄著衣。然香頂禮聞空中說偈。就牀上。泊然而化。異香滿室。眾共聞之。其偈曰。
　　報汝李知遙。功成果自招。引君生淨土。將爾上金橋。

　　王日休居士傳

　　王日休。字虗中。龍舒人。宋國學進士。棄官不就。專修淨業。布衣蔬食。日課千拜著龍舒淨土文十卷行世。普勸修持。導引咸修淨土。將卒前三日徧別道友。勗以精進。及期。禮誦如常。至三更忽厲稱佛數聲。唱言佛來迎我。屹然立化。其詩曰。
　　五更報曉莫貪眠。抖擻精神向佛前。一拜一聲彌陀佛。西方早種一枝蓮。

　　黃生居士傳

　　黃生。潭州人。以鍛鐵為生。每打鐵時。念佛不絕。一日占頌。令人書之且云。我去後。可將此頌流布。勸人念佛。即化去其頌曰。
　　玎玎璫璫。久煉成鋼。太平將近。我往西方。

　　周夢顏居士傳

　　周夢顏一名思仁。字安士。崑山諸生。博通經藏。深信淨土法門。自號懷西。嘗以眾生造無量罪。唯淫殺居半。因著戒殺書名萬善先資。懇切深痛。每過一切神祠。必祝云。願尊神發出世心。勿受血食。一心念佛。求生淨土。思仁自今二十四歲至壽盡。中間若殺一小魚蝦。乃至家中眷屬。若有一人傷一蚊蟻。尊神是糾是殛。迅雷殛碎所著書板。臨河見魚。仰面見鳥。不思救度。反萌殺機。亦同此誓。夢寐見人殺生。不能至心稱佛名號。發救度心。而反歡喜贊成其事。亦同此誓。其戒淫書。名慾海回狂。斷淫窮源。又輯勸修淨土書四卷。名西歸直指。又著陰隲文廣義三卷。引入出世法門。乾隆四年正。月與家人訣云。將西歸。請以香湯。卻之曰。我香湯沐浴久矣。談笑而逝。異香滿室。年八十四。其勸世歌曰。
　　今日奔馳。明日奔馳。忙忙碌碌何日住。使盡心機。結盡冤讐。總為妻兒作馬牛。妻兒是主我是奴。一逢使喚便奔波。妻兒是鎻我是囚。去去來來不自由。妻兒是繭我是蠶。被他裹住受辛酸。妻兒是井我是雪。只待填滿方休歇。世間多少烈丈夫。往往甘受妻兒苦。究竟妻兒何所用。生死分途不相共。不知撐開眼。看破娑婆險。不如用著力。快與魔王敵。阿彌陀。是我父。早辦慈心來救我。阿彌陀。是我母。早有法乳來養我。安養國。是我宅。黃金為地真難得。蓮花臺。是我胎。七寶為座佛持來。不須弄智巧。不要費錢財。只須口口是彌陀。念念在菩提。要往生。原容易。佛既提攜我。我學佛提攜。四恩三有盡回施。八難三途皆沾濟。將此西方九品蓮。處處栽培盡大地(此歌見古今襍錄)。

　　羅允枚居士傳

　　羅允枚。太倉人。以多病棄舉業。參檗巖。了徹向上。復回心淨土。康熙四十年秋。病且革。忽聞空中聲云。勝蓮居士。尚餘壽一紀。因自號勝蓮。時州人罕知修淨業。允枚倡念佛社三四處。諸善咸樂成之。年七十一。其年六月二日。徧別親友。告以初六日辭世。至期端坐說偈。偈畢寂然。家人哭喚不已。忽張目曰。累我更遲七日。至十四日。辰刻曰。大士來。合掌向西。稱佛而脫。其偈曰。
　　七十一年。拖著皮袋。今日撇下。何等自在。

　　彭希涑居士傳

　　彭希涑。字樂園。號蘭臺。蘇州元和廩生。二林居士從子也。少舉於鄉。喜疏食。因疾遂信向佛。持六齋。日課西方佛名。求生淨土。雖舟車南北。未嘗廢忘。嘗作回向詩數首。乾隆五十八年。十月三日。病[瘧-虍+雨]痢。絕口不及家事。日唯勸母念佛。十三日早。命人張接引像。移榻向西。至晚念佛。右脇而逝。異香滿室。其詩曰。
　　風力吹人豈自由。幻緣牽引惹閒愁。病魔天遣重重逼。垂死方悲不早修。
　　營營逐逐不如閒。人命須知呼吸間。卻恐修行迷正路。臨歧回首黑漫漫。
　　靜觀深時落日斜。了知極樂路非賖。十年蕩子無歸處。一念回光便是家。
　　心心相續憶彌陀。萬事浮雲一任他。何時命終生彼國。現前先已出娑婆。

　　姜見龍居士傳

　　姜見龍。字元標。吳縣人。好為諸善。家遂中落。習眼科自活。
　　初學長生術。一夕夢巉崖幽谷。陰風颯然。行數里。忽見天日。幢幡蔽空。寶輿中一人趺坐。身金色。見龍請救。輿中人言。汝能發願否。曰。願從今日。作佛家奴。曰甚善。明日當有比丘導爾修行。勿錯過。言畢不見。及旦。果有僧至。為言修行。無過念佛。能念佛。決生西方。得不退轉。疾成正覺。見龍大喜。日持佛名。聲徹里巷。乾隆四十三年。八月書偈而逝。年七十五。其偈曰。
　　脫卻五濁苦。往生極樂土。七寶蓮胎圓。一念成正果。

　　吳濂居士傳

　　吳濂。字芑謀。元和庠生。父奉佛。父病。僧來問疾。開示念佛法門。濂在旁。恍然有省。遂棲心淨業。為人簡默。念佛無間。人不知也。嘗語所知曰。我志固有大者在。一日小腹忽患瘤。瘤潰血不止。因賦詩二絕。臨沒前三日。預知時至。請僧助念。跏趺合掌而終。時嘉慶十九年。二月二十三日。其詩曰。
　　贅瘤還繫贅瘤身。自歎今生半廢人。四大本來無我相。皮囊雖好不多春。
　　不用良方不用醫。自家有病自家知。從今晝夜彌陀佛。證到金剛不壞時。

　　張師誠居士傳

　　張師誠。字心友。號蘭渚。湖州歸安人。為江蘇巡撫。見蘇城殺業重。屢出示勸戒。遇放生河嚴禁捕魚。署中不宴客。不殺生。已而長齋奉佛。棲心淨土。自號一西居士。擇前賢淨土論說。輯徑中徑又徑一書。後附淨土歌詠。其自作數首。最為警切。道光八年。乞假歸里。靜居斗室。一意西馳。逾年卒。臨終時。誦彌陀經畢。纔舉佛號至第五聲。寂然而逝。其詩曰。
　　佛緣幸遇識洪名。火急西歸此一生。不向此生拚力去。胞胎再入墮無明。
　　纔提佛號眾魔侵。降伏云何到一心。口耳相聞心應手。牟尼歷歷字推尋。
　　最怕臨期神識迷。舌根堅硬氣難提。若非平日心專一。那得資糧助往西。
　　業多常恐失人身。縱得人身亦火坑。欲出火坑無別術。風帆順水樂邦生。

　　蔣十八居士與妻同傳

　　蔣十八。妻者。海鹽人。中歲與其夫。合志修行。斷除愛慾。日誦大乘經。歷四十餘年。一日各洗潄更衣。炷香唱佛名各書一頌而逝。
　　蔣頌曰。
　　這個幻身。四大合成。今日分散。各歸其根。諸幻既滅。灰飛煙絕。如空中風。猶碧天月。既無障礙。又能皎潔。一切永斷。無有言說。四十年來。脫離嗜慾。惟闡大乘。朝誦暮讀。今朝撒手西歸。自有現成果足。
　　其妻頌曰。
　　看過蓮經萬四千。平生香火有因緣。西方自是吾歸路。風月同乘般若船。

　　馮善女人傳

　　馮氏。名法信。少多病。從慈受禪師求卻病方。師教以持齋念佛。遂信受。修西方靜觀。起居動靜。以西為歸。家事。淨業。兩不妨廢。十年如是。一日書偈畢。曰支那緣盡。行即西歸。其年十二月。語侍者云。吾已神遊淨土。而禮慈尊。萬億佛子。慶我得生其國。至宮殿林沼。與觀經所說無二。到者方知。乃合掌誦佛。右脇而逝。偈曰。
　　隨緣任業許多年。枉作耕牛大可憐。打疊身心早脫去。免將鼻孔被人牽。

　　崔善女人傳(載徃生集)

　　崔婆。淄州人。東平梁氏之乳媼也。為人樸愿。早斷葷血。主母晁氏。留意禪學。婆在旁。惟日誦阿彌陀佛。未嘗有間。年七十二下痢。持念益力。忽唱一偈。或問。婆何時當去。曰申時去。已而果然。茶毗時。舌獨不化。若蓮華然。其偈曰。
　　西方一路好修行。上無條嶺下無阬。去時不用著鞋韈。為有蓮華步步生。
　　古今女流。往生淨土。皆有祥瑞。百五十餘人。見聖賢錄。並種蓮集。其餘未曾目覽甚夥。今此書中。選女眾。非少也。因臨終未留詩偈者。故未錄。

　　蓮修必讀(終)

　　弟子眾等。一心頂禮十方常住三寶。釋迦世尊。文殊普賢。諸大菩薩。彌陀世尊。觀音勢至。清淨海眾。諸大菩薩。
　　證明攝受。發愿。合集功德。普皆迴向。弟子等眾。曠大劫來。至於今日。既迷本性。常在輪迴。三業六根無惡不造。三途八難無苦不嘗。生死浩浩。解脫何期。今遇最上乘。得生微信。聞淨土法。現已知歸。雖精進而恨其遲。倘懈怠而往生莫及。今刻此書。普利同流。警策身心。為淨邦之助。立長課以念佛。為西方之歸。普愿法界有情。聞此蓮音同植善根。伏愿父母師僧。歷劫冤親。一切靈蠢。蒙彌陀之愿光。承觀音之慈力。三障頓消。四土圓淨。偈曰。
　　法流心通　　化諸障礙　　信愿行圓　　超生蓮界　　普利十方　　度生靈快　　念佛三昧　　週流法界　　一該一切　　圓融無外　　法法靈通　　心心自在　　空諸娑婆　　同生清泰　　常持此心　　未來不怠