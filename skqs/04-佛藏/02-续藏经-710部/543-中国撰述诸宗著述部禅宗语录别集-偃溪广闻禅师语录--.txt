續藏經   偃溪廣聞禪師語錄
　(侍者門人)元清．淨志．普暉．元偉．光從．道鑑．道隆．惟實．妙高 編



　　偃溪禪師。八坐道場。學者奔赴。如水赴壑。所存句語。流傳諸方。一則並無一句踏襲。二則亦無一句重疊。三則塞盡知見理路。四則截斷葛藤窠臼。只此四著。盡掃近日法門獘病。宜其傑出一時也。吾因知偃溪平昔昔無說之說。學者讀之。當以無聞之聞。所謂單單只賣死猫頭。喫者通身冷汗流。作用不愧前輩矣。余不足以與此。聊提帙端。以識欣快。
　　開慶改元結夏日。晉陵尤焴。



　　得道之士。不言非少。有言非多。故曰。吾無隱乎爾。予豈好辯哉。以閉口為隱。以開口為辯。是盲者過。非日月咎。予觀　偃溪。平居泊然如閑雲。悄然如枯木。及其振衣踞座。隱隱鍧鍧。則有口者喪。伸紙奮筆。灑灑落落。則有手者縮。豈所謂大辯若訥。深藏若虗者耶。近代法末。號大尊宿者。未免重名聞著施利。履踐未離濁惡。說法豈有靈驗。偃溪獨忘懷聲利。味如嚼蠟。故其胸中流出。一一高妙。二十年後。話當大行。或問予。何以知之。曰我知言。
　　寶祐戊午。日南至。湯(漢)伯紀書。

　　佛智禪師偃溪和尚語錄目次

上卷
　　尤焴東澗序文(二首)　　顯應淨慈禪寺語錄　　香山智度禪寺語錄　　慶元萬壽禪寺語錄　　應夢山雪竇資聖禪寺語錄　　阿育王山廣利禪寺語錄　　淨慈報恩光孝禪寺語錄　　景德靈隱禪寺語錄

下卷
　　徑山興聖萬壽禪寺語錄　　普說　　法語　　偈頌　　佛祖讚　　自讚　　小佛事　　題跋　　遺表　　塔銘　　跋
　　 

　　偃溪和尚語錄卷上
　　佛智禪師初住慶元府顯應山淨慈禪寺語錄

　　　　侍者　如珠　編
　　師於紹定元年。七月二十四日入院。指三門云。不落化門。掃除露布。擬覓行蹤。鐵蛇橫臥。
　　佛殿。世尊三昧。迦葉不知。迦葉三昧。阿難不知。只今禮拜燒香。且道。是何三昧。喝一喝。
　　拈制府帖。行摩竭令。全憑者箇。用魔王印。亦憑者箇。只者箇是甚麼。度帖云。公驗分明。
　　拈法衣。提持也提持不起。絕毫絕釐。抖擻也抖擻不下。如山如嶽。噁。抹過小塘袈裟角。
　　指法座。目前機。向上著。掉臂因行。傾湫倒嶽。須彌燈王踏不著。遂陞座。
　　拈香云。此一瓣香。恭為今上皇帝。祝延　聖壽。萬歲萬歲萬萬歲。恭願。聖恩溥洽。徧十方無量剎塵。叡筭無疆。過三大阿僧祗劫。
　　次拈香云。此一瓣香。奉為　判府節制尚書。洎闔府尊官。增陪祿筭。
　　次拈香云。此香。輕如山嶽。重似毫毛。大江已南。天台已北。本於此。根於此。有來由無香氣。供養　前住徑山興　聖萬壽禪寺。
　　特賜佛心禪師。浙翁大和尚。用酬法乳。
　　趺座云。衲僧相見。啐啄猶乖。達士相逢。握鞭回首。有傍不甘底麼。致將一問來。
　　僧出問云。諸佛出世。說法度人。和尚出世。有何方便。師云。知恩者少。僧云。恁麼則粉骨碎身。師云。莫鈍置。僧云。只如三聖道。逢人即出。出則不為人。意旨如何。師云。斬釘截鐵。僧云。既出。因甚不為人。師云。賴是禪客。有此一問。僧云。興化道。逢人即不出。出則便為人。師云。截鐵斬釘。僧云。既逢人。因甚麼不出。師云。須是山僧答你者話。僧云。正當今日。和尚如何為人。師云。喫棒得也未。僧云。利劒拂開天地靜。霜刀舉起斗牛寒。便禮拜　師乃云。智不到處。道著頭角生。意在目前。非耳目所到。放過一著。坐斷十虗。卷舒立方外乾坤。縱橫挂域中日月。全殺全活。有放有収。正與麼時。還當得出世邊事也無。慣從五鳳樓前過。手握金鞭賀太平(敘謝不錄)。
　　復舉。寶公和尚。令人傳語思大禪師云。何不下山。教化眾生。目視雲漢。作甚麼。思大云。三世諸佛。被我一口吞盡。何處更有眾生。可以教化。
　　師云。思大一條脊梁硬似鐵。被草繩輕輕一絆絆倒。至今草窠裡頭出頭沒。
　　當晚小參。釋迦不出世。秤尾無星。達磨不西來。尺頭有寸。峭巍巍處平坦坦。平坦坦處峭巍巍。拈拄杖云。拈起也地轉天回。放下也風行草偃。摠不與麼時如何。靠拄杖。家住東州　復舉。藥山和尚小參。示眾云。有一句子。待特牛生兒。却向你道。時有僧出云。特牛生兒也。請和尚道。藥山云。將火來。僧抽身歸眾。
　　師云。藥山。探頭太過。傍若無人。者僧眼目精明。見機而作。若是一句子。猶欠悟在。
　　上堂。拈拄杖云。若作一句商量。淨慈謾諸人不得。不作一句商量。諸人謾淨慈不得。卓一下。事到理到。天平地平。因甚主山高案山低。
　　上堂。楊岐眼裡睛。臨濟頂中髓。一不成。二不是。點著不來。白雲萬里。
　　上堂。壁立千仞險。拍禪牀左邊。南院和尚。過者邊著。石火電光鈍。拍禪牀右邊。臨濟大師。過者邊著。摩訶衍法。離四句絕百非。喝一喝。三段不同。収歸上科。
　　中秋故舊至上堂。若論此事。如十五夜月相似。猶是滯在目前。光不透脫。直下頂門[翟*欠]瞎。黯黑乾坤。不妨於衲僧門下。有箇相見處。為甚如此。是我山中人。愛說山中話。
　　上堂。森羅及萬象。一法之所印。晝見日夜見星。松本直棘本曲。如何是一法。一冬二冬。叉手當胸。
　　上堂。德山入門便棒。蔗咬甜頭。臨濟入門便喝。飢過心荒。拈拄杖云。二大老性命。只今落在淨慈手裡。若不放過。盡大地瓦解冰消。靠拄杖。下座。
　　上堂。如佛見佛。佛無異見。如法說法。法無異說。觀音菩薩。將錢買餬餅。因甚放手却是饅頭。喝一喝。
　　蠲免墳事上堂。舉古德道。此事如一片田地相似。四至界畔。契券分明。一時分付諸人了也。只是中心樹子。猶屬老僧。師云。古人但有受璧之心。且無割城之意。爭知寺是　皇朝寺。僧為宋地僧。無私王化裡。依舊好山青。
　　佛成道上堂。錯錯。六載草繩空自縛。了了。開得眼來天大曉。古今天地。古今日月。古今星辰。拍膝云。劒去久矣。切忌刻舟。
　　上堂。語是謗默是誑。語默向上有事在。淨慈直下為汝說破。若也會得。向北黃河倒流。若也不會。城南草作黃色。
　　浴佛上堂。馬腹驢胎輥過來。通身滿面是塵埃。謾將香水年年洗。有人續得末後句。許你親見釋迦老子。
　　結夏小參。無為無事人。猶是金鎖難。何況立解立結。立修立證。無途轍中。翻成途轍。無計較中。翻成計較。大似好肉剜瘡。枷上著杻。且如何免得此過。若不入水。爭見長人　復舉。藥山和尚。久不上堂。知事請為眾說法。藥山云。槌鐘著。知事鳴鐘。大眾齊集。藥山歸方丈。知事云。承許為眾說法。為甚一詞不措。藥山云。經有經師。論有論師。爭怪得老僧。
　　師云。絲不如竹。竹不如肉。還他藥山老人。只如末後恁麼道時如何。猶把琵琶半遮面。不令人見轉風流。
　　次日上堂。大無外。小無內。南來北來。東倒西擂。不著佛求。不著法求。山中九十日。雲外幾千年。
　　謝新舊知事上堂。玉以火試。金以石試。水以杖試。劒以毛試。淨慈不恁麼。雪後始知松栢操。事難方見丈夫心。
　　上堂。聞佛生冤家。悟道染泥土。一日鉢盂兩度濕。人人欠他一點不得。總似今日。老胡有望。
　　道士至上堂。道生一。一生二。二生三。三生萬物。盡大地十箇有五雙。向者裡不疑。只如老子化胡成佛。何不化胡成道。畢竟誵訛在甚麼處。此去切忌舉著。
　　上堂。難難。幾何般。易易。直下是。也不難。也不易。常憶江南二三月。鷓鴣啼在深花裡。
　　上堂。拈拄杖云。恁麼會。便不是了也。乃橫按云。不恁麼會時如何。靠拄杖。洎合停囚長智。
　　中秋上堂。八月十五。月圓當戶。撩起便行。掀翻露布。長空雲暗雨漫漫。一段光明無著處。
　　上堂。捻聚也在我。放開也在我。三九二十七。菩提涅槃。真如解脫。拍膝云。明明向汝道。尚自不會。何況蓋覆將來。
　　開爐上堂。古佛心。只如今。拈拄杖卓云。繩牀震動。火鑪震動。靠拄杖。餬餅裡討甚麼汁。
　　上堂。巢知風。穴知雨。衲僧未舉先知。淨慈不敢相許。何故。發機須是千鈞弩。
　　至節上堂。說法不應機。總是非時語。長至令辰。天清地寧。伏惟知事。為眾竭力。首座大眾。心無二用。各各應時納祜。不存窠臼。慶無不宜。左之右之。管取十八不共。
　　上堂。說不到處。一句是一句。行不到處。一步是一步。行到說到。一狀領過。缺齒老臊胡。嵩山破竈墮。
　　上堂。拈拄杖云。若喚作拄杖子。埋沒己靈。不喚作拄杖子。辜負先聖。擲下拄杖。豈不見。雲門大師道。一大藏教。只說者箇。
　　歲旦上堂。元正新改旦。舉則舊公案。料掉沒交涉。閏年春色晚。
　　上堂。欲見太平。須撥亂乾坤。欲求知己。須掀翻海嶽。淨慈沒者閑工夫。端坐受供養。施主長安樂。
　　閏二月上堂。大盡小盡。三年一閏。全提半提。眼上安眉。有誵訛。沒巴鼻。放過一著。落在第二。
　　上堂。從來共住不知名。漆桶漆桶。任運相將只麼行。只恐不恁麼。自古上賢猶不識。癩兒牽伴。造次凡流豈可明。賴有者一句。
　　上堂。從上已來。一人傳虗。萬人傳實。便是棒頭喝下。截鐵斬釘。也只屙漉漉地。乃竪起拂子云。者箇因甚却到今日。
　　解夏小參。佛法二千年。毫髮不移。山中九十日。終始無間。窮十方三世。盡此土西天。一切處不留。一切處成就。何必南詢。在在覺城東際。不勞彈指。日月樓閣門開。衲僧門下。未為極則。若是箇漢。不墮時人功幹。不涉諸佛階梯。畢竟如何。拍禪牀云。一鏃破三關。分明箭後路　復舉。巴陵和尚。問僧云。遊山來。為佛法來。僧云。清平世界。說甚麼佛法。陵云。好箇無事禪客。僧云。早是多事了也。陵云。上座去年。曾在此過夏來。僧云。不曾。陵云與麼則先來不相識。下去。
　　師云。巴陵可謂孟嘗之門。者僧亦自慣能作客。進則進。退則退。直是賓主諧和。只如巴陵道。與麼則先來不相識下去。意在於何。三盞酒裝公子面。一枝花插美人頭。
　　上堂。馬祖陞堂。百丈卷席。淨慈看來。寸不如尺。
　　上堂。雲門放洞山三頓棒。嚼飯餧嬰孩。黃檗打臨濟三頓棒。按牛頭喫草。只今不犯絲毫。有箇方便。良久云。大事為你不得。小事自家擔當。
　　至節上堂。群陰剝盡。一陽來復。拈拄杖云。拄杖子隨鄉入俗。卓一下。六六不成三十六。
　　上堂。舉一明三。問十答百。風塵草動。剔起便行。一箇箇。謾他一點不得。伸手云。我手何似佛手。
　　除夜小參。一塵入正受。乾坤寂爾。諸塵三昧起。世界崢嶸。便見年窮歲盡。物換時移。東村王老夜燒錢。張公喫酒李公醉。直下大機頓發。不妨正眼流通。正與麼時。還有物不遷義也無。喝一喝。
　　復舉。古德云。我若向你道。又怕禿却我舌。我若不向你道。又怕啞却我口。還有為人處也無。
　　師云。說也說了。註也註了。意圖為人。却成賺人。
　　歲旦上堂。昨夜送殘年。今朝賀新歲。無量法門。百千三昧。拍禪牀云。又是從頭起。
　　謝新舊兩班上堂。祖令當行。全機穎脫。東過西。西過東。放則總放。收則總收。比如馬前撕撲相似。山僧只管看。
　　佛涅槃上堂。諸佛不出世。四十九年說。莫謗釋迦老子好。諸佛不出世。亦無有涅槃。莫謗釋迦老子好。有問今日因何特地。莫謗釋迦老子好。
　　上堂。拈拄杖。卓一下云。果滿菩提圓。又卓一下。花開世界起。為復神通妙用。為復法爾如然。連卓二下。將謂春歸無覓處。不知移向此中來。
　　結夏上堂。終日圓覺。未嘗圓覺。開眼溺牀。具足圓覺。住持圓覺。死水淹殺。何也。我王庫內。無如是刀。
　　謝都寺夏齋上堂。一句子。百味具足。盡情拈出。供養諸人。不是東山鐵酸豏。亦非楊岐栗棘蓬。顧視左右云。今日供養。何似昨日。
　　上堂。舉雲門因僧問。如何是諸佛出身處。門云。東山水上行。後來圓悟和尚云。若是天寧即不然。如何是諸佛出身處。薰風自南來。殿閣生微凉。
　　師云。恁麼會去。見雲門則易。見圓悟則難。不恁麼會去。見圓悟則易。見雲門則難。今日有人問。如何是諸佛出身處。只向他道。初三十一。中九下七。
　　開鑪上堂。三乘十二分教。大似說食。教外別傳。正是畵餅。端的要應時如風。應機如電。切忌暖處商量。
　　上堂。纔有所重。便成窠臼。卓拄杖云。山僧只管打開。諸人只管坐斷。暫時安在暗窗前。明日與君重計筭。靠拄杖下座。
　　元日上堂。新年佛法有。一舉四十九。新年佛法無。東壁挂葫蘆。今日重關還巨闢。幾多春色滿江湖。
　　佛涅槃上堂。四月八日生。二月半入滅。雖然生滅元空。正是全提時節。珊瑚枝枝撐著月。

　　住慶元府香山智度禪寺語錄

　　　　侍者　如珠　編
　　佛殿。雲門行棒。不可放過。香山禮拜。放過不可。從來献佛。不在香多。
　　踞方丈。要入香山室。須是香山人。未跨門時。攢眉回去。拍膝云。為汝保任此事。
　　拈府帖。箇是大丞相。只今與新香山。同入神通大光明藏底消息。若是沒量大人。切忌語脉裡轉却。
　　拈山門疏。叢林紀綱。衲僧巴鼻。詞鋒若差。鄉關萬里。
　　指法座。未舉步前踏著。未開口前道著。道著踏著。四海浪平。百川潮落。
　　當晚小參。大道只在目前。明破即不堪。要且目前難覩。未在更道。欲識大道真體。切忌跺跟。不離聲色言語。果然。從上以來。若佛若祖。無途轍中。翻成途轍。無露布中。翻成露布。新香山。有條活路。要與諸人共行。卓拄杖一下(謝詞不錄)　復舉。南泉和尚云。老僧自小牧一頭水牯牛。擬向谿東放。不免食他國王水草。擬向谿西放。不免食他國王水草。不如隨分納些些。
　　師云大小南泉。坐在者裡。何如東過西西過東。不妨水雲自若。忽若有云。也跳南泉不出。只向他道。非汝境界。
　　上堂。居一切時。不起妄念。與麼與麼。於諸妄心。亦不息滅。不與麼不與麼。住妄想境。不加了知。與麼中却不與麼。於無了知。不辨真實。不與麼中却與麼。拍禪牀。不因樵子徑。爭到葛洪家。
　　上堂。富貴却易。雪中斷却孃生臂。貧窮却難。覓心無處更何安。難難。夜來風色緊。孤客已先寒。
　　上堂。香巖門下。無禪無道。只有一座大蓬山。來者一一平分破。忽有人問。一座大蓬山。爭得人人周足。只向他道。恰好。
　　保福介石和尚至上堂。徑山末後句。開口成露布。拈拄杖云。香巖拄杖。路見不平。噁。同參面前。幾乎錯舉。靠拄杖下座。
　　聖節上堂。盡力道不得底句。不在天台。定在南嶽。山林千載。一時分明拈出。天台華頂秀。南嶽石橋高。
　　除夜小參。一法若有。山河大地平沈。萬法若無。森羅萬像顯煥。舊歲今宵去。去去實不去。新年明日來。來來實不來。擊拂子云。盡向者裡。一時擊碎了也。一法萬法。新年舊年。大地全收。千差一舉。絕去來。沒回互。回時更相涉。不爾依位住。
　　復舉。趙州因僧問。毫釐有差時如何。州云。天地懸隔。又僧問。毫釐無差時如何。州云。天地懸隔。
　　師云。肥不露肉。瘦不露骨。
　　歲旦上堂。達磨西來。是箇賣卜漢。為汝錐破卦文。至今未有人斷得。香巖新年頭。拈拄杖云。試為斷看。天地合其德。日月合其明。卓杖三下。却是地天泰卦。雖則內卦已明。更求外象。拄杖子。莫順人情。莫順人意。又卓三下。向下文長。吉無不利。
　　聖節滿散上堂。雲從龍。風從虎。聖人作而萬物覩。須彌槌。虗空鼓。而以音聲為佛事。拈拄杖云。更看拄杖子。作云何梵去也。卓三下。上來講讚。無限勝因。
　　上元上堂。百燈千燈。從一燈起。有處動地放光。無處放光動地。問訊燈明如來。慣打者般行市。
　　浴佛上堂。佛身無為。不墮諸數。且道作麼生浴。若人道得。可謂知恩報恩。脫或未然。隨汝世諦流布。
　　結夏小參。安住如來圓覺伽藍。黑牛臥死水。游戲文殊大人境界。癩馬繫枯樁。中道不居。二邊不立。入林不動草。入水不動波。無異狐貍渡水。有甚快活。直下掀翻大海。要覓知音。喝散白雲。始張意氣。何也。不入虎穴。爭得虎子　復舉。古德云。我若全舉宗乘。汝諸人。向甚麼處領會。所以古今獨露。隱顯無方。
　　師云。曙色未分人盡望。及乎天曉也尋常。
　　次日上堂。十五日已前。走殺闍黎。十五日已後。縛殺闍黎。正當十五日如何。從前汗馬無人識。只要重論蓋代功。
　　上堂。會得成障礙。不會不自在。山僧自小。不曾學脫空。會與不會。為汝一錘粉碎。擊拂子下座。
　　上堂。五日不陞堂。三八不入室。供是眾人辦。飯是借米喫。一夏以來。打淨潔毬子。要且不曾錯誤諸人。一絲毫許。還知麼。雖是善因。而招惡果。
　　上堂。達磨未來東土。官路少人行。皮髓分張之後。私酒多人喫。東頭賣賤。西頭賣貴。住住。近日王令稍嚴。不許攙行奪市。
　　上堂。炎炎普熱。紛紛下雪。百丈耳聾。黃檗吐舌。
　　中秋上堂。拈拄杖云。我若拈起。汝便向未拈起時作道理。腦後拔箭。我若不拈起。汝便向拈起處作主宰。眼中添屑。卓一下。一片月生海。幾家人上樓。
　　至節上堂。便恁麼散去。已是俗氣不除。那更說佛說法。雪上加霜。拍禪牀起云。且救得一半。
　　上堂。舉芭蕉因僧問。如何是透法身句。蕉云。一不得問。二不得休。僧云。某甲不會。蕉云。第二度來。與汝相見。
　　師云。芭蕉與麼道。且道答者僧話。為者僧說。鴛鴦繡出從君看。不把金針度與人。
　　歲旦上堂。新年頭。舊年尾。第一句下明宗旨。三世諸佛不知有。是第二句。貍奴白牯却知有。是第二句。且如何是第一句。惱亂春風。
　　上元上堂。風瀟瀟。雨瀟瀟。黑漫漫。明皎皎。過去燈明佛。面皮厚多少。

　　慶元府萬壽禪寺語錄

　　　　侍者　光從　道鑑　編
　　佛殿。者一坐具地。阿誰無分。釋迦自釋迦。彌勒自彌勒。且還聞上座。全放全收去也。
　　指法座。向下轉去。誰不知有。向上轉去。如十日竝照。若是覆盆之下。爭恠得山僧。
　　上堂。六祖不會。誰云卞璧無瑕纇。達磨不識。生鐵蒺藜當面擲。碓搗磨磨。風吹日炙。無位真人汗滴滴。
　　因池鰻現上堂。拈拄杖云。是則如龍無角。非則似蛇有足。平地上走殺多少人。見也見得。識也識得。萬壽道不是不是。畢竟是箇甚麼。擲下拄杖。龍蛇易辨。衲子難謾。
　　上堂。唯一堅密身。一切塵中現。近見不如遠聞。千聞不如一見。西風一陣來。落葉兩三片。
　　上堂。青天白日。閙市人多。鳥道玄途。龍門客少。目前機頂門竅。一語不來。三十年後。
　　上堂。用東山暗號。虎頭戴角出荒草。唱少林一曲。六六不成三十六。看不足。聽不足。斷絃須是鸞膠續。
　　冬夜小參。聲前一句。有祖以來互狼籍。末後一機。劫空已前早漏逗。天不能蓋。地不能載。顢顢頇頇。七花八裂。儱儱侗侗。收拾不上。眼目定動底。言下自合知時。機思遲回底。目前未免蹉路。還知萬壽落處麼。花須連夜發。待曉風吹。
　　復舉。法昌和尚。與感首座。喫果子次。昌拈起橘子云。者箇滋味。何似黃龍。感云。須待嘗過始得。昌云。驗人端的處。下口便知音。感云。末代禪師。多虗少實。
　　師云。法昌香餌輕拋。首座上他鉤線。當時待他拈起橘子抽身便起。不唯坐斷法昌舌頭。亦乃表顯黃龍頭角。
　　至節上堂。日南長至。第一義諦。未舉先行。討甚巴鼻。畢竟如何。鲇魚上竹竿。一日一萬里。
　　上堂。佛未出世時會得。將經寺裡看。達磨既來後會得。擔水河頭賣。別有生機一著。不落今時。因甚也道未在。臨濟三玄。浮山九帶。
　　上堂。諸人被十二時辰使。彩奔齪家。老僧使得十二時辰。飯飽弄箸。趙州雖是傾腸倒腹。天堂未就。地獄先成。
　　結夏小參。單明自己。不了目前。鬼窟裡頭出頭沒。若了目前。不明自己。平地上脚後脚前。暗透兩重關。不行心處路。掃除窠臼。別有生涯。正是鄭州出曹門。料掉沒交涉。何況發大機顯大用。活鱍鱍如鳥雙翼。轉轆轆如車二輪。解結兩忘。目足竝用。不啻死水裡作活計。若約衲僧門下。十萬八千。未為遠在。
　　復舉。巖頭因僧問。浩浩塵中。如何辨主。頭云。銅砂鑼裡滿盛油。又僧問雲峰悅和尚。浩浩塵中。如何辨主。峰云。波斯入閙市。
　　師云。二老宿。有開天下人眼。有瞎天下人眼。
　　結夏上堂。十字街頭。大圓覺海。逐色隨聲。家風落賴。討甚西天樣子。一任東倒西擂。
　　上堂。過橋斷橋。得路塞路。須是千人萬人中。羅籠一箇半箇。其餘隨分著衣喫飯。倚墻靠壁。守死而善道者。敗軍之兆。
　　中夏上堂。九旬過半。見成公案。明眼衲僧。打疊不辦。萬壽棗子渾崙吞。打鼓普請諸人看。看看。睦州擔板。
　　佛心禪師忌拈香。三十年已前。聞名不如見面。三十年已後。見面不如聞名。一不是。二不成。盞子裡燒香。紫雲靉靆。拈起香云。見麼面目見在。
　　開鑪上堂。行脚僧無一箇。法昌賣弄風流。古鏡闊如火爐。雪峰起模畫樣。撿點將來。熱時熱殺。寒時寒殺。誰知冷灰裡。九轉透缾香。
　　上堂。非風旛動。仁者心動。浣盆浣盆。非風鈴鳴。我心鳴耳。漆桶漆桶。盡古往今來。和泥脫墼。有甚麼限。還知萬壽落處麼。劫石有銷日。虗空無盡時。
　　聖節啟建上堂。調雲門曲。發向上機。唱太平歌。樂無為化卓拄杖一下。只將千古意。傾盡此時心。
　　上堂。祖師不來。曹溪路上生深棘。善財別後。樓閣門前草自青。直下穿過髑髏。換却眼睛。欲入洪波裡。須是弄潮人。
　　聖節滿散上堂。盡大地為全機。縱橫挂域中日月。徧世界為妙用。卷舒立方外乾坤。正與麼時。如何是知恩報恩句。黃河三千年一度清。
　　佛生日上堂。佛未出世時。脚跟下好與一錐。拈拄杖卓一下。予命唐天。口食唐土。佛出世後。頂門上好與一劄。又卓一下。唐禮過三。唐樂過五。
　　結夏小參。十方同聚會。前三三後三三。箇箇學無為。切忌喚鐘作甕。此是選佛場。深坑萬丈。荊棘參天。心空及第歸。有處著你在。者些子。如水上按葫蘆相似。觸著便動。捺著便轉。百草頭閙市裡。逢佛殺佛。逢祖殺祖。活鱍鱍地。方顯其英靈。自餘清風月下。不知凉兔漸遙。洞庭湖邊。不知片帆已過。懵懵懂懂。何足較之。何故。選佛若無如是眼。假饒千載又奚為。
　　復舉。臨濟因定上座問。如何是佛法大意。濟下禪牀搊住。定擬議。濟與一掌拓開。定佇思。傍僧云。定上座何不禮拜。定禮拜起。忽然契悟。
　　師云。當時黃檗處。喫六十棒底。向甚麼處去。若盡令而行。說甚麼定上座便是傍僧。也痛與一頓。佛法大意。未到斷滅。
　　謝夏齋上堂。諸方雙行。萬壽獨用。果然一箇半箇。放箸忘恩。便知世法即是佛法。佛法即是世法。其或未然。拍禪牀云。且放此話大行。
　　砌僧堂入堂上堂。身淨則佛土淨。心平則世界平。擡脚不起底。游戲神通。下脚不得處。縱橫十字。龍象蹴踏非驢所堪。要知麼。保福入僧堂。
　　蔣山石谿和尚至上堂。破圓悟一關。開衲僧活路。雲離鍾阜。潮打空城。盡大地人。知是石谿和尚。出沒卷舒之用。只如擘破面門。現大人相。又且如何湊泊。杖頭曲尺并翦刀。須知不是閑和尚。
　　至節上堂。一冬二冬。叉手當胸。廿一廿二。兩手摸鼻。前輩恁麼道。萬壽恁麼舉。只是諸人。不得恁麼會。若恁麼會。天地懸殊。
　　除夜小參。鐘聲纔動鼓聲催。看取如今是甚時。閙浩浩中靜悄悄。須臾小立是便宜。敢問法筵清眾。那裡是便宜處。擬為說舊年尾佛法。劒去久矣。切忌刻舟。擬為說新年頭佛法。見彈求炙。又恐早計。不如將我五祖師翁。所陳家宴。重向風前燈下。長吹慢打。淺斟低唱。管顧諸人一上。遂舉拂子云。囉囉招。囉囉搖。囉囉送。其間忽有人出云。長老長老。大年三十夜。幸是清寥寥白滴滴。似者般殘杯冷炙。何堪拈出。只向他道。但管喫果子。莫問樹曲六。
　　復舉。石門聰和尚。因僧問。年窮歲盡時如何。門云。東村王老夜燒錢。又僧問洞山初和尚。生死以何為津梁。山云。年盡不燒錢。
　　師云。善行無轍迹。善擊無繩縛。二大老。突出本分鉗鎚。不勞餘刃。叢林後世。追風捕影。要見古人。遠之遠矣。
　　歲旦上堂。識得一。萬事畢。上下四維無等匹。張公醉倒街頭。元是李公喫酒。置之莫問。拽占波國。與新羅國闘額。是何境界。舉頭天外看。誰是我般人。
　　上堂。真正舉揚。人荒道絕。隨家豐儉。尺短寸長。衲僧門下。有價數。沒商量。一夜落花雨。滿城流水香。
　　拈度牒上堂。幸自可憐生。須要護身符子作麼。拍禪牀。者裡一提提得。人人頂門眼正。箇箇肘後符靈。方知傾國不換。黃金不博。雖然。畢竟誰是得者。良久云。但辦肯心。必不相賺。
　　結夏上堂。如來圓覺。三月安居。良醫之門。藥多病甚。萬壽通汝活路。拍禪牀云。鐵壁鐵壁。
　　上堂。盡山河大地。只作一句道却。普使有情無情。同向句下明宗。萬壽緩緩地向伊道。不是不是。

　　慶元府應夢名山雪竇資聖禪寺語錄

　　　　門人　師夔　編
　　指三門。者裡聚集少時。為汝諸人三門頭。良久云。還知麼。寶所在近。
　　佛殿。前是千丈懸崖。後是萬仞孤峰。直下若不放一頭低。坐者立者。轉動不得。
　　拈制府帖。從上以來。無不知有。因甚被渠一把把定。不把定。裂破重關。行摩竭令。
　　法座。千聖頭邊。星移斗換。八面絕遮攔。打皷普請看。
　　陞座。拈香祝聖罷。(問答不錄)乃云。大用現前。不存知見。得路塞路。過橋斷橋。如月到中峰。如風行萬壑。人境互顯。賓主交參。嶺頭多白雲。有曲誰聽。澗下足流水。無絃不彈。且聲和響順一句如何。主山高案山低(謝詞不錄)。
　　復舉。臨濟侍德山次。山云。今日困。濟云。寐語作麼。山便打。濟掀倒禪牀。
　　明覺和尚拈云。二員作者。具啐啄同時眼。有啐啄同時用。雪竇擬向饑鷹爪下奪肉。饑虎口裡分餐。敢道二俱瞎漢。若檢點得出。許你天下橫行。
　　師云。毫釐上定當。絲髮裡無差。莫道二俱瞎漢。三箇也有。
　　當晚小參。住翠峰好。住雪竇好。大小明覺。性命落在別人手裡。分疎不下。新雪竇。要行便行。大地從教荊棘生。得住且住。靈蹤更在猿啼處。不是格外機。亦非量外事。雖然如是。蠱毒之鄉。水也不可嘗他一滴。
　　復舉。開山通禪師。因僧問。如何是密室。通禪師云。不通風信。僧又問。如何是密室中人。通禪師云。諸聖要覩不見。
　　師云。通禪師。[鈃-廾+(尸@向)]鐍太固。不知堂奧俱露。若要語離巢道。須是別有出身一路始得。何也。只有照壁月。且無吹葉風。
　　留兩班上堂。過去一年復一年。未來一日是一日。拶到力盡神疲。依舊正好著力。豈不見道。一切自仍舊中得。
　　上堂。默默。無上菩提從此得。了了。金雞一拍扶桑曉。衲僧門下。二俱漏逗。
　　上堂。不用低頭。思量難得。物有定價。錢是足陌。
　　九日上堂。菊花開時是重陽。又言。九日是重陽。西風無帽落。西風索索。南山何處是。南山蒼蒼。恁麼也得。不恁麼也得。仰面不見天。低頭不見地。誰知遠煙浪。別有好商量。
　　上堂。適間從僧堂中來。人人如白衣拜相。少間從法堂下去。箇箇如晝錦還鄉。若也知得。諸人有沒量罪過。若也不知。山僧今日失利。
　　至節上堂。拈拄杖云。天地與我同根。萬物與我一體。竪四橫三。橫三竪四。全無巴鼻。討甚巴鼻。卓拄杖。陽氣發時無硬地。
　　謝首座藏主秉拂。都寺冬齋上堂。好日多同。好本多同。東山會裡。通事舍人。今日却在雪竇門下。要人吞底。是楊岐栗棘蓬。要人透底。是楊岐金剛圈。且道一大藏教中。還有者箇消息也無。兩處打開。一處捻聚。
　　聖節上堂。河清海晏。天平地成。佛手遮不得。鑿井而而飲。耕田而食。帝力何有哉。合掌云。吾禱久矣。
　　佛成道上堂。雪竇雪寒。雪山雪寒。悟與未悟時。大地鐵一團。不妨北斗面南看。
　　臘月廿五。供土地上堂。年窮歲盡。水冷雲寒。靈從何來。聖從何起。有知音者。便謂。今日敲唱雙行。大與雲門古曲同調。只向他道。土地前更添一分。
　　御書至上堂。拈香祝聖罷。趺座(問答不錄)乃云。大人具大見。大智得大用。為此一大事。顯此一大緣。體大道之無門。信大方之無外。發山川無窮之祕。大為特書。示文彩未彰已前。大作佛事。如天普葢。似地普擎。遂令入夢之山。寅奉有神之筆。直得含珠林與祥風競起。錦鏡水與和氣爭流。正與麼時。發揚格外之機。上侈域中之大。一句如何。帝基磅礴三千界。　聖壽延鴻億萬年。(臣)僧　(廣聞)恭奉聖旨。特賜本寺應夢名山四大字宸翰(臣)僧領眾迎接。歸寺永鎮此山。陞于此座。舉揚正法眼藏。上祝聖壽無疆(臣)上感　聖恩。上感　聖恩。下情無任感天荷　聖。激切屏營之至。復說偈云。含珠林上碧崔嵬。曾入　仁皇夢裡來。今日恩從九天下。無邊剎海走風雷。
　　上堂。達磨九年面壁。不敢正眼覰著。神光三拜而立。至竟何曾踏著。覰著踏著。彩石渡頭看。陳年斷貫索。
　　上堂。說心說性。說玄說妙。雪竇者裡。是小家惡口。學佛學法。學禪學道。諸人分上。是鶻臭布衫。秦不收。漢不管。閒來石上從頭數。得到清平有幾人。
　　佛生日上堂。古釋迦出世。點胸點肋。傍若無人。老雲門令行。眼親手辦。泥裡撼樁。用底是銅公塘。使底是鐵奉化。佛法那時早是與麼了也。入鄉隨俗。又爭怪得今日。卓拄杖一下。
　　結夏小參。陞法華堂。未入法華室。喫溈山飯。不參溈山禪。便令一步進得百尺竿頭。正好一時颺在千丈巖下。茲夏百二十日長期。來日當獻最初供之辰。移在今夜。吹唱不比東山家宴。須別作箇管顧。拈拄杖云。借水獻花。借花獻水。不妨制禮作樂。竪拄杖。云還見麼。禮云禮云玉帛云乎哉。卓拄杖云還聞麼。樂云樂云。鐘鼓云乎哉。從來美食難中飽人。若是良馬。不由鞭影。
　　復舉。溈山在方丈內臥。見仰山入來。溈乃轉面向裡臥。仰云。某甲是和尚弟子。不用形迹。溈作起勢。仰便出去。溈召云。寂子。仰乃回來。溈云。聽老僧說箇夢。仰低頭作聽勢。溈云。為我原看。仰取一盆水。一條手巾來。溈遂洗面了。纔坐。香嚴入來。溈云。我適來與寂子。作一上神通。不同小小。嚴云。某甲在下面。了了得知。溈云。子試道看。嚴乃點一椀茶來。溈歎云。二子神通。過於鶖子。
　　師云。神僊祕訣。父子不傳。溈山帶水拕泥無大人相。雪竇道。擎茶度水。不無二子。若是神通。未夢見在。
　　次日上堂。貞女不著嫁時衣。好兒不使分時財。只如一夏九十日。如何排遣。拍禪牀云。切忌坐在者裡。
　　端午上堂。舉古有老宿。於門上書心字。窗上書心字。壁上書心字。後來法眼和尚道。門上但書門字。牕上但書窗字。壁上但書壁字。今日看來。一等是隨邪逐惡。若無白澤之圖。豈有如是妖怪。雪竇不然。以拂子畫一畫云。天行已過。使者須知。
　　上堂。一人所在也須到。命若懸絲。半人所在也須到。失却鼻孔。只如無人所在也須到時如何。拍禪牀云。三段不同。收歸上科。
　　請監收上堂。一番兩番新雨過。前村後村年已熟。試問蒲團上打坐。何如催人打禾穀。五祖道底。
　　上堂。赤肉團上。壁立千仞。好與三十棒。孤峯頂上。目視雲霄。好與三十棒。此六十棒。一棒也較不得。雖然。未必善因。而招惡果。
　　上堂。行棒行喝。好肉剜瘡。舉古舉今。潑人惡水。直饒說得。地搖六震。天雨四花。不如歸堂喫茶。
　　上堂。聞時富貴。見後貧窮。妙高臺上。打得一轉。便道山是山。飛雪亭外。著得隻眼。便道水是水。殊不知。正是東西不辨。涇渭不分。忽有箇出來道。山不是山。水不是水時如何。學語之流。
　　上堂。難難。幾何般。時節難。道路難。貧窮布施難。富貴學道難。難難。達磨不會。大難大難。
　　至節上堂。物理有代謝。時節不相饒。西家君子道長。東家小人道消。有甚麼限。拈拄杖云。雪竇者裡不然。有人會得。堂前露柱放光。分文不直。若人不會。壁邊拄杖生節。價增十倍。卓一下。貴買賤賣。
　　上堂。了了了。家近扶桑最先照。知知知。一雙紅杏換消梨。莫莫莫。金雞啄破瑠璃殼。住住住。鳳棲不在梧桐樹。過者四重關了。五里牌在郭門外。
　　上堂。不挂本來衣。莫行心處路。雪竇說一丈。諸人行一丈。雪竇說一尺。諸人行一尺。是則是。靈利衲僧。要且未在。何故。曹谿波浪如相似。無限平人被陸沉。
　　聖節上堂。客從遠方來。遺我徑寸璧。中有四箇字。字字無人識。且道是甚麼字。起身立云。天子萬年。
　　謝牛太尉上堂。若論衲僧門下事。如兩刃交鋒相似。戰必勝。攻必取。眼親手辦。雷動風行。具殺活之機。人天罔測。全卷舒之用。佛祖猶迷。只如中軍帳內。坐致太平。功歸何所。箭穿紅日影。須是射鵰人。
　　淨慈無極和尚遺書至上堂。放出焦尾大蟲。咬殺南山猛虎。動地號悲風。白日無行路。笑中擺手出長安拶得虗空筋骨露。流水落花攔不住。
　　佛生日上堂。佛之一字。吾不喜聞。出商君令。道著佛字。潄口三日。用司農印。古人與麼。是則是。殺人一萬。自損三千。雪竇普請浴他。意在於何。良久云。皇天無親。惟德是輔。
　　結夏上堂。日消萬兩黃金。斷定不著。水消一滴不得。斫額有分。西天禁制令嚴。雪竇有箇方便。普請山河大地。若草若木。若佛若祖。情與無情。出拂子。擊禪牀云。咸入此宗。須知死水不藏龍。
　　上堂。天平地平。河滿井滿。臨濟口門窄。德山棒頭短。鐵蒺藜。黃金彈。直下來也。急著眼看。
　　謝眾僧焙經上堂。鑪鞴之所。鈍鐵猶多。黃面老子。具正徧知。只知撒土拋沙。欺胡謾漢。不知性命。落在弟子手中。二千年後。橫拕倒拽。只如雪竇恁麼舉。也是把火助熱。
　　中夏上堂。二千年前舊公案。九十日夏過一半。雪竇道得十成。猶虧一半。諸人全身擔荷。未搆一半。靈利漢。不赴兩頭。不住中間。要且只救得一半。且如何是那一半。雲行雨施。三草二木。
　　大慈大川和尚至上堂。咄咄咄。力囗希。大慈知處。雪竇不知。雪竇知處。大慈不知。且道。不知箇甚麼。禪子訝中眉埀。
　　上堂。極小同大。極大同小。官路行人少。私酒醉人多。風前三三兩兩。不妨水雲自若。忽若下山三步。有人問著東山下左邊底。須是對他始得。若對不得。前頭大有事在。
　　赴育王辭眾上堂。飛雪亭前水。妙高聲頂雲。雲有出山勢。水無投澗聲。恁麼會去。不隔絲毫。若也眼目定動。別峰相見。

　　慶元府阿育王山廣利禪寺語錄

　　　　侍者　復森　編
　　佛殿。你若坐時我須立。我若立時你須坐。展坐具云。黃面老瞿曇。透者些不過。
　　踞方丈。見法堂悟去。望剎竿回去。鄮峰未點頭在。何故。大海若知足。百川應倒流。
　　拈勑黃。龍蟠鳳逸。日照天臨。如來三昧門。寰中天子勑。其或見聞不脫。觀聽尚留。和大地人。一時領過。
　　拈制府疏。用毗盧正印。揭仲尼日月。一字不著畫。八字無兩丿。藏主但恁麼拈出。
　　指法座。先大慧。不持寸鐵。向者裡。布徧地刀鎗。先佛照。不動一塵。向者裡。種參天荊棘。新育王。快便難逢。破二作三去也。便陞座。
　　拈香祝聖罷。(問答不錄)乃云。威音王已前。早是不著便。何況然燈後。麻纏紙裹。證據師承。三令五申。七花八裂。千鈞不立錘處。進得步。拶得行。左手斫方。右手斫圓。萬德不將來時。轉得身。通得氣。閉門造車。出門合轍。明月照無盡。清風來未休。(謝詞不錄)復舉。阿育王。問賓頭盧尊者。承聞尊者。親見佛來。是否。尊者策起眉毛。良久云。會麼。王云。不會。尊者云。阿耨達池龍王請佛齋。貧道是時亦預其數。師云。神通妙用則不無尊者。被阿育王一問。直得額頭汗出。口裡膠生。
　　上堂。善言言者。言所不能言。善迹迹者。迹所不能迹。明眼衲僧。撞墻撞壁。既是明眼衲僧。因甚撞墻撞壁。文殊蹉過維摩詰。
　　歲旦上堂。拈拄杖云。大機圓應。大用現前。卓一下。斬新日月。特地乾坤。知恩方解報恩。
　　謝前堂遠無外上堂。多子塔前。平分半座。險崖句裡。水泄不通。風從虎兮雲從龍。
　　端午上堂。五月五天中節。盡大地人。無不向門頭戶底。呪土書符。育王門下。身心一如。身外無餘。四明山色開畫圖。
　　上堂。朝入伽藍。暮成正覺。俊哉俊哉。一念成道。三世情盡。快哉快哉。衲僧門下。猶是鈍在。何故。若是箇漢。從孃肚裡。跳將出來。便解作獅子吼也。擊拂子下座。
　　解夏小參。機不離位。墮在毒海。撥轉向上竅。大地亡鋒結舌。點出當頭著。豁開金鎖玄路。朝遊南嶽。暮往天台。不動一塵。一移一步。一夏與兄弟。東說西話。看翠巖眉毛在麼。老老大大。有年無德。保福道。作賊人心虗。是精識精。長慶云。生也。看錮鏴著生鐵。雲門云。關。虎頭虎尾一時收。直下有人。著得隻眼。不妨出一叢林。入一叢林　復舉。青林虔和尚到洞山。山問近離甚處。林云。武陵。山云。武陵法道。何似此間。林云。胡地冬抽笋。山云。別甑炊香飯。供養於此人。林便出去。山云。此子。向後走殺天下人在。
　　師云。青林雖然見機而作。盡力[跳-兆+孛]跳。未免只在洞山架子下。
　　上堂。無下脚處。拶得一步。正是藤蛇纏足。無下口處。突得一句。正是露布纏身。一處不通。兩處失功。兩處不通。觸途成滯。如何得脫灑去。南有雪峰。北有趙州。
　　重九謝兩藏主上堂。人間九月又九日。善財去後無消息。何止門前草自青。黃花滿地成狼藉。六祖不會。達磨不識。大藏小藏。以拂子擊禪牀。盡從者裡流出臘八上堂。入山還出山。鐵壁復鐵壁。衲僧門下。擊拂子云。不消一擊。黃面瞿曇。散宅亡家。盡大地人。眼橫鼻直。喝一喝。
　　聖節散上堂。六殊勝地。無越此山極殊勝。八吉祥中。唯有今朝最吉祥。於殊勝中顯殊勝。於吉祥中顯吉祥。萬年千載壽。一瓣九天香。
　　佛涅槃上堂。四十九年。已是収拾不上。涅槃會裡。欺得當時無人。今日即有。明日即無。若是育王。便與推倒紫磨金軀。何也。死在弟子手中。不為分外。
　　謝後堂秀首座上堂。控佛祖大機。廓人天正眼。便恁麼夫。入得育王門。要見育王人。遠之又遠。試看海上明公秀。何似堂中首座簡。
　　上堂。牛頭橫說竪說。不知有向上關棙。興化在大覺棒下。見臨濟先師。於黃檗處。喫棒底道理。獅子咬人。韓盧逐塊。
　　開鑪上堂。雪峰輥毬。祕魔擎杈。德山行棒。臨濟下喝。諸大老。何用許多氣力。拈拄杖云。山僧尋常。只是因風吹火。卓一下。今日失利。
　　謝等慈上堂。行羅漢慈。破劫賊故。行菩薩慈。安眾生故。行如來慈。續慧命故。行平等慈。又且如何。嶺雲海月俱耕徧。拽杷拕犁卒未休。
　　上堂。達磨面壁。雲門念七。玉本無瑕。彫文喪德。
　　上堂。畫龍看頭。畫蛇看尾。雪山冷坐六年。此處無金二兩。少林面壁九年。俗人沽酒三升。喝一喝。向道莫行山下路。果然猨呌斷腸聲。

　　住臨安府淨慈報恩光孝禪寺語錄

　　　　侍者　元清　淨志　編
　　三門。南屏山高。西湖水急。還聞偃溪水聲麼。左右顧視云。從者裡入。
　　拈勑黃。坐斷天下人舌頭。諸佛不知。捩轉天下人鼻孔。達磨不識。人天儼臨。　皇帝有勑。
　　拈府疏。釋迦已往。彌勒未生。正當今日。佛法委在大資相公手中。機梭不動。文彩縱橫。不墮聲前。亦非句後。但只恁麼拈出。貴圖兩得相見。
　　陞座。拈香云。此一瓣香。恭為今上皇帝。祝延　聖壽萬歲萬歲萬萬歲。恭願聖心廣大。盡夷夏莫不包容。叡筭綿長。等河沙安可紀極。
　　次拈香云。此一瓣香。恭為中殿皇后。　皇子公主。暨中宮天眷。竝同伏願福壽高固。如五須彌。智慧淵冲。過四大海。
　　次拈香云。此一瓣香。奉為　大丞相樞使國公　大參樞使相公　同知參政相公。竝同伏願　德尊周召。措天下於泰山之安。威懾蠻夷。復境土於三河之舊。
　　次拈香云。此一瓣香。奉為　判府安撫　大資相公。都運大監殿撰侍郎。伏願　股肱　上聖。膏澤下民。一日九遷。千秋五福。
　　次拈香云。此一瓣香。奉為前住徑山興聖萬壽禪寺。特賜佛心禪師大和尚。用酬法乳之恩。
　　趺座。(問答不錄)乃云。法爾不爾。建立則乖宗。掃除則失旨。不建立。不掃除。新淨慈。有水船行。無水步行。借路經過。入王舍城。南山起雲。北山下雨。佛法未怕爛却。何故。九天雲靜封疆闊。王道無私掉臂行(敘謝不錄)　復舉巨宋太宗皇帝。因臥雲菴僧朝見。太宗問云。臥雲深處不朝天。因甚到者裡。僧無語。雪竇明覺代云。難逃至化。
　　師云。天開地闢。日照月臨。者僧遇而不遇。掣金殿鎖。撞玉樓鐘。明覺鼓舞盛時。如何是今日對揚一句。良久云。報恩有分。
　　當晚小參。水歸滄海。萬派朝宗。月到中天。無幽不燭。似衲僧行處。如衲僧用處。明頭合暗頭合。盡情打入宗鏡光中。爾時雷峰塔。與慧日閣。交頭偶語。不覺不知。被鏡光一爍。於是議論鋒起。統一為多。統多為一。知他是祖意教意。於此光中。分疎不下。是致永明忍俊不禁。為之剖決佛祖要妙。非競辯而可求。新官不理舊事。向下文長。付在來日　復舉。黃檗云。自達磨大師到中國。唯說一心。唯傳一佛。以佛傳佛。不說餘佛。以法傳法。不說餘法。法即不可說之法。佛即不可取之佛。乃是本源清淨心也。
　　師云。黃檗是箇作家。因甚作座主見解。法即不可說。佛即不可取。果然以此為極則。達磨一宗。掃地而盡。
　　謝新舊兩班上堂。建立法幢。扶持法社。左之右之。風流儒雅。全卷全舒珠走盤。正法眼藏增高價。
　　徽宗皇帝忌日上堂。彩儀仙仗五雲間。只作先皇舊日看。莫道空餘弓劒在。威風凜凜逼人寒。
　　中殿慶寶蓋。祝　聖上堂。風動旛動。非風旛動。仁者心動。一語歸宗萬國朝。風鳴鈴鳴。非風鈴鳴。即汝心鳴。六鰲隨掣三山起。豁開頂門正眼。提持向上大機。騰今耀古絕遮攔。帀地普天沒回互。一一交羅。如華藏界。重重無盡。若帝網珠。意在目前。花添錦上。數百衲子。同聲慶讚。半千尊者。動地放光。頭頭現富壽多男。物物藹春風和氣。可謂奇特中示奇特事。殊勝中顯殊勝因。正與麼時。如何是報恩一句。帝力丘山重。君恩宇宙寬　復說偈云。吾佛廣大華藏海。法隨法行隨建立。此寶華王獅子座。上有寶蓋從天垂。古來寶積長者子。手持此蓋同供佛。佛以智慧威神力。一一寶蓋合為一。南山去天尺五近。王城不異毗耶城。彼時心即此時心。以此莊嚴作佛事。綵幢寶旛雜金碧。問見層出生光輝。猶如微風吹萎花。而復更雨新好者。仰觀三千大千界。於此蓋中悉充徧。一一世界既亦爾。線蹊針孔無不然。豈止一佛與二佛。盡十方佛現其中。廣長舌相熾然說。萬法一法靡不周。　皇上心與佛心通　皇上壽與南山齊。無負此恩與此蓋。臣心有如此山爾。
　　上堂。今日熱似昨日。諸人各宜保愛。
　　中秋上堂。正好修行。簷前捧月。正好供養。水中撈月。拂袖便行。掉棒打月。一即三。三即一。馬駒踏殺天下人。兔子何曹離得窟。
　　上堂。山前一片閑田地。將謂忘却。叉手叮嚀問祖翁。好不丈夫。幾度賣來還自買。契書是甚麼人作。為憐松竹引清風。以拂子擊禪牀。利動君子。
　　上堂。如來禪祖師意。一不成二不是。直下拶得行。轉得身。吐得氣。又何待鼇山店上。古佛廟前。方始瞥地。
　　上堂。十字街頭石幢子。無你遮護處。一聲江上侍郎來。無你回避處。衲僧家。朝出暮入。脚前脚後。也須子細。忽然築著磕著。淨慈拄杖。別有分付。
　　上堂。六年冷坐。九年面壁。碓搗東南。磨推西北。
　　聖節上堂。風不鳴條。雨不破塊。塵塵剎剎全彰。總是大人境界。北極高照南山外。
　　上堂。禪非意想。道絕功勳。去此二途。比如太平時節。駕輕車行熟路。無往不可。要望德山臨濟門下遠矣。何也。畫前元有易。刪後更無詩。
　　結夏小參。會則事同一家。不會則萬別千差。同天而天。處人而人。原夫。能天能人者。豈天人之所能哉。肇法師。道則太煞。只得八成。仁者見之謂之仁。智者見之謂之智。百姓日用而不知。故君子之道鮮矣。先儒似則也似。猶虧一半。南山從來不曾脫空。所至以九十日為一夏。未甞錯誤諸人。一絲毫許。若也會得。東勝身洲打皷。西瞿耶尼上堂。其或未然。長連牀上。有粥有飯　復舉。僧問曹山。清稅孤貧。乞師賑濟。曹山召稅闍梨。稅應喏。山云。清原白家三盞酒。喫了猶道未沾唇。
　　師云。稅闍黎。用影身術。老曹山。用縛虎機。雖然。且道那裡是佗喫酒處。
　　次日上堂。人有南北。道無南北。上中下座。虗空逼塞。其中有一人半人肯去。說甚開粥相待。南山別甑炊香。未為分外。
　　上堂。召大眾。是法非思量分別之所能解。三七日思惟是事。好不丈夫。十萬里遠泛重溟。誣罔後世。汝等諸人。寮舍中來。僧堂內去。如虎插翼相似。却來者裡。眼眨眨地。欠箇甚麼。
　　掛御書華嚴法界。正徧知閣牌。大機圓應。具正徧知。大用現前。提向上著。袖裡神鋒未動。目前文彩全彰。闡開百千三昧妙門。不墮二十四家書法。來自黃金殿。高垂日月之光。照映白玉毫。益壯湖山之勝。即此華嚴法界。何殊寶樓閣前。一點水墨。兩處成龍。二千年事。盡在今日。且如何是今日事。　天子萬年。
　　端午上堂。寫王公符。用商君令。師多鬼亂。藥多病甚。南山門下。却有一這真言。只欲行其所無事。即說呪曰。牀窄先臥。粥稀後坐。耳聵要聲高。眼昏宜字大。彈指一下。
　　上堂。知見立知。即無明本。知見無見。斯即涅槃。安楞嚴破句讀了。剛道。有箇悟處。未免聽事不真。喚鐘作甕。春草碧色。春水綠波。送君南浦。傷如之何。竹原菴主。破句讀了。剛道。有箇見處。莫將鶴唳。誤作鶯啼。南山雖是弓弦上結紐。貴圖兩得相見。且道。誵訛在甚麼處。孔門弟子無人識。碧眼胡僧笑點頭。
　　上堂。拄杖頭邊。天台南嶽。草鞋跟底。峨嵋五臺。超方衲子。便令搆得跨門一機。猶隔關在。若是三千里外。有定誵訛眼目。須喫南山拄杖始得。何也。重賞之下。必有勇夫。
　　佛心禪師忌辰拈香。用東山暗號。誑謼盲聾。起東菴正派。渾無氣息。淨慈當時於無氣息處。已是自謾。今無可酬之恩。又無可雪之屈。仁義道中。不問缾香楓香。一時拈出。惱亂叢林無了日。
　　謝源靈叟慶雲谷二首座至上堂。閙市無人。龍門有客。漆桶相揩。渾無軌則。一時輥入草窠中。盡西湖之西。北山之北。還道著接手句麼。山上鯉魚。南山白額。
　　何山雲山和尚。遺書至上堂。一法若有。脫羅籠處。萬象平沉。萬法若無。沒遮護時。紅塵滿地。如孤雲行空。如寒月即水。擬從於此覓雲山。何啻白雲千萬里。
　　中秋上堂。水清月現。動隨影轉。水清月不現。背手新羅箭。踏翻水椀便行。墮在解脫深坑。三大老。總似閉目中秋坐。只知第二月。如何是第一月　以拂子打圓相云。切忌眼花。
　　謝日東山垠方菴上堂。相逢不拈出。猶是東山左邊底。舉意便知有。又是方菴外邊事。南山快便難逢。聲東擊西。持方入圓。貴要諸人知有。擊拂子云。一點成龍兩處全。何如兄弟添十字。
　　九月初十上堂。九日已無黃栗糕。十日依然有黃菊。何須九日記重陽。黃花開時意自足。東籬若謂見南山。鷂子已過新羅國。
　　冬夜少參。聲前敲唱。腋下剜襟。格外提持。袖頭打領。不有通天作用。未免總涉周由。真淨道。石霜普會云。休去歇去。冷湫湫地去。是謂二乘寂滅之樂。雲門云。一切智通無障礙。拈起扇子云。釋迦老子來也。是謂法喜禪悅之樂。德山棒臨濟喝。是謂三世諸佛。慈悲喜捨之樂。除此三種樂。不為樂也。真淨老子。以己方人。不唯埋沒先賢。亦乃失却隻眼。淨慈門下。無孔笛氈拍板。隨分酬唱。只貴應時納祜。豈不見道。飯蔬食飲水。曲肱而枕之。樂亦在其中矣　復舉。溈山問仰山云。仲冬嚴寒年年事。晷運推移事若何。仰山叉手近前而立。溈山云。情知子答者話不得。香嚴云。某甲偏答得者話。溈山理前問。香嚴亦叉手近前而立。溈山云。賴遇寂子不會。
　　師云。仰山前不搆村。香嚴後不迭店。還知溈山。年老心孤麼。
　　至節上堂。日南長至。吉無不利。凍破泥團。花開碓觜。
　　臘八上堂。言而足。終日言而盡道。言而不足。終日言而盡物。道物之極。言默不足以載。非言非默。義有所極。者些說話。盡大地人。無有不知者。要見黃面老子。直是天地懸殊。何也。天上星地下木。
　　元日上堂。盡大地撮來。如粟米粒大。拋向而前。打鼓普請看。老雪峰。當時向人面前。寫了一本曆日。天下後世。只知夜暗晝明。往往蹉過中間事。南山何以謝昇平。今日當陽盡拈出。寶祐改元。王春書月。萬派朝宗。千車合轍。
　　聖節上堂。夫說法者。如法而說。香祝南山。壽比北闕。
　　大川和尚。遺書至上堂。來無地頭。大川全在一毫収。去無方所。靈蹤更在猿啼處。虗空迸綻。等閑換却諸方眼。山河起舞。撼動天關搖地戶。大眾還知澗東末後句麼。彼彼三昧。彼彼不知。此意分明說向誰。
　　上堂。舉處微和尚。因僧問。三乘十二分教。體理得妙。與祖意。是同是別。微云。須向六句外鑑。不得隨他聲色轉。僧云。如何是六句。微云。語底默底。不語不默底。總是總不是。汝今作麼生。僧無語。
　　師云。者僧好箇問頭。又却龍頭蛇尾。處微來風深辨。墮在句後聲前。撿點將來。唱教門中則不無。若是祖師門下。也大遠在。
　　謝兩班上堂。一喝分賓主。照用一時行。喝一喝。也有賓也有主。也有照也有用。龍得水時添意氣。虎逢山色長威獰。
　　上堂。習學謂之聞。多口阿師。絕學謂之隣。是汝見處。過此二者。是為真過。是則是。未免和矢合溺。何故。毗婆尸佛早留心。直至如今不得妙。
　　解夏小參。纔有所重。便成窠臼。拍禪牀云。長期短期。望雲種樹。義學玄學。緣木求魚。便令窺藩不入。據鼎不甞。正是聖量未忘。無轉身路。三世諸佛。口掛壁上。六代祖師。舌上生茅。天下老和尚。竝在架子下。討頭鼻不著。淨慈門下。如何通信。四海如今清似鏡。行人莫與路為酬　復舉。仰山問僧。甚處來。僧云廬山。仰山云。曾到五老峯麼。僧云。不曾到。仰山云。闍黎不曾遊山。雲門云。此語慈悲之故。有落草之談。
　　師云。者僧不道不曾遊山。只欠慎初護末。不能坐斷仰山舌頭。仰山不道勘者僧不破。只欠些子慈悲。不能截斷雲門葛藤。淨慈恁麼道。不圖打草驚蛇。只要後人檢責。
　　上堂。召大眾。祖師意百草頭。衲僧眼拄杖頭。得路塞路。看樓打樓。須知眾穴一毫収。
　　九月初十上堂。採菊東籬下。悠然見南山。與麼說話。十箇有五雙。盡道南山錯舉。即今人人總在南山者裡。且道。有何所見。若有所見。自緣今日人心別。若無所見。未必秋香一夜衰。
　　大拙西堂。赴嚴州天寧上堂。大辯若訥。大巧若拙。如說而行。如行而說。只如行說不到時如何。瀟灑谿山。一天風月。
　　東谷和尚遺書至上堂。唱新豐曲。風清古格。聲前轉調入無生。恰應雲門臘月拍。無影樹下。古渡頭邊。要知東谷末後句子。須待洞水逆流。
　　上堂。世事悠悠。不如山丘。臥藤蘿下。塊石枕頭。先德道。正好喚起了打。著甚來由。南山道。慙愧慙愧。若是箇漢。自然別有生涯。
　　上堂。舉趙州因僧問。狗子還有佛性也無。州云無。師頌云。忽地晴天霹靂聲。禹門三級浪滂澎。幾多頭角成龍去。鰕蟹徒勞努眼睛。

　　住景德靈隱禪寺語錄

　　　　侍者　普暉　元偉　編
　　三門。一句語具三玄門。一玄門具三要路。直下重重透徹。許你縱橫十字。
　　踞方丈。開却門。達磨來也。拈起拄杖云。還喫得棒也未。良久。靠拄杖云。果然。
　　拈勑黃。示眾云。卷動地風雷。揭麗天日月。盡大地情與無情。只眨得眼。何故。正勑已行。
　　拈府疏。箇是判府安撫詳定尚書。無量妙義門。廣大言辭海。若也會得。當知二千年事。毫髮不移。
　　陞座拈香。祝　聖罷。僧出問云。地搖六震。天雨四花。大眾臨筵。請師祝　聖。師云。須彌頂上擊金鐘。僧云。三春果滿菩提樹。一夜花開徧界香。師云。逼塞虗空。僧云。欲識佛性義。當觀時節因緣。時節因緣即不問。如何是佛性義。師云。山僧今日開堂。僧云。記得肅宗皇帝。問忠國師。如何是十身調御。國師云。檀越踏毗盧頂上行。此意如何。師云。皇天無親。惟德是輔。僧云。恁麼則頂門一著輝天地。耀古騰今作者知。師云。古之今之。僧云。山河增瑞氣。草木盡霑恩。師云。道得著。
　　乃云。拈花未曾。盡十方世界。風颯颯地。是句非句。全提半提。甚處得來。所以道。目前無法。一點靈犀自通。意在目前。九曲明珠暗度。不是目前法。非耳目所到。千車合轍。萬派朝宗。正與麼時。有定古今之機。分緇素之眼。方知靈山一會。何異今日(敘謝不錄)　復舉。孝宗皇帝。宣問佛照禪師云。釋迦雪山六年。所成者何事。佛照奏云。將謂陛下忘却。師云　孝宗皇帝問處。當陽乾坤獨露。佛照禪師。仰酬至化。鐘鼎刻銘。還知太平無象一句麼。但見皇風成一片。不知何處是封疆。
　　當晚小參。德山小參不答話。迅雷不及掩耳。趙州小參要答話。倚天長劒逼人。一等是箇時節。其奈土曠人稀。今夜一塵不動。要與從上爭鋒去也。良久。吽吽。
　　　復舉。乳源和尚示眾云。西來的的意。不易舉唱。時有僧出禮拜。乳源云。是甚麼時節出頭來。便歸方丈。
　　師云。乳源入泥入水。傍若無人。者僧一往可觀。雖活如死。可惜當時一眾。若具衲僧氣息。纔聞舉著。各自散去。直饒乳源全機。也較三十里。
　　上堂。一升三合。拄杖頭邊。萬水千山。草鞋跟底。未言先領。誰家竈裡無烟。撩起便行。是處井中有水。莫道空來又空去。許多途路不相辜。
　　謝府施法被上堂。花添錦上幾重重。針劄將來不露鋒。佛手分明遮不得。蓋天蓋地顯吾宗。
　　上堂。朝看東南。暮看西北。一見便見。一得永得。靈雲謾道見桃花。臨濟未是白拈賊。
　　浴佛上堂。有世界。以音聲為佛事。有世界。以香飯為佛事。若是大用現前。不存軌則。靈山今日。普與大眾。同出隻手。同用一機。說甚黃面老子。便是千佛出頭。免者一杓不得。擊拂子一下。
　　結夏小參。盡十方世界。是沙門一隻眼。頂門上脚跟底。時時九夏。日日三秋。若是行時無說路。正在半途。說時無行路。猶欠一著。正當今夜。行到說到時如何。山僧從來。不曾與人葛藤　復舉。雪峯示眾。拈拄杖云。我者箇。為中下機人。時有僧出云。忽遇上上機人來時如何。峯拈起拄杖。雲門云。我不似雪峯打葛藤。遂拈拄杖云。我者箇。為中下機人。忽有人問。上上機人來時如何。劈脊便棒。
　　師云。雪峯葛藤猶可。雲門葛藤愈甚。若是靈隱則不然。忽有人問。上上機人來時如何。且坐喫茶。
　　次日上堂。大無外。小無內。南來北來。上載下載。忽有一人半人。不入者保社。靈隱却許佗。因甚如此。老胡有望。
　　謝秉拂幹齋上堂。聲前収。句後殺。兩堂賓主歷然。少處減。多處添。一味法門平等。平如鏡面。險似懸崖。若是眼裡瞇[目*黎][目*麻][目*累]。看即有分。
　　上堂。祕魔擎杈。魯祖面壁。官路不行。拗曲作直。雖然如是。一日不作。一日不食。
　　上堂。舉利山因僧問。眾色歸空。空歸何所。山云。舌頭不出口。僧云。為甚如此。山云。內外一如故。
　　大慧云。事存函蓋合。理應箭鋒拄。須還利山始得。若是徑山。即不然。或問。眾色歸空。空歸何所。芍藥花開菩薩面。椶櫚葉散夜叉頭。為甚如此。但辨肯心。必不相賺。
　　師云。言前定旨。句後明宗。須還徑山始得。靈隱即不然。或問。眾色歸空。空歸何所。即向佗道。天高東南。地傾西北。為甚如此。疑則別參。
　　中夏上堂。百二十日長期。今朝恰過半。過去己過。不用說破。未來未至。切忌擬議。現在無住。何須再舉。拍禪牀一下。須信鑊湯無冷處。
　　上堂。目前機。量外事。巢知風。穴知雨。百鍊鋼。千鈞弩。擊拂子。擬不擬。箭後路。
　　上堂。世界恁麼熱。今日何似昨日。庭柯一葉落。前秋不覺後秋。通方達士。未舉先知。不是俊流。徒勞啗啄。
　　謝雲門此軒新承天中際和尚上堂。撥開若耶谿上雲。高挂峨嵋峯頂月。大用不存軌則。瞎人何止一城。無毫髮間。無前後際。只今吳越令行。惱亂春風未已。
　　中秋上堂。有則水裡月。無則形名兆。以拂子。打圓相云。即此是達磨眼睛。亦謂之衲僧頂門竅。若也會得。二十年到。曾與麼來。苟或未然。吞吐機前。二俱失照。
　　上堂。從上發大機。顯大用。捩手翻羹。轉喉觸諱。須知有德山棒。無下手處。有臨濟喝。無啟口分。雖然。不是苦心人不知。
　　九月旦。石屏赴護國上堂。東去西去。脚頭脚尾沒回互。南來北來。鐵壁銀山盡豁開。擬即失。動即乖。試看楊岐跨驢。何似玄沙斫牌。
　　上堂。法法本來法。無法無非法。釋迦老子。向諸人眉毛上。豁開百千妙門。眼睫內。廣演無量妙義。見你諸人。不知不覺已。入摩竭陀國去也。何於一法中。有法有不法。
　　資壽如菴一都寺。施法被陞座。說偈。吾佛舒廣長舌相。不即此座亦不離。爾時寶積諸長者。持七寶蓋而獻佛。如菴道人道機熟。今亦即色以明心。攢花簇錦出新好。而以組綉作佛事。一一針孔一世界。一一花葉一如來。森羅萬象影重重。莫不一法之所印。此座非高亦非廣。此被非闊亦非狹。舒即大千悉彌滿。收入微塵不迫窄。譬如隨色摩尼珠。是被光明亦如是。晝夜常轉如是輪。須彌燈王為作證。
　　佛成道上堂。雪山六年覰不破。七處九會說不到。合水和泥。招因帶果。殊不知。衲僧門下。北斗東轉。南斗西移。
　　上堂。拶得行時。方知玄路絕。智不到處。道著頭角生。縱使驅耕夫牛。奪飢人食。別有生涯。猶是不著便。不見道。纔有一絲頭。便有一絲頭。
　　聖節上堂。河清海晏。含有象於不言。天成地平。謝無私於何處。靈山蘊界不居。萬緣不涉。只於出入息間。供養承事無量壽世尊。而作佛事。且道。是知恩耶。報恩耶。
　　元宵謝新首座。兼開平西堂。赴東山上堂。燃無盡燈。示無盡意。藕絲竅裡逗須彌。蟭螟眼中放夜市。一等是舊話重行。且道。是多子塔前。險崖句裏。良久云。東山下左邊底。
　　上堂。始從鹿野苑。大驚小怪。終至跋提河。伎倆已盡。於是二中間。未暇鞠勘汝在。未甞談一字。葛藤窠裡出頭來。黃面老子。教佗踏著衲僧向上關棙。何處有今日。
　　上堂。舉長慶云。寧說阿羅漢。有三種毒。不說如來。有二種語。不道如來無語。只是無二種語。保福云。如何是如來語。長慶云。聾人爭得聞。保福云。情知儞向第二頭道去也。長慶云。如何是如來語。保福云。喫茶云。
　　師云。七出八沒。七縱八橫。是則二俱作家。不是則二俱漏逗。畢竟誵訛。在甚麼處。良久云。欲得不招無間業。莫謗如來正法輪。
　　端午上堂。盡大地是藥。善財善採不善用。文殊能殺不能活。拈拄杖云。靈山今日。信手拈來。應箇時節。但是有病之病。與夫無病之病。普令一箇箇。一人人。卓一下。換骨洗腸。眼橫鼻直。
　　上堂。一句絕離微。渾崙無縫罅。善財七日。尋覓不得。趙州五年。分疎不下。靈山今日。快便難逢。為通一線。六月賣松風。人間恐無價。
　　上堂。佛法無人說。雖慧不能了。是何言歟。菩提離言說。從來無得人。救得一半。盡大地撮來。如粟米粒。會則便會。無端老雪峯。打鼓普請看。
　　解夏小參。文殊三處度夏。龍象蹴踏。非驢所堪。老宿一夏不說話。鵝王擇乳。素非鴨類。靈隱九十日內。一且不住本覺。二且不守佗玄。畢竟如何。修身鍊行。恐辱先也。
　　復舉。馬大師云。一切語言。是提婆宗。以者箇為主。雲門云。好語。只是無人問我。時有僧問。如何是提婆宗。門云。西天九十六種。汝是最下種。雪竇云。赤旛被者僧奪了也。師云。雲門以勢欺人。雪竇抑強扶弱。撿點將來。總是外道見解。
　　次日上堂。靈山又見一夏不說。陳年舊話。青州衫重七斤。廬陵米作麼價。
　　謝勤維那。虎維那。泉南持鉢歸上堂。海外同歸用亦同。靈山有此兩雲峰。萬人叢裡高標上。只貴重論蓋代功。
　　中秋上堂。圓處圓還缺。缺處缺還圓。人爭看今日。月只是常年。南泉拂袖便行。鼓山拂袖歸眾。說甚衲僧門下。直是重處偏墜。薄處先穿。
　　謝書記上堂。舉雲門因僧問。如何是清淨法身。門云。六不収。後來圓悟云。雲門只道得一半。若問道林。如何是清淨法身。只向他道。一不立。
　　師云。圓悟與麼。也只道得八成。靈隱今日。更資一路。又要二大老。兩得相見。妙處無私。辭鋒可驗。十字縱橫。文不加點。
　　上堂。色心不二。彼我無差。以拂子。擊禪牀云。主山高。案山低。森羅顯煥。萬象樅然。更待截鶴續鳧。夷岳盈壑。何啻白雲千里萬里。
　　至節上堂。一年復一年。一冬復一冬。海水知天寒。枯桑知天風。諸人了了常知。甚處是如如不動。拍禪牀云。一陽生也。
　　上堂。大智發於心。且莫草草匇匇。於心何處尋。果然。古人與麼。大似大開口。了合不得。
　　聖節上堂。十方國土中。惟有一乘法。如天普蓋。似地普擎。野老謳歌。漁人舞棹。只如蒲團上打坐。佛殿裡燒香。又且如何。恩大難酬。
　　除夜小參。道無蹊徑。平地裡礙却潼關。其數河沙。法離見聞。劒刃上翻得身來。萬中無一。除是不存窠臼。不立孤危。戢玄機未兆已前。進得一步。家貧難辦素食。藏冥運即化之際。突得一句。事忙不及草書。三九二十七。菩提涅槃。真如解脫。睦州陳蒲鞋。倒腹傾膓。猶欠一著。如何是那一著。角吹新歲曲。梅放去年花。
　　復舉。丹霞一日。與龐居士行次。見一泓水。士以手指云。得恁麼也還辨不出。霞云灼然。是辨不出。士乃戽水。潑霞三下。霞云。莫恁麼。莫恁麼。士云。須恁麼。須恁麼。霞戽水。潑士三下。士云。正當恁麼時。堪作甚麼。霞云。無外物。士云。得便宜者少。霞不語。士云。誰是落便宜者。師云。莫恁麼。須恁麼。得便宜。落便宜。戽水相潑。小兒子戲。
　　上堂。智門蓮花。趙州庭栢。不用低頭。思量難得。
　　上堂。吾本來茲土。傳法救迷情。面皮厚多少。一花開五葉。結果自然成。蕪纇清平。盡西天此土之鐵。不能鑄此一錯。且諸人向甚處見祖師。
　　佛涅槃上堂。舉世尊。臨入涅槃。文殊請再轉法輪。世尊云。文殊。吾四十九年住世。未甞談一字。今請吾再轉法輪。是吾曾轉法輪耶。
　　師云。文殊為眾竭力。世尊滿口含霜。雖然如是。千言萬語無人會。又逐流鶯過短墻。
　　三月旦上堂。陌上桃花。庭前翠竹。竹無省人之意。花無悟人之心。靈雲香嚴。合著石調。玄沙寂子。逐惡隨邪。良久云。誰在畫樓沽酒處。相邀來喫趙州茶。
　　安撫供水陸上堂。舉王常侍。一日判事次。米和尚至。常侍竪起筆。米和尚云。還判得虗空麼。常侍擲下筆。入去。
　　師頌云。機輪活脫走珠盤。妙處都盧在筆端。竪起依然還放下。靈鋒寶劒倚天寒。
　　結夏上堂。四月十五。靈山直舉。捻聚處放開。放開處捻聚。且道。與西天阿蘭那寺所說。是同是別。良久云。百丈耳聾。黃檗吐舌。
　　上堂。佛子住此地。踏著依前不相似。即是佛受用。切忌喚鐘而作甕。經行及坐臥。常在於其中。鶴有九臯難翥翼。馬無千里謾追風。
　　青苗上堂。口欲談而詞喪。心欲緣而慮忘。滿慈鶖子曾未知。龍樹馬鳴齊卷舌。靈山今日破微塵。拍禪牀云。出經卷。明朝後日。釘釘膠粘。一箇半箇。破句讀却。說甚麼。一周佛事。十方虗空。悉皆消殞。
　　徑山石谿佛海禪師遺書至上堂。多添少減。滅却白雲正傳。詐啞佯聾。摟盡松源窟穴。攪翻四大海。話行三十年。若謂歐峯破鐵連寨。碎鐵蒺藜。要見徑山。猶未可在。畢竟甚處相見。十方無壁落。徧界黑漫漫。
　　開鑪上堂。舉趙州因僧侍次。州挾火示之云。你不得喚作火。老僧道了也。復挾起火云。會麼。僧云不會。州云。此去舒州。有投子和尚。汝去必能為汝說。僧到投子。投子問。近離甚處。僧云趙州。投子云。趙州有何言句。僧舉前話。投子云。汝會麼。僧云不會。乞師指示。投子下禪牀。行三步。却問會麼。僧云不會。投子云。汝歸舉似趙州。僧歸舉似趙州。州云。投子與麼。不較多也。師云。二大老。更相發明。兩箇五百。要成一貫。不覺墮在者僧手中。畢竟那裡是不較多處。
　　上堂。天寒人寒。風動旛動。與麼與麼。大難大難。一二三四五。放待冷來看。

　　偃溪和尚語錄卷上
　　偃溪和尚語錄卷下
　　住徑山興　聖萬壽禪寺語錄

　　　　侍者　道隆　編
　　三門。乘流而行。過徑即止。猶是時人升降處。只今脚後脚前。通汝活路。
　　佛殿。提起坐具云。捻聚放開。放開捻聚。黃面瞿曇。無回避處。
　　龍王殿。燒香。一縷烟蓋天蓋地。一滴水為雨為霖。誰見龍王宮殿深。
　　踞方丈。拍禪牀云。者裡是吾父翁券內事。縱橫殺活。妙在不傳。趙州親見老南泉。
　　拈勑黃。挂域中日月。立方外乾坤。從至尊至貴中得來。向無欲無依中流出。雲行雨施。三草二木。
　　陞座拈香云。此一瓣香。恭為今上皇帝。祝延　聖壽。萬歲萬歲萬萬歲。恭願　南山比壽。增聖壽以無疆。北海為年。資卜年而更遠。
　　趺座。(問答不錄)乃云。是法非思量分別之所能解。山上有鯉魚。水底有蓬塵。拈拄杖。靠右邊云。國一祖師。過者邊著。龍門上客。未舉先知。門外遊人。徒勞斫額(謝詞不錄)。
　　復舉。世尊陞座。文殊白槌云。諦觀法王法。法王法如是。世尊便下座。
　　師云。法王法令。頭正尾正。只如世尊便下座時。如何。路入桃源深更深。
　　當晚小參。孤峯頂上。百草頭邊。無古無今。無彼無此。三十年已前。嶺雲澹泞。三十年已後。澗水逆流。聞者見者。少喜多嗔。南來北來。撞墻撞壁。且誵訛在甚麼處。此去三十年後。切忌舉著　復舉。趙州因僧問。二龍爭珠。誰是得者。州云。老僧只管看。
　　雪竇云。看即不無。爭即不得。且道扶者僧。扶趙州。
　　師云。趙州看也看得。雪竇扶也扶得。只是不知此珠來處。
　　上堂。恁麼也不得。不恁麼也不得。恁麼不恁麼。總不得。衲僧門下。者些子。如南方人。送蠱毒相似。裹以金帛。置之道傍。過者莫敢正眼覰著。覰著即禍事禍事。
　　上堂。一有多種。二無兩般。花根本艶。虎體元斑。因甚缺齒老胡。九年覰不破。
　　上堂。言無展事。語不投機。承言者喪。滯句者迷。者裡如萬仞龍門相似。風濤洶湧。風雷變化。只在須臾。若是鱗龍頭角。翻身一擲。騰過太虗。稍若躊躇。燒尾曝腮有分。
　　中殿降錢。供水陸陞座。僧問。日暖風和三月天。五峯峯頂藹祥烟。椒庭一道恩光普　聖筭延鴻億萬年。請師祝贊。師云。妙高山色青更青。僧云。向上還有事也無。師云。佛手遮不得。僧云。記得佛慈禪師云。內祕菩薩行。外現聖人身。內行外身。是一是二。師云。天下人共知。僧云。萬象森羅影現中。又作麼生。師云。華嶽連天秀。黃河徹底清。僧云。只如中殿。興隆佛法。作大福田。錦上鋪花。一句如何。師云。照天照地。僧云。劫石有消日。皇恩無盡時。禮拜歸眾。
　　師乃云。摩訶衍法。離四句。絕百非。唱愈高。和愈寡。聞箏起舞。熟處難忘。絕聽雨花。望空啟告。衲僧門下。眼觀東南。意在西北。纔恁麼。便不恁麼。何故。此曲祇應天上有。人間能得幾回聞。
　　復說偈云。天生有大福德人。與佛同時同現瑞。是知心與佛心同。母儀天下同化育。如春及物春無迹。如月印水月無痕。天人中來道機熟。應身摩耶顯慈力。與天同壽福元元。萬年密贊無為治。山林演此無為法。是亦名為報恩者。
　　浴佛上堂。一花開天下春。古佛為甚麼不著便。雪竇恁麼。大似蕭何制律。徑山今日無端。鐘聲鼓聲竝奏。法堂前大殿裏。累及諸人不著便。雖然。禍不入慎家之門。
　　結制小參。大用現前。不存軌則。拈一放一。得失兩忘。前三後三。聖凡俱泯。若是凡情未盡。聖量未忘。未免病翮棲蘆。困鱗止濼。古德道。十五日已前。不得離我者裡。若離者裡。有鉤鉤你。十五日已後。不得住我者裡。若住者裡。有錐錐你。便令鉤錐永息。猶為敗落清時。鐵網徒自縵空。長城豈當至化。只如不落數量。脫灑一句如何。當門不用栽荊棘。後代兒孫惹著衣。
　　復舉。睦州上堂。問僧正云。監寺聻。正云不在。州云都監闍梨聻。正云不在。州云上座聻。正云不在。州云三段不同。今當第一。向下文長。付在來日。
　　師云。無麵餺飥。人知難作。出在睦州手頭。自然不同。
　　上堂。結夏已過半月。是知無無不是。寒山子作麼生。山前麥熟也未。
　　上堂。舉睦州因僧問。一言道盡時如何。州云。老僧在你鉢囊裡。僧問雲門。一言道盡時如何。門云。裂破。
　　師云。忽有人問徑山。一言道盡時如何。只向佗道。退後退後。
　　上堂。德山入門便棒。臨濟入門便喝。往往作棒喝會者。如稻麻竹葦。雖然。被堅執銳者。望堯舜之治。遠矣。
　　解夏上堂。九夏賞勞。叢林事例。擊拂子云。徑山退身三步。許與諸人論量。若謂有一法與人。山僧眉鬚墮落。若謂無一法與人。諸人犯突吉羅罪。恁麼則平出也。且緩緩。
　　佛心禪師忌辰拈香云。老和尚。千鈞上弦。遼天索價。一言道盡。貼地相酬。而今驀路相逢。諱不可得。避亦無由。著拜燒香。將錯就錯。何故。覆水難収。
　　謝新舊兩班。兼東山和尚上堂。從上大用全提。大機頓發。徑山放過一著。只貴言詮不及處。文彩未彰時。無先無後。不東不西。與麼說法。還契得東山下左邊底也無。客是主人相師。
　　開鑪上堂。說法不應機。總是非時語。百丈大溈。說無道有。是非時語。趙州道。我喚作火。汝不得喚作火。是非時語。忽有人問徑山。如何是應機底語。片帆已過洞庭湖。
　　水鄉出隊歸上堂。拈拄杖云。拈起則大地全収。放下則千差一舉。賤若黃金。貴如泥土。恁麼會得。撥轉華亭船。載得朱涇月。倘或遲疑。太湖跨三州。
　　師景定二年。十一月初六日。恭奉聖旨。特賜佛智禪師。師領眾迎接。望闕謝　恩畢。鳴鼓陞座。拈香祝聖罷。據座說偈云。和氣祥光靄九垓。新陽端自日邊回。龍峯高處君恩重。先放花從鐵樹開。
　　上堂。從上若佛若祖。同共一箇舌頭。若也識得。只解小脫空。林鴆砧。井裡種林檎。是小脫空。山上有鯉魚。水底有蓬塵。是小脫空。如何是大脫空。佗時後日。待儞換却舌頭來。却向儞道。
　　臘八上堂。大小黃面瞿曇老。了了了時何曾了。因憶明星出現時。夜來霜重知多少。
　　上堂。舉雪峯因僧禮拜。峯打五棒。僧云。某甲有甚麼過。峯又打五棒。明覺云。雪竇不曾與人葛藤。前五棒日照天臨。後五棒雲騰致雨。儞若辨得。也好與五棒。師云。雪峯據令而行。者僧分踈不下。雪竇不曾與人葛藤。徑山道。得也得也。
　　除夜小參。一年將盡夜。古往今來。知是幾回。萬里未歸人。倚墻靠壁。有甚麼限。徑山門下。坐立儼然。大家在者裡。第一不問新年頭。第二不問舊年尾。又不似北禪老子。傷鋒犯手。簁鹽費醋。一杯酒上樓。一尺絹擣練。虗張意氣。徒逞奢華。只據見定。以雲門一曲。向今夜吹唱。寒山拍拾得笑。不是黃鐘宮。亦非大石調。何也。大盡三十日。小盡二十九　復舉。德山示眾云。問即有過。不問猶乖。有僧纔出。山便打。僧云。某甲話也未問。因甚打某甲。山云。待汝開口。堪作甚麼。
　　師云。德山但知草偃風行。不覺通身泥水。者僧只見谿回路轉。不知身在桃源。徑山與麼批判。一任諸方檢責。
　　上堂。趙州喫茶去。金牛喫飯來。龍門多上客。有人續得末後句。許儞入阿字法門。
　　佛涅槃上堂。真生無可生。真滅無可滅。與麼說法。到佗黃面老子面前。也大遠在。豈不見道。若有一法。過於涅槃。吾說亦如夢幻。
　　結夏上堂。落賴家風。今日重舉。草本多同。西天此土。
　　謝首座秉拂上堂。說摩訶衍法。離四句百非。拶從上險崖。透千重百匝。雷厲風飛。龍馳虎驟。
　　青苗看經上堂。繞禪牀一匝。揮香案一下。轉藏已竟。講經已竟。若具看經眼目。方知落處。其或未然。依經解義。三世佛冤。離經一字。還同魔說。
　　淨慈斷橋和尚。遺書至上堂。分圓照燈。下炎天雪。活弄南山鼈鼻蛇。驗盡英靈。提得藕絲牽玉象。不存途轍。只麼橫身異類行。踏斷石橋成兩截。
　　解夏小參。即心即佛。獼猴探水月。非心非佛。硠蕩拾花針。不是心。不是佛。當下便捻。萬里崖州。何況謹守蠟人。尚佗薄禮。遵稟聖制。敗落清時。如何道得不傷物義句。良久云。有佛處不得住。無佛處急走過。
　　復舉。雲門因僧問。樹凋葉落時如何。門云。體露金風。師云。看錮鏴著生鐵。因甚雲門心肝五臟。被者僧一摟摟盡。
　　上堂。人間八月二十五。洞山此日離查渡。棒頭敲出玉麒麟。江西湖南便與麼。徑山閙裡颺碌甎。誰道今人不如古。
　　九月旦上堂。舉妙喜云。古者道。了得一。萬事畢。今朝是九月一。作麼生了。遂拈拄杖云。若不喚住拄杖子。便了取好。既不喚作拄杖子。且作麼生了。擲下拄杖。差之毫釐。失之千里。師云。大眾。還知麼。拈拄杖卓云。有買有賣。
　　開鑪上堂。舉佛眼請益五祖。祖云。我與儞說箇諭子。如人牽牛。從牕櫺中過。頭角四蹄。都過了。只有尾巴過不得。
　　師云。佛眼大似將一擔矇瞳。換一擔顢頇。就成一偈。谿上烟波遠。壺中日月長。誰知冷灰裏。九轉透缾香。
　　上堂。內裏打出氣力彊。外邊打入氣力弱。擊拂子云。者裡是甚麼所在。說彊說弱。說內說外。或問。一錘打就時如何。途路之樂。不假一錘時如何。萬里崖州。畢竟如何。放下拂子云。放下便穩。
　　上堂。舉世尊臨涅槃云。若謂吾滅度。即非吾弟子。若謂吾不滅度。亦非吾弟子。師云。釋迦老。行計匇匇。將當時百千萬億眾。作死馬醫。却至今無出身路。且道。瞿曇還有出身路也無。下座。
　　結夏上堂。以蠟人為驗。病翼棲蘆。以鐵彈子為驗。困鱗止濼。徑山不然。擊拂子云。一箭雙鵰落。

　　普說

　　　　門人　惟實　妙高　編
　　五湖衲子。一錫禪人。置身大叢林。為了一大事。當斷自胸中。不可婆婆姆姆。只向禪牀角頭。老骨檛口頭取辦。咬人語句。以當參學。達磨西來。不立文字。直指人心。見性成佛。早是埋沒爾後人。孩撫爾後人。大丈夫漢。有天然氣槩。十二時中。行住坐臥。痛自著鞭。忽若己眼豁開。便知達磨西來。為汝證明而已。行要儞自行。到要儞自到。透頂透底。如鏡照鏡。無絲毫透漏。一一從胸襟中流出。方能蓋天蓋地。豈不見。雪峯示眾云。南山有條鼈鼻蛇。汝等諸人。切須好看。當恁麼時。盡大地人。命若懸絲。後來真淨道。雪峯無大人相。灼然。是精識精。然則蛇無頭不行。又是一手擡一手搦。長慶如新婦怕阿家相似。便道。堂中大有人。喪身失命。真淨恁麼道。減人威光太煞。雲門攛出拄杖。作怕勢。盡謂自起自倒。大用現前。殊不知。龍頭蛇尾。真淨著語云。為蛇畫足。是則是。只知撿點別人。不知兼身在內。當時玄沙突得一句。用南山作麼。真淨道。見處親切。以此論之。非特未得勦絕。要且和佗玄沙。出窠窟不得。雪竇具大眼目。得大辯才。反覆頌出。如恒山蛇。救首救尾。直是活鱍鱍地。象骨巖高人不到。是甚麼人境界。到者須是弄蛇手。有麼有麼。稜師備師不奈何。爭怪得山僧。喪身失命知多少。一棚俊鶻。韶陽知。切忌落草。重撥草。果然。南北東西無處討。討甚麼兔子。驀然突出拄杖頭。弄死蛇手。有甚麼限。拋向雪峯大張口。自傷己命。大張口兮同閃電。貶得眼來。甚處去也。剔起眉毛還不見。蹉過也不知。如今藏在乳峯前。収來放去得人憎。來者一一看方便。踏著分明毒無藥。竇復喝云。看脚下。何不早恁麼道。淨慈將古人底。一一花擘了也。如國家兵器。不得已而用之。語中有語。謂之死句。語中無語。謂之活句。活句中薦得。要見雪峯諸老則易。要見雪竇真淨則難。只如句意俱到。殺活交馳。莫有為雪峯作主底麼。出來與淨慈相見。其或未然。遇挂牌時過訪。

　　靈隱告香普說

　　叢林新人入門。例有開室告香二事。諸方臨夏告香一節。不舉行久矣。山僧叨冐此來。已及兩月。汩汩人事。日不暇給。向後入室之際。兩班單寮。暨諸宿德。不必訪及。若是晚學。有志慕道者。來自大方。不妨商確。然則道本無言。因言顯道。所以道。道豈多途。鶴有九臯難翥翼。機不離位。馬無千里謾追風。直下如倚天長劒。凜凜神威。阿誰敢擬。雖然。我王庫內。無如是刀。何況百萬眾前。拈花微笑。分付正法眼藏。禍不入慎家之門。由是一人傳一人。遞相誤賺。直指單傳。不立文字。大似潑油救火。黃梅夜半。大庾嶺頭。虐燄愈熾。是甚麼物恁麼來。說似一物則不中。總是夢裏惺惺。離四句。絕百非。今日頭痛。不能為淨說得。已是與賊過梯了也。竪拂挂拂。全機出沒。直得耳聾三日。一字入公門。九牛車不出。其餘發大機。顯大用。明修棧道。暗度陳倉。一條白棒。佛來也打。祖來也打。三十年不曾打著一箇。用盡自己心。笑破佗人口。一喝分賓主。照用一時行。白日青天。開眼溺牀。後來拋栗棘。擲金圈。用暗號子。大驚小怪。其數河沙。殊不知。一一祭鬼神茶飯。更無些子氣息。從上閑門破戶。已是盡情併蕩了也。衲僧家。不挂風雲影像。不涉泥水蹤由。須信目前有條活路。豈不見。德山到溈山。挾袱於堂上。刺腦入膠盆。從東過西。從西過東。道甚麼。於是顧視云無無。便出。且莫草草。雪竇云。勘破了也。賊須賊捉。德山到門首。却云。也不得草草。果然不丈夫。遂乃重整威儀。再入相見。再來不直半文錢。溈山坐次。多口阿師。德山提起坐具云。和尚。者野狐精。溈山擬取拂子。令不虗行。德山便喝。拂袖而去。拈得鼻孔失却口。雪竇又云。勘破了也。贓物現前。德山背却法堂。穿草鞋便行。爭奈獅子腰折。溈山晚間。問首座云。適來新到。在甚麼處。平地摝魚鰕。首座云。當時背法堂。著草鞋出去也。莫謗渠好。溈山云。此子已後。向孤峯頂上。盤結草菴。呵佛罵祖去在。面皮厚多少。雪竇云。雪上加霜。正是據欵結案。一勘破二勘破。割菜鎌子。雪上加霜曾險墮。重疊關山。飛騎將軍入虜庭。可煞英雄。再得完全能幾箇。不是苦心人不知。急走過。不放過。陣後說兵書。孤峯頂上草裏坐。靈山授記。未到如此。咄。縵天網子。二大老。與麼相見。一挨一拶。一擡一搦。大似傍若無人。雪竇雖則路見不平。也是助桀為虐。靈隱恁麼道。只貴後人撿責。咄。

　　法語
　　示元藏主住定林

　　百丈已前。無住持事。是故。得意之士。深山窮谷。茆茨石室。折脚鐺中煑飯喫。以了平生。不求聞達。不苟利養。只靠本有一著子。如靠一座須彌山。豈特世人。不得而親踈之。世事亦不能軒輊之。踐履既久。霜露果熟。間有不得已。為龍天推致。高出人天之表。續佛慧命。所以報佛恩德也。後世淳離朴散。風薄俗惡。名挂官府。如同戶籍之民。而甘甜之。貪冐寵榮。隨世低昂曾不知佛之慧命為何物。若夫師弟子。緣契之妙。扣關擊節。風旋電卷。如臨濟。辭黃檗次。檗呼侍者。取禪板拂子來。而濟即召侍者。取火來。便竪起殺人三角眼。當此之時。豈有師家邪。後來又有磨衲入墨盆。鐵鉢盛猫飯之作。具此體裁。方可以荷擔祖師擔子。豈小緣邪。
　　新定林大拙。早負英邁之氣。蘊奇傑之才。略不事事。必思出世之學。以了吾事。裂縫掖。毀琴劒。無意功名之會。稅駕于佛祖之域。塵銷覺圓。水落石出。凡所過處。無問道俗。咸高其風。慈水邑大夫之賢剡其名聞于郡。於是。定林之命遂下。邦人唯恐其不來。大拙之願無行意。愈退愈光。愈晦愈明。是以。平生衣糞掃衣。行頭陀行。雖自簪纓中來。無一點子弟氣。所謂大拙者。蓋逃於拙。寓於拙。豈拙於用大邪。古德云。巧尚不可得。而拙自何來。須到巧拙俱忘處。是為真拙。發而用之。橐籥鑪鞴。淬礪鉗錘。便是臨濟到來。也須鍜過。方不負裂縫掖。荷吾宗之素志也。

　　示端知客

　　學道之士。須夙有靈骨。方有趣向分。其間俊快遲鈍之不同。有時節因緣之所繫。非特後世之患如此。昔雪峯真覺禪師。自鰲山収拾不上之後。便有大地如粒粟之旨。彼三到投子。九上洞山之日。何曾欠缺。玄沙頭陀。由飛猨回避不及之後。走終身不出嶺之譽。二祖不往西天。達磨不來東土之旨。豈自外來。然俊快之資。與夫時節之來。各有所待邪。負丈夫不群氣宇。不作則已。作則萬竅怒號。奮牙礪齒。當與從上。交臂佛祖之域。直下如生鐵鑄就。黃金打成。一切處不能羅籠。一切處不能埋沒。俊鷹突日。快鷂梢雲。與其七尺單前。破蒲團上。何如三家村裏。荒草渡頭。一句截流。萬繭抽緒。須知鰲山店上。飛猨嶺頭。正在半途。

　　示保上人歸廬山

　　橫看成嶺側成峯。遠近高低各不同。不識廬山真面目。都緣身在此山中。向來買草鞋行脚。撥草瞻風。得住且住。乃上人出此山之時。拄杖生節。回首知歸。要行便行。是上人入此山之時。出一叢林。不離此山。入一叢林。不即此山。如此。則行住坐臥。以至動靜施為。無非此山也。若問廬山真面目。春寒尚峭。宜且善為道路。

　　示翁道士

　　威音已前。空劫那畔。擔荷得行。何處有許多。周由者也。杳冥恍惚。不是老子說底。直指人心。不是達磨傳底。道無心合人。人無心合道。一明一切明。一透一切透。如金翅擘海。直取龍吞。如香象渡河。截流而過。看佗歸宗。因僧來別。宗云。但去束裝。臨行却來。為儞說一上佛法。僧如其言。再上方丈。宗云。時寒途中善為。若道有分付。屈辱者僧。若道無分付。辜負歸宗。翁高士。氣度格量。有衲子超方之作。縱迹龍象蹴踏之地。茲其時矣。東行西行。忽然覰破古人敗缺處。則知萬壽土上加泥。

　　示英上人號無盡

　　理隨事變。理事無礙。事得理融。事事無礙。此華嚴大人境界也。得之者如懸鑑。舉無遺照。用之者如連環。解之無窮。雪竇將束須彌為筆。蘸滄海為墨。書虗空之紙。乃至經不可說微塵數劫。而為上人。寫此無盡。亦不能盡。豈不見。善財參尋知識。末後至彌勒樓閣前。暫時斂念云。大慈大悲。願樓閣門開。令我得入。尋時彌勒彈指一下。樓閣門開。善財得入。入已還閉。遂見百千萬億樓閣。一一樓閣。有一一彌勒。於一一彌勒前。有一一善財。許多說話。果何意邪。英上人。宜自著鞭。求其所以名之之意。異時眼開。有善財寶樓閣前一解。可謂名實相稱。山河大地。為汝發機。草木叢林。為汝發機。以至森羅萬像。無不是為汝發機時節。所謂重重無盡。無盡重重。且道如今是第幾重法界。日勢稍晚。歸堂去。

　　示秀上人(玉谿小師)

　　嘉定初。太白峰前。十二峯下。甞與玉谿。來往兩山之間。見其佩少室懸記。後十年。且聞玉谿吐瑞。此破砂盆話行時也。又十餘年。見秀上人于鄞江。歷談江西法窟中事。欲觀其師。先觀弟子。正此謂也。開口不在舌頭上。話墮也。大力量人。擡脚不起。未為分外。得人憎。難湊泊。無出者些子。如大火聚。近之則燎却面門。如太阿劒。擬之則喪身失命。秀上人。由湖南北。浙東西。為此事。親行一遭。點著玉谿舊時行處。便有罵父翁之意。心憤憤口悱悱。必欲再禮拜玉溪一回。坐具頭邊眼活。不得道。有此好事。不為人說。切忌墮佗古人覆轍。

　　示深藏主

　　我宗無語句。亦無一法與人。已是平地上。深深掘窖。埋却多少人也。何況思而知之。不思而知。總是二頭三首。若具天然氣槩。終不受者般茶飯。雲門放洞山三頓棒話。難逢快便。不妨商量。若有喫棒分。石橋元不在天台。若無喫棒分。西山走入滕王閣。
　　深藏主。有逸格超宗眼目。道聚一年餘。能甘澹泊。當此秋清。將意行天台。出門三步。或若石橋成兩截。西山頭倒卓。則知萬壽初無剩語。

　　示智上人

　　江西自八十四人以還。一時之盛。號稱法窟。良由馬師畏簸箕之譏。趨遠大之域。奔軼絕塵。不可控勒。所謂馬駒踏殺天下人者。是也。英靈間出。項背相望。代豈乏人邪。如所示。即心即佛。非心非佛之旨。平如鏡。險如崖。使能過此兩關。掉臂徑去。亦不辜自法窟中來也。

　　示巽上人梅澗號

　　一花開大地春。一漚生波瀾始。苗從地斷。濁自源頭。有能不動一塵。不撥萬象。向冷冰冰處。發揚本地風光。若是浮逼逼地。落二落三。則不堪為種草。
　　巽上人無從事枝葉。須直截根源。果熟猨重處。知有真實現前。水落石出時。自然光影俱盡。還我核子來。大梅機關太露。瞪目不見底。雪老窠臼猶存。須信少林一枝曹溪一派。不出吾掌握中矣。倘或望林止渴。口裏水漉漉地。謂是誤佗三軍。又爭怪得。

　　示鑑藏主

　　如來非智。巧智者以如來為宗。祖師非妙。得妙者以祖師為旨。宗旨一定。源委自分。所以。永嘉大師。初到曹谿。振錫遶牀而立。可謂師子咬人。曹谿云。大德自何方而來。生大我慢。直下如金翅擘海。小留一宿。平地陷人。後人謂之定宗旨於曹谿。良有以也。
　　鑑藏主。吾鄉之英。宗旨定來久矣。懷藏至鑑。鑑在機先。顯發大用。用超格外。以至東家杓柄長。西家杓柄短。無不知之。造詣既深。羽翼既備。未有長住而不行。未有長行而不住。欲識佛性義。當觀時節因緣。建立法幢。播揚宗旨。茲其時也。清[厂@苗]之瑟。朱絃疏越。一唱三嘆。當有擊節賞音者矣。

　　示牧維那

　　目前無法。長劒倚天。意在目前。千雷吼地。搆得搆不得。未免喪身失命。此事大包法界。細入隣虗。非見聞覺知所通。非世智辯聰所了。圓悟道。不可說時便有。不說時便無。妙喜道。不可蒲團上打坐時便有。跳下禪牀時便無。者裡翻却二老舌頭。方知面前有條活路。十二時中。折旋俯仰。酬酢事機。入林不動草。入水不動波。雖在城市中。不為聲色之所籠絡。雖在富貴中。不為榮華之所移換。所以道。就內打出則氣力壯。就外打入則氣力弱。正當紛拏轇轕之時。只消輕輕捩轉。便見千變萬化。皆非外物。既到者般田地。若作奇特想。未免坐在解脫深坑。此乃無盡藏三昧門。須是具勇猛身心。立堅固行願。視佛祖如生冤家。聞禪道如風過樹。直得十字縱橫。圓通自在。千差合轍。萬派朝宗。回看從上以來。一機一境。趙州庭栢。祕魔擎杈。無業莫妄想。洞山麻三斤。是甚麼熱椀鳴聲。
　　牧維那。銳志此事。特求法語。為入道警策。先德道。但辨肯心。必不相賺。

　　示暉書記

　　有魁壘英特之資。負豪邁激烈之志。氣吞萬衲。眼空群象。凡世間文字。諸子百家。無不周知。至於祖師門下一著。或邈其端倪者為何。蓋習氣未除。蹊徑已熟故也。香林四十年。方成一片。長慶往來雪峯玄沙。二十年。只看箇驢事未去。馬事到來。趙州道。我在南方。除粥飯二時外。未甞雜用心。古人酷為此事。其矻矻如此。五祖云。參禪須是悟。悟了須是遇人始得。打頭不遇作家。到底翻成骨董。鵝王擇乳。素非鴨類。金翅擘海。直取龍吞。若眼目不精明。源流不甄別。往往錯認驢鞍橋。作阿爺下頷。昔黃龍南。會雲峰悅于西山。禍事禍事。南從泐潭澄。澄乃雲門之後。悅云。雲門如九轉丹砂。點鐵成金。澄公藥汞銀。徒可玩。入鍛則流去。著甚死急。是時黃龍怒甚。蹉過真藥。明日悅謝過。前箭猶自可。又曰。雲門氣宇如王。甘死語下乎澄公有法授人。死語也。後箭射人深。南云。如是則誰可汝意者。著了也。悅云。石霜楚圓。手段出諸方。莫謗石霜好。繼而慈明領福嚴。南在座下。夜聞小參。貶剝諸方。多泐潭密付之旨。遂就入室曰。某甲望道未見。比聞夜參。如迷行獲指南之車。欲求法施。使盡餘疑。理能伏豹。慈明因問。書記學雲門禪。必善其旨。如放洞山三頓棒。應打不應打。通天作用。南云應打。敗也。慈明色莊聲厲曰。才聞棒聲。便是喫棒。則汝從朝至暮。聞鴉鳴鵲噪。鐘魚鼓板之聲。亦應喫棒。龍頭蛇尾。又曰。趙州勘婆話。試指其可勘處。至竟為人為徹。南不知答。老鼠入牛角。慈明詬罵之。殺人見血。南云。正以未解求決。豈慈悲然邪。見機而變。慈明笑曰。是罵邪。放去較危。収來太速。於是南公失聲道。泐潭果死語也。眼花山影轉。遂出偈云。傑出叢林是趙州。老婆勘破有來由。併贓捉敗。箇是本色道流。遇人者如此。師家若無向上巴鼻。何以驗其參學邪。
　　暉書記。資稟不凡。蘊藉渾厚。相從湖寺。勉歸記司。器識過人遠甚。歲寒之義可掬。祖師門下。鍋兒大小。杓柄短長。固不在言。厚藏深養。更宜持久。雖是鍜了精金。至於百鍊繞指。更須入鑪。異時光明發現。作大佛事。肯多讓古人哉。

　　示寶日上人

　　寶非寶。日杲杲。上上機。無處討。赤水求來何太狂。荊山覓得苦相惱。不惱不狂排夜光。險惡道中為津梁。余因閱明覺此語。忽寶日禪人來前。笑曰。此正與寶日名字符合。但乞書此。以資警策。南山曰。書則不辭。禪人要須知其所立名。而求其所以名之之實。方知飛猿嶺峻。未嘗負人。禪人脚前脚後。忽為寶光日光一爍。心路絕。伎倆忘。不特無負此嶺。亦無愧古人矣。

　　示無波居士李新恩

　　釋迦不出世。四十九年說。達磨不西來。少林有妙訣。是以。佛子出興。提持向上一脉子。如塗毒皷。聞之者喪身失命。如猛火聚。近之者燎却面門。祖禰不了。殃及兒孫。德山入門便棒。臨濟入門便喝。正是依草附木。滅胡種族。何況住心觀淨。舉心外照。攝心內澄。凝心入道。總是無風帀帀之波。我此一門。只貴利根上智。領之於一言之下。若恃世智辯聰。縱令通得一大藏教。乃至九經十七史。諸子百家。只贏得口頭滑。於本分事。遠之遠矣。士大夫。有留意於此者。多謂。佛道懸曠。久受勤苦。乃可得成。又謂。千生學威儀。萬劫學細行。如何博地凡夫。便得入手。此皆自推一座須彌山。一障障了。豈不見。黃山谷道人。問道晦堂。因論吾無隱乎爾。山谷於是瞥地。張無垢居士。初見靈隱明善權清。久之不契。及登妙喜之門。因論但知格物。不知物格。頓悟厥旨。看佗機投箭直。有受斤不動之質。方能當運斤成風之手。世出世間得人憎。無出者些子。如水行地中。無往而非水。若謂水專在是。比澄清大海。唯認一浮漚體。目為全潮。若果得此事入手。只消一滴。便可興波作浪。則法性波瀾。學海波瀾。全卷全舒。全起全滅。盡浮幢王剎海。皆具吾一滴中矣。倘或不然。只守澄澄湛湛地。未免死水裡淹殺。有甚用處。所以圓悟道。我者裡禪。如大海相似。儞若將得瓶罌來取。是儞器量。又如此。登山須到頂。入海須到底。須是一回親到龍王宮殿裡。始堪商略。

　　示印維那

　　昔雲峯悅。誦先德。如何是佛法大意。三問三被打話。知金鑾有善。大愚有芝。憤憤悱悱。未萌一念已前。早被大愚一罩罩定。及聞大家相聚。喫莖齏語。如銀山鐵壁。不可端倪。夜造丈室。大愚曰。來何所求。云求佛心法。驗人端的處。下口便知音。雲峯若是箇漢。何處討大愚邪。
　　前輩。具上根利性。得旨以還。深蓄厚養。不求聞達。霜露果熟。迫不得已。為人推出。則驚群動眾。自然蓋天蓋地。終不同褪花杏子摘却。一動一靜。其氣岸過人遠甚。
　　吾門大法。的非小緣。學者起。問津一意之難。莫如求師之難。師家利生接物。以壽慧命之難。莫如求弟子之難。授受之際。不苟如此。
　　播南印維那。朅來南方孤峯絕頂。與眾作息。根器重厚。造詣深穩。若不能言者。歲晚以其親庭尊年。決去江湖。志之所在。不可遏。能於汝言與心親。汝行與道合處。見難提之於密多。如水乳合。如珠走盤。以印其心。方知今生父母須親近。從本爺孃在頂門。是也。

　　示日本舜上人

　　出家乃大丈夫事。須具大丈失氣槩。靠者一著子。直是硬剝剝地。始得。纔方半前落後。則背馳爾。從上具大根器。有大力量。已得要領。尚有艱難萬狀。捍勞忍苦。如曹谿大鑑。因聞心無所住。徑造黃梅。夜半一語相投。卷衣而南。至啟蒙山本來面目之機。發印宗風幡心動之旨。殺人刀。活人劒。信知得處性燥。用時爪抹。應菴頌云。大海波濤濶。千江水逆流。龍王宮殿裡。不見一人遊。雖是直截提持。終出曹谿殼中不得。要入者般行戶。貴在脫落情塵。不守古人窠臼。
　　舜上人由冷泉而登凌霄。十二時中。卓卓地。無虗棄底光陰。果然功用盡。伎倆忘。則知未離本國時。山河大地。草木叢林。又何孤自己。既到中國後。日月星辰。明暗色空。又多少誵訛。既然如是。未可打住。直須以浮幢王剎海。無邊香水海。拈向一毫頭上。西天四七。東土二三。一時勘破。始為親到龍王宮殿。不同門外遊人。

　　偈頌
　　種竹

　　香嚴活葬在南陽。知是所知忘未忘。猛虎不應餐伏肉。聽教風雨細商量。

　　送僧歸蜀

　　曾經巴峽聽啼猨。萬想千思舉不全。一萬里風吹夢轉。月明人上錦江船。

　　送昭書記歸徑山

　　錯下凌霄恨不忘。百城烟水漫茫茫。思量六十蒿枝拂。鐵打心肝也斷腸。

　　看潮

　　怒雷聲撼海門秋。知是幾家人上樓。眼眼盡隨波浪轉。全潮端的屬誰収。

　　褙語錄

　　路不賷糧笑復歌。三更月下入無何。太平誰整閑戈甲。王庫初無如是刀。

　　送愚菴和尚赴資福

　　十分消息在竿頭。片甲纖鱗未足収。怪得一番浮子動。西湖明月上金鉤。

　　古劒

　　干戈罷却復何言。六國風清令不傳。猶有當時太平意。塵埋三尺髑髏前。

　　花翁

　　傳來五葉到渠儂。略露些兒便不同。自是普通年遠事。莫將一樣看春風。

　　送祖上人歸蜀

　　只因月下甕吞蛇。贏得南來兩眼花。換手槌胸應有日。知佗死欵屬誰家。

　　送布袋像與妙峯和尚(時在上柏玉几菴)

　　百千諸佛豎降旗。大法猶懸一縷絲。問訊率陀老慈氏。只是恰是下生時。

　　放牛

　　嗚咿聲斷笛橫時。滿目春風不自知。脚後脚前者些子。入渠群隊聽渠疑。

　　拜大梅常禪師塔

　　聲前借路謾經過。望却梅林自倒戈。八十四人屙漉漉。阿師猶更帶誵訛。

　　上安晚鄭丞相。為免墳地

　　黃檗山中話裴相。獨龍岡上憶舒王。相公留得谿邊寺。千古佳名在鄭鄉。

　　送僧歸蜀

　　脫得南方驢馬群。相逢無法可呈君。看儂百衲袈裟上。半是吳雲半楚雲。

　　贈蜀相士。蓑衣道人

　　夢入東南萬里餘。閱人多處定何如。綠蓑又裹春風去。未必黃金換得渠。

　　送蘭與樗寮張寺丞

　　綠葉叢叢間紫莖。芳心細細為誰傾。不如去入芝蘭室。湊得仙家一段清。

　　無夢

　　為人徹困有誰知。貶得眼來話已遲。滿地如今正閙在。聽渠寐語住何時。

　　宿天衣偶成

　　過鴈曾無影可留。不妨寒水向東流。千峯一夜撐空立。舊事驚翻盡底休。

　　覺海諸善友整經

　　好風晴日滿谿山。又到桃源盡處還。流水落花攔不住。幾多春色在人間。

　　劒關

　　吹毛不動定誵訛。徧地茫茫盡倒戈。但見清風生閫外。知恩終少負恩多。

　　無聞

　　老胡密語已乖張。迦葉何曾解覆藏。口耳到君俱喪盡。又還家醜外邊揚。

　　虗舟

　　一從橈下失關津。寂寞空橫斷岸濱。夜夜蘆花照明月。可憐不見謝家人。

　　送林上人歸湖南

　　無端活業盡平沉。只為當時錯用心。歸路又從湖畔過。水深不似恨深深。

　　送無言和尚赴楓林

　　禍兮不入慎家門。除是知恩解報恩。只用五峰曾中底。要人吐了要人吞。

　　月巖

　　光非照境境非存。恁麼曾來二十年。話到乖崖峭壁處。令人特地憶南泉。

　　示頭陀過靈隱

　　頭顱如雪困風波。未到靈山未倒戈。百萬人中笑花眼。元來猶有此頭陀。

　　贈書華嚴

　　南詢曾不涉途程。寫盡山雲海月情。放筆看來親到處。一場特地又愁生。

　　上履齋吳丞相

　　合從龍首便黃扉。盡謂登庸十載遲。自是袖中霖雨手。肯令勳業頌臯夔。
　　一新更化改絃初。人語驩聲藹道途。僧自深禪湖上寺。不知身世在唐虞。

　　答日本國丞相令公

　　人言千里本同風。何似如今一信通。萬浪千波渾不涉。新羅元在海門東。

　　壞菴

　　壁倒籬坍第二籌。扶持不起轉風流。只因一句隨他語。未到吾宗掃土休。

　　上秋壑賈丞相(以上流清詔歸)

　　宇宙全歸掌握中。玄機制勝不言功。人將富范張韓比。何異丹青繪太空。
　　力挽天河洗甲兵。爭如談笑淨胡塵。山東名竝山西重。歷數從來有幾人。

　　趙居士施丹。結萬人緣

　　透缾九轉有餘香。閱世情忘有未忘。一萬人緣何日了。明朝煙水又茫茫。

　　送一徹二公。再參無際和尚

　　兩公未見無際前。謂從本有成話墮。兩公既見無際後。謂是不同成兩箇。明知見與未見時。蒼龍終不澄潭臥。雲巖晚歸玲瓏巖。老兒家有彌天禍。口皮邊禪慣賣弄。動輙引人入荒草。不知兩公竟何意。春風又問東南道。貧思舊債濟北驢。再欲一頓憨作麼。當時失却一隻眼。賊過關門夾山老。後三十年有話在。珍重此行休放過。

　　送東山源和尚歸閩

　　尋思六十蒿枝拂。如何再得一頓喫。此是臨濟住後時。黃檗棒頭痛的的。尋思昔日曾行脚。未離南方已先錯。此是天平住後時。西院清風頓銷鑠。此時人是彼時人。去時路是來時路。老源胸中只自知。却道古人恰相似。二月江湖春水生。拈得烏藤先我行。得大愚力黃檗力。且聽住後真消息。

　　佛祖讚
　　釋迦佛

　　不即此座。成等正覺。不離此座。成等正覺。入雪山。悟明星。知之者必謂以慈示人。開空花。結空果。不知者將謂實有此作。皇天無親。惟德是輔。此亦名言不及處。借水獻花。不可當面諱却。

　　出山相

　　逾重城為何事。悟明星自欺謾。試問出山。何似入山。含元殿裏。猶覓長安。

　　維摩

　　機不可觸。病不可醫。說黃道黑。引蔓牽枝。要見眾生不病時。

　　觀音(聶府博。以母在日所奉像。請贊)

　　大士真慈念群生。有如慈母憶其子。盡塵毛剎世界海。一一具此一念中。惟此一念不退轉。如子得母亦復然。眼聲耳色互三昧。情與無情同證入。有能不作實證想。當知此相亦非實。忽若子母不相知。大士實相常現前。

　　血書心經。為圓相

　　色何從眼。聲不到耳。耳色眼聲。血滴滴地。出乎爾。反乎爾。全身不在圈繢裏。

　　師子國相

　　十方國土中。應身何彼此。春在花。月在水。要令當處不留情。好看翻身獅子子。

　　水石上相

　　明月下磐石上。以心中眼。觀身外相。六根互用示慈門。無風平地生波浪。
　　月印長江。風號萬籟。隨流入流。無在不在。百千三昧一毫頭。貴價精神賤價賣。

　　魚籃相

　　風吹兩鬢蕭蕭起。全身已是拖泥水。何人領取鉤頭意。明明不在魚籃裏。

　　布袋像

　　牙關咬定。行又行不上。布袋緊靠。放又放不下。知佗裏許。有甚兜率內院底。十字街頭。遼天索價。

　　四睡圖

　　睡時遞相枕藉。醒後互相熱謾。笑中有刃。用處多姦。看來人斑。寧可虎斑。

　　韋馱天變相

　　橫兩腕中杵。現堆雲裏身。權中示權處。依舊是天人。

　　達磨

　　趂得江頭航折葦。聽教後面風波起。不負梁王所問來。只有此心如此水。
　　對梁王突出全機。賺神光錯禮三拜。熊耳月照嵩山雲。填溝塞壑無人會。
　　天寒京洛雪依然。三拜當時有底傳。皇道無私太平日。行人猶說普通年。

　　五祖荷鋤

　　江上青山未老。钁頭邊事猶在。若能慎初護末。未到兩重納敗。

　　六祖挾擔

　　柴已落在誰家。此行不空來去。手中擔子相隨。心知應無所住。

　　郁山主

　　野水小橋外。諸峯凜寒色。被驢子一交。至今翻不得。

　　政黃牛

　　人牛兩相忘。又向橋邊去。眼明雙鷺鶿。無非是熟處。

　　猪頭和尚

　　目前機。背後底。為復神通。為復游戲。直令換盡人眼睛。亦與懸羊賣狗而併案耳。

　　蜆子和尚

　　酒臺盤上。和聲突出。釣螺江畔。撈摝得底。是則是。以鰕為目。不妨用活底祖師意。

　　懶殘和尚

　　寒涕無暇収。高風自然足。客來知不知。吾芋恰新熟。

　　船子和尚

　　一橈復一橈。打著打不著。至今華亭上。猶更風波惡。

　　朝陽

　　摘不斷。穿不透。寬作程。急著手。要從破後覓渾崙。當陽拈出誰知有。

　　對月

　　本無文。未曾說。一字字。生鐵橛。欲了了時是了時。何須特地尋明月。

　　李源訪圓澤

　　相看已瞭然。安用頻頻舉。長笛不禁聞。又隨煙棹去。

　　熊公見西山

　　一見能全機。隱身定無路。遇猶不遇時。病在回頭處。

　　大道浴湫圖

　　腥風怒濤中。信手拏得起。觸撥老慈明。攛出拄杖子。

　　靈照賣笊籬

　　手把長長竹摝籬。與爺同樂又同悲。輕如毫末重山嶽。十字街頭賣與誰。

　　大慧佛日禪師

　　聞薰風南來時。和贓捉獲。向樹倒藤枯處。覆水難収。勘破元禪。楪子飣底青蝦蟆。脫得圓悟。胸次用底活馬騮。橫三尺竹篦。氣索列祖。飜四河雄辯。貫通九流。薄四海內外。罔不中傷。曠百世上下。其誰與儔。區區作是說者。如一塵之微。又何能重輕乎山丘。

　　妙峯和尚

　　見之目明。氣和如春。猶據妙峯頂時。平等示人。望之心折。面冷如鐵。猶坐蓮峯堂時。大默而說。奔走龍象。鞭斥風霆。不約而繩。不令而行。宜其談笑興起東菴正脉。廓清末流之轍。至於靈機絕唱。不墮常調。莫妙乎庚峯定穴者也。

　　大川和尚(半身)

　　握拳透爪。有臨濟體裁。輪珠示人。類大顛風格。不欲露全身。慣無贓考賊。十地吞聲。二乘動色。聚一世精神。而用東山暗號。皷大地波瀾。而疏東澗正脉。宜乎百川倒流。天下暴白。如是模寫。滄溟一滴。傳金襴。倒剎竿。須是迦葉師兄始得。

　　古雲法師(叔凱講師請)

　　獲旋陀羅尼。機輪轉處風雷疾。入薩婆若海。舌頭不動雲濤翻。肆虗空講。盡實頭禪。以栗棘蓬。裹金剛圈。陶冶有學之學。而披剝萬象。發揮不傳之傳。而朝宗百川。是為北峯真子。無愧竹菴嫡孫。後二千年。是真精進。所謂靈山未散之旨。至今一會儼然。

　　牧長老。以其師立菴像。請贊

　　不稟釋迦文。踏翻華藏界。由天台南覺城東。提蘇州有常州有。立委羽重關。劄洪塘硬寨。如是三十年。起妙喜正派。若言老子見青山。行人更在青山外。

　　謝靈運

　　平生幾緉屐。自覺山招我。不知身入畫。只貪山色好。

　　陶淵明

　　和露鋤豆苗。不覺日又夜。飄然從何來。定在南山下。

　　許宣平(賣薪。挂一壺酒)

　　全肩擔荷時。落日重回首。世無相逢人。先生不在酒。

　　孟東野(整襟獨立。聽琴)

　　人知琴無絃。無琴無人知。獨立天地間。知音復是誰。

　　人我擔

　　先我後人。為誰辛苦。三百六十骨節。透頂透底全露。窮鬼子。妨不下擔將去。

　　閬州許居士畫像。請贊

　　家在閬城南。閱浮生知其如寄。脚踏長安市。了萬緣齊之一默。雅重甘贄風流。孤峻龐老標格。甘終身於澹泊。見古道之顏色。故其寓意於物。而不留意於物。胸中瞭然。一點謾渠不得。

　　自讚
　　行素長老請

　　無獅子教兒之訣。無老猫上樹之機。世無所容其拙。人或見謂之慈。知之已熟。畫出何為。後三十年颺在[土*盍][土*(天/韭)]堆頭。便令無光怪發現。未免起傍觀按劒之疑。

　　端常副寺請

　　本分曾無買賣。動輒於人招怪。豈知父子之間。描畫虗空著彩。端常與麼無端。直是克由叵耐。

　　資壽牧長老請

　　鐵牛去住之機。獅子反擲之訣。毫芒略露。崖崩石裂。無些子柔和。唯一味生滅。電光石火瞥轉玄關。千聖頂頭恣興妖孽。

　　禪人請

　　冷泉亭放閘。換盡時人眼睛。見山堂看雲。甚處討佗巴鼻。認得完全。是則未是。手中黑竹篦。不能打得儞。胡亂三十年。全無巴鼻。叨居六七剎。無補宗教。翻著梵志韈。疑之者多。倒用司農印。識之者少。出嶺既不能跂步玄沙。入嶺又何敢追蹤雪老。上人擔頭不堪泊蠅。也能帶得老僧去那。逢人展似即不無。若謂起楊岐正宗。疏東澗正派。且莫謗渠好。
　　北山雲擁千巖秀。西子湖平萬壑流。水石光中閑送目。無邊剎海一毫収。

　　印維那請

　　眼看東南。意在西北。毗盧印倒用。輥動古井蓬塵。興化棒不施。撒下青天雨雹。騰身一擲。而抹過萬仞龍門。掉臂徑去。而何有連雲棧閣。祖師心印誰是親傳。麟兮龍兮崢嶸頭角。

　　小佛事
　　無準和尚入祖堂

　　提密菴破砂盆。用破菴沒巴鼻。清凉山上。白浪翻空。海門國內。紅塵競起。直得錦鏡光寒。龍淵鼎沸。佛鑑禪師。從來不受安排。元本亦無位次。是則是。到處去來。不如者裡。

　　艮首座秉炬

　　艮為山。離為火。六十五年。卦文方破。艮首座。而今不用東卜西卜。從生至死。擲下火。只是者個。

　　則法事起骨

　　無中唱出。傾盡陀羅尼門。句後不來。樸碎劫初鈴子。直得灰寒火冷。玉振金聲。唱教門中。則不無闍梨。衲僧門下未會出身路。畢竟如何。西風一陣來。落葉兩三片。

　　應上座秉炬(風雨)

　　應眼時如千日。猶是目前不了。應耳時若空谷。正是鬼家活計。應上座。瞎却眼。聾却耳。和雨和風那下行。別有神光照天地。

　　圓上座秉炬

　　以火把。打圓相云。圓陀陀。光爍爍。擬即乖。動即錯。直饒未點先行。也是草繩自縛。何故。猛焰不容蚊蚋泊。

　　道上座秉炬

　　我喚作火。汝不得喚作火。道上座。道道。擬議不來。髑髏穿過。

　　平上座秉炬

　　平不留。險非取。脫體兩忘。猶是死句。石火機前眼豁開。便是熏地炙地處。

　　元西堂秉炬(中死號西山)

　　東行西行。築著磕著。平地一交。虗空撲落。便是鍛了精金。更看末後入火一著。如何是末後著。北海蓬塵生。西山頭倒卓。

　　淨藏主秉炬

　　真淨明妙。靈通虗徹。了知大藏小藏。如說而行。掃除是病非病。如行而說。淨藏主。能剔脫平生火種。擲下火。徑山為汝點發。

　　四明制置黃大卿起棺。過湖亭

　　去年來時節。十洲盡是春風。士農工賈皆和融。今年去時節。四海渾是秋色。城市山林皆慘惻。某官。平生心存王室。一代德尊士林。入則朝行。以道致君于堯舜上。出則方面。以仁及物在龔黃前。豈知天上樓成。又見鄮山人去。畢竟此心即佛。從來靈骨已仙。大道本無門。去路一身輕似葉。三山元不遠。高名千古重如山。樓頭畵角聲殘。湖上涵虗亭近。移身換步一句。如何剖析。判府侍郎。歸去來兮天連水碧。

　　為　皇女周漢國端孝公主撒土

　　見身無實是佛見。了心如幻是佛了。了得身心本性空。斯人與佛何殊別。新薨　皇女。周漢國端孝公主。入自受用三昧。元自修行中來。與先佛有大因緣。破微塵出大經卷。以恪謹而行己志。以婉愉而奉慈闈。貴長依日月之明。何早誦露電之偈。生榮死哀本無二致。人間天上同具一真。出於機入於機。移身換步歸第四天。生於土歸於土。轉女成男頓超十地。只今全體承當。當陽如何蓋覆。端孝公主。彩幢僊珮且歸去。有意明時却再來。

　　題跋
　　跋多心經

　　心外無法。是大神呪。法外無心。是大明呪。不在內不在外。有能心法兩忘。而見言外之意。所謂是無上呪。是無等等呪者也。

　　跋周居士金剛經解

　　鈔解疏。疏解經。覺如居士。窮諸家疏鈔。掇而拾之。且道。經解甚麼。忽若一語不玄。謗斯經故。

　　跋圓覺證義

　　諸經各標時處。唯圓覺一經。不標時處。何耶。淳祐丁未夏。覺如居士書來。求圓覺講義跋。是時千丈巖主。方與湖海衲子。作安居佛事。未暇也。友上人歸日。試問居士。所集講義。已到第幾菩薩。

　　題雙帆出浦圖

　　江頭水如天。不見人上華亭船。挂帆來何處。又無人喚奯公渡。或作境話會。不作境話會。姑付三十年後。與人點眼。

　　跋宏智禪師墨迹

　　宏智暮年真帖。筆力遒勁。語意縝密。不輕來學。宜其起洞上之宗。寂用無礙處。後來與天地萬象。無平出一路。要見古佛。過去久矣。

　　跋意一徐相公。與成上人偈後

　　萬物叢中。著得隻眼。如同木人。百草頭邊。驀鼻拽回。可謂善牧。意一言下。大有深意。能於老盧不識書處。善財不動步時。心領意解。平生參學事畢。

　　跋通菴王太尉維摩經頌

　　維摩會上。三十二義。墮與不墮。至竟不出一默。通菴居士。不動干戈。摟其窟穴。暴其醜惡。雖然。盡法無民。

　　題江山萬里圖

　　盡大地是沙門一隻眼。孤逈逈。山不是山。澄湛湛。水不是水。無目前法。有目前意。纔起一念及。路旁堠子。何止白雲千里萬里。

　　題佛照與遁菴書後　(中有三佛議論。又有虎丘隆和尚事)

　　山前一片閑田地。不三世而禍起蕭牆。遞相割據。為憐松竹引清風。宜也。原其枝分派別。實於看脚下一語。不獨當時誤人。坐在半途。亦負累後代兒孫。多少沒地頭在。所謂滅吾宗者。旨哉。

　　題王龜齡墨迹。同嚴首座竹賦　(龜齡諱十朋。號梅溪)

　　石橋未到已先知。熟處難忘。入境還如入夢時。切忌寐語。僧喚我為嚴首座。不可諱却。前身曾寫石橋碑。贓物現在。噫。一念見道。三世情盡。誦梅谿居士之作。可知前身後身。一夢兩覺。天台月落。鴈山春曉。即此夢覺。無二無別。人或不然。聽竹君說。

　　題傳燈三十五祖圖後

　　形興未質。名起未名。形名既兆。已是描畫虗空了也。何況心心相印。法法相傳。大似重施五彩。然一人唱之。一人和之。禍事禍事。豈止西天此土而已。將見窮塵毛剎海。亘千萬億劫。無有一人。能免其負累者。明眼衲僧。若開此卷。向釋迦未出世。達磨未來時。著得隻眼。方知二千年事。盡在今日。

　　跋海佛禪師語錄

　　石谿未離雲頂。行脚未到處要須到。既見雲居。開口不得處要須道。執侍半年。如矢在弦上。知而不自發。至龍袖拂開之機。而箭在的中。發而不自知。雖然。早年見松源于北山下。是此話已行。若謂開得口後。方有此錄。腦後猶欠石谿一錐在。

　　遺表

　　臣僧(廣聞)一介草野。出自遠方。幸際明時。復遭　聖世。然五山　勑命。臣領其四。迺者伏蒙　陛下。念臣衰老。錫以徽號。憐臣食眾。蠲免和糴。臣之榮遇。可謂無涯矣。雖歷百千萬億劫。不足以酬　陛下之洪恩。演八萬四千偈。不足以盡微臣之懇切。臣今疾病危惙。命在頃刻。不能多辭以謝。惟願　聖算與　天齊休。為民父母。為佛金湯。是臣禱頌之忱。下情無任瞻　天望　聖。激切屏營之至。

　　塔銘

　　　　中太夫直寶文閣提舉建寧府武夷山冲佑觀林　希逸　撰
　　景定四年。六月十四日。徑山佛智禪師廣聞示寂。遺奏聞皇帝悼惜。賜錢助葬。塔在大明山下。以大明名菴。御書其扁。且給田以食守者。嗚呼盛矣。非師能賢。穆陵豈輕畀哉。師於余為鄉人。初得其名於鄭丞相所為偃溪序。壬戌還朝。始見于京。疎眉秀目。哆口豐頤。道貌粹然。出語有味。益敬之。東磵侍郎湯公。於師尤稔。每相與言其賢。方聞其病。即以書別。余與東磵俱為文以奠之。東磵筆甚奇。
　　南歸五載。其徒普暉。來溪上乞銘。狀曰。師候官林氏子。世業儒。母陳氏。夢僧伽振錫入其室。娠而生師。貌與像肖。人曰。僧伽再來也。劍負未言。見佛即合爪。稍長。誦書如流。年十五。父母以宿緣。俾從小父智隆於宛陵光孝。十八受戒具。初謁印銕牛。印名具眼。深奇之曰。法棟也。徧參諸老。與少室睦無際派。追隨甚久。卒嗣琰浙。翁見于天童。針芥相投。自知未穩。去再見雙徑。翁知梅將熟矣。迎曰。汝來也。一夕坐簷間。聞三更轉。將入雲堂。曳履而蹶。如夢忽醒。翌朝造室。翁舉趙州洗鉢話。師將啟吻。翁扯止之。平生疑情。篦下氷釋。機鋒自是不可當。藂林曰。有兩浙翁矣。紹定戊子。四明制閫胡公。以小淨慈致之。郡有貴公。謀竁寺後。時安晚當國。師以頌馳白即行。相苦留之。事遂止。無何。移住香山。相功德寺也。相還里。又移城之萬壽。貴卿名士。爭先游從。晚每至忘歸。為師作序。此時也。乙巳雪竇虗席。制閫顏公以師聞。如奏　勑下。此山給　勑。自師始。　上又親灑應夢名山四字。以賜。戊申移育王。辛亥移淨慈。時教家有挾坐禪宗上。師奏數百言。條析明備。上是之。詔仍舊時。璫焰方熾。師以理析。聞者敬服。甲寅移靈隱。丙辰移徑山。昔寺更兩燼而復。始務速成。傾漏相仍。日費苴補。師始至。歲仍儉。輟衣盂以贍來者。厨堂忽敗。撤而新。獨雄於一寺。其有為之功。不苟類此。辛酉　賜號佛智。舊庄二所。指水為田。東餉按籍索租。害此寺二紀。師為奏免。踰年又以和籴病告。　穆陵雅敬師。每請必俞。師雖於世泊然。而所居利興弊革。不可盡書。賢矣哉。連住八山。幾四十年。誘納其徒。證悟者眾。海東夷相叩請書沓至。師之道化遠矣。病中危坐如常時。問疾往來。與語不倦。將終。獨以急明己事。為門人誡。侍僧求偈。麾去。益請。書十六字而化。時方炎夏。飛霰紛紛。非積行所感乎。住世七十五年。坐五十八夏。其壽若臘。與佛日同。金書菴名。共一明字。聞者異之。
　　師襟量素宏。與人和易。所至緇徒雲集敬慕之。沒齒無疾聲遽色。遇事雖劇。處之如如。不逼而成。隨願必應。他人不可學也。或疑。其主法過慈。其弊也弛。余曰。百丈規則嚴。南陽門戶大。臨濟峻峭。雪峰粹夷。教雖不同。其道一也。師以身率。何弛云。余雖交師晚。而知師深。是宜銘。銘曰。
　　振錫何人　　再來何故　　夢覺何分　　歸遊何處　　無為有為　　一手呈露　　全提半提　　八會言句　　我翫我珠　　無汝喜怒　　汝傳汝薪　　自我來去　　大明峯前　　遺蛻所寓　　枯木眾中　　法髓誰付　　金字扁題　　龍君呵護　　百世之藏　　與龍共住
　　斯人也。無以愧於斯銘也。
　　斯銘也。無以愧於斯人也。
　　　　竹谿林希逸書
　　徑山暉首座。不遠千里。來求　　偃溪塔銘。予老病不能文。以詩謝之　　　　　　　(漢)　頓首。
　　金剛眼要筆頭點　　妙喜當年竟脫空　　千里還山無一字　　乃為不負偃溪翁
　　甲子三月晦日

　　偃溪和尚語錄卷下
 拾遺
　　雪牧

　　整頓蓑衣禦苦寒。自家水牯自家看。白漫漫處無香草。笛弄梅花過別山。

　　針

　　惡鉗鎚下現針鋒。正眼開時一線通。百匝千重俱劄透。始知箇是夜深工。

　　羲之故居

　　亭前不改晉山河。亭下春風屈曲過。我自不知賢者事。細挼花片付流波。

　　蒸籠

　　重重疊疊有來由。熱汗通身未肯休。直得變生為熟去。方知胡餅是饅頭。

　　函櫃

　　脫體分明類異常。自然函盖却相當。衲僧骨董多狼藉。収拾都歸一處藏。

　　門鈎

　　彎彎曲曲箇形骸。曾向紅爐煅煉來。觸著上頭關棙子。千門萬戶一時開。

　　化楞嚴會香燭(二)

　　椽燭爐香夏九旬。二千年事向誰論。人家十萬春風裡。盡是靈山會上人。
　　玉磬輕敲紫篆清。金蓮花綻燭熒熒。從教一百二十日。散作滿天星斗明。
　　終