續藏經   華嚴經感應略記
　明 袾宏輯錄

　　華嚴感應略記目錄

　　雙童現瑞　　天地呈祥　　地震光流　　感通玄悟　　經輝五彩　　神人警衛　　天女給侍　　冬葵發豔　　瑞鳥銜花　　神人延請　　普賢授義　　口獲舍利　　菩薩涌現　　脩羅退陣　　證入無生　　時雨霶流　　華藏受生　　神授華音　　天宮請講　　洪水斷流　　神光屢現　　地獄消滅　　盥水濟生　　景雲現瑞　　異僧授旨　　山神聽經　　金城輝映　　龍光五彩

　　 

　　大方廣佛華嚴經感應略記

　　　　明古杭雲棲寺沙門　袾宏　輯錄

　　雙童現瑞

　　晉。佛度跋陀羅。初於道場寺譯經。堂前池中。每二青衣童子從池中出。捧以香花。舉眾皆見。以此經久在龍宮。龍王慶感傳通。故為給侍。

　　天地呈祥

　　唐。實叉難陀。於證聖元年三月十四日。辛酉重譯。預於庚申日。天后夢徧天之內皆降甘露。後一日。壬戌。復降甘雨。新經初譯。勅令藏和尚開講。十二月十二日。講至華藏世界海震動之文。講堂內及寺院中忽然震動。於時道俗數千共覩。歎未曾有。

　　地震光流

　　西域記云。世親菩薩初以小乘為業。兄無著託病而召世親。因開大教。謂云。及吾未死之前。讀吾所習經典。世親即讀華嚴。乃見毗盧法界。普賢行海。因生信悟。歎曰。可取利劒斷吾舌根。用明己讚小乘之失。兄止之曰。如人因地而倒。亦因地起。昔日以舌毀於大乘。今可將舌以讚大乘。遂入山披覽大乘。造十地論。論成之日。大地徧震。光明洞然。

　　感通玄悟

　　北齊太和中。第三王子。於清涼山求文殊師利菩薩。焚身供養。隨侍中官劉謙之。覩焚身之事。奏乞入山修道。遂齎此經。晝夜精勤。禮懺讀誦。心祈妙悟。絕粒飲水。垂三七日。形氣雖微。丹懇彌勁。忽感髯髭盡生。復丈夫相。神彩通悟。洞曉幽旨。造此經論共六百卷○又後魏靈辨者。宿植勝善。及見華嚴。偏加鑽仰。乃頂戴此經。入清涼山。乞文殊潛護。凡歷一歲。足破血流。肉盡骨穿。忽聞空中謂曰。汝止之。但思惟此經。於是披卷。豁然大悟。造華嚴演義釋文一百卷。

　　經輝五彩

　　後魏安豐王延明。中山王元熙。並處心無上。稽首圓宗。嘗以香和墨。寫華嚴經一百部。金字經一部。皆五香為藏。七寶為函。靜夜良辰。清齋行道。即放神光。五色爛然。照耀臺宇。

　　神人警衛

　　僧德圓。常以華嚴為業。修一淨園。樹諸穀楮。并種香草。雜以鮮花。每一入園。必加洗濯。身著淨衣。溉以香水。楮生三載。香氣四達。後以寫經。纔書數行。每字放光。照明院宇。有神人執戟。現形警衛。又有青衣梵童。手執天花。忽申供養。

　　天女給侍

　　唐。李長者。諱通玄。初至太原。寓高山奴家。每旦唯食棗十顆。柏葉餅一枚。後捨去。路逢一虎。當途馴伏。如有所待。長者語言。吾將著論釋華嚴經。汝當為吾擇一棲止。虎負長者囊鉢行三十餘里。至一土龕。便自蹲住。長者入龕。龕素無水。是夕風雷拔一老松。松下出泉。清冽甘美。長者造論時。有二女容華絕世。汲水焚香。供給紙筆。卯辰之際。輒具淨饌。莫知去來。著論將終。便爾絕迹。

　　冬葵發[豊*盍]

　　唐。鄧元爽。華陰人。證聖中。有親故暴卒。七日復甦。云冥中欲追爽。爽懼。或教寫華嚴經。寫竟。爽母墓側先有蜀葵。至冬已瘁。忽花發。燦然榮茂。鄉閭異之。聞於朝。旌為孝門。

　　瑞鳥銜花

　　僧。法誠。隱居藍谷。後於南嶺造華嚴堂。圖七處九會之像。專精供養。後感瑞鳥。形色非常。銜花入室。旋遶供養。

　　神人延請

　　隋。禪定道場僧慧悟。京兆人。嘗與一僧同隱終南。悟受華嚴。彼持涅槃。木食巖棲。各專其業。忽一人來請就宅赴齋。二僧相推。人云請華嚴法師。悟因隨往。乃山神也。請千羅漢。皆推悟上座。食訖既去。神呼一童子令侍。乃入師口中。遂得仙。還歸取經。辭其友人。渺然履空而去。

　　普賢授義

　　僧。辨才。不知何許人。幼事裕法師。以華嚴為業。久而不悟。乃別護淨。造香函盛經。頂戴行道。凡經三載。夢普賢指授玄義。忽爾成誦。煥若臨鏡。

　　口獲舍利

　　唐。樊玄智。安定人。弱歲歸依杜順和尚。順令誦華嚴為業。仍依此經。修普賢行。每誦經。口中頻獲舍利。前後數百粒。

　　菩薩涌現

　　唐。崇福寺僧慧祐。戒行精苦。事儼和尚。專業華嚴。清晨良宵。焚香虔誠誦出現品。忽見十餘菩薩從地涌出。現身金色。皆放光明。坐蓮華座。合掌聽誦。經訖便隱。

　　脩羅退陣

　　于闐國沙彌。般若彌伽薄。堅持戒行。專誦華嚴。忽有人合掌謂言。諸天請師。願師閉目。俄至天上。天主跪而請曰。今方與脩羅戰。屢被摧衄。屈師誦華嚴經。望法力加被。師乘天輅。心念華嚴。以諸天眾。對彼勍敵。脩羅見之。忽然潰散。須臾送歸。身染天香。終身不滅。

　　證入無生

　　解脫和尚。姓邢氏。代州五臺縣人。七歲出家。初從慧超禪師。超器之。後於五臺專誦華嚴。依經作觀。求見文殊。文殊現身誨云。汝今不須禮覲於我。應自悔責。必當大悟。因反求。乃悟無生。感諸佛現為說偈曰。諸佛寂滅甚深法。曠劫修行今乃得。若能開曉此法眼。一切諸佛皆隨喜。解脫問寂滅之法。若為可說。得教人耶。諸佛即隱。復有聲告曰。方便智為燈。照見心境界。欲空真實法。一切無所見。又在路思欲焚香。空中聲曰。合掌以為花。身為供養具。善心真實香。讚歎香煙布。諸佛聞此香。尋聲來相度。眾等勤精進。終不相疑誤。故謂偈讚排空也。

　　時雨霶流

　　僧道英。姓陳氏。蒲縣人。年十八。親為之娶。五載同居。誓不相觸。後從并縣炬法師聽華嚴經。便落髮。入太行山柏梯寺修行止觀。屬亢旱。講華嚴經以祈甘澤。有二老翁。各二童侍。時來聽講。英異而問之。乃知海神。因曰。今為檀越請下微雨。翁勅二童。童即從窗孔中出。須臾大雨霶霈。遠近咸賴焉。

　　華藏受生

　　隋。靈幹。狄道人。依衍法師出家。十八能講華嚴。常依經作華藏觀。及彌勒天宮觀。至疾革。目上視。若有所見。僧童真問之。答曰。尚見青衣童子引至兜率。而天樂非久。終墜輪迴。蓮華藏是所願也。言已氣盡。須臾復甦。真又問今何所見。答曰。見大水徧滿。華如車輪而坐其上。吾願足矣。

　　神授華音

　　宋。求那跋陀羅。中天竺人。探匣取經。即得華嚴。後譙王請講。以未通華言。因禮懺。虔請觀音。以祈冥應。遂夢神人執劒。持一人首而為易之。豁然便覺。備悟華言。遂講大經累數十徧。

　　天宮請講

　　魏。勒那摩提。中天竺人。博文贍學。明悟禪理。初至洛陽。譯十地論。帝每令講華嚴。精義頴發。嘗處高座。忽有持笏執柬者。形如尊官。云天帝來請法師講華嚴經。都講維那。咸亦須之。講席眾僧。一時同見。師熈怡微笑。告眾辭訣。卒於法座。其都講等同時入滅。

　　洪水斷流

　　杜順和尚。姓杜氏。諱法順。京兆杜陵人也。以華嚴為業。嘗居山。將種葵。地多蟲蟻。師乃巡疆定封。蟲俱外徙。三原縣民。從生聾啞。師乃召之與語。應言即愈。因詣南山。值橫渠漲溢。止之斷流。徐步而過。將終之日。普會有緣。聲色不渝。言終而逝。靈應非一。別傳云是文殊化身。

　　神光屢現

　　唐。法藏。字賢首。母夢異光而孕。後遇儼法師於雲花寺講華嚴經。師乃往詣。中夜見有神光來燭庭宇。師歎曰。當有異人發弘大教。及明。遇儼和尚。自是服膺。深入無盡。又後於雲花寺開講。有光明現從口出。須臾成葢。眾所知見。

　　地獄消滅

　　纂靈記云。京兆人王明幹。素不修善因。患暴死。將入地獄。見一僧教之偈云。若人欲了知。三世一切佛。應當如是觀。心造諸如來。誦此偈者。能排地獄諸苦。其人誦已。乃入見王。王遂放免。當誦偈時。聲所至處。受苦之人。皆得解脫。此晉經文。與今唐經下二句稍別。

　　盥水濟生

　　僧。伽彌多羅。師子國人。證第三果。麟德初來震旦。高宗甚加敬重。後往清涼敬禮文殊。至西太原寺。時屬諸僧誦華嚴經。問是何經。答曰華嚴。肅然改容曰。不知此地亦有是經。合掌讚歎曰。此大方廣。功德難思。西國相傳。有讀此經。以水盥掌。水霑蟲蟻。其捨命者。皆得生天。

　　景雲現瑞

　　唐。清涼國師。諱澄觀。字大休。會稽人。姓夏侯氏。生於玄宗開元戊寅。身長九尺四寸。垂手過膝。口四十齒。目光夜發。晝乃不瞬。德宗建中二年。下筆著疏。先求瑞應。一夕夢金容山峙。光相瑩然。既覺。知是光明徧照之徵。自是筆無停思。歷四年而文成。又夢化身為龍。矯首南臺。尾矯北臺。宛轉淩虗。須臾變百千數。蜿蜒青冥。分散四方而去。識者以為流通之像。初為眾講。感景雲凝空。盤旋成葢。疏鈔之外。復撰手鏡一百卷。綱要三卷。正要一卷。玄鏡一卷。鏡燈說文一卷。三聖圓融觀一卷。七處九會圖心說文一卷。勅有司鑄印。遷國師。號清涼。開成三年三月六日示寂。生歷九朝。為七帝門師。春秋一百有二。僧臘八十有三。全身塔終南山。未幾。有梵僧至闕。表稱於[葸-十+夕]嶺見二使者淩空而過。以呪止而問之。答曰。北印度文殊堂神也東取華嚴菩薩大牙歸國供養。有旨啟塔。果失一牙。惟三十九存焉。遂闍維。舍利光明瑩潤。舌如紅蓮。仍諡號清涼國師之塔。

　　異僧授旨

　　唐。法空。隋末鴈門郎將也。棄家詣清涼深谷。常誦華嚴唯心作佛之偈。後遇異僧。授以般若玄旨。豁爾心空。臨終坐逝。

　　山神聽經

　　曹城慧。靈丘李氏子。其親禱於五臺山而生。既長。辭親詣五臺真容院。從法順和尚披剃。嘗誦華嚴於李牛谷。草木為食。每誦經時。有五七儒服者坐聽。數持異花鮮菓以獻。師怪而問之。答曰。某。山神也。蒙師法力。無以為報。願充執侍。師不樂。遂捨其處。

　　金城輝暎

　　金。蘇陀室利。中印度那蘭陀寺僧。誦持華嚴。年八十五。航海來禮五臺。每一臺頂。誦華嚴十部。禪寂七日。定中見金城紺殿。寶蓮香水。珠網交輝。諸天童子遊戲其中。後於靈鷲峯化去。得舍利八合。璀蘭如珠。

　　龍光五彩

　　元。華嚴菩薩。諱正順。尉州高氏子。從五臺壽寧用公祝髮。結廬深樹。唯閱華嚴。數盈千部。每入華藏觀。三五日方起。世號華嚴菩薩將示寂。門人乞偈。師曰。歷劫本無去住。應用何思何慮。轉身踏破虗空。一切是非莫顧。言訖而逝。是日靈几上現龍。五彩飛光。燭於庭宇。

　　華嚴感應略記(終)
　　(附)華嚴大經處會品目卷帙總要之圖