續藏經   准提焚修悉地懺悔玄文
　清 夏道人集

 重梓佛母准提焚修悉地懺悔玄文序

　　准提菩薩。以威神之德。濟渡羣迷。洪宣心呪。於是慧根鈍質。得無畏定力。降伏魔怨。直見本來。豈止方便一門現大神通。俾其獲福已哉。然而獲福正自無量。余先襄毅公。自幼奉持。心不退轉。以是從布衣擢高第。土木之變扈駕北狩。出百死間。關萬里。自後深沐恩眷。服繡衣。秉威鉞。削平宼亂。鎮撫華夷。雖藎誠失自性生。然每于艱險處。顯蒙佑庇。簪纓累葉。歷有祥徵。先君蘭齋公虔持一生。梓有准提儀軌。鑄施准提寶鏡一百八座。仕至極品。墮水不濡。遇宼辟易。予亦遵奉受持罔懈。早試思賦青雲。父命應襲。謬叨天錫文廕金吾。甲申人日。夢山石崩飛。潛身無地。聞空中語曰。但持我呪。爾難可免。三月十九日。闖賊陷京。余率家丁巷戰。銛予刺胸。依不受損。徒步奔南。屢遇暴不能害。已而拜屯田戎。副監寧南矦軍。渡洞庭湖。颶風起。舟幾覆。不入死。自念身微福薄。菩薩慈悲種種相協。遂發願。普同有情。登彼極樂。後張公完真。陳公天章。相繼總制淅閩。賴菩薩能仁。啟廸從幕下。克全萬萬生命。兩公交章功。予題授漳之別駕。託以撫循。迨壬辰。瓜代甫離。三日而漳受圍。不及難。由是觀之。持呪功德。豈淺鮮哉。先余入閩。謁隱空和尚于廣濟寺也。見准提焚修悉地寶懺并繪護法諸真。得未曾有。詢其事最奇。國初時。有夏道人者。業織。每夜心怖遇老僧授呪懺云。持之可無怖。能解說。一日織次。抒落地。還在手。如是者再。忽現諸壇將。拜而問之。告曰。汝心誠。大聖命我護。乃懸鏡懇禱。迓繪工。次第從鏡中圖像。此懺法所自始也。後道人坐脫。肉身供養福州。余往瞻禮。得請其懺文并圖像歸。亦異數云。夫情緣未斷。舉動生愆。欲證菩提。先除舊業。故知求福即是愆端。能悔方膺福報。葢本覺顯照。具有神通。炎火變於青蓮。苦海易於甘露。是准提菩薩與護法諸真。皆其自心現相獲福。寧有量乎。爰授剞劂。流傳天下。願持呪懺者。直下承當而已。
　　壬辰季夏三教弟子項謙。法名弘慈。盥手焚香敬序。
　　(五月初十日准提菩薩聖誕)

 佛母准提焚修悉地儀文寶懺序

　　埽道人默甞閱大藏中。准提經有三譯。一名佛說七俱胝佛母心大准提陀羅尼經。唐武周沙門地婆訶羅譯。約一千六百餘字。一名佛說七俱胝佛母准提妙明陀羅尼經。并念誦觀行等法。唐天竺三藏金剛智譯。視地婆訶羅所譯。其字。約多六倍。一名七俱胝佛母所說准提陀羅尼經。唐特進試鴻臚卿大興善寺三藏沙門大廣智不空奉詔譯。視金剛智所譯。字約相等。其經文。呪語。篇章長短。既大懸絕。句字差別。復難會通。藏本。又有七俱胝佛母心大准提呪。與三譯所載。音字俱異。又世本。有番准提呪。字句更異。並可莊嚴轉閱。存而不論者也。至於布像。結契。梵書筆畫。三譯及世本。無一印合。約略現相執持。以不空譯為正。若根本身契。以地婆金剛二譯為正。而梵字梵音。傳譌舛錯。諸本授梓流傳。異同不可究詰。其最先入藏頒行者。無如宋道[(厂@((既-旡)-日+口))*支]法師。顯密圓通。成佛心要集。上下二卷。先言顯脩。後言密脩。謂顯脩者。參禪。以至見性成佛。密脩者。但能致心專誦陀羅尼真言。依秘密之法。加持身心。便得速成佛道。所求皆遂。又說七持。三密。法甚詳。三密者。身密結印。口密誦呪。意密作觀也。又謂准提。為大總持呪法。獨部別行。能含攝佛部諸呪。蓮華部諸菩薩呪。金剛部諸神呪。寶部諸天呪。羯磨部諸鬼神呪。五部中。部各為五。二十五部。一切諸呪。無不攝者。諸呪。不攝准提。如大海能攝百川。百川不攝大海。即其中。六字妙明真言。是觀世音微妙本心。與准提。次第相須。有七十七俱胝佛。一時現前。同聲宣說。依經梵本。有十萬偈。龍樹菩薩。勘成持明儀軌。為震旦所宗。自餘諸呪。先須持戒。方得誦習。此呪。不論染淨。惟當專持。俾中下根器。易於獲益是名呪王。誠不思議導迷方便也。明萬曆間。有淨居潔大師。輯顯密要言。一卷。天啟間。古虔青蓮居士謝于教。編輯准提淨業。三卷。序謂所編。即顯密圓通之旨。而首及布字法。先持誦。而後觀行。又以多字難觀。且以一字攝之。一字者。梵書淨法界真言嚂字。曲為初幾。一多無礙。此編之功在准提者不小也。准提刻本行世者。不可勝記。士大夫受持徵驗者。亦不可勝記。如淨業所載給諫賀少龍久持此呪。一夕夢童子送九華衣。遂得生天。部郎袁了凡先生黃。艱於科第。自記云。先求鄉舉。立願滿三千善。次求進賢。立願滿一萬善。究竟取效准提。以見靈驗。則知非立志行善。省身改過。習行方便之人。不得謂佛菩薩有虗語也。即如吾里中。項氏一門。從准提持明得力。自襄毅公忠始。公當土木北狩。出百死。而成大勳。平宼亂。而膺世蔭。以至大金吾蘭齋公俊卿。凌風波。而飭鑾衛。捍邊彊。而登極品。喆嗣牧公謙。值滄桑陵谷之變遷。攖闖賊巷戰之險難。既渡湖颶。而職屯戎。因去金吾。而晉別駕。輯寧撫循。全活無算。瓜期解綬。危城不嬰。良以忠孝世篤。文行性成。故自襄毅。金吾。以至閩漳別駕。代能受持准提。戩穀自天。澹災集福。此明效大驗。在目前無疑義者。蘭齋公。畢生虔持。梓有准提儀軌。鑄施准提寶鏡。而牧公。克世其業。會有天授。從入閩時。得此准提焚修悉地寶懺儀文。及諸法像神圖。於廣濟寺隱空和尚。隱公。傳自明初夏道人。感老僧授懺文。天神授鏡像。後真人坐脫。肉身供養福州。此尤不思議大因緣。而牧公為之虔摹繡梓。偕入藏冊流通。具見濟世利生。箕裘世讚之大願力矣。而埽道人之得瞻禮敘讚此刻。自信於准提。曾非小小因緣。自庚戌年二十一歲。為雪嶠禪師。結千指庵。於經山。遇貝林法師。在殿後山菴中。能以竹筆。匾樣如篦刷者。慣作梵書。因乞書准提呪。覿面縱橫成字。傳本特真。并授二合彈舌梵音。時從雲捿大師。授記散持。已閱三載。始解二合彈舌之義。歸而勒梵書於石。存三塔大乘堂中。受持六載。歲至丙辰六月。遂有梁生之奇驗。時居北門菩薩橋椿樹頭。大樓中。暑臥簟上。忽樓三間齊圮。巨梁。巨棟。巨磚。巨瓦。堆垛傾頺。反藉三大梁。架立遮護。其梁皆去身不寸。瓦礫著身。輕如紙樸。余時惟高聲持呪。久之得出。如夢中事。無纖毫剝膚之災。則余二十七歲時事也。適是冬憨山國師。東遊至徑山。茶毗紫柏尊者。入塔於寂照菴後。余亟走皈依。得示梁生偈語。因更字焉。聞子將。嚴印持。顏生生。諸道友。聞余持明得力。萬死一生。偕設大供。於武林淨慈宗鏡堂。延請憨師。說受持准提法。憨師上堂。痛切授記。復入室。示以根本身契。與刻傳手印。堅固逈別。更示以九聖梵字觀門。令攝入嚂之一字。又示以唵字梵音。作吼聲。如饑虎吞物。動搖山嶽。氣盡乃已。嚂之一字。閉口彈舌。作鼻音。如壯士怒咄。葢去聲。非平聲也。又云但辦一片肯切心。不淨處。即得淨。不得間斷一日。即千日難補。十齋日。即准提齋日。亦不得間斷一日。非千日可補。在家居士。五欲濃厚。惟此一門。最易得力。此憨師親口授記。今肉身。現在曹溪。進香者。咸稱七祖也。當日受持士庶。合四十餘人。到底歷今四十餘年。不間一日。如法受持者。獨埽道人一人。曾於里中宣公橋。俗名油罈最深者。昏夜宴歸。船傍墮水。許久。濡衣而出。於大江燕子磯。俗名野雞頭最險者。失風觸石。船破幾沉。竟得沮袽而免。又於德州北御河駛流中。盜擁入舟。拔刀相向。連退數武。復擁出舟。推墮河心。忽到彼岸。水僅濡足。盜去還舟。急湍百尺。有童永雋。汩沒無影。爾時惟知持呪。不知其他。陷險如夷。不遑殫述。即如乙酉兵燹。東塔西。有藥山園。奉供准提栴檀像。於龍樹檀。一時山房。焚劫靡遺。獨像之一出一還。若有神焉司之。今尚供研山知津閣也。又如丁元公淨伊禪師。為居士時。曾為余依不空譯。寫准提像於藥山園中。開光之日。忽有骨董家。以准提真言梵書舊紅牙軸。梵書古甆罏。銅香盒。來助裝演供養者。並感召中不思議事。是日中秋。雪嶠大師。開堂東塔。過觀。歎云。好一片梵呪法界。遂成二律。和者累百。元公。精禪理。兼工圖篆。工楷法。因久寓此園。為余備集准提法門。種種顛末。手書成帙。積且寸許。題云。正入不思議法門品。又跋云。若能證此秘密法門時。便於日用一切境界中。悉以不思議應。不戒自戒。不施自施。如是乃至不智慧自智慧。不萬行自萬行。不三心自三心。故為成就不思議法門。不歷劫位。現身成佛也。淨伊禪師述義如此。余且什襲藏之。而余疇昔所序刻准提。亦既數數矣。一為吳門聖恩寺沙門弘壁。作准提懺願儀梵本跋。一為同藉瑞安林太史任先增志。作准提集說序。一為蜀綿劉信淨宇烈。准提緣。亦名淨因集。苕上閔學憲弘復度。所梓序。一為同藉會稽張太史受菴星。所分輯准提掌果。宣城梅中翰生生士生。所梓序。一為素華旭大師。作准提持法序。一為四明周邦臺。所輯簡易持誦法。箬菴問禪師所定。馮總鎮子淵源淮。所梓序。一為中原周中丞元亮亮工。弟亮節。作准提經三譯兼行序。大抵諸刻。皆原本於顯密圓通。而加意損益之。其謂以淨而靈。以信而入。佛法皆然。不獨准提。若夫令人橫出三界。疾趨菩提。自利利他。確有赫驗。則無如准提者。真所謂異方便也。或以持准提者。曲遂希望之心為嫌。則念佛希望往生。參禪希望悟道。圓宗密教。機用皆同。觀音鈔云。雖念念求。而無能求所求之相。則如觀法。布輪月於一心。安明珠於眾體。即是吾夫子。洗心退藏於密。齋戒以神明其德之義。又非可以諸別呪成就相。同論也。埽道人於戊辰歲。受職都門。蘭齋項翁。往還綦密。相與揚確所梓准提儀軌。茲復得與嗣君牧公。矜式玄文。實出希有。更涓茲仲春六日。就項氏本支薙染。為同塵開士者。啟建懺壇於賢谿之太平菴。更為創舉殊勝道場。一時多緇白詞家。各作准提三目十八臂頌。如是准提妙果。一經一緯。一始一終。而五大部陀羅尼之總持斯在。襄毅公之堂構式靈。貽謀燕翼者斯在。埽道人特為吐露生平夙因勝事。以表准提神通。勸請觀誦。聊當受持諸同志。一部法門鼓吹云爾。
　　順治丁酉仲春朔日國子司業前戊辰二甲進士紫霄飛仙裔孫曹溪憨祖受持弟子福徵道一居士埽菴譚貞默槃談撰。時年六十八歲。

 佛母準提脩懺儀序

　　觀夫天下人物。莫不有此靈心。在法界中。以各因所引所感故。有種種差別以交錯。成此凡聖之文。而佛聖之設教利生。亦各因其所近。以導引之。感激之。使彼各自原其始返其終。而不失其性情之正。然此更有世法出世法之方便。至如諸佛菩薩。充滿剎塵。獨有觀音。與準提之救世。最為靈應。而法界中。亦無一人不知有觀音與準提者。正以準提。即觀音之普門示現也。不見其呪。先以觀音妙明王真言冠其首。以準提真言成其終。葢此呪乃法界秘密藏中之三昧王。能出生諸佛菩薩之智德莊嚴。以故稱之為佛母。以準此凡聖之情。提此遮那之性。為主中主之鏡印也。惟此菩薩有必救之心。以故群靈有必求之信。使此無感應。則盡法界無有肯信受也。持呪與念佛全同。惟參禪則稍異。呪以信為主。禪以疑為端。信極則無疑而直入。疑極則必信而頓通。在持呪與念佛。決不許疑。稍疑則如輪刀上陣。而志不勇猛。必自取敗也。而參禪雖曰疑情。而先必深信有教外別傳之旨。但不知古人言句之異。而猛欲發明之為疑也。非謂疑此或有或無。不可必也。若如此疑。則又是信之極。求之切也。又何始終之不同哉。此中有二義。一利於童蒙。以其心無雜慮。但恐彼無求心。能有求心。則推開秘藏。光燦天然矣。二忌於聰明。以其心多散亂。不能專銳一心。如能一心。則全收法界。體露真常矣。以故聖學以顏曾之愚魯。獨得心傳。而游夏之文華。難於入室。況持此呪。獨以收攝身意口之放心於三相應處。退藏於密而默識貫通。於參贊位育也。誰謂佛教不與聖學相表裏哉。然則儒宗自有克己慎獨足矣。何必更持佛呪乎。曰。從來諸儒專以世教為事。而未肯於身心性命中求透露。至遇生死危難。水火刀兵中。得大神通解脫之機用者。幾人哉。正以彼志不在生死性命。是故借此呪力。以引導之。如有別傳。大藥能療萬病。亦必有藥引。始能道達於五臟六腑。十二經絡而通乎。風寒暑濕。表裏虗實。使無此引。則閉塞而不能自達也。以故準提。稱為佛母。如母能救子。子能求母。則兩得之矣。如子不專心求母。則母徒有倚門而悲耳。天下群情各有志願之所到。即是藥引之所到至。於却病延年。脫胎換骨。與起死迴生。超凡越聖。又在引之淺深與志之勇怯也。又若蒙者陷於無憤無求。或為五欲所引。聰者陷於偷心傍瞥。或為異端所迷。即有求而非關性命。即有持而不專久常。不求正法。而能證真。決無是也。惟久持此呪。最能啟蒙攝聰。速應危險之求。神化魔冤之業。此非所謂秘密金剛王哉。嘉禾項牧公居士。素承家學淵源。忠孝名世。獨於準提得其法脉。常較梓其修禮法儀。而譚埽翁詳為序其顛末。深得顯密圓通之旨也。今吾燈侍者。是其嫡侄。因得讀吾充智證傳。大有感激於宗門綱要。而參禮於予。敘從前親石頭。余集翁之機緣。且請序此法儀。以表揚其感引道交之旨。予以設壇修懺。須恊眾人之力。而有時若要直捷易精。只須持此一呪而無間。則亦不負上承下仰之法。可速得成就此王三昧也。因是曲為之闡發云。
　　寓龍淵浪杖人道盛題

　　 

　　大准提菩薩焚修悉地懺悔玄文
　　淨口真言

　　唵修唎修唎摩訶修唎修修唎娑婆訶

　　淨身真言

　　唵哆唎哆唎咄侈唎咄咄哆唎娑婆訶

　　淨手真言

　　唵住佉羅耶娑婆訶(以上俱念三遍)

　　入壇三禮(先敷具。胡跪拈香。起立執爐。想云)

　　志心信禮。准提大菩薩住玅月輪三摩地。面圓如滿月。身分十八臂。現慈悲。坐蓮臺。持寶器。體掛珠瓔珞。胸藏題卍字。八大菩薩恒遶護。開大總持門。諸緣皆濟度。願同歸玅真。如正覺路(想已。長跪作梵唱云)。
　　大慈大悲憫眾生　　大喜大捨濟含識　　相好光明以自嚴　　眾等志心歸命禮
　　(一心奉請)。
　　南無常住十方佛　　南無常住十方法　　南無常住十方僧
　　(每位長跪執爐。三請一叩首。下倣此)。
　　南無七俱胝佛母尊那九界菩薩　　南無無相法界菩薩　　南無佛頂大輪菩薩　　南無不動尊王菩薩　　南無聖觀自在菩薩　　南無不空[綜-示+(ㄙ/月)]索菩薩　　南無聖金剛手菩薩　　南無伊迦惹吒菩薩　　南無嚩囉曩契菩薩　　南無戲縵歌舞菩薩　　南無香花燈塗菩薩　　南無鈎索鎻鈴菩薩　　南無甘露軍吒利菩薩　　南無烏樞瑟摩菩薩　　南無聖降三世菩薩　　南無准提會上諸尊菩薩摩訶薩　　南無祖師龍樹菩薩　　南無北辰玅見菩薩　　南無內部大威杜將主菩薩　　南無聖孫那哩將主菩薩　　南無頂行將主菩薩　　南無聖軍吒唎將主菩薩　　南無聖矜羯囉將主菩薩　　南無聖[口*制]吒[口*迦]將主菩薩　　南無阿梨智母將主菩薩　　南無乾闥婆王將主菩薩　　南無灌頂部主菩薩　　南無穢跡金剛菩薩　　南無明蛇使者菩薩　　南無護法諸天一切聖聚
　　(請已白云)
　　弟子(某甲)。持誦七俱胝佛母尊那菩薩大准提陀羅尼。祈求悉地。惟願十方三寶諸大菩薩無量聖眾。加持護念。願得隨意。所求悉地圓滿(白已讚云)。
　　佛身充滿於法界　　普現一切羣生前　　隨緣赴感靡不週　　而常處此菩提座
　　志心歸命。禮大慈大悲本尊教主七十七俱胝正等覺(一拜後同)。
　　菩薩面圓如滿月　　黃金白色相端嚴　　我今頂禮誓歸依　　願覩尊顏常供養
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩面具三目相　　四大海水等澄清　　我今頂禮誓歸依　　願得五種眼清淨
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩耳鐺寶嚴飾　　種種殊勝巧莊嚴　　我今頂禮誓歸依　　願得耳通聞玅法
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩胸藏題卍字　　玅圓月相現光明　　我今頂禮誓歸依　　願得心通聞了悟
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩花冠嚴頂上　　冠中化現五如來　　我今頂禮誓歸依　　願得慈尊親灌頂
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩天衣逾潔白　　六銖掛體勝莊嚴　　我今頂禮誓歸依　　願得善哉解脫服
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩身掛珠瓔珞　　臂指環釧寶莊嚴　　我今頂禮誓歸依　　願具如來四八相
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩端坐蓮華座　　巍巍不動若金山　　我今頂禮誓歸依　　願當來坐菩提座
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩遍身諸支分　　常放無量大光明　　我今頂禮誓歸依　　願得慧光來護念
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手作說法印　　表示善說一切法　　我今頂禮誓歸依　　願得諸法悉通達
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持玅寶幢　　表示世間為最勝　　我今頂禮誓歸依　　願我能建大法幢
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩作[絕-糸+方]無畏印　　提携險難諸眾生　　我今頂禮誓歸依　　願我速離諸恐怖
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持玅蓮花　　表示六根常清淨　　我今頂禮誓歸依　　願我離垢如蓮華
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持智慧劒　　能斷煩惱諸結縛　　我今頂禮誓歸依　　願我貪嗔癡能斷
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持灌澡瓶　　流出甘露潤眾生　　我今頂禮誓歸依　　願我常蒙佛灌頂
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持玅寶鬘　　種種嚴飾最殊勝　　我今頂禮誓歸依　　願我得繫玅法繒
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持金剛索　　善能引入於一切　　我今頂禮誓歸依　　願我得入相應法
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持天妙菓　　表示菩提果圓成　　我今頂禮誓歸依　　願我廣修諸善果
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持八輻輪　　威光照耀於三界　　我今頂禮誓歸依　　願我常轉大法輪
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持大鉞斧　　能破堅固不善法　　我今頂禮誓歸依　　願我擊碎人我山
　　志心歸命。禮大慈大悲本尊教主七俱胝佛母尊那菩薩摩訶薩。
　　菩薩手持大法螺　　一音清震三千界　　我今頂禮誓歸依　　願我能說一切法
　　志心歸命禮(此下照前拜念大慈大悲本尊教主等云)。
　　菩薩手持金剛鈎　　善能鈎召於一切　　我今頂禮誓歸依　　願我成就鈎召法
　　志心歸命禮(照前拜念)。
　　菩薩手持如意瓶　　流出寶藏及經典　　我今頂禮誓歸依　　願我受用常如意
　　志心歸命禮(照前拜念)。
　　菩薩手持金剛杵　　天龍八部咸歸仰　　我今頂禮誓歸依　　願我調伏難調者
　　志心歸命禮(照前拜念)。
　　菩薩手持般若經　　中含甚深微玅義　　我今頂禮誓歸依　　願我無師自然覺
　　志心歸命禮(照前拜念)。
　　菩薩手持摩尼珠　　光明圓潔無瑕翳　　我今頂禮誓歸依　　願我心地活潑潑
　　志心歸命禮(照前拜念)。
　　佛母尊那大菩薩　　現十八臂坐壇中　　八大菩薩護八方　　弟子一心歸命禮
　　志心歸命禮(照前拜念)。
　　(已上諸位隨偈解相禮時作觀。惟首尊總具相好。百七十七俱胝數佛同時顯現。受我敬禮。末尊應觀一身十八臂。有八菩薩。圍遶八方。餘隨偈作觀。重在手持何物)。
　　志心歸命。禮大慈大悲本尊教主無相法界菩薩摩訶薩(先唱偈。然後頂禮。餘倣此)。
　　無相法界大菩薩　　三十二相遍莊嚴　　分身塵剎化眾生　　弟子一心歸命禮
　　志心歸命。禮大慈大悲本尊教主佛頂大輪菩薩摩訶薩。
　　佛頂大輪大菩薩　　三頭六臂現威神　　嚴持器仗伏邪魔　　弟子一心歸命禮
　　志心歸命。禮大慈大悲本尊教主不動尊王菩薩摩訶薩。
　　不動尊王大菩薩　　毗盧遮那佛化身　　手持劍索護輪壇　　弟子一心歸命禮
　　志心歸命。禮大慈大悲本尊教主聖觀自在菩薩摩訶薩。
　　聖觀自在大菩薩　　蓮華部主最勝王　　尋聲救苦大慈悲　　弟子一心歸命禮
　　志心歸命。禮大慈大悲本尊教主不空[綜-示+(ㄙ/月)]索菩薩摩訶薩。
　　不空[綜-示+(ㄙ/月)]索大菩薩　　鼻噓火燄頂龍王　　觀音菩薩所化身　　弟子一心歸命禮
　　志心歸命。禮大慈大悲本尊教主聖金剛手菩薩摩訶薩。
　　聖金剛手大菩薩　　大力忿怒持明王　　善能調伏諸惡魔　　弟子一心歸命禮
　　志心歸命。禮大慈大悲本尊教主伊迦惹吒菩薩摩訶薩。
　　伊迦惹吒大菩薩　　身大青色象皮衣　　不違本誓護准提　　弟子一心歸命禮
　　志心歸命。禮大慈大悲本尊教主嚩囉曩契菩薩摩訶薩。
　　嚩囉曩契大菩薩　　現大威力役龍神　　復能除毒救眾生　　弟子一心歸命禮
　　志心歸命。禮大慈大悲本尊教主戲縵歌舞菩薩摩訶薩。
　　戲縵歌舞大菩薩　　行罡步斗鎮九洲　　蕩除惡業驅邪魔　　弟子一心歸命禮
　　志心歸命。禮大慈大悲本尊教主香花燈塗菩薩摩訶薩。
　　香花燈塗大菩薩　　馥郁照曜於四方　　諸邪聞見斂威容　　弟子一心歸命禮
　　志心歸命。禮大慈大悲本尊教主鈎索鎻鈴菩薩摩訶薩。
　　鈎索鎻鈴大菩薩　　手持法器鎮北方　　群魔惡鬼悉潛藏　　弟子一心歸命禮
　　志心歸命。禮大慈大悲本尊教主甘露軍吒唎菩薩摩訶薩。
　　甘露軍吒唎大菩薩　　加持法水淨壇場　　辟除魔障護行人　　弟子一心歸命禮
　　志心歸命。禮大慈大悲本尊教主烏樞瑟摩菩薩摩訶薩。
　　烏樞瑟摩大菩薩　　消除穢惡辟群魔　　淨不淨處悉現身　　弟子一心歸命禮
　　志心歸命。禮大慈大悲本尊教主聖降三世菩薩摩訶薩。
　　聖降三世大菩薩　　大力忿怒持明王　　善能調伏諸惡魔　　弟子一心歸命禮
　　志心歸命。禮大慈大悲我等祖師龍樹菩薩摩訶薩。
　　祖師龍樹大菩薩　　開持明藏示眾生　　得聞玅法感祖恩　　弟子一心歸命禮
　　志心歸命。禮大慈大悲護法北辰玅見菩薩摩訶薩。
　　北辰玅見大菩薩　　身現五住金剛神　　手持寶劍伏妖魔　　弟子一心歸命禮
　　志心歸命。禮大慈大悲內部大威杜將主菩薩摩訶薩。
　　大威將主杜菩薩　　內壇教主護准提　　飛騰九地顯神通　　弟子一心歸命禮
　　志心歸命。禮大慈大悲內部將主聖孫那哩菩薩摩訶薩。
　　聖孫那哩大菩薩　　三頭六臂現金光　　慈悲普濟大乾坤　　弟子一心歸命禮
　　志心歸命。禮大慈大悲頂行將主菩薩摩訶薩。
　　頂行將主大菩薩　　統領諸真護准提　　手持寶杵伏妖魔　　弟子一心歸命禮
　　志心歸命。禮大慈大悲本尊教主聖軍吒唎將主菩薩摩訶薩。
　　聖軍吒唎大菩薩　　外壇護法廣威靈　　手持戟杵鎮壇場　　弟子一心歸命禮
　　志心歸命。禮大慈大悲聖矜羯囉菩薩摩訶薩。
　　聖矜羯囉大菩薩　　手持玅菓度眾生　　尋聲接引大慈悲　　弟子一心歸命禮
　　志心歸命。禮大慈大悲聖[口*制]叱迦菩薩摩訶薩。
　　聖[口*制]叱迦大菩薩　　忿怒玅相震八方　　赤心火燄百邪驚　　弟子一心歸命禮
　　志心歸命。禮大慈大悲阿梨智母菩薩摩訶薩。
　　阿梨智母大菩薩　　五百神靈屬降生　　愛子真童隨聖身　　弟子一心歸命禮
　　志心歸命。禮大慈大悲乾闥婆王菩薩摩訶薩。
　　乾闥婆王大菩薩　　降魔見性現金身　　豹冠龍劍象巍蛾　　弟子一心歸命禮
　　志心歸命。禮大慈大悲灌頂部主菩薩摩訶薩。
　　灌頂部主大菩薩　　廣施甘露潤眾生　　十方善信悉沾霖　　弟子一心歸命禮
　　志心歸命。禮大慈大悲穢跡金剛菩薩摩訶薩。
　　穢跡金剛大菩薩　　縱橫變化伏邪魔　　地水火風悉現形　　弟子一心歸命禮
　　志心歸命。禮大慈大悲明蛇使者菩薩摩訶薩。
　　明蛇使者大菩薩　　天醫內院顯威靈　　消灾除病救眾生　　弟子一心歸命禮
　　志心歸命。禮大慈大悲護法諸天一切聖眾。
　　護法諸天諸聖眾　　十方圍遶護輪壇　　不忘自部獻印明　　助我闡揚准提法
　　稽首歸依蘇悉地(跪念)　　頭面頂禮七俱胝　　我今稱讚大准提　　惟願慈悲垂加護
　　曩謨薩哆喃三藐三菩馱俱胝喃怛致陀唵折唎主唎准提娑嚩賀(或一或三或七遍。伺出壇。在觀堂。持百八遍)
　　願佛慈悲求懺悔。

　　志心懺悔

　　弟子(某甲)。自從無始曠大劫來。至於今日。迷無我覺。計有我人。我計既興。常緣我所。根塵浩遶。識蔭奔波。繫動身心。猶如電轉。清淨眼耳鼻舌身意一念不覺。翻作六師。偷法王財。共邊見賊。賊既熾盛。破涅槃城。殘害法身。焚燒慧命。如是等罪。數越塵沙。從迷至迷。莫測終始。今始覺悟。深愧自慚。曉夜驚惶。身心戰慄。永斷迷覺。貪愛我人。投涅槃城。歸安樂國。以無我覺。降伏六師。收法王財。納三堅藏。資給慧命。增益法身。燃法性燈。常照無盡。行願事理。塵界不違。三寶三乘誓當弘護。迷覺之罪隨懺消除。願從今日。乃至菩提。念念堅固。念念精進。身心自在。辯說無礙。於一念中。具一切智。須知諸法畢竟空寂。而常度脫一切眾生。同證涅槃。不以涅槃為證。

　　大輪明王滅罪真言

　　南無悉地哩野地尾迦喃薩哩嚩呾哆孽哆喃唵微囉枳微囉枳摩訶斫羯囉曰惹曰唧哩薩埵薩埵娑囉底娑囉底怛囉異怛囉異尾哆摩[寧*頁]三般左[寧*頁]怛囉摩尼悉多孽哩野怛囕焰娑婆訶
　　懺悔已。志心歸命。禮常住三寶。

　　志心發願

　　願我所修行　　一切諸善果　　禮念歸懺力　　回施諸有情　　出離三界苦　　速證於菩提　　回向我所求　　助成勝悉地
　　發願回向已。志心歸命。禮常住三寶。
　　歸依諸如來(四句一拜)　　五智十身佛　　願共諸眾生　　同入金剛界　　歸依最上乘　　瑜伽秘密教　　願共諸眾生　　同入金剛界　　歸依不退轉　　大悲菩薩僧　　願共諸眾生　　同入金剛界　　歸依三寶已　　所有諸功德　　回施諸有情　　共成無上道
　　上來頂禮大准提菩薩焚修悉地懺悔玄文。功德圓滿。無限良因。散沾沙界。和南聖眾。
　　(行者入觀誦持時。先當了知諸佛眾生與我此心同一圓明。竪窮橫徧。現前一念。具足無減。無二無別。而恒安住。甚深境界。慈念有情。以三密相應。而作悉地然持中所示觀雖多。無越梵字呪聲。總相別相。又復遠離能觀所觀。能持所持。一事一理。皆是不思議秘密理境。如是行持。何愁佛果不圓。罪障不滅。悉地不成耶)。
　　順治壬辰季夏佛弟子項謙法名弘慈從閩中三山虔摹薰沐重鐫