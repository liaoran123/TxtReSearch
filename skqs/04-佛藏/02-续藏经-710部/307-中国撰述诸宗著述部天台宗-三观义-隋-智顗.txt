續藏經   三觀義
　隋 智顗撰
 新刻三觀義序

　　四教義從觀出教。依教開解。三觀義融教入觀。依解立行。目足相扶。殆罔俱治之。二書蓋闕一不可也。昔者智者大師為大機感。親注淨名。此其玄談也。而三觀義在支那亡逸已久矣。吾邦幸而雙璧並傳。不寶護而可乎。但三觀義雖有舊刊。較之四教義鹵莽頗多。守篤純和尚深憂之。精加考訂。且著科文及籤錄。以闡幽蘊。本山學黌有魁首貫充者。曾為諸生講授此書。其正譌訂誤分文折義。一取準繩於純和尚也。因乃發心將以其校本授剞劂。氏會復獲檀助梓事。不日而成。豈非其護法之誠能致冥祐耶。頃謁余告其喜。且索題一辭。因為誌其顛末亦以示隨喜之衷云。
　　時天明戊申秋九月東叡山凌雲院僧正智願海藏撰

　　 

　　維摩詰經三觀玄義卷上

　　　　隋天台山修禪寺沙門　智顗　撰
　　夫三寸之管氣序不衰。一尺之表朝陽可測。是知得其道者。豈遠乎哉。三觀詣理之妙門。今明此義。故借為喻也。作佛遐蹤。神功浩曠。求茲非遠。寄以一心。體之有源。總乎三智。若其假方便以致殊。會歸一道寂然而雙照。況復發軫入不二之門。圓觀成十法之乘。兼用七義。義無不攝。非止淨名名顯。一部宗致。文意炳然。今明三觀義。即為二意。一先分別境智。二正解釋。一先分別境智者。所觀之境。即十二因緣所生之法為境。大聖說此正因緣生法。為破外人說邪因緣生無因緣生之邪僻也。正因緣生一切法者。無明因緣則生六道凡夫之法。若解因緣則生四種聖人之法。故涅槃經云。因滅無明即熾然菩提。所言十二因緣者。即無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死也。言因緣者。有展轉感果故名為因。互相由有謂之為緣。此約三世明十二支。初二過去。次八現在。後二未來。明此因緣有三種事。一煩惱。二業。三苦。此三事互為因緣。煩惱業因緣。業苦因緣。苦苦因緣。苦煩惱因緣。煩惱業因緣。業苦因緣。苦苦因緣是為展轉。互為因緣。因緣相續生二十五有。若知無明不起取有。則三界生死皆息。三乘行人入涅槃之要道也。問曰。佛開三乘因緣。是中乘觀。何得三乘通觀也。答曰。經論赴緣不同。或如所問。如智度論云。十二因緣獨菩薩法。中論云。為鈍根聲聞說因緣生滅相。為利根菩薩說因緣不生滅相。如涅槃說。十二因緣有四種觀。下智聲聞。中智緣覺。上智菩薩。上上智佛。即是約十二因緣明四種境也。今一家明義。四諦既為四種。十二因緣亦為四種。一者生滅十二因緣。二者無生滅十二因緣。三者無量十二因緣。四者無作十二因緣。生滅無生滅即為初觀之境。無量十二因緣為第二觀境。無作十二因緣為第三觀境。今取中觀論偈四句判此義也。因緣所生即空之理是第一觀境。因緣即假之理是第二觀境。因緣即中之理是第三觀境。問曰。為當境自是境。為當由智故說境。答曰。若言境自境。即是自性境。若言由智故說境。即是他性境。若言境智合說境。即是共生境。義有二過。謂自他性。若言離智境故說境。即是無因緣而說境。從因緣說境尚不可得。何況無因緣而說境也。四句說智。其過亦然。今中觀論所明諸法不自生。豈得說言由境故境。亦不從他生。豈得言由智故說境。亦不共生。豈得境智合故境。亦不無因生。豈得離境智故境。四句明智亦復如是。今四句撿境。性不可得。而說為境者。即是假境。假境是不思議境也。智亦如是。有無因果。善惡是非。一切諸法。類如此撿。若用此意研覈眾家解釋經論。難免性義也。問曰。若境自境。可是自性境。今待智故說境。何得是他性境也。答曰。境既稱自。智豈非他。不待智他。那論境自。若待境自。智即是他。境自是自性。他即他性。自性之境不名假境。他性之境豈成假境。若非假境。即非不思議境也。智亦如是。今明不思議境者。即是此經所明之境。不思議智者。即是此經所明之觀智。故金光明經散脂鬼神品云。我現見不可思議智境。不可思議智照。即其義也。
　　第二正釋。三觀義乃是入佛法之要門。多所關涉。今略明大意。開為七重釋三觀名。第一辨三觀相。第二對智眼。第三會乘義。第四明攝法。第五釋成淨名義。第六釋此經文。第七用三觀釋此經一部義。
　　第一釋三觀名者。三觀之名出瓔珞經。一者從假入空觀。二者從空入假觀。三者中道第一義觀。所言從假入空觀者。無而虗設。目之為假。觀假知無。名之入空。若觀諸法如幻如化。但有名字。即入真諦也。而說為二諦觀者。或就情智二諦。或約隨智二諦觀耳。次釋從空入假觀者。若不住空。還入幻化。假名世諦。分別無滯也。而言平等者。若破一用一。不名平等。前觀知假非假。破假入空。次觀知空非空。破空入假。空假互破互用。名為平等也。次釋中道觀者。中以不二為義。道以能通為目。照一實諦。虗通無滯。是中道觀也。故云是二觀為方便道。因是二空觀得入中道。雙照二諦。心心寂滅。自然流入薩婆若海。此三通名觀者。觀以觀穿為義。亦是觀達為能。觀穿者。即是觀穿見思恒沙無明之惑。故名觀穿也。觀達者。達三諦之理。是以涅槃經云。即以利钁斵之。磐石沙鹵直過無礙。徹至金剛。磐石者。見思惑也。沙者。塵沙無知惑也。鹵者。即是無明住地惑也。徹過者。觀穿之義。至金剛者。即達中道佛性理也。問曰。三觀俱照二諦。有何等殊。答曰。前觀雖照二諦。破用不等。次第二觀亦照二諦。破用平等。既不見中道。但是異時平等也。第三觀者得見中道。雙照二諦。即是一時平等也。
　　第二辨相者。即為二意。一明別相三觀。二明一心三觀。第一明別相三觀。亦為兩意。一總釋。二別釋。
　　總釋者。觀因緣所生三諦之理。相別不同。三番惑障麁細階級。觀理破惑。用智不同。故名別相三觀也。因緣三諦之理相別不同者。因緣空理是真諦相。因緣假理是俗諦相。因緣不二之理是中道第一義相。初觀真諦之理。破見思惑。次觀俗諦之理。破塵沙無知惑。後觀因緣中道之理。正破無明住地惑。是則三觀照理不同。斷惑有異。故名別相。即是大品三慧品所明三智相也。
　　二別釋三觀者。即為三別。一從假入空觀相。二從空入假觀相。三明中道第一義觀相。
　　一正明從假入空觀相者。略為三意。一先明所觀之假。二明觀門不同。三明正辨入空觀智。一明所觀之假者。有二種假。攝一切法。一者愛假。二見假。愛假者。即是愛論。見假者。即是見論。此二種皆是戲論。破於慧眼。障見真實。愛論即是魔業。見論即是外道業。故此經云。天魔者樂生死。外道者樂諸見。所謂因此愛見。起九十八使。使三業作善不善。則輪轉六道。受生死苦。故此經云。無明有愛則我病生。又曰。何謂病本。所謂取我。若知愛見由無明生。則一切三界皆從心起。故華嚴經云。三界無別法。唯是一心造。而此諸法皆名假者。無明愛見所起之法。皆由三假之所成也。三假者。一因成假。二相續假。三相待假。此三虗設。故云假也。問曰。三藏．摩訶衍皆明三假。二經之異。云何分別。答曰。隨情明假。則是聲聞經所說。若就理明假。皆如夢幻。即是摩訶衍所說。此經呵優波離。具明此三假之相也。
　　問曰。三乘從三假入空。若為分別。答曰。有人言聲聞多用因成假。緣覺多用相續假。菩薩多用相待假。
　　今謂三藏所明三假相別。隨便入理。若摩訶衍所明三假。皆如幻化。三乘觀此同入空也。
　　二明觀門不同者。即是析．體二種觀門也。如聲聞經所明析假入生法二空者。此如空實手之拳指也。摩訶衍體假入生法二空者。如空鏡像之拳指也。析假入空名為拙度。體假入空名為巧度。故智度論設巧拙二醫喻。如眼病是一。治有巧拙。拙則針藥。痛楚方差。巧則呪術。不痛自除。損差是同。見色不異。
　　故中觀論云。能說是因緣。善滅諸戲論。為拙度不善滅故。故說巧度為善滅也。善滅者不斷而斷。不善滅者是定斷也。問曰。二種觀門皆佛所說。巧度是佛之巧。拙度是佛拙乎。答曰。不然。法在於佛。無巧拙相但。巧拙兩機。感佛不同。故有巧拙度也。譬如鏡內無有好醜。好醜之像還出前人。問曰。若如所釋。乃是機有巧拙。非是度有巧拙也。答曰。由機感度。度能赴機。故云巧拙度也。
　　三正明入空觀智者。亦兩意。一者明析假入空。二明體假入空也。
　　一析假入空者。即為二意。一析見假入空。二析愛假入空。並是三藏拙度教門也。問曰。上明愛見二假。愛前見後。今明修觀。何故見前愛後也。答曰。眾生有二種使。鈍使為麤。屬魔業。見使為細。屬外道業。故愛前見後。今佛法正道。緣理斷結。於見道中有二種人。鈍人用無常苦行。入見道。先斷愛。利人用空無我行。入見理。先斷見。見盡在前。修道在後。愛結次除也。一明析假入空者。即前析見假入空。析假入空之觀。如大智論破[疊*毛]至隣虗塵。析此生滅細塵色假以入空也。觀內身心亦如是。但成論三大法師。各以情見破此細塵。細塵若盡。不免斷見。塵若不盡。還是常見。不出二見。豈得入空。今詳大智論意。不如諸師所推。論主引佛語云。色若麤若細。總而觀之。無常無我。不說有極微之色也。今謂若知麤細等色無常無我。即是因成．相續．相待。虗假不實。既不得色有。豈滯色空．亦有亦空．非有非空也。是則身邊二見皆是四緣三假。所成不實皆空。念想觀除。言語法滅。一心禪定。心在定故。能知世間生滅法相。若知四見及六十二見無常空寂。豁然開朗。成須陀洹。是為析見假入空之觀也。問曰。析假入空。只應析色心之有。空．亦有亦空．非有非空。云何析。答曰。隨見所執。悉是四緣三假。皆生滅相。破麤生滅至細生滅。細生滅盡即入空也。
　　問曰。云何分別四見生法兩空相耶。答曰。身邊二見。並皆是汙穢無記五陰。觀此五陰。即陰離陰。並不見我相。唯有陰法。如觀五指不見拳相。此從十六知見假以入生空也。毗曇有門用此入空。發真無漏。見第一義。斷三界結。使成須陀洹。成論空門觀此邊見。但是行陰。行陰悉是三假。假既不實。因此入空。破諸見結。成須陀洹。即析實法假入空正意。是為聲聞經說法空之相也。次析愛假以入空者。愛即是欲愛．色愛．無色愛。皆是四緣三假之所成也。若觀四緣三假無常無性。麤細生滅皆不可得。入空發真無礙道。斷解脫道。證欲愛一品乃至六品。名斯陀含。進斷三品五下分結盡。名阿那含。空觀轉深。斷色無色五上分結至金剛三昧。皆阿羅漢向。非想惑盡第九解脫。是羅漢果。住有餘涅槃。析假入空觀其功乃息。此即觀因緣所生法。了生滅四諦以入道也。亦名一切智。亦名慧眼。
　　二明摩訶衍體假入空觀者。入空觀門乃有多途。今約無生觀門明體假入空也。就此觀門。亦為兩別。一明體見假以入空。二明體愛假以入空。先明體見假以入空者。體因緣所生見法。皆如幻夢。因成．續．待。但有名字。名字即空。非滅故空。空即是真諦。真諦即是涅槃。是為體假入空觀也。問曰。所明觀法。其義云何。答曰。當觀因緣所生身見之心。約三假而撿。一就因成撿者。內有意根。外有法塵。根塵相對則有意觸。因緣生受。受生者即是身見意識生也。今此見識。定從何生。為意根生。為法塵生。為根塵合生。為離根塵生。若意根生。即自性生。若法塵生。即他性生。根塵合生。即是共生。共生有二過。所謂自他性也。若離根塵生。即無因緣生。從因緣生尚不可說。何況無因緣生也。故中觀論偈云。諸法不自生。亦不從他生。不共不無因。是故說無生。當知身見之心本自不生。不生而說生者。但是隨順世間名字故說。生名字之法。不在內。不在外。亦非兩間。亦不常自有。是字不住。亦不不住。是字無所有。言語道斷。是名從因成假以入空也。問曰。空有二種。一者性空。二相空。此云何分別。答曰。前四句撿生性不可得。即是得性空無生。而說生即是假生。假生即是不生生。不生生即是相空也。故世諦破性立假。即是性空也。真諦破假即是相空也。問曰。四句皆撿。撿即是析。撿析何殊。答曰。撿非析也。如見鏡像。撿像鏡不得像。離撿鏡形亦不得像。此即無像之像。像但有名。豈可破析。不如前析[疊*毛]從麤至細。極隣虗塵。無實以入空也。次撿相續假。此一念心。為是生生。為滅生。為生滅生。為離生滅而有生。若是生生。即自性生。由滅故生。即他性生。若生滅生。即是共生。共生有二過。謂自他性。若離生離滅生。即無因緣生。從因緣生尚不可得。況無因生也。今觀此心。不自性生。故非生生。不他性生。故非滅生。不自他性生。故非生滅共。不無因生。故非離生滅生也。如此四句撿生不得。不生而說生者。但以隨順世間名字故說生。名字之生即是假生。假名之生即是不生。若無生名字。則言語道斷。是名從相續假以入空也。問曰。若說生生。可是自性生。待滅故生。滅生非生。即是假義。何得言是他性生也。答曰。生若稱自。滅豈非他。滅若非他。生豈是自。生是自性。滅即他性。生是自性。不得成假。滅是他性。何得說假。滅是他性。遂得說假。生是自性。亦應說假。如此撿覈。由生故生。即是自性之過。說滅為生。即墮他性之失。如是論者。由滅說生。假不成也。次撿相待假。此身見心生。為是生生。為不生生。為生不生生。為離生離不生生。若是生生。即自性生。若不生生。即他性生。若生不生生。即是共生。共生有二過。謂自他性。若離生離不生生。即是無因生。因緣生尚不可說。何況無因緣而說生也。今觀此心不自性生。故非生生。不他性生。故非不生生。不自他性生。故非生不生共生。不無因生。故非離生。不生而說生也。如此四句撿生不得。即是不生。不生而說生者。但以隨順世間名字故說生。名字之生。即是假生。假名之生。即是不生。若無生名字。則言語道斷。是名從相待假以入空也。問曰。若說生生。可是自性生。待不生而說生。豈是他性生也。答曰。若生稱自。不生豈非他也。相續科已並覈竟。細類可知。故舍利弗問須菩提。為生生。為不生生。須菩提答。非生生。非不生生也。是則破生見。三假合有十二番觀門。若觀三假生不生而執著無生。還用十二番觀而破之也。破亦生亦無生見。亦有十二番觀。破非生非無生見。亦有十二番。合破四見。有四十八番觀能破。如所破是。則破能觀之心亦有四十八番。合能所共有九十六番觀門。善修此觀。觀生相。生生畢竟不可得。乃至複四見．具足四見．不可說見。皆不可得。豁然開悟。六十二見八十八使皆滅。得須陀洹。故大品經云。須陀洹若智若斷。是菩薩無生法忍。此即巧度。不斷而斷。不同拙度之定斷也。
　　二體愛假入空者。分別愛假如前說。今明修道。體三界愛假皆如夢幻。三假即空。四句撿生並不可得。是名體三界愛假以入空。空即是真智增長。諸法不生而般若生者。斷三界結也。若欲愛六品盡。名斯陀含。斯陀含若智若斷。是菩薩無生法忍。次斷三品五下分結盡。名阿那含。阿那含若智若斷。是菩薩無生法忍。斷上二界愛。五上分結盡。是阿羅漢。阿羅漢若智若斷。是菩薩無生法忍。乃至辟支佛侵除習氣。若智若斷。是菩薩無生法忍。此皆巧度。不斷而斷。　是觀因緣即空不生。生無生四諦。入空之觀。其功齊此。亦名一切智。亦名慧眼也。
　　二明從空入假觀者。亦為三意。一明入假之意。二明入假之觀。三明觀成化物。一明入假之意者。此觀正為觀俗諦。破塵沙無知。若二乘不為化物。不須此觀。菩薩弘誓。必須此觀。所言從空入假者。若滯於空。墮二乘地。如大品經云。我以佛眼觀十方世界恒沙菩薩學菩薩道。少得入菩薩位。多墮二乘。是故教道菩薩從空入假。用道種智入菩薩位。若不滯空。如空中種樹。分別藥病化眾生也。二明修入假觀者。入假有二種。一者入見假一切法。二者入愛假一切法。一明入見假一切法者。菩薩住深禪定。知空非空。觀假見假。有四種。從此四見。出無量見。一自生見。二他生見。三共生見。四無因生見。此四見各有執諍之病也。復次。執有二種。一執外人邪因緣無因緣四生之見。所謂從冥初生。覺從微塵生。自在天生時生。自然生也。二執佛法正因緣生。自．他．共．無因四生之見。執自生見者。若計意根生意識。是則心能生心。故正法念經云。心如工畵師。作種種五陰。一切世間法。無不從心造。亦如唯識之所明也。他生者。經云。心不孤生。必藉緣而起。故大品經云。有緣思則生。無緣思不生。當知一切法皆從外緣生也。共者。有言如經所說。六觸因緣生六受識。得一切法也。自然生者。如龍王經云。一切法皆自然而生。大品經云。十二因緣。非佛．天．人．脩羅作。性自爾也。佛有四種之說。皆是四悉檀。方便赴緣利物而說。諸眾生顛倒不了。或執外人邪說四邊而生見著。或執佛法經論四邊而生見著。故大智論云。譬如大火聚。四邊不可取。邪見火燒故。故隨所執見有苦集。若能知苦斷集。必須修道證滅。二明愛假諸法亦如是。三明觀成化物者。菩薩從空入假修證。即是觀因緣。亦名為假。名生不生無量四諦。亦名道種智。亦名法眼。過二乘地。用道種智入菩薩位。入假修證。道種智合有三種。一生滅道種。二無生滅道種。三依藏識道種。菩薩住是位。為降伏天魔及其眷屬。即入愛假。現諸神通。乃至同事利物。說諸愛論。如此土三墳五典。安國育民之經書也。為降伏外道及其眷屬。入見假顯示智慧。乃至同事利物。說諸見論。如十八種六師皆稱一切智也。深知愛見苦集之病無量。道滅之藥亦復無量。皆如夢幻。用四悉檀赴其根緣。隨病授藥。復次。菩薩為度如是無量眾生故。遊戲神通淨佛國士。成就眾生。入假修無量願行。是為觀成化物也。
　　三明中道第一義觀者。即為三意。一明所觀境。二明修觀心。三明證成。一明所觀境者。前二觀是方便。雖有照二諦之智。未破無明。不見中道。真俗別照。即是智障。故攝大乘論云。智障甚盲闇。謂真俗別執智障者。依阿梨耶識。識即是無明住地。無明住地即是生死根本。故經云。從無住本。立一切法。無住本者。即是無始無明。更無別惑所依住也。二修觀智者。若修此觀。還用前二觀為方便也。總前二觀。則雙亡雙照之方便也。雙亡方便者。初觀知俗非俗。即是俗空。次觀知真非真。即是真空。亡俗非俗。亡真非真。非俗非真。即是中道。因是二空觀入中道第一義諦。雖觀中道而不見者。皆是無明之所障也。當觀實相。修三三昧。智度論云。聲聞經中說三三昧。緣四諦十六行。摩訶衍明三三昧。但緣諸法實相。今初修空三昧。觀此無明不自生。不從法性生也。不他生。非離法性外別有依他之無明生。不共生。亦非法性共無明生。非無因緣生。非離法性離無明而有生也。若四句撿無明本自不生。生源不可得。即是無始空。是名空三昧。空。無住之本。立一切法也。
　　若爾。豈全同地論師。計真如法性生一切法。豈全同攝大乘師。計黎耶識生一切法也。問曰。各計何失。答曰。若本理無二。是二大乘論師俱稟天親。何俟諍同水火。
　　次觀無相三昧者。即觀無生實相。非有相。不如暗室瓶瓫之有相也。非無相。非如乳內無酪性也。非亦有亦無相。不如智者見空及不空也。非非有相非無相。非取著即是愚癡論。若不取四邊之定相。即是無相三昧。入實相也。若爾。豈全同地論師。用本有佛性如闇室瓫。亦不全同三論師。破乳中酪性。畢竟清淨無所有性義也。問曰。各計何失。答曰。若無失者。二大乘論師何得諍同水火也。次明修無作三昧。觀真如實相。不見緣修作佛。亦不見真修作佛。亦不見真緣二修合故作佛。亦不見離真緣二修而作佛也。四句明修。即是四種作義。若無四修。即無四作。是無作三昧也。若爾。豈同相州北道明義緣修作佛。南土大小乘師亦多用緣修作佛也。亦不同相州南道明義用真修作佛。問曰。偏用何過。答曰。中道無諍。何得諍同水火。今明用三三昧修中道第一義諦。開無明。顯法性。亡真緣。離諍論。言語法滅。無量罪除。清淨心一水若澄清。佛性寶珠自然現也。見佛性故。即住大涅槃。問。若爾者。今云何說。答曰。大涅槃經云。不生不生。名大涅槃。以修道得故。故不可說。豈如諸大乘論師偏執定說也。今以因緣故。亦可得說者。若解四悉檀意。如前異說則無咎也。三明證成者。若觀無明見中道者。即是入不二法門。住不思議解脫也。故此經入不二法門品云。若知無明實性即是明。明亦不可得。為入不二門。若入中道。即能雙照二諦。自然流入薩婆若海。此是觀因緣即中道。不生不生。證無作。四實諦亦名一切種智。亦名佛眼。即是見佛性。住大涅槃也。
　　第二一心三觀者。此觀是深行。利根菩薩之所修習。所以者何。不思議因緣之理。甚深微妙。其觀慧門難解難入。今明此觀亦為三意。一明所觀之境。二明能觀之觀。三證成。一所觀之境者。即是一念無明因緣具十法界三諦之境也。十法界者。一地獄法界。二畜生法界。三餓鬼法界。四脩羅法界。五人法界。六天法界。七聲聞法界。八緣覺法界。九菩薩法界。十佛法界。此即六是凡夫。四是聖人。所言法界者。法名自體。界以性別為義。此十種法體。因果不同。事性隔別。不相混濫。故言十法界。此十法界。皆是十二因緣之所成。故言因緣所生法也。十二因緣並依無明。無明之理體非異念。故言一念具足十法界也。一念十二因緣。出華嚴．大集．瓔珞經文。因緣三諦已如前辨。問曰。九法界可是十二因緣所成。佛法界清淨。非生死法。云何亦說為十二因緣耶。答曰。大品經云。若有能深觀十二因緣。即是坐道場。此經云。緣起是道場。無明乃至老死皆無盡故。又涅槃經云。十二因緣名為佛性。見佛性故住大涅槃。依此而推。十二因緣何得非佛法界也。問曰。一念十二因緣具十法界。何得以為一心三觀之境。答曰。以一念十二因緣。即空．即假．即中。三諦之理。不縱不橫。不一不異。十法界法雖復無量。不礙一念無明之心。一念無明之心含十法界。無有迫妨。問曰。一人具十法界次第。經無量劫。云何止在一念無明心內不相妨礙耶。答曰。此經明不思議。須彌入芥子。不相妨礙。無情之物尚得如此。況心神微妙。一念具足一切三世諸心諸法。何足致疑。問曰。諸大乘經皆明不思議。其意難見。云何了別。答曰。佛法不思議道理。唯可仰信。豈可情求。若苟抱深迷。當以近譬。法華經安樂行品。明持經之人。若於夢中。但見妙事。所謂夢見從初值佛發菩提心。乃至成道轉法輪。經千萬億劫。度無量眾生。是則少時眠心有無量夢事。無量夢事而不礙一念眠心。一念眠心能含無量劫事。無明一念具一切法不相妨礙。亦復如是。而眠時謂無量。別覺已反觀。知止是一念眠心具無量心。今時人雖不夢裏見無量劫事。而亦倐忽見三數日事。見是無量夢事。只是一念眠心之內而不相妨。世間現見如此。無明一念具一切法不相妨礙。何所致疑。眠法覆心。即譬無明覆中道佛性之真心。無量夢。即譬恒沙無知覆一切佛法妙事。夢事不實而取著憂喜。譬見思覆真空也。若不細尋夢譬。此不思議理。疑終難決。故諸大乘經多說十喻。但諸師解譬。或時偏淺。唯見譬夢不實空邊。不見譬無明一念無量邊也。二明能觀之觀者。若觀此一念無明之心非空非假。一切諸法非空非假亦不得。非空非假而能照此中道之空假。即是照一切法性法界之空假也。知假非假。即是入真。知空非空。即是入俗。照中道見二諦。即一心三觀之相也。
　　稱理之觀。不得諸法。不知不見不斷癡愛起諸明脫。亦不縛不脫。無能無所。真緣俱泯。離諸戲論。言語法滅。清淨心一如水澄。清珠相自現。是為得一心三觀之相。故大智論欲釋般若偈云。般若波羅蜜。實法不顛倒。念想觀已除。言語法亦滅。無量眾罪除。清淨心常一。如是尊妙人。則能見般若。三明證成者。若證一心三觀。即是一心．三智．五眼也。如覺時知夢不實。無量夢事皆依眠心。三義宛然皆不可得。朗然大悟無所依稀。即是初心一念相應慧。是悟佛菩提智也。此經云。一念知一切法。是坐道場。成就一切智。故大品經云。菩薩以一切種智。知一切法也。法華經云。為一大事因緣。開佛知見。使得清淨也。涅槃經云。發心畢竟二不別。如是二心前心難。華嚴經云。破一微塵出三千大千經卷也。即此經明入不二法門。不斷癡愛。住不思議解脫。不起滅定。現十法界身。度一切眾生也。此真觀因緣中道。不生不生。證無作四實諦。是真一切種智。是真佛眼。見於佛性。住大涅槃。問曰。何經論出此一心三觀。答曰。上引諸經並證斯義。且釋具有明文。論自解三智一心中得。欲令易解。分屬三人。問曰。如佛說三種智。其實一心中得。云何言欲以道慧。具足道種慧。乃至一切種智。當學般若波羅蜜。答曰。是三種智。其實一心中得。今欲分別為人說。令易解故。作此次第耳。復次。三智雖一心。而用智有異。譬如三相雖在一心。而相不同。今論謂三相譬一心三諦之理。謂相不同。一心三智照此三諦。亦不濫也。若非求一心三觀。善巧修習相應。豈得一心證三智也。
　　第三對眼智者。智即三智。眼即五眼。三觀能知因緣三諦之理即是三智。能見因緣三諦之理即是五眼。若解三觀．三智．五眼。兩科大義宛然明了。若分別為論。三觀為因。三智．五眼為果。通而為論。三觀即是三智．五眼之異名耳。如大智論釋般若云。別即般若為因。至佛心則變名一切種智。若通而為論。俱通因果。如大智論偈云。若如法觀佛。般若及涅槃。是三則一相。其實無有異。故知般若之名亦至佛果。又如三德成大涅槃。不縱不橫。如世伊字。摩訶般若。果上之一德也。問曰。三觀對三智。其數相應。三觀對五眼。數豈相當。答曰。若觀麤細因緣。即是肉眼．天眼之境。若見三諦之理。即是慧眼．法眼．佛眼也。問曰。若觀因緣。未見真諦而開天．肉二眼者。亦應觀假方便．一切智方便。開為兩觀兩智也。答曰。觀智通漫方便。不須別開。見義指的。必須離出二眼。問曰。慧解脫人亦觀因緣入空而無天眼。豈得觀因緣麤細之境說肉．天二眼耶。答曰。慧解脫人雖觀麤細因緣。不為修通。若觀因緣麤色。修諸功德。則肉眼漸淨。所見轉遠。若入禪定觀因緣細色。斷障通無知。即發天眼。故知因緣麤細色境即是修二眼之方便。亦是二眼所見之境界也。今正明對智眼。即為三意。一對三智。二對五眼。三約教料簡。一對三智者。從假入空觀即是一切智之異名也。此二同照真諦故。從空入假觀即道種智之異名也。此二同照世諦故。中道第一義觀即是一切種智之異名也。此二同照中道。中道一相雙照二諦也。二對五眼者。初觀因緣麤細之法。若見麤細之色即是肉．天二眼。入空見真即是慧眼。第二觀從空入假。見俗分明。即是法眼。第三觀深觀中道二諦。即是佛眼也。三約教料簡者。問曰。四教所明三智．五眼。悉得對三諦不。答曰。三藏通教。三智五眼通。但照二諦。所以者何。不明佛性常住涅槃是佛果。不出二諦也。若別教．圓教則如前。是則佛果通出二諦外也。問曰。三藏．通教若不對中道。云何辨三智．五眼之別。答曰。別照二諦則有二觀．二智．四眼之別。雙照二諦。二諦理窮。即受種智．佛眼之名。問曰。佛別教二諦。二諦只是二觀．二智．四眼。何得有三智．五眼耶。答曰。若是含中入真。世諦守本。即是通教二諦。從假入空觀。一切智．慧眼。但見真空。不見不空。從真入假觀。道種智．法眼。照俗如前。第三觀種智．佛眼。能見第一義不空。即是見佛性住大涅槃。此即佛果不出二諦也。復次。若將真含俗。中道諦守本。為二者。初二觀。二智．四眼同照俗諦。俗諦有。空有也。第三觀種智．佛眼。悉照真諦。真諦即是佛性。見佛性故住大涅槃。此亦佛果不出二諦也。

　　維摩詰經三觀玄義卷上
　　維摩詰經三觀玄義卷下

　　　　隋天台山修禪寺沙門　智顗　撰
　　第四會乘義者。三觀即是三智。三智有二種。一別相三智。二一心三智。一別相三智即開三乘。二一心三智但是一佛乘也。第一正明別相三觀開三乘者。即為二意。一正約三觀開三乘。二明十法成三乘。一正約三觀開三乘者。即為三意。一約析法觀開三藏教三乘。二約體法觀開通教三乘。三總約析體別相三觀成別教大乘。一明析法觀開三藏教三乘者。三藏教明三乘行人同析因緣假以入空。若聲聞。總相析法入空。發真無漏。成一切智。名聲聞乘。若辟支佛。別相析法入空。發真無漏。成一切智。名辟支佛乘。若菩薩。總相別相析法入空而不斷結取證。多入俗假修行六度。求一切智．佛智．自然智．無師智。即是三藏教之大乘也。二明體假入空開通教三乘者。三乘之人同體因緣假以入空。若發真無漏。斷見思惑。小乘根鈍但除正使。成一切智。名聲聞乘。緣覺中根侵除習氣。成一切智。名辟支佛乘。菩薩得一切智。入假修道種智。教化眾生。求一切種智。即是通教之大乘。三明總約析體別相三觀成別教大乘者。若別教菩薩。觀因緣假。修別相三觀。次第成一切智．道種智。乃至修中道觀見佛性。成一切種智。求常住涅槃。即是別教大乘義也。
　　二明具十法成乘者。三觀乃是乘之正體。若不約十法和合。則乘義不成。所以者何。三乘悉能運出三界火宅。必須正助眾善和合。故運用之義成也。就此即為三意。一出十法名。二明次第成乘。三料簡。一出十法名者。一明識正因緣生法。二真正發心。三止觀修習。四破諸法遍。五善知通塞。六道品調適。七對治助開三解脫門。八明識次位。九安忍強輭兩賊。十順道法愛不生。三乘之人修學三觀。若具此十法。即成三乘入涅槃也。二明次第成乘者。初所以順知正因緣法者。知無明因緣生一切法。即是正因緣。異外人執邪因緣無因緣生一切法也。次明真正發心者。三乘行人明知正因緣所生三界火宅。覺悟生死。志求涅槃。但菩薩大悲濟物。心異也。次明止觀修習者。發心信解既明。必須修行定慧。即是三乘行人之根本也。次明破諸法遍者。若不破見思兩輪所執妄想。破妄想不遍。則止觀有滯也。次明須知通塞者。隨所破法從淺至深。皆有道滅之通。苦集之塞。若迷此理。即不知得失。是字非字去取失宜也。次明道品調適者。三十七品是三乘入道之正要。能引進眾行到三脫門入涅槃也。次明對治助道法者。即是四禪．四無量心．四無色定．九想．八念．十想．八背捨．八勝處．十一切處．九次第定．事中六度等。諸對治法。助開三脫門也。次明須知位次者。三乘入道。從乾慧地乃至佛地。若能分別不謬。即不生叨濫。破增上慢心也。次明安忍強輭兩賊者。未入外凡之位。內外八風壞三乘行人出世善根。若能安忍。則不為所壞。入乾慧地。因發煗頂入性地也。次明順道法愛不生者。三乘之人若入性地。發善有漏五陰所有善法功德智慧。順道若生法愛。即便頂墮。不得進入忍法成世第一法發真無漏也。若能不生法愛。即不頂墮。得入忍法位。成世第一法。發真無漏。即是三乘之人同見第一義諦。斷界內見思煩惱。出三界火宅。是為此乘從三界出。至有餘涅槃住。盡智．無生智運入。無餘不明故。以十法成三乘者。其義顯也。
　　三明料簡者。問曰。自有眾生值佛。隨聞一乘法即得成道。或有隨修一法門即入道。何必悉具此十法成乘也。答曰。皆以往昔已修引十法成根性也。
　　問曰。法華經出三界火宅。諸子門外方索三車。今何得十法成乘從界內而出。答曰。法華的據盡無生三乘。有為無漏功德是究竟三乘。能運入無餘涅槃。乃是真乘。既無無餘涅槃之可入。又不能運至常住涅槃。則三乘之義不成。故索三車不得也。
　　今通明乘義有六種不同。一者理乘。二者教乘。三者行乘。四者相似乘。五者分證真實乘。六者究竟乘。
　　一理乘者。三乘行人悉有四諦．十二因緣．六度之一。三乘根性不同也。二教乘者。即是佛開三乘之教。三乘諸子以佛教門出三界苦。亦名名字乘也。三觀行乘者。即是三乘之人修五停心觀。別相總相念處。乾慧地之觀行也。故勝鬘經云。三乘之初業。不愚於法。意在此也。四相似乘者。即是四善根人所得善有漏五陰也。五分證真實乘者。即是學智。從發苦忍真明無漏。乃至非想第九無礙金剛三昧也。六究竟乘者。即是無學智阿羅漢．辟支佛．佛所得非想第九解脫道盡智．無生智。佛如實智能運入無餘涅槃也。此即三藏教析法觀．通教體法觀。十法成乘意在此也。但別教三觀十法成乘。明六種乘義。意不同分別(云云)。
　　問曰。佛法無量。何故的取此十法成三乘耶。答曰。佛法雖復無量。必須取其正要。如諸小乘經論．大乘經論所明成乘義者。教門悉有此十意分明也。但隨緣散說。不聚一處。今探經論。撰十意以成乘義者。為欲令一家義學坐禪之徒。知佛法小乘經論所明．大乘經論所明入道正意。異外人各說一究竟道。亦異此土莊老之說也。
　　諸先生若言莊老即是佛一無異者。又末代朝有法師禪師。或同諸外道作此解者。可將此十法比並。若莊老明空具有此十意分明名義成就者。可許是同。若無此十法。或名義似同而斫覈橫竪不通。事理滯礙。名字有闕。作義不成。豈得同也。
　　今毗曇．成實雖是佛法小乘之論。明空入道。撿其論文即十意宛然。名義無闕。通申佛法。小乘人入道意轉分明。況復大乘經論者乎。外人經書既無此名義故。不可皆言同佛法也。
　　第二明一心三智但是一佛乘者。即為二意。一明一心三智即大乘。二明十法成大乘。一明一心三智即大乘者。若觀因緣三諦。初心即得一心三智。開佛知見。見佛性。見佛性者即大乘也。此則無復開三乘之別。故此經觀眾生品。舍利弗問天女言。汝於三乘為何志求。天女答曰。我為化三乘。如人入瞻蔔林。唯齅瞻蔔。不齅餘。得入此室者。唯聞大乘功德之香。不樂聞聲聞．辟支佛功德香也。當知一心三智即是圓教。般若波羅蜜即是大乘。故大品會宗品云。般若波羅蜜即是摩訶衍。摩訶衍即是般若波羅蜜。般若波羅蜜．摩訶衍無二無別。今明一心三觀會成大乘者。大名不可思議。乘以能運為義。一心三觀境智並是不思議法。能運菩薩至今道場。名大乘也。故涅槃經云。一乘者名為佛性。佛性者亦一．非一．非一非非一。云何名為亦一。謂一切眾生悉是一乘故。云何名非一。非是數法故。云何非一非非一。數非數不決定故。
　　一切眾生即一乘者。一念無明具十法界。眾生悉有正因佛性。正因佛性即是理。即本有之一乘也。數法者。即是緣因佛性。緣因佛性即是福德莊嚴。福德莊嚴有為有漏。是聲聞法分。為數法說三乘也。非一非非一。數非數不決定者。即了因佛性。了因佛性即是智慧莊嚴。智慧莊嚴能從一地至於一地。不得緣因亦不得正因。心無取著。數非數不決定也。數不決定者。緣因性不可得也。非數不決定者。正因性不可得也。若所觀不決定不可得。能了亦不決定不可得。以十二因緣不可說故。三種佛性大乘皆不可說也。
　　此三佛性成三德大乘。不縱不橫。如世伊字。故涅槃經云。佛性者即是一乘。法華經云。佛自住大乘。如其所得法。定慧力莊嚴。以此度眾生。此亦三德成乘義也。故真諦三藏說理乘．得乘．隨乘之三種乘。問曰。此經但明不思議解脫。云何乃引涅槃經佛性一乘義耶。答曰。此經佛國品云。大乘心是菩薩淨土。菩薩成佛時。大乘眾生來生其國。問曰。引是今經明大乘。何關涅槃佛性之大乘耶。答曰。此經明不思議解脫如來種一乘。大涅槃明妙色解脫佛性一乘。妙色解脫即不思議解脫之異名。佛性如來種亦異名耳。設教赴緣。言方雖異。一乘之理。豈有別乎。
　　二明十法成大乘者。一善識不思議境。二真正發心。三止觀修習。四破諸法遍。五善知通塞。六行三十七道品。七對治諸波羅蜜。八善識次位。九安忍成就。十順道法愛不生。若修此一心三觀。具此十法。是大乘從三界出到薩婆若住也。
　　一分別不思議境者。即善識思議不思議十二因緣也。若思議因緣生滅次第。具十法界開三乘也。若不思議因緣。即是一念十二因緣不生不滅具十法界。但說一佛乘也。若解不思議十二因緣之理者。即是住大乘不思議解脫之理也。故天女謂舍利弗言。吾止此室十有二年者。是住不思議十二因緣之理也。大智論云。十二因緣有三種道。一者煩惱道。二者業道。三者苦道。苦道七支即是正因佛性。煩惱道三支即是了因佛性。業道二支即是緣因佛性。故涅槃經云。十二因緣名為佛性。佛性不出三種。因名三種佛性。果名三德涅槃。所以者何。七支苦即法性五陰。故屬正因佛性。涅槃經云。無明有愛。是二中間則有生死。名為中道。中道者即佛性。若轉無明以為明。由惑故解。此即了因佛性。轉惡行為善行。由惡故善。此即緣因佛性。
　　問曰。此經未明佛性。云何引涅槃成此不思議義耶。答曰。大涅槃經云。若言十一部經不明佛性。非謗佛法僧。若說十二部經不明佛性。即謗佛法僧。今此大乘之教。具十二部。何得不明佛性乎。
　　問曰。此經始終不說佛性。何得約佛性明義耶。答曰。此經佛道品。淨名說行於非道通達佛道。十二因緣三種道即是非道。通達三種佛菩提之道也。文殊師利說如來種種性。眼目之異名。如天帝釋豈異憍尸迦。若謂不作佛性名說。非明佛性義者。有經不作二諦名說。亦應不明二諦義。若爾。何得言諸佛常依二諦說法也。問曰。佛性有三。如來種亦有三耶。答曰。種亦有三。經言。有身為種。六入為種。即苦道正因如來種。正因佛性之異名也。經言。無明貪恚為種。六十二見為和。即是了因如來種。了因佛性之異名也。經言。十不善道為種。即緣因如來種。緣因佛性之異名也。種之與性。義類相扶。故法華經云。唯有如來知此眾生種相體性。即其義也。
　　問曰。種以能生為義。義符無常。性以不改為義。義符於常。此二義別。何得言符。答曰。緣．了兩因符種。不足致疑。但正因符種。義似有乖。深求其致。亦相符也。真如不生。非因非果。說為正因佛性。是則非因非性說為正因性。何以不得非因非種說為正因種乎。
　　問曰。若此經明如來種義。與涅槃佛性同者。何故云。若見無為入正位者。不能復發菩提之心。猶如根敗之士。種義可皆佛性之義。則不可斷。何得同也。答曰。此經帶方便明如來種性義。於利根菩薩即是究竟。二乘不了。故須訶析。訶析聲聞。即密有發心之理。故法華經云。昔於菩薩前毀呰聲聞樂小法者。然佛實以大乘教化。即其義也。
　　問曰。十二因緣法性皆是正因緣。觀智通是了因緣。十二支修善並是緣因緣。何故偏判。答曰。義有通別。若如所問。乃是通義。別對分明則不得爾。法性五陰有無明不善業。即成生死五陰。如陰氣起水結成凌。無明轉為明。不善成善。即顯五陰法性成五種涅槃。如陽氣起則凌融還成水也。問曰。無明煩惱何得是智慧性。答曰。此經云。不入煩惱大海。不得無上智寶。十地論師說七識是智識攝。大乘說七識但是執見識。諍論云云。皆由不達了因種性義也。六識八識對二種佛性不達。起諍類如七識。其義可明。問曰。法華明佛性不。答曰。法華明十如是。佛性只是一。如是性耳。問曰。若爾。何處文證法華明佛性耶。答曰。涅槃說成大果實。見如來性。引說法華經八千聲聞得受記莂成大果實。如秋收冬藏。更無所作。若言法華不說佛性。何得引法華證見如來性義也。問曰。般若明佛性不。答曰。大涅槃云。言佛性者有五種名。亦名佛性。亦名般若。亦名首楞嚴。亦名金剛三昧。亦名師子吼三昧。若知一念十二因緣具十法界三道之理。即是三種如來種。三種佛性。三道生死不障三德。三德涅槃如世伊字。一切法亦如是。是為不思議之觀境也。
　　二真正發心者。即為二意。一發慈悲心。二發弘誓心。一發慈悲心者。即是無緣大慈大悲。夫慈能與樂。悲能拔苦。今明慈能與樂者。以無緣大慈能與十法界眾生十二因緣三道三種佛性三種涅槃之妙樂也。悲能拔苦者。無緣大悲能拔十法界眾生十二因緣三道流轉生死之苦也。二發誓願心者。即無作四弘誓願。無作四弘誓願者。一未度令度。二未解今解。三未安令安。四未涅槃令得涅槃。一未度令度者。別緣十法界眾生苦道七支皆令得度。故瓔珞經云。未度苦諦令度苦諦也。二未解令解者。別緣十法界眾生煩惱道三支業道二支令解。故瓔珞經云。未解集諦令解集諦也。三未安令安者。通緣十法界眾生三道中三種佛性令安此道理。故瓔珞經云。未安道諦令安道諦。四未得涅槃令得涅槃者。通緣十法界眾生迷三種佛性所起十二因緣皆令滅盡。成三德涅槃。故瓔珞經云。未證滅諦令證滅諦也。如是慈悲弘誓即是真發菩提心也。故此經明三十種大慈。思益經明三十二種大悲。即其義也。又此經云。天女云。吾止此室十有二年。初未曾聞二乘之法。唯聞菩薩大慈大悲不可思議諸佛之法也。問曰。何意慈悲所緣樂前苦後。弘誓所緣苦前樂後。答曰。慈悲者。原菩薩本懷。前欲與樂。由苦障樂。不能得樂。次須拔苦。弘誓制心行事。行事之次。必先度苦方得受樂。問曰。九法界可言令度。佛法界究竟清淨。云何令度。答曰。圓教所明。如華嚴經說初發心菩薩即是佛。是則初心中皆名為佛。如是等佛皆有生死之法。乃至金剛餘有一生在。故瓔珞經云。三魔已盡。餘有一品死魔在。是等菩薩悉入佛境。亦名佛界。故言未度令度。餘三誓願類之可解。問曰。何等發心不真。對此說真。答曰。華嚴經說有菩提心魔。思益經云。發三菩提願。是為邪願。對此不真。須說真也。問曰。不真發心。其義云何。答曰。若三藏教．通教．別教此三菩薩所緣四諦發菩提心。名不真也。今明圓教菩薩無緣慈悲無作四弘誓發菩提心。如磁石吸鐵。即真發心也。問曰。四教明乘。今何故但約不思議圓教明發心也。答曰。四不可說。四不可說故。非權非實。非偏非圓。有因緣亦可得說。可得說故。說權說實。說偏說圓。權譬化城。實譬寶所。偏譬江河必有迴曲。圓譬金沙大河直流西海。圓教實故。名真發心。
　　三明止觀修習者。既已發菩提心。即須行菩薩道。止即修定。觀即修慧。定慧二足。行步平正。真行菩薩道也。此必須淨持禁戒。還約一念十二因緣中明修止觀。所以者何。七支法性。本非散非止。非迷非觀。若有為七支乖理。則行有二支紛綸不息。名之為散。若不得七支。則不善二支。行有休息。名之為止。迷七支法性。即是無明愛取。若了七支法性。即滅無明愛取。因滅無明愛取。熾然三菩提燈。名之為觀。是則非止之止。名真修止。不觀之觀。名真修觀。止觀調適則心安道法。是安心進行之道也。問曰。云何分別真修不真修相。答曰。若約生滅因緣．無生因緣．無量因緣而修止觀。名不真修。若約無作十二因緣而修止觀。即是真修。復次。若知用四悉檀方便修止觀。名為真修。不知即非真修也。如陰陽調適萬物得生。定慧調和則道法增長。故大涅槃經云。如是時中宜修智慧。如是時中宜修禪定。此皆知用悉檀修止觀之時也。故此經淨名勸諸國王長者言。佛身者。從止觀生。成如來身也。問曰。今用觀入道。何須修止。答曰。如大涅槃經云。毗婆舍那能破煩惱。何故復修奢摩他耶。佛答言。若有修禪定則能破惑。今作譬顯。如燈雖有破闇之能。若不處之密室。則照物不了。故須修止也。
　　四破諸法遍者。雖復巧修止觀。若破十法界十二因緣法不遍。則執見隨生。若能破一切愛見塵沙無知徹至法性。三番惑障既破。因惑所起一切橫竪諸法亦破。既不得所破。亦不得能破。是則能破如所破。是為破諸法遍。
　　是義已如前別相三觀中說。今不具論。故此經云。得此法者無有餘病。唯有空病。空病亦空。問曰。若破諸法遍。此非正道。破即是斷。斷即拙度也。如大智論云。不斷亦不破。是心名薩埵。答曰。若定破即是定斷。可同拙度。今明不破破不斷斷。不同拙度也。大智論云。譬如轉輪聖王。能破一切強敵。亦不可有所破。般若波羅蜜亦如是。能破一切法。亦不有所破也。
　　五明善知通塞相者。如法華經云。善知五百由旬嶮難道通塞之相。初百由旬者。見諦惑也。次二百由旬者。五下分結也。次三百由旬者。五上分結也。過此則立化城涅槃。次第四百由旬者。是塵沙無知也。次第五百由旬者。即是無明住地惑也。通言嶮道者。悉有生死苦報之難也。言知通塞者。如有見起。破此有見則有通有塞。若執有見計以為實。即苦集。名之為塞。能修道滅是則為通。不見生滅無生滅二種四諦是則為塞。能見二種四諦是則為通。塞即非字。通即是字。不知是字非字名之為塞。能知是字非字是則為通。乃至非有非無見假入空。分別通塞亦復如是。破下分結上分結。分別通塞之相亦如是。次破塵沙無知分別通塞之相。若不識無量四諦。即不知是字非字。名之為塞。其能知者名之為通。次破五百由旬無明住地辨通塞相。若不知無作四諦即不知是字非字。名之為塞。其能知者名之為通。
　　故此經云。但除其病。不除其法也。如治眼病。破翳不得損珠。又云。無方便慧縛。有方便慧解。無慧方便縛。有慧方便解。縛即是塞。解即是通也。問曰。理無通塞。若見通塞。將非是塞。答曰。定見通塞是則為塞。不見通塞乃名為通。不見通塞還即是塞。能見通塞是則為通。若不見通塞及見通塞皆名為塞。非見非不見而能見。非通塞見於通塞。是則過五百由旬至於寶所。則名為通也。
　　六明行三十七品者。即為二意。一者用一心三觀行三十七品。二者修三三昧。一行三十七品者。佛法要行。三十七品為最安穩。入大涅槃之正因也。故此經云。道品善知識。由是成正覺。三十七品者。謂四念處．四正勤．四如意足．五根．五力．七覺分．八聖道分。四念處者。一者身念處。二者受念處。三者心念處。四者法念處。四念處略明有四種。一者生滅四念處。二者無生滅四念處。三者無量四念處。四者無作四念處。前三種四念處並是方便。今不分別。但明無作四念處觀也。正勤．如意足．根．力．覺．道。類如是也。無作四念處觀者。所謂無作十二因緣具十法界五陰。以為念處之觀境也。一明身念處者。一切十法界色陰名之為身。一心三觀觀十法界色名之為念。見十法界身實諦之理名之為處。若見十法界色皆是一法性。法性之色非垢非淨。能雙照十法界垢淨。即是莊嚴不淨淨枯榮二種雙樹。二明受念處者。一切十法界受陰名之為受。一心三觀觀十法界受名之為念。見十法界受實諦之理名之為處。若見十法界受皆是一法性。法性受非苦非樂。能雙照十法界苦樂。即是莊嚴苦樂枯榮雙樹。三明心念處者。一切十法界識陰名之為心。一心三觀觀十法界心名之為念。見十法界心實諦之理名之為處。若見十法界心皆是一法性心。法性心非常非無常。能雙照十法界常無常。即是莊嚴常無常枯榮之雙樹。四明法念處者。一切十法界想陰行陰名之為法。一心三觀觀十法界想行名之為念。見十法界法實諦之理名之為處。若見十法界法皆是一法性。法性非我非無我。能雙照十法界我無我。即莊嚴我無我枯榮之雙樹。若行者能了此四枯四榮即是法性。五陰非枯非榮。名見中道佛性。若見五陰佛性。即住五種涅槃。五種涅槃者。謂色解脫涅槃。受解脫涅槃。想解脫涅槃。行解脫涅槃。識解脫涅槃。是為於四枯四榮雙樹之間見五陰佛性。而有五種涅槃。問曰。一心三觀觀法性五陰非真非俗。雙照真俗。真俗即是枯榮不。答曰。不然。真俗同結成四枯。中道佛性結成四榮也。問曰。若爾。何處有中間而入涅槃。答曰。二不可說。而說枯榮不滯枯榮。不著二邊即是入涅槃也。問曰。大涅槃經。告憍陳如。色是無常。因滅是色獲得常色。樂我淨等亦復如是。是則身念處觀具破八倒。顯四枯四榮。何得言身念處但破二倒。莊嚴不淨淨二雙樹耶。答。覈實為論。具破八倒。通莊嚴四枯四榮。今為欲對初教四念處。別破四倒。顯四枯之小術。明此勝三修。破四枯顯四榮之妙術也。半滿相對之義。便一往作此說耳。問曰。四枯念處。聲聞之人可得發軫修習。四榮念處。何得亦爾。答曰。菩薩從初發心觀涅槃行道。乃至坐道場。何得不以一切種修四念處至成妙覺也。大智論云。四念處四種精進名四正勤。四念處四種禪定名四如意足。四念處中五種善根生即是五根。五種善根增長遮諸煩惱即是五力。分別道用即是七覺。安穩道中行名八正道。若能成就八正道者。即見佛性入涅槃也。初心見佛性住涅槃者。即是得無生法忍。入菩薩位也。問曰。三十七品。外凡唯可學四念處。何得乃至修習八正道分。答曰。大智論云。八正道中行。初得善有漏五陰。名為煖法。若八正道定是見地。何得是煖法之前。又毗婆沙論云。八正在前。七覺在後。定是無漏。若說七覺在前。八正在後。通有漏無漏。小乘通義尚得如此。況復大乘圓頓之道。初心修習四念處觀不具三十七也。二明修三三昧入涅槃者。大智論云。三十七品是正行道法。將入涅槃城。涅槃城有三門。謂空．無相．無作。云何空三昧。四句觀無明不生。畢竟空。即一切諸法皆悉是空。名空三昧。云何名無相三昧。不見佛性四邊之相。名無相三昧。云何名無作三昧。無能觀所觀。真緣兩修。四句俱泯。即是無作三昧。三昧一心發實智慧。如水澄清。珠相自現。若見佛性即得涅槃。爾時三昧名三解脫門。即是入不二法門。住不思議解脫也。是義已如前次第三觀分別。今不重明。問曰。三昧解脫有何殊別。答曰。別而為說。因名三昧。果名解脫。伏道為三昧。斷道為解脫。無礙道為三昧。解脫道名解脫。通而為言。三昧即解脫之異名也。俱通因果．斷伏．無礙．解脫也。
　　七明對治六波羅蜜助三三昧開解脫門者。如聲聞行三十七品將入涅槃城。涅槃城有三門。所謂三解脫門。若三三昧力弱不能自開解脫門者。當修慈心．不淨．九想．背捨．勝處．一切處諸對治法。助三三昧開三解脫門。譬如三人力弱排門不開。眾人相助即得開也。圓教菩薩修無作三十七品。用三三昧開三脫門入大涅槃。亦復如是。若三昧力弱不能開。十二因緣中三道三障厚重。如北風陰氣來水便結。此必須加修對治六度。助開三脫門也。度有二種。一者事六度。對破六蔽。二者理六度。只是一心三觀三十七品三三昧之異名耳。為小對治之力。故須懺悔六蔽。別修事中布施．持戒．忍辱．精進．禪定．智慧。隨事成就。能資理善。過去罪滅今生重蔽。則除是則。利智善根熟。結使煩惱薄。清淨心常一。發真無漏。開三解脫入不二法門。住不思議解脫大涅槃也。故此經云。諸度法等侶等。侶者即是助開之義也。如南風陽氣來則厚水自然消融也。若事理六波羅蜜合。則能調伏諸根。滿足六度。具佛威儀。心如大海。滿足六度者。即是事理二種六度和合圓滿。即能得諸三昧及陀羅尼。具佛威儀者。即是十力．四無所畏．十八不共法．大慈大悲．四無礙智．諸禪功德．一行三昧．神通．四攝。具足如是無量佛法。不起滅定。現諸威儀。化一切眾生也。問曰。諸經多以三十七品為助道。六波羅蜜為正道。故此經云。諸波羅蜜生父母想。道品法生眷屬想。今云何反說。答曰。此經所明不定。或明道品為親。六度為疎。道品為親者。經云。道品善知識。由是成正覺。六度為踈者。經云。諸度法等侶。赴緣明義。隨便不同。若大乘教門。菩薩化物必須遍行。六度為親。三觀入理自行之要。莫若道品為親。故法華經五品弟子前三令隨喜受持說法。次明兼行六度也。
　　八明善識位次者。雖能如是行道品諸度。隨心所解多生取著。若心叨濫起增上慢。則成障道之業。若善知六即之位。得無此失。六即之義如前說。行人若能自知所行深淺之位。終不叨濫生增上慢也。問曰。此經明一切眾生即大涅槃。不可復滅。何者有位次之殊耶。答曰。此是理即之義。若言即大涅槃不可復滅。何得諸天聞說此語得無生忍。又此經。身子證思議解脫。默然無言。而為天女所呵。同增上慢。況諸凡夫如彼蟲道。如月蓋王子得柔順忍。終不濫計是無生忍也。
　　九明安忍成就者。如智度論云。能忍成道事。不動亦不退。是心名薩埵。夫道高者魔盛。多珍寶處者多賊難。若不安忍。其道則壞。
　　忍何等法。所謂忍內外強軟二賊。故此經云。於諸生死而無所畏。於諸榮辱心無憂喜。即其事也。云何名安忍外賊。謂外八風。行者既內懷勝德。則外招名利供養稱歎。眷屬競來。若心愛著。即是軟賊。或時橫致衰損譏謗違情。種種惱亂非意而起。若心瞋恨忽怒。即是強賊。云何名為安忍內賊。行者如是精進用心。或動種種違情魔事。或發種種惡業之相。若心疑礙不能安忍。即是強賊。行者專精修三觀時。或見種種順情魔境。或發種種善業之相。或發種種諸見利智之心修諸善法。或因見生惡欲斷善根。或發種種諸禪境界。若入根本觸受諸快樂。或發特勝通明等。如明眼之人開倉見諸糓粟。心生快樂悲喜交懷。或見內外不淨白骨流光安穩快樂。乃至慈心念佛因緣。觀解種種三昧。入定安穩快樂無量。世間之樂不可為喻。故大智論云。惔怕得一心。斯樂非天樂。或發無常苦空三昧。欲入涅槃受寂滅樂。或發菩薩諸度法喜心生愛著。如是等皆名軟賊之相。若能安忍。心不愛著。即是乾慧伏忍成就。問曰。上處處明入涅槃。今云何方便住伏忍。答曰。上約悟入不定。今正明習。應次位也。
　　十明順道法愛不生者。即為二意。一明順道法愛不生。二明成大乘相。一明順道法愛不生者。行者既安忍內外強軟兩賊。其心專至。大悲不動。正念三寶。若感諸佛加威。則內善開發。得諸三昧及陀羅尼種種勝妙法門。六根漸明淨。具說如法華經及普賢觀經。是時若生法愛。即便頂墮。故大品經云。順道法愛生。是名菩薩頂墮。頂墮菩薩不墮聲聞．辟支佛地。亦不得入菩薩之位。是為微細障道之法。若菩薩覺知此事。雖發種種圓妙法門正觀觀察。猶如虗空不住不愛。即順忍也。故此經云。若起愛見大悲。即應捨離。
　　問曰。不住云何得增諸善法成順忍耶。答曰。雖不住著一切法門。而法門轉更增長開發。譬如真金火燒。光色踰盛柔軟。成順忍也。
　　二明成大乘相。即為三意。一明成乘人。二辨乘相。三明運至。一明成乘人者。若人成就如前十法。則一心三觀自然流入薩婆若海。得深禪定。見十方佛。獲無生忍。入菩薩位。住不退轉。是名菩薩摩訶薩乘於大乘。遊於四方。嬉戲快樂。自在無礙。直至道場。問曰。法華經云。三車悉在門外。諸子於內索車不得。長者各賜大車亦在門外。大品經云。是乘從三界中出。到薩婆若中住。二經云何通。答。法華的據證得真乘。故悉是界外。大品通就六即明乘義。故說從三界出到薩婆若中住。
　　二辨乘相者。如法華經云。其車高廣。眾寶莊挍。周帀欄楯。四面懸鈴。又於其上張設幰蓋。亦以珍奇雜寶而嚴飾之。寶繩絞絡垂諸華纓。重敷綩綖安置丹枕。駕以白牛。膚色充潔形體姝好。有大筋力。行步平正其疾如風。又多僕從而侍衛之。大品經云。是乘從三界出。到薩婆若住。以不動不出故。次約觀帖釋三觀明不思議因緣十種法以成大乘者。如涅槃經云。云何名為一。謂一切眾生皆是大乘相。即是初不思議因緣所成眾生也。
　　橫豎破諸法遍者。即是其車高廣也。事六波羅蜜者。即是眾寶莊挍也。誓願修於六波羅蜜。能得一切三昧一切陀羅尼門者。是周帀欄楯也。成就四無礙辯者。即是四面懸鈴也。真正發心無緣慈悲普覆一切者。即是又於其上張設[怡-台+憲]蓋也。成就十力．四無所畏．十八不共法．三十二相．八十種好者。即是以珍奇雜寶而嚴飾之也。故大涅槃明慈。若不具十力．四無所畏．十八不共法。是聲聞慈。能具如此一切功德。即是如來慈也。無作四弘誓願緣眾生橫豎持諸功德。即是寶繩絞絡也。神通轉變四攝攝眾生者。即是垂諸華纓也。因修於止發生觀。練薰修諸禪功德者。即是重敷綩綖也。因修於觀。觀無明獨空。得一行三昧。能顯法性真理者。即是安置丹枕也。如前所說。四念處破無明八倒者。即是有大白牛也。四正勤習二種善法遮二種惡法者。即是膚色充潔也。四如意足定心功德滿足者。即是形體姝好也。五根成就以為筋。五力成就以為力。是名有大筋力也。七覺調停為行步。中道雙照為平正。故名行步平正也。善知位次。安忍成就。不生法愛。故得心心寂滅。入法流水。即是其疾如風也。
　　從假入空。從空入假。二種止觀出生三教無量方便功德智慧者。即是又多僕從而侍衛之也。
　　三明能運至者。行者即是不思議因緣眾生理即是大乘也。因理即故有名字名字即。即是假名發心欲乘大乘名觀行即。正乘大乘欲出三界。乃至始出三界名相似即。仁王經云。十善菩薩發大心。長別三界苦輪海。乘是寶乘遊於四方者。開示悟入十住．十行．十迴向．十地。是為四方。皆名分證真實即也。直至道場名究竟即也。法華經就界外明二即之乘義。是故大車不在宅內。若是大品。通前四即六即並是大乘。故云是乘從三界出。到薩婆若中住。又大品經。是乘不動不出者。不思議眾生即是大乘理即之義。故名不動。無修無證故名不出。是名真實大乘。如虗空無染．無戲論．無文字。若能如是觀。是則為見佛。故大乘者即是佛性。佛性者即大涅槃。大涅槃者即是不生。不生即是不可說。大品經云。若有能如是觀十二因緣。即是坐道場。是為菩薩從初發心即坐道場。轉法輪。度無量眾生。當知如是菩薩為如佛也。是知末世出家在家菩薩欲學佛法。求不思議解脫者。不可出三觀法門也。
　　第五明三觀攝一切諸法者。三觀即是三智。三智即是般若。般若攝一切諸法。即是三觀攝一切法也。今明三觀攝七種法故。即攝一切佛法也。七種法者。一攝理。二攝結業。三攝依正二報。四攝智。五攝行。六攝位。七攝教。今略約七法攝一切佛法。罄無不收。
　　一三觀攝一切理者。一從假入空觀攝真諦。二從空入假觀攝俗諦。三中道觀攝中道第一義諦。三觀攝三諦之理。理無不周。三諦之外更無別理。但有時約因果為四諦。有時合為二諦一諦。已依前釋今不重明。二明三觀攝一切惑者。迷理之惑不過三種。若是見思取相之惑。九十八使皆從迷真而起。若說初觀對破此惑。說藥知病。即攝九十八使也。若說塵沙無知是迷俗之惑。為第二觀之所治。說藥知病即攝一切恒沙無知也。無明住地惑者。此從迷中道第一義而起見思別惑。若說中道第一義觀。正治無明別惑之見思。說藥知病。即攝無明界外一切別惑也。
　　三攝正依二報者。正報即是一切五陰眾生。依報者即是一切國土所依。若說從假入空觀。即攝一切二十五有界內有為緣縛眾生凡聖同居依報國土。若說從空入假觀。即攝一切方便有餘五種正報無為緣縛眾生有餘依報國土也。若說中道第一義觀。即攝一切三賢十聖自體緣縛眾生實報無障礙國土。三觀圓極。三諦理淨。即是毗盧遮那常寂光土也。四明攝智者。三觀即是三智。三智攝十智。一切諸智不出三智。三智之外無別勝智也。譬如摩黎山。餘無出栴檀樹。除此三智。雖有種種世間之智。皆為一切智方便所攝也。此義類前說。今不重明。五攝行者。所謂攝一切行。如一行三昧等四種一行三昧。三觀往攝一切一行。若攝二行。如二聖行等一切二行。若攝三行。如三三昧等一切三行。若攝四行。如四念處等一切四行。若攝五行。如五根等一切五行。若攝六行。如六波羅蜜等一切六行。若攝七行。如七覺分等一切七行。若攝八行。如八聖道等一切八行。若攝九行。如九次第定等一切九行。若攝十行。如十一切入．十波羅蜜等一切十行。如是攝百千萬億阿僧祇等行行慧行一切諸行。三觀往約四種道諦。一一釋諸法門所攝。[聲-耳+正]無不收。
　　六次明攝位者。若明初析假入空觀。即攝七賢七聖位二十七賢聖。約二諦明三觀。攝三藏佛位。體假入空。約二諦明三觀。攝通教三乘之位。別相三觀但攝別教五十二心賢聖之位。一心三觀攝圓教一切五十二心位。至下明四教斷障判位中更當開說。七攝教者。明諸佛菩薩因修三觀得入聖位。為利眾生起教益物。雖言教無量。並為三觀攝也。所以者何。第二第三觀即攝華嚴經。初析假入空觀即攝三藏經。析假體假入空觀。第二第三觀攝一切方等經。若但說體假入空之初觀。即攝摩訶般若經。若但說中道第一義諦觀。即攝法華經。若析體二種入空觀。第二第三觀即攝涅槃經。故云是大涅槃即是諸佛法界。料簡與方等經同異之相。已如四悉檀義分別。是故舉三觀觀無明一念因緣所生之法。如一微塵攝三千大千經卷尚不足疑。何況前所攝經也。
　　第六約斷結清淨釋維摩詰義者。三觀斷結。教門不同。略有三種。一者斷三諦惑證三諦理。智證理時。斷德成就。惑障俱亡。此同拙度之相。非此經所明不思議之斷惑也。二明不思議三觀。見不思議三諦之理。不斷見．思．塵沙無明之惑。與三諦之理相應。一心三觀之智不礙煩惱。煩惱不障一心三觀之智。智不斷惑。與理諦相應。即是不斷煩惱而入涅槃。故此經云。不斷癡愛起諸明脫。以五逆相而得解脫之法門也。菩薩住是解脫。能以須彌內芥子。種種示現。三正用三觀釋毗摩羅詰栗致淨無垢稱義者。淨名居士因緣所生之心。三諦之理。性常皎然。目之為淨。不斷三諦惑障。能起一心三觀三智之智。明解脫。智明解脫。雖處三惑之內。不為三惑所染。故稱無垢。一心三智會三諦之理。大用無方。稱機而化。故名為稱。故云淨無垢稱義也。
　　第七用三觀釋此經一部義者。略為二意。一釋經玄五義。二正用三觀通釋此經文。一釋玄五義者。初用三觀釋淨名之號。已如前說。二次釋經體。第三觀顯不思議正道之理。即是真性之體顯也。三釋經宗者。三觀斷三諦之緣縛。即是四種佛國之因行。行成得四種淨土之果也。四釋經用者。三觀破三諦之惑。即是析伏之義。攝三諦之理善。即攝受義。即經之用也。五明教相者。此經約三觀明教。與餘有同有異。具如前釋。即判教相也。二正約三觀釋此三卷經文者。即為三意。一釋室外。二釋室內。三釋出室。一釋室外四品。三觀成佛國因果之義也。已如明宗所說。即是釋佛國品也。次析體二種入空。釋方便品訶諸國王長者。體假入空第二第三觀。釋弟子品訶十大弟子之意正在此也。次第三中道第一義觀。釋菩薩品訶四大菩薩也。次明入室六品。若問疾品。淨名空室以疾而臥。即表中道第一義諦觀。相應種智。依常寂國現空室相也。慰喻有疾菩薩自調伏其心者。即用三觀慰喻有疾菩薩。有疾菩薩亦用三觀以調三諦之疾也。不思議解脫品即是第三觀。種智之果住於正道。雙照二諦。種種示現也。次釋觀眾生品者。即是正用初觀釋也。次釋佛道品者。即是用第二觀釋也。次釋入不二法門品者。即是用第三觀釋也。次釋香積品者。即是還用第三觀雙照二諦。垢淨俱遊釋也。次釋室外。菩薩行品見阿閦佛者。即是用三觀通釋佛國因果。同前佛國之意也。次釋法供養．囑累二品。是流通室內室外三觀析伏抑訶之意耳。譬如諸樹林。華葉或生落。如是諸佛剎。成敗亦復然。如依種種樹。有種種果生。如是種種剎。有種種眾生。種種差別故。果實生不同。行業若于故。佛剎種種異。心如工畫師。畫種種五陰。一切世間中。無法而不造。如心佛亦爾。如佛眾生然。心佛及眾生。是三無差別。諸佛悉了知。一切從心轉。若能如是解。彼人見真佛。

　　維摩詰經三觀玄義卷下(終)