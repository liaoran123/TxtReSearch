續藏經   宗門十規論
　唐 文益撰
 刊行法眼禪師十規論敘

　　宗致難獨開。是以佛祖皆有論。所以開宗致。投群機也。
　　法眼大師始以不知之親切。履道不謬。唱道彌至矣。獨旹世之遇此真法漸衰。祖佛之洪範不能永傳。數患濁世之粃糠相混擾。而曾作十規論。敘上祖之實詣。救於當時之弊。可謂義正理玄辭達也。豈不惜有之而不知之。知之而不行哉。茲春。東都吉祥禪寺之眾。詢議此事。各禪人遂以憤悱之確志欲上梓。仍請予敘此。予不堪赤水獲珠之喜。粗述小言以敘隨喜之意云爾。　維時。
　　寶曆十一年辛巳佛般涅槃會(印指月)寓于栴檀林下萬善堂焚香百拜書

 宗門十規論自敘

　　文益幼脫繁籠。長聞法要。歷參知識。垂三十年。而況祖派瀚漫。南方最盛。於焉達者。罕得其人。然雖理在頓明。事須漸證。門庭建化固有多方。接物利生其歸一揆。苟或未經教論。難破識情。駈正見於邪途。汩異端於大義。悞斯後進。抂入輪迴。文益中測頗深。力排匪逮。拒轍之心徒壯。鼴河之智無堪。於無言中強顯其言。向無法中強存其法。宗門指病。簡辯十條。用詮諸妄之言。以救一時之獘。謹敘。

　　法眼禪師十規論目次

　　序文　　自己心地未明妄為人師第一　　黨護門風不通議論第二　　舉令提綱不知血脉第三　　對答不觀時節兼無宗眼第四　　理事相違不分觸淨第五　　不經淘汰臆斷古今言句第六　　記持露布臨時不解妙用第七　　不通教典亂有引證第八　　不關聲律不達理道好作歌頌第九　　護己之短好爭勝負第十　　跋

　　 

　　淨慧法眼禪師宗門十規論
　　自己心地未明妄為人師第一

　　論曰。心地法門者。參學之根本也。心地者何耶。如來大覺性也。由無始來。一念顛倒。認物為己。貪欲熾盛。流浪生死。覺照昏蒙。無明盖覆。業輪推轉。不得自由。一失人身。長劫難返。所以諸佛出世。方便門多。滯句尋言。還落常斷。祖師哀憫。心印單傳。俾不歷堦級。頓超凡聖。只令自悟。永斷疑根。近代之人。多所慢易。叢林雖入。懶慕參求。縱成留心。不擇宗匠。邪師過謬。同失指歸。未了根塵。輙有邪解。入他魔界。全喪正因。但知急務住持。濫稱知識。且貴虗名在世。寧論襲惡於身。不惟聾瞽後人。抑亦凋弊風教。登法王高廣之坐。寧臥鐵床。受純陀最後之羞。乍飲銅汁。大須戰慄。無宜自安。謗大乘愆。非小罪報。

　　黨護門風不通議論第二

　　論曰。祖師西來。非為有法可傳。以至于此。但直指人心。見性成佛。豈有門風可尚者哉。然後代宗師建化有殊。遂相沿革。且如能．秀二師。元同一祖。見解差別。故世謂之南宗．北宗。能既往矣。故有思．讓二師紹化。思出遷師。讓出馬祖。復有江西石頭之號。從二枝下。各分派列。皆鎮一方。源流濫觴。不可彈紀。逮其德山．林際．溈仰．曹洞．雪峰．雲門等。各有門庭施設。高下品提。至於相繼子孫。護宗黨祖。不原真際。竟出多岐。矛盾相攻。緇白不辨。嗚呼。殊不知大道無方。法流同味。向虗空而布彩。於鐵石以投鍼。角爭闘為神通。騁唇舌作三昧。是非鋒起。人我山高。忿怒即是脩羅見解。終成外道。儻不遇於良友。難可拔於迷津。雖是善因。而招惡果。

　　舉令提綱不知血脈第三

　　論曰。夫欲舉唱宗乘。提綱法要。若不知於血脈。皆是妄稱異端。其間有先唱後提。抑揚教法。頓挫機鋒。祖令當施。生殺在手。或壁立千仞。水洩不通。或暫許放行。隨波逐浪。如王按劒。貴得自由。作用在於臨時。縱奪猶於管帶。波騰嶽立。電轉風馳。大象王遊。真師子吼。多見不量己力。剩竊人言。但知放而不知收。雖有生而且無殺。奴郎不辨。真偽不分。玷瀆古人。埋沒宗旨。人人向意根下卜度。箇箇於陰界裏推求。既懵於觸目菩提。祇成得相似般若。於無住本。建立法幢。代佛宣揚。豈同容易。不見雲門大師道。盡大唐國內。覔一箇舉話人也難得。又不見黃檗和尚道。馬大師出八十餘員善知識。問著箇箇阿碌碌地。惟有廬山和尚較些子。是知當此位次。若會舉令提綱。便是十成宗匠。何以知之。不見古人道。從苗辨地。因話識人。直饒瞬目揚眉。早是一時驗了。況為模範。得不慎歟。

　　對答不觀時節兼無宗眼第四

　　論曰。凡為宗師。先辨邪正。邪正既辨。更要時節分明。又須語帶宗眼。機鋒酬對。各不相辜。然雖句裏無私。亦假言中辨的。曹洞則敲唱為用。臨濟則互換為機。韶陽則函蓋截流。溈仰則方圓默契。如谷應韻。似關合符。雖差別於規儀。且無礙於融會。近代宗師失據。學者無稽。用人我以爭鋒。取生滅為所得。接物之心安在。破邪之智蔑聞。棒喝亂施。自云曾參德嶠．臨濟。圓相互出。惟言深達溈山．仰山。對答既不辨綱宗。作用又焉知要眼。誑謔群小。欺昧聖賢。誠取笑於傍觀。兼招尤於現報。所以一宿覺云。欲得不招無間業。莫謗如來正法輪。似此之輩。不可彈論。但脫師承。都乏己見。無本可據。業識茫茫。惟可哀憐。難以為報。

　　理事相違不分觸淨第五

　　論曰。大凡祖佛之宗。具理具事。事依理立。理假事明。理事相資。還同目足。若有事而無理。則滯泥不通。若有理而無事。則汗漫無歸。欲其不二。貴在圓融。且如曹洞家風。則有偏有正。有明有暗。臨濟有主有賓。有體有用。然建化之不類。且血脈而相通。無一不該。舉動皆集。又如法界觀具談理事。斷自色空。海性無邊。攝在一毫之上。須彌至大。藏歸一芥之中。故非聖量使然。真猷合爾。又非神通變現。誕生推稱。不著它求。盡由心造。佛及眾生。具平等故。苟或不知其旨。妄有談論。致令觸淨不分。譊訛不辨。偏正滯於迴互。體用混於自然。謂之一法不明。纖塵翳目。自病未能勦絕。他疾安可醫治。大須審詳。固非小事。

　　不經淘汰臆斷古今言句第六

　　論曰。夫為參學之人。既入叢林。須擇善知識。次親朋友。知識要其指路。朋友貴其切磋。祇欲自了其身。則何以啟進後學。振揚宗教。接物利生。其意安在。看他先德。梯航山海。不避死生。為一兩轉之因緣。有纖瑕之疑事。須憑決擇。貴要分明。作親偽之箴規。為人天之眼目。然後高提宗印。大播真風。徵引先代是非。鞭撻未了公案。如不經淘汰。臆斷古今。則何異未學劒而強舞太阿。不習坎而妄憑深涉。得無傷手陷足之患耶。夫善取者。如鵝王擇乳。不善取者。若靈龜矯蹤。況其間有逆順之機。回互之語。出其生而却就死地。將其生而翻寄偏門。非可肆其狂心。輙使測他聖意。況一字法門之要。有萬端建化之方。得不慎諸以防來者。

　　記持露布臨時不解妙用第七

　　論曰。學般若人。不無師法。既得師法。要在大用現前。方有少分親切。若但專守師門。記持露布。皆非頴悟。盡屬見知。所以古人道。見與師齊。減師半德。見超於師。方揚師教。六祖又謂明上座云。吾與汝言。皆非密事。密在汝邊。又岩頭謂雪峰云。一一從自己胸中流出。是知言語棒喝。非假師承。妙用縱橫。豈求他合。貶之則珠金喪彩。賞之則瓦礫增輝。可行即行。理事俱脩。當用即用。毫釐不差。真丈夫材。非兒女事。切忌承言滯句。便當宗風。皷吻搖唇。以為妙解。況此不假筌蹄得入。思慮能知。智出於廣莫之鄉。神會於不測之境。龍象蹴踏。非驢所堪。

　　不通教典亂有引證第八

　　論曰。凡欲舉揚宗乘。援引教法。須是先明佛意。次契祖心。然後可舉而行。較量疎密。儻或不識義理。只當專守門風。如輙妄有引證。自取譏誚。且如脩多祕藏。盡是指蹤。圓頓上乘。悉同標目。假使解得百千三昧沙數法門。只益自勞。非干他事。況復會權歸實。攝裔還源。於真淨界中。不受一塵。況佛事門中。不捨一法。不免據情結欵。就體解紛。與我祖宗。全無交涉。頗有橫經大士。博古真流。誇舌辯如利鋒。騁學富如囷積。到此須教寂默。語路難伸。從來記憶言辭。盡是數他珍寶。始信此門奇特。乃是教外別傳。後進之徒。莫自埋沒。遭他哂笑。有辱宗風。勿謂不假熏修。便乃得少為足。末既不曉。本何明哉。

　　不關聲律不達理道好作歌頌第九

　　論曰。宗門歌頌。格式多般。或短或長。或今或古。假聲色而顯用。或托事以伸機。或順理以談真。或逆事而矯俗。雖則趣向有異。其奈發興有殊。總揚一大事之因緣。共讚諸佛之三昧。激昂後學。諷刺先賢。皆主意在文。焉可妄述。稍覩諸方宗匠．參學上流。以歌頌為等閑。將製作為末事。任情直吐。多類於埜談。率意便成。絕肖於俗語。自謂不拘麤[米*廣]。匪擇穢孱。擬他出俗之辭。標歸第一之義。識者覽之嗤笑。愚者信之流傳。使名理而寖消。累教門之愈薄。不見華嚴萬偈．祖頌千篇。俱爛熳而有文。悉精純而靡雜。豈同猥俗兼糅戲諧。在後世以作經。在群口而為實。亦須稽古。乃要合宜。苟或乏於天資。當自甘於木訥。胡必強攀英俊。希慕賢明。呈醜拙以亂風。織弊訛而貽戚。無惑妄誕。以滋後羞。

　　護己之短好爭勝負第十

　　論曰。且如天下叢林至盛。禪社極多。聚眾不下半千。無法況無一二。其間或有抱道之士。潔行之人。肯暫徇於眾情。勉力紹於祖席。會十方之兄弟。建一處之道場。朝請暮參。匪憚勞苦。且欲續佛慧命。引道初機。非為治激聲名。貪婪利養。如鐘待扣。遇病與醫。澍法雨則大小無偏。振法雷則遠近咸應。其榮枯自異。動蟄差乖。固非選擇之情。行取捨之法。盖有望風承嗣。竊位住持。便為我已得最上乘。超世間法。護己之短。毀人之長。誑惑於[壓-猒+(邱-丘+黑)]蠶。咀嚼於屠販。聲張事勢。矜託辯才。以訐露為慈悲。以佚濫為德行。破佛禁戒。棄僧威儀。返凌鑠於二乘。倒排斥於三學。況不撿於大節。自許是其達人。然當像季之時。魔強法弱。假如來之法服。盜國王之恩威。口談解脫之因。心弄鬼神之事。既無愧耻。寧避罪愆。今乃歷敘此徒。須警來者。遇般若之緣非小。擇師資之道尤難。能自保任。終成大器。強施瞑眩。甘受謗嫌。同道之人。幸宜助發。

　　宗門十規論(終)
 題重刊十規論後

　　十規論者。乃曹溪下第十世法眼禪師所著也。禪師自見地藏得指課後。開口動舌無非與人解粘去縛。且如僧問。如何是曹源一滴水。答云。是曹源一滴水。又僧慧超問。如何是佛。答云。汝是慧超。與麼設施。恰似炊鐵飣飯。煑木札羹。要飽天下之饑人。直是教他無下牙處。豈肯以文身句義係綴於人耶。斯論之作。盖欲藥當時宗匠瘖鬱之病。亦不得已而為之爾。或謂師契證穩密。知見宏博。故託此以拋擲其文章辨論者。誤矣。
　　元丙戌歲。南屏悅藏主出此文。甞命余書之。鏤版于徑山寂照塔院。逮徑山遭兵火。板亦隨燼。今台之委羽旻上人捐己資。用舊所搨本重刊行。而屬余題其後。余諦觀嚮日弊書。正如昔人見夏口甕中之像．琅琊梁上之書。真濟世事也。吁。而今而後。讀斯論者。果能察己病。體禪師之心。肯服其良藥。不亦善乎。
　　右元之慍恕中之跋得于朝鮮藏。附之。