續藏經   華嚴鏡燈章
　清 續法集
　　 

　　華嚴鏡燈章

　　　　清浙水慈雲沙門續法集
　　　　門人如朗較
　　昔藏和尚。為不了事事無礙法界旨者。設巧方便。於一暗室。中供五佛。像前各然一燈照之。取十圓鏡。安置十方。面面相對。影影交涉。學者因此。悟入剎海涉入重重無盡之旨。今亦就此一喻。以演賢宗百門。
　　初辨時。東方第一佛前。平旦然燈破暗。先照時華嚴會也。一近東第二佛。傍午然燈破暗。初轉阿含會。當中第三佛。餉午然燈破暗。中轉深密會。近西第四佛。過午然燈破暗。後轉妙智會。皆名轉照時也。(二)西方第五佛前。將晚然燈破暗。還照時法華會也(三)。
　　一剎那中。頓然五燈。即破一室千年之暗。現起十方鏡中佛像。名為唯約一念。(四)不唯剎那如此。在於一日皆然。名為盡該一化。(五)現今既爾。過未亦然。名遍三際。(六)今午現影。與昨午明午一同。名為攝同類劫。(七)昨晚今早現影。與明早作午同。名為收異類劫。(八)日日三照。不異一念。則今一念。即攝多日。名為以念攝劫。(九)日中有念。念既攝日。念中有日。日復多念。念念既不盡。日日亦無窮。名為劫念重收。(十)一室日念既爾。多室日念亦然。名為異類界劫。(十一)此一日念。彼多日念。相攝相入。名為彼此攝入。(十二)本非時念。依鏡燈故。成時成念。鏡燈常遍。時念常遍。名為以本收末。(十三)以上喻通別三時也。
　　次敘儀。東一鏡燈為本。餘方鏡燈為末。本影末影。始終俱齊。名本末門。(十四)分東鏡燈。然至西燈。名起末門。(十五)攝西光影。還於東處。名歸本門。(十六)本燈末燈。相成無礙。名無礙門。(十七)或見一燈。或見多燈。各隨機便。名不定門。(十八)或見此燈。不見彼燈。或同見彼。或不相見。名顯密門。(十九)本末一多鏡燈光影。一時頓現。名頓演門。(二十)一多光影本來虗寂。名寂寞門。(二十一)盡前後際鏡燈亦爾。名該通門。(二十二)時時交涉。處處遍周。名無盡門(二十三)。
　　三約教。鏡燈佛像。從因緣生。小教也。(二十四)建立法相。唯識所作。名立相。法相因緣。徹底唯空。名破相。皆始教也。(二十五)雖是徹底唯空。不礙藏心緣起。終教也。(二十六)雖復幻有宛然。不礙真性寂滅。頓教也。(二十七)燈光鏡像。同時圓遍。重重攝入。盡成事事無礙法界。圓教也(二十八)。
　　四顯宗。隨光影相。起有無執。名法執宗。(二十九)鏡影燈光佛像。一一宛然具足。名法相宗。(三十)佛佛互現金像。各各皆無自性。名無相宗。(三十一)即此燈光。空而常有。名緣起宗。(三十二)即彼鏡影。有而常空。名寂滅宗。(三十三)五盞燈光。參而不雜。五尊佛像。即而不離。鏡現佛燈。遍容無盡。名圓融宗(三十四)。
　　五明觀。先所依體事。佛鏡燈光。照徹地下穴暗。如地獄瞋法界也。(三十五)地中泥暗。如餓鬼貪法界也。(三十六)地面磚暗。如畜生癡法界也。(三十七)地上瓶盆。如脩羅慢法界也。(三十八)室中几筵。如人戒善法界也。(三十九)室中門屏。如天禪定法界也。(四十)室中柱暗。如聲聞諦法界也。(四十一)屋上樑暗。如支佛緣法界也。(四十二)屋上椽板。如菩薩度法界也。(四十三)屋頂瓦窗。如諸佛覺法界也(四十四)。
　　鏡燈光影。是教。有無即離。是義。教義對也。(四十五)相本幻妄。名事。性本真實。名理。理事對也。(四十六)歷緣所對。名境。發起能觀。名智。境智對也。(四十七)念念生滅。名行。前非中後。名位。行位對也。(四十八)初加然照為因。後發光影為果。因果對也。(四十九)安處為依。鏡佛為正。依正對也。(五十)火銅金為體。然照容為用。體用對也。(五十一)能現鏡燈。為人。所現光影。為法。人法對也。(五十二)明顯美好。為順。暗隱醜惡。為逆。逆順對也。(五十三)物境來對。為感。隨順現影。為應。感應對也(五十四)。
　　次能依觀法。光影本虗。是名真空絕相觀。
　　影像性非斷空。名為色非斷空門。(五十五)影像相非真空。名為色非真空門。(五十六)影相斷空。皆非真空。名為色空非空門。(五十七)影相斷空。皆即真空。名為色即是空門(五十八)此上四門。皆會影像相分。歸於真空理性。總名會色歸空。初句也。斷空非影像性。名為空非幻色門。(五十九)真空非影像相。名為空非實色門。(六十)真空非是斷空影相。名為空非空色門。(六十一)真空即是斷空影相。名為空即是色門。(六十二)此上四門。皆明真空理性。即是光影相分。總名明空即色。次句也。光影像相。舉體不異真空無性。真空無性。舉體不異光影像相。名為空色無礙門。三句也。(六十三)此真空性。色空即離。迥絕無迹。名為泯絕無寄門。四句也(六十四)。
　　彼光影像用相。與火銅金體性。鎔融無礙。是名理事無礙觀。
　　金該佛。鏡全影。燈徹光。名為理遍於事門。(六十五)佛該金。影全鏡。光徹燈。名為事遍於理門。(六十六)依金鏡燈。成佛影光。名為依理成事門。(六十七)由佛影光。顯金鏡燈。名為事能顯理門。(六十八)見金鏡時。無像可得。名為以理奪事門。(六十九)見光影時。亦無燈鏡。名為事能隱理門。(七十)其實金鏡即像。名為真理即事門。(七十一)而像光即金燈。名為事法即理門。(七十二)金鏡燈體。非光影相。名為真理非事門。(七十三)先影像相。非燈鏡體。名為事法非理門(七十四)。
　　火銅金既容遍。光影像亦容遍。是名周遍含容觀。
　　火銅金。如光影像大小一多顯現差別。名為理如事法門。(七十五)光影像。如火銅金普遍廣大徹於三世。名為事如真理門。(七十六)一燈光。一鏡影。廣容無量燈光無量鏡影。名為事含理事門。(七十七)鏡影燈光。不離一處。全遍十方。名為通局無礙門。(七十八)鏡燈佛像。不壞一狹小相。能容廣大光影。名為廣狹無礙門。(七十九)一光一影。遍餘多光影時。還能容餘多光多影。名為遍容無礙門。(八十)餘多光影。攝此一光影時。即還入此一光一影。名為攝入無礙門。(八十一)一光一影。與多光多影。不唯能入多一光影。亦且能攝多一光影。名為交涉無礙門。(八十二)多光多影。與一光一影。不唯所攝一多光影。亦且所入一多光影。名為相在無礙門。(八十三)一光影與多光影相即。能攝入與所攝入雙融。名為普融無礙門(八十四)。
　　一多光影。同時頓具。名為同時具足相應門。(八十五)遍容無邊光影。而不壞本一位。名為廣狹自在無礙門。(八十六)一光影中。攝多光影。多光影中。攝一光影。名為一多相容不同門。(八十七)此光影容彼光影。彼便即此。此光影遍彼光影。此便即彼。名為諸法相即自在門。(八十八)見東鏡燈光影。東顯西隱。見西鏡燈光影。西顯東隱。餘方例知。名為祕密隱顯俱成門。(八十九)一鏡影中。容多光影佛像。名為微細相容安立門。(九十)東鏡攝餘八鏡光影。帶入西鏡。西鏡現於諸鏡光影。東西鏡爾。餘鏡例然。鏡影既爾。燈光佛像重現亦然。名為因陀羅網境界門。(九十一)見一鏡影。即是見於無盡鏡影見一佛光。即是見於無盡佛光。名為托事顯法生解門。(九十二)一念現爾。日月現然。歲現若爾。劫現亦然。年月劫現。還同今念。名為十世隔法異成門。(九十三)一鏡一燈一佛為主。餘多鏡燈佛像為伴。名為主伴圓明具德門(九十四)。
　　鏡影燈光佛像是總相。(九十五)一多彼此攝入是別相。(九十六)同一緣起是同相。(九十七)彼此不濫是異相。(九十八)一多合會始成鏡影是成相。(九十九)鏡燈佛像各歸本位是壞相(一百)。
　　此等百門法喻。若能諦審觀察。則餘十十無盡法門。無不豁然而貫通矣。