續藏經   華嚴感應緣起傳
　清 弘璧輯

　　華嚴感應緣起傳

　　　　吳郡鄧山聖恩禪寺沙門　弘璧　輯
　　夫華嚴感應。詳略不同。傳記纂靈。散遺難考。今於華嚴疏演義鈔內。節出教起因緣。部類傳譯。及付法藏經。會玄記等。總立十門。詳分次第。先明說經結集等事。次明翻譯感應因緣。使探玄之士。不閱疏而了然。持誦高賢。纔展卷而在目。如海一滴。味具百川焉。
　　初明九會說經　　二明圍山結集　　三明天龍護藏　　四明龍樹誦出　　五明流傳西域　　六明法領請歸　　七明覺賢初譯　　八明喜學重翻　　九明正彰感應　　十明續集感通

　　初明九會說經

　　爾時世尊。成正覺已。與諸菩薩七處九會。演說華嚴圓頓經典。九會說經者。初會菩提場。毗盧遮那如來。放齒光。眉閒光。普賢菩薩為會主。入毗盧遮遮如來。藏身三昧。說如來依正法。第二會。普光明殿。如來放兩足輪光。文殊為會主。說十信法。此會文殊不入三味。謂信未入位故。第三會。忉利天宮。如來放兩足指光。法慧菩薩為會主。入菩薩無量方便三昧。說十住法。第四會。夜摩天宮。如來放兩足趺光。功德林菩薩為會主。入菩薩善思惟三昧。說十行法。第五會。兜率陀天宮。如來放兩膝輪光。金剛幢菩薩為會主。入菩薩智光三昧。說十迴向法。第六會。他化自在天宮。如來放眉閒光。金剛藏菩薩為會主。入菩薩大智慧光明三昧。說十地法。第七會。重會普光明殿。如來為會主。放眉閒光。口光。自住剎那際三昧。說等妙覺法。第八會。三會普光明殿。普賢菩薩為會主。入佛華嚴三昧。說二千行門。此會佛不放光。表行依解發。依解光故。第九會。逝多林。如來善友為會主。放眉閒白毫光。自入師子頻申三昧。說果法界。

　　二明圍山結集

　　既說經已。必須結集。文殊師利。與阿難等。赴鐵圍山。結集法藏。部類品會中。有十類經。
　　一略本經。二下本經。三中本經。四上本經。五普眼經。六同說經。七異說經。八主伴經。九眷屬經。十圓滿經。略本經。即今所傳八十卷本。及舊譯六十卷。皆是十萬偈中之略。譯未盡故。下本經。謂摩訶衍藏。是文殊師利與阿難海。於鐵圍山結集。此經收入龍宮。龍樹菩薩往龍宮。見此大不思議經。有其三本。下本有十萬偈。四十八品。龍樹誦得。流傳於世。故智度論。名此為不思議經。有十萬偈。梁攝論中。名百千經。西域記說遮拘盤國。有此具本。

　　三明天龍護藏

　　既結集已。如護眼目。龍宮忉利。守護秘藏。付法藏因緣經云。龍樹託生。初在南天竺國。出梵志種。大豪貴家。始生之時。在於樹下。繇龍成道。因號龍樹。少小聰哲。才學超世。本童子時。在於襁褓。聞諸梵志。誦四韋陀。其典淵博。有四萬偈。偈各滿足三十二字。皆即炤了。達其句味。弱冠馳名。擅步諸國。天文地理。星緯圖讖。及餘道術。無不綜練。結友三人。學術知非。即入山至一佛塔。捨離欲愛。出家為道。於九十日。誦閻浮提所有經論。皆悉通達。更求異典。都無得處。遂向雪山。見一比丘。以摩訶衍而授與之。讀誦愛樂。恭敬供養。雖達實義。未獲道證。辯才無盡。善能言論。外道異學。沙門義士。咸皆摧伏。請為師範。即便自謂一切智人。心生憍慢。甚大貢高。便欲往從瞿曇門入。爾時門神告龍樹曰。今汝智慧。猶如蚊虻。比於如來。非言能辯。無異螢火。齊輝日月。以須彌山。等葶藶子。我觀仁者。非一切智。云何欲從此門而入。聞是語已。赧然有愧。時有弟子。白龍樹言。師恒自謂一切智人。今來屈辱。為佛弟子。弟子之法。諮承於師。諮承不足。非一切智。於時龍樹。辭窮情屈。心自念言。世界法中。津途無量。佛經雖妙。句義未盡。我今宜可更敷演之。開悟後學。饒益眾生。作是念已。便欲為之立師教誡。更造衣服。令附佛法。而少不同。欲除眾情。示不受學。選擇良日。便欲成之。獨處靜室水精房中(下明入龍宮之緣)。大龍菩薩。愍其若此。即以神力。接入大海。至其宮殿。開七寶函。以諸方等。深奧經典。無量妙法。授與龍樹。九十日中。通解甚多。其心深入。體得實利。龍知心念。而問之言。汝今看經。為徧未耶。龍樹答言。汝經無量。不可得盡。我所讀者。足滿十倍。過閻浮提。龍王語言(明天宮龍宮等處無不秘藏法寶)。忉利天上。釋提桓因。所有經典。過於此宮。百千萬倍。諸處比此。不可稱數。爾時龍樹。既得此經。豁然通達。善解一相。深入無生。法忍具足。龍知悟道。還送出宮。

　　四明龍樹誦出

　　敬法秘藏。不能廣被。必須誦出。普利羣機。纂靈記引真諦三藏。西域記說。龍樹別傳。亦說入龍宮見經之緣。廣如別記。然龍樹按七卷棱伽經。如來記云。大慧汝應知。善逝涅槃後。未來世當有。持於我法者。南天竺國中。大名德比丘。厥號為龍樹。能破有無宗。世閒中顯我。無上大乘法。得初歡喜地。往生安樂國。唐三藏西域記。亦說其行跡。
　　賢首華嚴傳云。依智度論。諸大乘經。多是文殊師利之所結集。此經則是文殊師利所集。佛初去世。賢聖隨隱。異道競興。乏大乘器。攝此經在海龍王宮。六百餘年。未能傳於世。龍樹菩薩入龍宮。因見此經淵府。誦之在心。遂出傳授。因茲流布。
　　疏序演義鈔云。是以菩薩搜秘於龍宮。大賢闡揚於東夏。明弘闡源繇。謂龍樹菩薩五百年外。方入龍宮。搜求得斯玄奧之典。事如別傳。及纂靈記。言大賢闡揚於東夏者。正取覺賢。兼餘大德。謂智嚴。法業。日照。實叉等。闡揚斯典。言於東夏者。謂葱嶺之東。地方數千里。謂之神州大夏。而上云是以者。繇上深妙。故搜之闡之。龍樹入於龍宮。廣見無數。徧誦此經者。以玄妙故。故智論名為大不思議經。而諸大德。皆見此經一文一句。竭海墨而莫盡。一偈一光。破地獄之劇苦。是以諸師。盡命弘傳耳。

　　五明流傳西域

　　經雖誦出。猶在西乾。五天竺等。遮拘盤國。按隋開皇三寶錄。其于闐東南二千餘里。有遮拘盤國。彼國君王。歷業相傳。敬重大乘。諸國名僧。入其境者。竝皆試練。若小乘學者。即遣而不留。摩訶衍人。請留供養。王宮內。有華嚴摩訶般若大集等經。並十偈萬。王躬受持。親執戶鑰。香花供養。種種莊嚴。懸諸幡彩。閒以時果。誘諸王子。使人禮拜。令其迴向。又此國東南。可二十里。有山甚險。其內置華嚴。大集方等。寶積棱伽。方廣。舍利弗陀羅尼。花聚陀羅尼。都薩羅藏摩訶般若大雲等經。凡一十二部。皆十萬偈。國法相承。傳寶守護。

　　六明法領請歸

　　經傳西域。未至此方。法領捐軀。請歸唐土。東晉有沙門支法領。志樂大乘。捐軀求法。裹糧抗策。至拘盤國竭誠請禱。遂得華嚴前分三萬六千偈。賷來至此。即東晉朝所譯是也。然而龍樹具本。以從上昇(天竺流布)。法領半珠。遂行東土。聖凡證異。華梵音隔。修途阻絕。妙旨淪湑。落簡遺編。僅傳兼半。又按今于闐所進葢逾四萬偈。其晉經第一會所說華藏世界。文多闕略。取悟無繇。至八十卷。燦然可見。雖十萬之未全。已四萬之多具。即上略本經也。

　　七明覺賢初譯

　　大法請歸。華梵音隔。必須翻譯。方可誦持。傳譯感通云。晉義熈十四年。北天竺三藏佛度跋陀羅。此云覺賢。於揚州謝司空寺。翻梵本三萬六千頌。成晉經六十卷(三十四品八會)。沙門法業筆受。慧嚴慧觀潤色。謝司空寺者。即今潤州興嚴寺是。由興華嚴故。
　　佛度跋陀羅。此云覺賢。按纂靈記。本姓釋氏。迦維羅衛國人。甘露飯王之苗裔。賢三歲而孤。八歲喪母。為外氏所鞠。從祖鳩摩利。聞其聰敏。乃度為沙彌。同學一月誦習。賢乃一日當之。及受具戒。博覽羣經。多所綜達。少以禪律馳名。甞與同學僧伽達多。遊處積年。知其已證不還果。嘗願遊方以弘至化。會秦沙門智嚴。至罽賓國。問彼國僧。誰可流化東土。咸云賢可。賢本受禪業於佛大仙。佛大仙時亦在罽賓國。知嚴求人東化。亦謂嚴曰。可以振維僧徒。宣授正法。即賢其人也。嚴即披誠至請。賢遂默而許焉。於是辭師東邁。涉路三載。寒暑備受。艱危罄盡。或層巖四合。鳥道躋雲。或連氷千里。風行雪臥。每清暉啟曙。即潛伏幽林。皓月良宵。乃奔波永路。飛梯架逈。捫索憑虗。危懼日尋。資糧時絕。至於交趾。漸達夷途。附舶海行。備經危險。方達青州東萊郡。聞羅什在長安。欣然而詣。後遊東晉。至安帝義熈十四年。吳郡內史孟顗。右衛將軍褚叔度。請譯此經。別造淨室。其年三月十日起首。賢乃手執梵文。共沙門法業慧嚴等。百有餘人。於道場寺翻譯。指文會理。通言適妙。故道場寺。猶有華嚴堂焉。永嘉六年卒。時春秋七十有一。手屈三指。明得阿那含果。餘廣如傳。業公未詳氏族。風格秀整。學無常師。徧閱羣教。每以為未能探微照極。常怏然不足。後遇覺賢。請譯華嚴。籌諮義理。數歲之後。廓然有所通悟。顧其友人曰。聖教司南。於是乎在。遂敷弘幽旨。鬱為宗首。著旨歸兩卷。流行於世。今不見本者。以希聲初啟。未遑曲盡。時月淹久。故多廢替。慧嚴慧觀。即什公八俊之二。筆格高簡。經論深博。備於僧史。謝司空寺者。即道場寺。從檀越呼之。嚴觀並此寺僧。言今潤州者。晉時稱南揚州。其境則濶。今分出為潤州耳。

　　八明喜學重翻

　　經雖翻譯。猶未大全。增益九千。燦然完備。唐證聖元年。于闐三藏實叉難陀。此云喜學。於東都佛授記寺。再譯舊文。兼補諸闕。計益九千頌。通舊總四萬五千頌。合成唐本八十卷(三十九品。九會)。大德義淨三藏。弘景禪師。圓測法師。神英法師。法寶法師。賢首法師等同譯。復禮法師綴文。
　　則天經序云。緬維奧義。譯在晉朝。時踰六代。年將四百。然圓一部之典。纔獲三萬餘言。惟啟半珠。未窺全寶。朕聞其梵本。先在于闐國中。遣使奉迎。近方至此。既覩百千之妙頌。乃披十萬之正文。

　　九明正彰感應

　　翻譯既成。貴須流布。特彰感應。勸誦書持。傳通感應云。自晉譯微言。則雙童現瑞。唐翻至教。則甘露呈祥。冥衛昭然。親紆御筆。論成西域。則地震光流。志徹清涼。則感通玄悟。其書寫則經輝五色。楮香四達。冬葵發艶。瑞鳥銜花。讀誦則渺然履空。煥若臨鏡。每含舍利。適會神僧。涌地現金色之身。昇天止修羅之陣。觀行則無生入證。偈讚排空。海神聽而時雨滂沱。天童迎而大水瀰漫。講說則華梵通韻。人天共遵。洪水斷流。神光入宇。良以一文之妙。攝義無遺。故一偈之功。能破地獄。盥掌之水。尚拯生靈。故讀誦思修。功齊種智。宿生何幸。感遇斯文。其事跡昭彰。備於傳記。
　　(上標列感應。下別釋感應)。

　　雙童現瑞

　　晉佛度跋陀羅。初於道場寺譯經。堂前池內。每二青衣童子。從池中出。捧以香花。舉眾皆見。又以此經久在龍宮。龍王慶此傳通。故令龍子給侍。亦有善神護諸左右。

　　甘露呈祥

　　唐實叉難陀。於證聖元年三月十四日辛酉初譯。至聖歷二年十月八日譯新經訖。預於庚申之夕。天后夢徧天之內。皆降甘露。後一日壬戌。復降甘雨。新經初譯之後。佛授記寺。諸大德。請賢首講。敕令十月十五日開講。至十二月十二日晚上。講至華藏世界海震動之文。其講堂內及寺院中。忽然震動。於時道俗數千共觀。歎未曾有。三藏法師實叉難陀。及當寺大德明詮律師。德感法師。述茲靈應。具以奏聞。都維那慧表署狀為首。以聖歷三年臈月十九日。則天大聖皇后。親運御筆批云。省狀具云。昨因敷演微言。弘揚秘賾。初譯之日。夢甘露以呈祥。開講之辰。感地動而標異。斯乃如來降跡。用符九會之文。豈朕庸虗。敢當六種之應。披覽來狀。欣暢盈懷。宜付所司。頒示天下。

　　地震光流

　　西域記云。世親菩薩。是無著之昆弟也。性負聰敏。良緣未具。遂以小乘為業。三端妙聳。峻若霜峰。四辨橫分。利如星劒。無著知小乘權教。接引下機。慰疲俗而置化城。誘窮子而持糞器。遂設方便。托病在牀。令喚世親。示將去世。世親聞已。不日至焉。無著見之。廣說病源。因開大教云。及吾未死之閒。讀吾所習經典。世親即讀華嚴。乃見毗盧法界。普賢行海。如日光而總照。若帝網之相含。因生信悟。歎曰。可取利劒。斷吾舌根。用明己讚小乘之失。兄止之曰。如人因地而倒。亦因地而起。昔日以舌毀於大乘。今可將舌以讚大乘。遂入山披覽大乘。造十地論。論成之日。大地徧震。光明洞然。國主自謁曰。得阿羅漢等果耶。答曰。未得。既未得聖果。何以地動。答曰。貧道小年不信大乘。今者良為造大乘論而得地動。故云地震流光(第二離垢地章見後)。

　　感通玄悟

　　北齊太和年中。第三王子。於清涼山。求文殊師利菩薩。焚身供養。有隨侍閹官劉謙之。自歎刑餘。又覩王子焚軀之事。乃奏乞入山修道。既諧所欲。遂賷此經一部。晝夜精勤。禮懺讀誦。心祈妙德。以希冥祐。絕粒飲水。垂三七日。形氣雖微。而丹懇彌著。忽感髭鬚盡生。復丈夫相。神彩通悟。洞曉幽旨。覃思精修。爰造斯經之論。始終綸綜。凡六百卷。遂以奏聞。高祖敬信。有倍常日。華嚴一教。於斯轉盛。
　　又後魏沙門靈辨。太原晉陽人。宿植勝善。常讀大乘。及見華嚴。偏加鑽仰。乃頂戴此經。入清涼山寺。求文殊師利潛護。凡歷一歲。足破血流。肉盡骨穿。忽聞空中謂之曰。汝止之。但思惟此經。於是披卷。豁然大悟。後熈平元年。歲次大梁正月內。於清涼寺。敬造華嚴論演義釋文。窮微洞奧。至二年初。徙居懸甕山嵩巖寺。造論一百卷。餘具如傳。若準論序。但云在懸甕感通。今據傳文故。亦清涼感通玄悟也。

　　經輝五色

　　後魏安豐郡王延明。中山王元熈。並以宗室英露。博通歸一。處心無上。稽首圓宗。以香和墨。寫華嚴經一百部。金字華嚴經一部。皆五香為藏。七寶為函。靜夜良辰。清齋行道。即放神光五色。照耀堂宇。眾所咸覩。因而發心。不可勝紀。

　　楮香四達

　　僧德圓。不知氏族。天水人也。常以華嚴為業。讀誦受持。妙統宗極。遂修一淨園。植諸穀楮。并種以香草。襍以鮮花。每一入園。必加洗濯。身著淨衣。溉以香水。楮生三載。香氣四達。後別立淨室(剝楮取皮。浸以沈水。護淨造紙)。書寫此經。纔書數行。每字光發。照明院宇。又神人執戟。現形警衛。又有青衣梵童。無何而至。手執天華。亦申供養。餘如傳說。

　　冬葵發艶

　　唐鄧元爽。華陰人。證聖年中。爽有親故暴死。經七日卻甦。說冥中欲追爽。爽懼。彼令寫華嚴經。寫竟。爽母墳側先種蜀葵。至冬已瘁。一朝花發。燦然榮茂。鄉閭異之。乃為奏聞。則天皇后。為立孝門。

　　瑞鳥啣花

　　僧法誠。姓樊氏。雍州萬年縣人也。幼年出家。以誦華嚴為業。因遇慧超禪師。隱居藍谷。後於南嶺造華嚴堂。澡潔中外。莊嚴既畢。乃圖畫七處九會之像。及屈弘文舘書生張靜。敬寫華嚴經。誠亦親執香爐。專精供養。後感瑞鳥。形色非常。啣花入室。旋繞供養。再三往復。經成之後。精心轉誦者。多蒙感祐。

　　讀誦履空

　　隨禪定道場僧慧悟。京兆人。常與一僧道祥。同在終南棲隱。慧悟受持華嚴。道祥受持涅槃。木食巖棲。各專其業。忽有一人。無因而至。拜跪問訊既訖。云請一師就宅赴齋。二人相推。彼曰。請讀華嚴法師。悟因隨往。乃是山神。請千羅漢。皆推悟於上座。食訖皆飛空而去。神呼一童令侍。乃入師口中。因便得通。還歸取經。辭其友僧。渺然履空而去。廣如傳說。
　　會玄記云。神呼一童令侍。童便即依命謂悟曰。請師開口。既視口中。乃云師大有病。童遂取手爪上垢投悟口內。須臾復云。更開口。見已言曰。師病略盡。即躍身飛入口中。童果是藥精。悟遂獲神通。

　　煥若臨鏡

　　僧辨才。不知何許人。幼事裕法師。以華嚴為業。久而不悟。乃護淨造香函盛經。頂戴行道。凡經三載。遂夢普賢指授玄義。因忽成誦。煥如臨鏡。

　　每含舍利

　　唐永徽年中。樊玄智。安定人。弱歲修道。於京城南坊州山中。投杜順和尚。順令誦華嚴為業。勸依此經修普賢行。每誦經。口中頻獲舍利。前後數百粒。
　　英公感應傳云。居士有時夜誦。口放光明。照及四十餘里。光色如金。遠近驚異。或有人往尋到山。唯見居士誦經口中光明。時年九十有二。無疾而終。茶毗之時。牙齒變為舍利。獲百餘粒。悉放光明。數日不歇。於時僧俗收之。豎塔供養。

　　適會神僧

　　唐苑律師。京兆延興寺僧。以貞觀年初。途經灞橋。舍於逆旅。日既將夕。因而寓宿。俄有異僧。儀服麤敝。同至主人別房而止。遂命醇醪良肉。快意飲噉。律師持潔。勃然穢之。其僧食已。乃潄以灰水。閉戶而誦華嚴。俄終一軸。苑乃束身抱愧。側聽玄音。未至五更。便終六帙(即六十卷晉經全部)。苑深自悔責。悲泣交懷。入房禮懺。因而分袂。不告名字。莫知所之。
　　感應傳云。神僧初夜索水潄口。端身趺坐。緩發梵音。誦大方廣佛華嚴經。初標品題。次誦如是我聞。一時佛在摩竭提國。其僧口角兩邊俱放光明。狀若金色。比至三更。四帙欲滿。口中光明轉更增熾。誦至五帙已上。其光漸收。卻入僧口。夜方五更。誦終六帙(一帙十卷。共六十卷)。僧乃卻臥錄感應時。適有狂妄者在傍問曰。某甲不斷酒肉。効彼神僧持誦華嚴可乎。答曰。汝一夜誦經。未至五更。能滿六帙乎。曰。不能。汝夜誦經。能放口光以代燈燭乎。曰。不能。汝若酒仙之食蝦。誌公之噉鴿。復能吐活乎。曰。不能。汝皆不能。妄効神僧行事。欺誑聖賢。罪深滄海。豈能逃乎。狂者慚顏。悔謝而退。

　　涌地現身

　　唐崇福寺僧慧祐。戒行精苦。事儼和尚。專以華嚴為業。每清景良宵。焚香專誦如來出現品。後時忽見十餘菩薩。從地涌出。現金色身。皆放光明。坐蓮花座。合掌聽誦此品。經了便隱(如來出現品。如來心第十章見後)。

　　昇天止陣

　　于闐國沙彌。般若彌伽薄。甚有戒行。每誦華嚴為業。忽有人合掌竊謂曰。諸天令弟子奉請法師。請師閉目。遂至天上。天主跪而請曰。諸天今與修羅戰。屢被摧衂。今屈法師。誦華嚴經。望法力加護。彌伽如其所請。乘天寶輅。執天幢幡。心念華嚴。以諸天眾對彼勍敵。修羅見之。忽然潰散。須臾送歸。身染天香。終身不滅。

　　無生入證(亦云偈讚排空)

　　解脫和尚。姓刑氏。代州五臺縣人。七歲出家。志業弘遠。初從介山抱腹巖慧超禪師處。詢求定捨。超有知人之鑒。識其才器。告眾曰。解脫調習融明。非爾輩所鄰。未幾而大啟悟。後於五臺西南佛光寺立精舍。讀華嚴。復依經作佛光觀。屢往中臺東南花園北古大孚寺。求文殊師利。親承言誨。云汝今何須親禮於我可自誨責。必當大悟。後因自求。乃悟無生。兼得法喜。遂慨茲獨善。思惟廣濟。祈誠大覺。請證此心。乃感諸佛現說偈曰。諸佛寂滅甚深法。曠劫修行今乃得。若能開曉此法眼。一切諸佛皆隨喜。解脫更問空中。寂滅之法。若為可說得教人耶。諸佛即隱。但有聲告曰。方便智為燈。照見心境界。欲究真實法。一切無所見。又嘗本州都督。請傳香受戒。法化既畢。將事東歸。都督及眾。送至城東。日云暮矣。思欲焚香。乃聞城上空中聲曰。合掌以為花。身為供養具。善心真實香。讚歎香烟布。諸佛聞此香。尋聲來相度。眾等勤精進。終不相疑誤。故云偈讚排空。餘廣如傳。或即大聖化身。事難詳究。德廣化博。未之有也。

　　海神聽講

　　僧道英。姓陳氏。蒲州人。年十八。二親為之娶。五載同居。誓不相觸。後于并州炬法師下聽華嚴經。便落髮入太行山柏梯寺。修行止觀。曾屬亢旱。講華嚴經以祈甘澤。有二老翁。各二童侍。恒來在座。英每異之。後因問由緒。答云。弟子並是海神。愛此經故。共來聽受。英曰。今為檀越講經。請下微雨。神乃敕二童。童便從牕孔中出。須臾滂沛。遠近咸賴焉。二翁拜謝。倐然而滅。

　　華藏受生

　　隋朝僧靈幹。姓李氏。狄道人。依衍法師出家。年十八。能講華嚴。住興善寺。為譯經證義沙門。後遇疾而死。數日乃甦。云往兜率天見休遠二法師。並坐華臺。光輝絕世。謂幹曰。與我報諸弟子。後皆生此。幹志奉華嚴。常依經作華藏觀。及彌勒天宮觀。至於疾甚。目睛上視。若有所見。沙門童真問之。答曰。向見青衣童子。引至兜率天宮。而天樂非久。終墜輪迴。蓮華藏是所圖也。言終氣絕。須臾復甦。真問何所見。幹曰。見大水徧滿。花如車輪。而坐其上。所願足矣。言絕而逝。

　　華梵通韻

　　宋朝求那跋陀羅。唐言功德賢。中天竺人。初學五明諸論。靡不該通。後崇佛法。深入三藏。進學大乘。大乘師試令探取經匣。即得華嚴。師喜之。令其講說。元嘉十二年至廣州。刺史車朗奏聞太祖。遣使迎接。南譙王義宣等。並師事之。集義學沙門七百餘眾。譙王欲請講華嚴經。以華言未通。有懷愧歎。即朝夕禮懺。虔請觀音以求冥應。遂夢有人執劒。持一人首。來至其前曰。何憂。於是具陳上事。即刎卻陀首。更置新頭。語令迴轉。得無痛耶。答曰。不痛。豁然便覺。備悟華言。遂講華嚴至十數遍。

　　人天共遵

　　魏勒那摩提。此言寶意。中天竺人。博文贍學。通誦一億偈經。尤明禪性。以正始初。至洛陽。譯十地等論二十四卷。意神理標峻。慧悟絕倫。領受華音。妙窮清切。帝每令講華嚴經。精義頴發。嘗處高座。忽有持笏執名者。形如大官。云天帝令來請法師講華嚴。法事所資。獨不能逮。都講焚香。維那梵唄。咸亦須之。講席眾僧。悉皆同見。意熈怡微笑。告眾辭訣。奄然卒於法座。都講等僧。亦同時入滅(傳云。當知華嚴秘藏。天上人間。無不宗重)。

　　洪水斷流

　　杜順和尚。俗姓杜氏。諱法順。京兆杜陵人也。操行高潔。學無常師。以華嚴為業。嘗居山。將欲種葵。地多蟲蟻。乃巡疆定封。蟲便外徙。盡力耕墾。一無所損。三原縣人。自生聾啞。順乃召之與語。應言便愈。因詣南山屬橫渠汎溢。止之斷流。徐步而過。將終之日。普會有緣。聲色不渝。言終而逝。葬樊川北原。今全身塔在長安南華嚴寺。事蹟頗多。別傳云是文殊化身也。
　　(師童子時。常於宅後塚上。為眾說法。聞者皆悟大乘。至今說法塚見在。又於終南山集華嚴所詮之義。作法界觀文。既已成就。聚火焚燒。契合聖心。一字無損。時感海會菩薩。現身讚歎。同申供養)。

　　神光入宇

　　唐法藏和尚。字賢首。俗姓康氏。康居國人。初賢首母夢異光而孕。及生而慕無上。後遇儼法師於雲華寺講華嚴。賢首至中夜。忽見神光來燭庭宇。賢首歎曰。當有異人發弘大教。及明。乃遇儼和尚。自是伏膺。深入無盡。又於雲花寺開講。有光明現從口出。須臾成葢。眾所知見。

　　偈功破獄(覺林菩薩全章偈文見後)

　　纂靈記云。文明元年。京兆人。姓王。名明幹。本無戒行。曾不修善。因患致死。被二人引至地獄。地獄門前。見一僧。云是地藏菩薩。乃教王氏誦偈云。若人欲了知。三世一切佛。應當如是觀。心造諸如來(此晉經偈)。菩薩授經已。謂之曰。誦得此偈。得排地獄苦。其人誦已。遂入見王。王問此人有何功德。答云。惟受持一四句偈。具如上說。王遂放免。當誦偈時。聲所至處。受苦之人。皆得解脫。王氏後三日方蘇。憶持此偈。向諸道俗說之。參驗偈文。方知是華嚴經。夜摩天宮無量菩薩雲集所說。即覺林菩薩偈也。今經云。若人欲了知。三世一切佛。應觀法界性。一切惟心造。大意是同。意明地獄心造。了心造佛。地獄自空耳。既一偈之功。能破地獄。何況一卷一品一部之玄微。願思此言。勉共傳誦。

　　盥水拯生

　　僧伽彌多羅。師子國第三果人也。麟德年初。來儀震旦。高宗大帝。甚加尊重。處於禁中。歲餘供養。多羅請尋聖跡。遂往清涼山。敬禮文殊。因出至西太原寺。時屬諸僧轉華嚴經。乃問曰。此是何經。答是華嚴。多羅肅然改容曰。不知此處亦有是經耶。合掌歡喜。讚歎久之曰。此大方廣功德難思。西國相傳。有人讀此經。以水盥掌。所霑蟲蟻。而捨命者皆得生天。何況受持讀誦。觀察思惟者歟。

　　十明續集感通

　　上諸感應。具演義鈔。其餘英師感應傳。及會玄記等。節錄於後。以廣感通。

　　景雲成葢(見疏鈔緣起行蹟)

　　唐清涼國師。諱澄觀。字大休。會稽人。姓夏侯氏。生於玄宗開元戊寅。身長九尺四寸。垂手過膝。口四十齒。目光夜發。晝乃不瞬。至建中四年。下筆著疏。先求瑞應。一夕夢金容山峙。光相瑩然。既覺。知是光明徧照之徵。自是落筆無停思。歷四年而文成。又夢化身為龍。矯首南臺。尾蟠北臺。宛轉凌虗。須臾變百千數。蜿蜒青冥。分散四方而去。識者以為流通之象。初為眾講。感景雲凝空。盤旋成葢。疏鈔之外。復撰手鏡一百卷。華嚴綱要三卷。正要一卷。法界觀玄鏡一卷。鏡燈說文一卷。三聖圓融觀一卷。七處九會華藏世界圖心鏡說文十卷。敕有司鑄印。遷國師號清涼。開成三年三月六日示寂。生歷九朝。為七帝門師。春秋一百有一。僧臘八十有八。全身塔終南山。未幾。有梵僧至闕。表稱於葱嶺見二使者。凌空而過。以呪止而問之。答曰。北印度文殊堂神也。東取華嚴菩薩大牙歸國供養。有旨啟塔。果失一牙。惟三十九存焉。遂闍維。舍利光明瑩潤。舌如紅蓮色。仍諡號清涼國師妙覺之塔。

　　口光代燭(見長者華嚴論事跡)

　　唐李長者。諱通玄。初至太原。寓高山奴家。每旦惟食棗十顆。柏葉餅一枚。後捨去。路逢一虎。當途馴伏。如有所待。長者語言。吾將著論。釋華嚴經。汝當為吾擇一棲止。虎負長者囊鉢。行三十餘里。至一土龕。便自蹲住。長者入龕。龕素無水。是夕風雷拔一老松。松下出泉。清洌甘美。時人號為長者泉。長者著論之夕。心窮玄奧。口出白光。照耀龕中。以代燈燭。居山之後。忽有二女子悉以白巾幪首。姓氏居處。一無所言。常為長者汲水焚香。供給紙筆。卯辰之際。輒具淨饌。甘珍畢備。置長者前。齋罷徹器。莫知所止。歷於五祀。曾不闕時。及其著論將終。遂爾絕跡。謹按華嚴舊傳。東晉三藏佛度跋陀羅。於江都謝司空寺譯經。有二青衣童子。忽自庭沼而出。承事梵僧。爇香添瓶。不離座右。每欲將夕。還潛沼中。日日皆然。率為常事。及譯畢寫淨。沈默無迹。長者感通。事符曩昔。

　　異僧授旨

　　唐法空。隋末雁門郎將也。棄家詣清涼深谷。常誦華嚴惟心作佛之偈。後遇異僧。授以般若玄旨。豁爾心空。臨終坐逝。

　　山神聽經

　　曹城慧靈丘李氏子。其親禱於五臺山而生。既長辭親。詣五臺真容院。從法順和尚披鬀。常誦華嚴於李牛谷。草木為食。每誦經時。有五七儒服者坐聽。數持異花鮮果以獻。師怪而問之。答曰。某山神也。蒙師法力。無以為報。願充執侍。師不樂。遂捨其處。

　　金城輝映

　　金蘇陀室利。中印度那蘭陀寺僧。誦持華嚴。年八十五。航海來禮五臺。每一臺頂。誦華嚴十部。禪寂七日。定中見金城紺殿。寶蓮香水。珠網交輝。諸天童子遊戲其中。後於靈鷲峰化去。得舍利八合。璀爛如珠。

　　龍光五彩

　　元華嚴菩薩。諱正順。尉州高氏子。從五臺壽寧用公祝髮。結廬深樹。惟閱華嚴。數盈千部。每入華藏觀。三五日方起。世號華嚴菩薩。將示寂。門人乞偈。師曰。歷劫本無去住。應用何思何慮。轉身踏破虗空一切是非莫顧。言訖而逝。是日靈几上現龍五彩。飛光燭於庭宇(已上四章。見雲棲華嚴感應略記)。

　　誦經得戒

　　總章元年。西域有三藏梵僧。來至京洛。高宗師事。道俗歸敬。賢首法師。時為童子。頂禮三藏。請受菩薩戒。時眾白三藏言。此童子誦得華嚴大經。兼解其義。三藏驚歎曰。華嚴一乘是諸佛秘藏。難可遭遇。況通其義。若有人誦得華嚴淨行一品。其人已得菩薩淨戒具足。不復更受菩薩戒(棱嚴云。設有眾生憶持此呪不清淨者。速得清淨。不持齋戒。自成齋戒。此神呪力也。誦淨行一品。已得淨戒。此華嚴法力也。若人已受菩薩大戒。讀誦此經全部。定生佛家為佛真子。決無疑矣)。
　　宋圓淨法師。諱省常。錢塘人。湻化中住錫昭慶。慕廬山之風。結社西湖。以華嚴淨行品乃成聖之宗要。刺血書之。易蓮社為淨行。預會者皆稱淨行弟子。王文正公旦為之首。翰林蘇易簡作淨行品序。至謂予當布髮以承其足。剜身以請其法。猶尚不辭。豈陋文淺學而有惜哉。一時公卿伯牧。百二十人。比丘千人。其成化也若此。為蓮社七祖云。

　　捨小信大

　　聖歷年中。于闐三藏實叉難陀云。龜茲國中。惟習小乘。不知釋迦分化百億。現種種身雲。示新新境界。不信華嚴大經。有梵僧從天竺。將華嚴梵本至其國中。小乘師等。皆無信受。梵僧遂留經而歸。小乘諸師。迺以經投棄於井。經於井中放光。赫如火聚。其夜諸師覩之。疑謂金寶。至明集議。使人漉之。乃是前所棄華嚴經也。諸師稍為驚異。遂收歸經藏。中龕安置。他日忽見梵本在其藏。內最上隔。諸師念言。此非是我釋迦所說耶。吾見有少異。乃收入藏中龕。何人輒將向此上隔。又以梵本置於下龕。僧眾躬鎖藏門。自掌藏鑰。明日開藏。還見華嚴在其上隔。諸師方悟一乘大教。威靈如此。慚悔追責。遂生信慕。華嚴一經。盛行諸國(會玄記中亦載此事。大同小異)。

　　口光如晝

　　儀鳳年中。西域有二梵僧。至五臺山。賷花執爐。肘膝行步。向山頂禮文殊大聖。遇一尼師。在巖石閒。松下繩牀。端然獨坐。口誦華嚴。時景方暮。尼謂梵僧曰。尼不合與大僧同宿。大德且去。明日更來。僧曰。深山路遙。無所投寄。願不見遣。尼曰。若不去某不可住。當入深山。僧徘徊慚懼。莫知所之。尼曰。但下前谷。彼有禪窟。僧依而住。往尋果見禪窟。相去可五里餘。二僧一心合掌。手捧香爐。面北遙禮。傾心聽經。聆聆於耳。初啟經題。稱如是我聞。乃遙見其尼。身處繩牀。面南而坐。口中放光。赫如金色。皎在前峰。誦經兩帙已上。其光盛於谷南。可方圓十里。與晝無異。經至四帙。其光稍稍却收。至六帙都畢(一帙十卷。六帙即六十卷。乃晉經全部也)。其光並入尼口。　華嚴菩薩住處品云。震旦國東北方。有菩薩住處名清凉山。過去諸菩薩。常於中住。彼現有菩薩。名文殊師利。有一萬菩薩眷屬。常為說法。其山在代州南。忻州東北。名五臺山。首棱嚴三昧經云。文殊是過去平等世界龍種上尊王佛。又央掘魔羅經云。文殊是東方歡喜世界摩尼寶積佛。彼神尼之境界。必文殊之分化以示梵僧也。

　　信受大經

　　貞觀年中孫思邈。服流珠丹雲母粉。年一百五十歲。顏如處子。至長安。說齊魏閒事。有如目覩。書寫此經七百五十部。其時太宗。欲讀佛經。問邈何經為大。邈曰華嚴經。佛所尊大。帝曰近玄奘三藏譯大般若六百卷。何不為大。而六十卷華嚴經獨得大乎。邈答曰。華嚴法界。具一切門。於一門中。可演出大千經卷。般若經乃是華嚴中一門耳。太宗方悟。乃受持華嚴。
　　(張無盡居士護法論中。亦載孫思邈寫華嚴經事　已上四條見英師感應傳)竹窗二筆云。或問經無與華嚴等者。何謂也。曰。昔玄奘法師。譯般若六百卷成以進御。帝云般若如是浩瀚。何不居華嚴之先。法師謂華嚴具無量門。般若雖多。乃華嚴無量門中之一門也。有僧作數格供經。華嚴經供於最上。一日取誦訖。納之中格明晨經忽在上。僧大驚異。葢經之威神所致。亦持經之精誠所感也。且三藏聖教。獨華嚴如天王。專制宇內。諸侯公卿大夫百執事。以至兆民。皆其所統馭也。夫孰與之等也。

　　口光益物

　　續高僧傳云。魏武陵王東下。令弟規守益州。魏遣將軍尉遲逈來伐蜀。規既降欵。城內大有名僧。皆被拘禁。至夜忽有光明。逈遣人尋光。乃見諸僧並睡。惟僧法建。端坐誦經。光從口出。逈聞。自到建所。頂禮坐聽。至旦始休。逈問法師昨夜所誦何經。答曰。華嚴經。逈曰。法師誦得幾許。答曰。貧道發心。欲誦一藏情多懈怠。今始得千卷。逈驚疑不信。將欲試之。曰屈誦一徧。應不勞損耶。建答曰。讀誦經典。沙門常事。豈憚勞苦。乃設高座。令諸僧眾。並執本遂聽建登座誦經。七日七夜。數乃滿足。逈起謝曰。弟子兵將。不得久停。請從此辭。諸僧因並釋放。逈既出。歎息曰。自如來滅後。阿難是為總持。豈能過此。蜀中乃有此人。所以常保安樂。奇哉。

　　書論病痊

　　眉州中巖華嚴祖覺禪師。幼聰慧。過目成誦。著書排釋氏。惡境忽現。悔過出家。依慧目能禪師。未幾疽發膝上。五年醫莫愈。因書華嚴合論畢。夜感異夢。旦即捨杖步趨。一日誦至現相品曰。佛身無有生。而能示出生。法性如虗空。諸佛於中住。無住亦無去。處處皆見佛。遂悟華嚴宗旨。洎登僧籍。府帥請講於千部堂詞旨宏放。眾皆歎服(見五燈會元)。

　　開函光照

　　唐定州中山修德禪師。不知氏族。苦節成性。守道山林。專以華嚴為業。於永徽四年。發心抄寫。故別為淨院。植楮樹。凡歷三年。灌以香水。潔淨造紙。復別築淨臺。於上起屋。召善書人溈州王恭。別院齋戒。洗浴淨衣。焚香布花。懸諸幡葢。禮經懺悔。方昇座焉。下筆含香。舉筆吐氣。每日恒然。然禪師猶日入淨室運想。每寫一卷。施縑十疋。一部皆然。而竭盡志誠。恭皆不受纔寫經畢。設齋慶之。大眾集已。德於眾前。燒香散花。發弘誓願。纔開經藏。放大光明。周七十餘里。照定州城。城中士女。普皆同見。山中齋眾。投身宛轉。悲哽懺悔。無不信仰。

　　天華供養(德圓。前列書寫章。見事蹟希有。故重出之。令人欣慕。愈生信仰也)

　　僧德圓。不知氏族。天水人也。常以華嚴為業。讀誦受持。妙統宗極。遂修一淨園。植諸穀楮。并種以香草。襍以鮮花。每一入園。必加洗濯。身著淨衣。溉以香水。楮生三載。香氣氛馥。別造淨室。香泥塗地。結壇淨器。浴具新衣。匠人齋戒。易服出入。必盥潄熏香。剝楮取皮。浸以沈水。護淨造紙。畢歲方成(上別建淨室為造紙人。下更造新室為寫經者)。別築淨基。更造新室。乃至柱梁椽瓦。並濯以香湯。每事嚴潔。堂中別施方柏牙座。用布香華。上懸寶葢。垂諸玲珮。襍以流蘇。白檀紫沈為以經案。并充筆管。書生日受齋戒。香湯三浴。華冠淨服。狀類天人。將入經室。必夾路焚香。唄先引之。圓亦形服嚴淨。執爐恭導。散花供養。方乃書寫。圓胡跪運想。注目傾心。纔寫數行。每字皆放光明。照於一院。舉眾同見。莫不悲感。久之方歇。復有神人執戟。現形警衛。圓與書生同見。餘人則不覩焉。又有青衣梵童。無何而至。手執天花。忽申供養。前後靈感。襍沓相仍。迄經二載。書寫方畢。盛以香函。置諸寶帳。安彼淨堂。每申頂謁。後因轉讀。函發異光。至於嚴潔。敬絕今古。此經遞授。於今五代。有清淨轉讀者。時亦靈應昭然。其經今在西太原賢首法師處。守護供養。

　　菩薩授經

　　唐永隆年。中郭神亮。雍州長安縣人。梵行清淨。因忽暴終。諸天引至兜率天宮。敬禮彌勒。有一菩薩謂亮曰。何不受持華嚴。對曰。為無人講。菩薩曰。有人現講。何以言無。亮後蘇。具向薄塵法師敘其事。以此而詳賢首之弘轉法輪。亞跡參聖徵矣(已上三條見會玄記)。

　　十地品離垢地菩薩章

　　爾時金剛藏菩薩。告解脫月菩薩言。佛子。菩薩摩訶薩已修初地。欲入第二地。當起十種深心。何等為十。所謂正直心。柔輭心。堪能心。調伏心。寂靜心。純善心。不襍心。無顧戀心。廣心。大心。菩薩以此十心得入第二離垢地。佛子。菩薩住離垢地。性自遠離一切殺生。不畜刀杖。不懷怨恨。有慚有愧。仁恕具足。於一切眾生有命之者。常生利益慈念之心。是菩薩尚不惡心惱諸眾生。何況於他起眾生想。故以重意而行殺害。性不偷盜。菩薩於自資財常知止足。於他慈恕不欲侵損。若物屬他。起他物想。終不於此而生盜心。乃至草葉不與不取。何況其餘資生之具。性不邪婬。菩薩於自妻知足。不求他妻。於他妻妾。他所護女親族媒定。及為法所護。尚不生於貪染之心。何況從事。況於非道。性不妄語。菩薩常作實語。真語。時語。乃至夢中亦不忍作覆藏之語。無心欲作。何況故犯。性不兩舌。菩薩於諸眾生無離閒心。無惱害心。不將此語為破彼故而向彼說。不將彼語為破此故而向此說。未破者不令破。已破者不增長。不喜離閒。不樂離閒。不作離閒語。不說離閒語。若實若不實。性不惡口。所謂毒害語。麤獷語。苦他語。令他瞋恨語。現前語。不現前語。鄙惡語。庸賤語。不可樂聞語。聞者不悅語。瞋忿語。如火燒心語。怨結語。熱惱語。不可愛語。不可樂語。能壞自身他身語。如是等語。皆悉捨離常。作潤澤語。柔輭語。悅意語。可樂聞語。聞者喜悅語。善入人心語。風雅典則語。多人愛樂語。多人悅樂語。身心踊悅語。性不綺語。菩薩常樂思審語。時語。實語。義語。法語。順道理語。巧調伏語。隨時籌量決定語。是菩薩乃至戲笑尚恒思審。何況故出散亂之言。性不貪欲。菩薩於他財物。他所資用。不生貪心。不願不求。性離瞋恚。菩薩於。一切眾生。恒起慈心。利益心。哀愍心。歡喜心。和潤心。攝受心。永捨瞋恨怨害熱惱。常思順行仁慈祐益。又離邪見。菩薩住於正道。不行占卜。不取惡戒。心見正直。無誑無謟。於佛法僧起決定信。佛子。菩薩摩訶薩如是護持十善業道。常無閒斷。復作是念。一切眾生墮惡趣者。莫不皆以十不善業。是故我當自修正行。亦勸於他令修正行。何以故。若自不能修行正行。令他修者。無有是處。佛子。此菩薩摩訶薩復作是念。十不善業道。是地獄畜生餓鬼受生因。十善業道。是人天乃至有頂處受生因。又此上品十善業道以智慧修習。心狹劣故。怖三畏故。闕大悲故。從他聲聞而解了故。成聲聞乘。又此上品十善業道修治清淨。不從他教自覺悟故。大悲方便不具足故。悟解甚深因緣法故。成獨覺乘。又此上品十善業道修治清淨。心廣無量故。具足悲愍故。方便所攝故。發生大願故。不捨眾生故。希求諸佛大智故。淨治菩薩諸地故。淨修一切諸度故。成菩薩廣大行。又此上上十善業道一切種清淨故。乃至證十力四無畏故。一切佛法皆得成就。是故我今等行十善。應令一切具足清淨。如是方便。菩薩當學。佛子。此菩薩摩訶薩又作是念。十不善業道。上者地獄因。中者畜生因。下者餓鬼因。於中殺生之罪。能令眾生墮於地獄畜生餓鬼。若生人中。得二種果報。一者短命。二者多病。偷盜之罪。亦令眾生墮三惡道。若生人中。得二種果報。一者貧窮。二者共財不得自在。邪婬之罪。亦令眾生墮三惡道。若生人中。得二種果報。一者妻不貞良。二者不得隨意眷屬。妄語之罪。亦令眾生墮三惡道。若生人中。得二種果報。一者多被誹謗。二者為他所誑。兩舌之罪。亦令眾生墮三惡道。若生人中。得二種果報。一者眷屬乖離。二者親族弊惡。惡口之罪。亦令眾生墮三惡道。若生人中。得二種果報。一者常聞惡聲。二者言多諍訟。綺語之罪。亦令眾生墮三惡道。若生人中。得二種果報。一者言無人受。二者語不明了。貪欲之罪。亦令眾生墮三惡道。若生人中。得二種果報。一者心不知足。二者多欲無厭。瞋恚之罪。亦令眾生墮三惡道。若生人中。得二種果報。一者常被他人求其長短。二者恒被於他之所惱害。邪見之罪。亦令眾生墮三惡道。若生人中。得二種果報。一者生邪見家。二者其心謟曲。佛子。十不善業道。能生此等無量無邊眾大苦聚。是故菩薩作如是念。我當遠離十不善道。以十善道為法園苑。愛樂安住。自住其中。亦勸他人令住其中(能音耐。堪耐也)。

　　覺林菩薩偈

　　華嚴第四會夜摩天宮。無量菩薩雲集說偈讚佛。爾時覺林菩薩。承佛神力。徧觀十方。而說頌言。
　　譬如工畫師。分布諸彩色。虗妄取異相。大種無差別。大種中無色。色中無大種。亦不離大種。而有色可得。心中無彩畫。彩畫中無心。然不離於心。有彩畫可得。彼心恒不住。無量難思議。示現一切色。各各不相知。譬如工畫師。不能知自心。而由心故畫。諸法性如是。心如工畫師。能畫諸世閒。五蘊悉從生。無法而不造。如心佛亦爾。如佛眾生然。應知佛與心。體性皆無盡。若人知心行。普造諸世閒。是人則見佛。了佛真實性。自不住於身。身亦不住心。而能作佛事。自在未曾有。若人欲了知。三世一切佛。應觀法界性。一切唯心造。
　　(前云。既一偈之功能破地獄。何況此全章偈耶。願思此言。勉共傳誦)。

　　如來出現品如來心第十章

　　佛子。如來智慧。無處不至。何以故。無一眾生而不具有如來智慧。但以妄想顛倒執著而不證得。若離妄想。一切智。自然智。無礙智。則得現前。佛子。譬如有大經卷。量等三千大千世界。書寫三千大千世界中事。一切皆盡。所謂書寫大鐵圍山中事。量等大鐵圍山。書寫大地中事。量等大地。書寫中千世界中事。量等中千世界。書寫小千世界中事。量等小千世界。如是若四天下。若大海。若須彌山。若地天宮殿。若欲界空居天宮殿。若色界宮殿。若無色界宮殿。一一書寫。其量悉等。此大經卷。雖復量等。大千世界。而全住在一微塵中。如一微塵。一切微塵。皆亦如是。時有一人。智慧明達。具足成就清淨天眼。見此經卷在微塵內。於諸眾生無少利益。即作是念。我當以精進力。破彼微塵出此經卷。令得饒益一切眾生。作是念已。即起方便。破彼微塵出此經卷。令諸眾生普得饒益。如於一塵。一切微塵。應知悉然。佛子。如來智慧。亦復如是無量無礙。普能利益一切眾生。具足在於眾生身中。但諸凡愚。妄想執著。不知不覺。不得利益。爾時如來以無障礙清淨智眼。普觀法界一切眾生。而作是言。奇哉奇哉。此諸眾生。云何具有如來智慧。愚癡迷惑。不知不見。我當教以聖道。令其永離妄想執著。自於身中得見如來廣大智慧與佛無異。即教彼眾生。修習聖道。令離妄想。離妄想已。證得如來無量智慧。利益安樂一切眾生。佛子。是為如來心第十相。諸菩薩摩訶薩應如是知。

　　襍錄
　　華嚴傳記

　　華嚴懸談會玄記云。華嚴傳記五卷。本賢首集。文有十章。一部類。二隱顯。三傳譯。四支流。五論釋。六講解。七[言*奉]誦。八轉讀。九書寫。十襍述。此賢首集。後經修飾。至清涼時有二家。並賢首弟子。一靜法寺慧苑法師。修五卷名纂靈記。二經行寺慧英法師。修兩卷名華嚴感應傳。又近四明居士胡幽貞纂成一卷。

　　盥洗受持

　　溪堂襍錄云。元祐年中有蜀僧智超法師。常誦華嚴經。已三十年。偶見一童子。風貌清爽。舉手高揖。超曰何來。曰五臺來。超曰何遠至此。曰有少事欲相導故。超曰願聞。曰吾師誦經。固可嘉矣。但失在登廁洗淨時。觸水淋其手背。而未嘗用灰泥洗之(或用皂角丸亦得)。所用灰泥。律制七度。今但二三。緣此觸尚存。禮佛誦經。悉皆得罪。言訖不見。超慚而改過。識者或曰。此必文殊化現有警於超也。故知洗手必須依法(緇門警訓中亦載此事。前章僧伽多羅云。有人讀此經。掌水霑蟻。其捨命者皆生天上。此華嚴之法力。亦持經之精誠也。今文殊警超曰。師誦經固嘉矣。但洗淨一事。猶未盡善。故令其改過。如法行持。若在家讀誦者。亦須如法行持。若不能。必持偈呪為妙)。

　　登廁偈呪(入廁時。先鳴指三下)

　　大小便時。當願眾生。棄貪瞋癡。蠲除罪法。
　　唵。狠嚕陀耶娑訶(三遍)

　　洗淨偈呪(律云。登廁不洗淨者。不得入大僧類。不得坐禪牀。及手執經像。登殿搭等)

　　事訖就水。當願眾生。出世法中。速疾而往。
　　唵。賀曩密栗帝娑訶(三遍)

　　去穢偈呪

　　洗滌形穢。當願眾生。清淨調柔。畢竟無垢。
　　唵。室利曳婆醯娑訶(三遍)

　　淨手偈呪

　　以水盥掌。當願眾生。得清淨手。受持佛法。
　　唵。主迦囉耶娑訶(三遍)

　　看經警文(保寧勇禪師作)

　　夫看經之法。後學須知。當淨三業。若三業無虧。則百福俱集。三業者。身口意也。一端身正坐。如對聖容。則身業淨也。二口無襍言。斷諸嬉笑。則口業淨也。三意不散亂。屏息萬緣。則意業淨也。內心既寂。外境俱捐。方契悟於真源。庶研窮於法理。可謂水澄珠瑩。雲散月明。義海涌於胸襟。智嶽凝於耳目。輒莫容易。實非小緣。心法雙忘。自他俱利。若能如是。真報佛恩。

　　信生佛家(清涼云。有作之修。多劫終成敗壞。無心體極。一念頓契佛家)

　　如來出現品云。佛子。此法門如來不為餘眾生說。惟為趣向大乘菩薩說。惟為乘不思議乘菩薩說。此法門不入一切餘眾生手。惟除諸菩薩摩訶薩。佛子。譬如轉輪聖王所有七寶。因此寶故。顯示輪王。此寶不入餘眾生手。惟除第一夫人所生太子。具足成就聖王相者。若轉輪王。無此太子。具眾德者。王命終後。此諸寶等。於七日中。悉皆散滅。佛子。此經珍寶。亦復如是。不入一切餘眾生手。惟除如來法王真子。生如來家。種如來相諸善根者。佛子。若無此等佛之真子。如是法門不久散滅。何以故。一切二乘不聞此經。何況受持讀誦書寫。分別解說。惟諸菩薩乃能如是。是故菩薩摩訶薩。聞此法門。應大歡喜。以尊重心。恭敬頂受。何以故。菩薩摩訶薩。信樂此經。疾得阿耨多羅三藐三菩提故。佛子。設有菩薩於無量百千億那由他劫。行六波羅蜜。修習種種菩提分法。若未聞此如來不思議大威德法門。或時聞已。不信不解。不順不入。不得名為真實菩薩。以不能生如來家故。若得聞此如來無量不可思議無障無礙智慧法門。聞已信解。隨順悟入。當知此人。生如來家。隨順一切如來境界。具足一切諸菩薩法。佛子。菩薩摩訶薩。成就如是功德。少作功力。得無師自然智。頌曰。
　　如是微密甚深法　　百千萬劫難可聞　　精進智慧調伏者　　乃得聞此秘奧義　　若聞此法生欣慶　　彼曾供養無量佛　　為佛加持所攝受　　人天讚歎常供養　　此為超世第一財　　此能救度諸羣品　　此能出生清淨道　　汝等當持莫放逸

　　華嚴感應緣起傳(終)