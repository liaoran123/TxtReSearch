續藏經   依楞嚴究竟事懺
　明 禪修述


　　 

　　依楞嚴究竟事懺卷上

　　凡熏修楞嚴究竟懺法。不須別作佛事。不必申奏表牒。不用金銀錢袱。不動鐃鈸雲鑼。但當延名僧善士。朗誦懺文。靜觀罪性。觀想佛象。至誠禮拜。必致感應。夫水清月現。鏡淨像生。克念在我。無有不如願者矣。　　一隨力陳設佛像　菩薩像　羅漢像　諸天護法像　淨水　淨茶　淨鏡　名香　燈燭　時華　時果　時蓏　三德之飯　六味之蔬　凡室中所有珍寶妙物鮮潔段帛。悉要列供。不可隱細用麤。匿新使敝。
　　先誦大佛頂首楞嚴呪結界　次嚴淨祝讚　次開啟懺法。

　　上卷入懺啟白

　　切以塵寰滾滾業海茫茫。最初不覺。忽起無明。始從法界分流。遂至隨緣泪沒。奔趨逐境各不相知。界則成住壞空。心則生住異滅。五蘊葢覆。五欲恣荒。念慮飄忽。如空中之游塵。動作輕狂。似海中之波浪。繇是依心起法。見境生情。六道之輪迴不息。七趣之形狀無涯。空散銷沉。悉具如來德相。飛行蠢蝡俱稟。善逝靈知。天宮多樂。人道難生。芥投針孔。其中之風雨最艱。龜值浮槎。此際之狂瀾非易。雖三因三緣之已具。而七七十月之罕成。住胎出胎受苦萬狀。三週九歲疾疹多般。既有夫婦之偕。便嬰男女之累。紛飛心緒。勞碌形骸。著我躭人。愛美憎惡。世法濃染。等膠漆之。粘連。情欲纏綿。若魚水之轇轕。趨時胃險。害他保身。為利殺牲。以錢網肉。但知養其口體。不念殃及無辠。錨銖是爭。睚眦必報。一生顰蹙。開口之笑。希逢畢世熬煎。稱意之事。能幾官高爵厚。寵辱若驚。庫溢倉陳。得失尤患。夭橫疾病。衰朽龍鍾。林林而生。泯泯而死。當捨壽時。生龜脫筒。徒盼難割之骨肉。空牽苦積之田財。惡業冤讐。追尋不釋。結習煩惱。貼體不離。非入火鑊刀山。定配披毛戴角。是以大覺出世。迷人之大夢喚回。聖教流傳。季葉之苦。輪可息。開慈悲法眼。憫弱喪窮途。罪惡已搆。何能自拔泥犂。福善續為庶得。贖其過咎。地跌還從地起。心造要以心除。闡懺悔法門。度沉淪苦類。今者禮懺眾等。何幸預修。從此改過圖新。懼罪遷善。焚香散華。設像禮拜。千年積暗。燃一燈以破除。萬劫重迷。聆片言而領悟。前念著境。後念遠離。邪見銷鎔。正信牢固。有漏有為。空華水月。能覺所覺。谷響乾城。達罪性之本空。入唯心之識定。我衷耿耿。聖鑑昭昭。伏願不逢惡友。不遇惡緣。不發惡言。不起惡念。善業純熟。善果圓成。善法行持。善人接引。星辰順旺。運限亨通。四時吉利。營求果遂。其心百歲。康寧福祉。介萃於體。諸天擁護。魔恠潛藏。不作十習。之因。不受六交之報。直往菩提。逕登彼岸。更願人人悔悟。物物豐饒。政教化成。雨暘時若無龍鬥蛟起山崩岸圻之災。無地動水立屋倒舟沉之患。無兵戈之釁。無饑饉之虞。無疫癘蟲蝗。無盜賊奸宄。玉燭恒調。金甌永固。萬方普順。於。
　　一人四夷遵行。於十善各保疆字。共樂昇平。不為尤物所移。不被宵人所誘。不至暴珍天物。不敢違逆天心。報應如影響。因果如瓜荳。理必填還。事無差爽。俱懷恐懼。同修懺悔。深省無常苦空。期獲常樂我淨。虔誠啟白。智照證盟。

　　開懺偈

　　得成菩提降伏魔　　宣說佛名懺悔法　　三千諸佛繇此興　　我今諦信願如是

　　依楞嚴究竟事懺卷上

　　　　南中鷄足山悉檀寺沙門釋禪　修述
　　大眾至誠心　　建立懺悔法　　嚴淨結壇場　　香華為供養　　當發深淨信　　信佛語教導　　先敬禮三寶　　後各自陳意　　無始至於今　　三業十惡罪　　六根為賊媒　　自劫家中寶　　五陰主人迷　　隨妄想流轉　　妄取諸塵境　　妄入六趣中　　知妄即當離　　幻離成正覺　　悔悟必悛改　　當觀罪性空　　若欲懺悔者　　端坐念實相　　如日照虗空　　如燈然暗室　　見真如法界　　潔淨離垢染　　從此極未來　　同一切眾生　　俱得白淨法　　速成菩提道
　　開啟楞嚴究竟懺法一心頂禮。
　　南無盡虗空徧法界十方三世塵塵剎剎帝網無盡常住佛陀耶(一唱一和拜下同)　　南無盡虗空徧法界十方三世塵塵剎剎帝網無盡常住達麼耶　　南無盡虗空徧法界十方三世塵塵剎剎帝網無盡常住僧伽耶
　　華嚴經行願品。普賢菩薩告善財言。善男子。言懺除業障者。菩薩自念。我於過去無始劫中。由貪瞋癡。發身口意。作諸惡業。無量無邊。若此惡業有體相者。盡虗空界不能容受。我今悉以清淨三業。徧於法界極微塵剎。一切諸佛菩薩眾前。誠心懺悔。後不復造。恒住淨戒。一切功德如是。虗空界盡。眾生界盡。眾生業盡。眾生煩惱盡。我懺乃盡。而虗空界乃至眾生煩惱不可盡。故我此懺悔無有窮盡。念念相續。無有間。斷身語意業無有疲厭。觀藥王藥上經云。釋迦牟尼佛告大眾言。我曾往昔無數劫時。於妙光佛。末法之中。出家學道。聞是五十三佛名。心生歡喜。復教他人。展轉聞持。至三千人。敬禮諸佛因緣。超越無數億劫生死之罪。初千人為華光佛至毗舍浮佛。於過去莊嚴劫成佛。中千人為拘留孫佛至樓至佛。於現在賢劫次第成佛。後千人為日光佛至須彌相佛。於星宿劫當得成佛。佛告寶積。十方現在諸佛。善德如來等亦得聞是佛名故。各皆成佛。若有眾生。欲得除滅四重禁罪。欲得懺悔。五逆十惡欲得除滅。無根謗法極重之罪。當勤禮敬五十三佛名號。三聚經云。諸佛在世。當慈念我。若我此生。若我前生。從無始生死以來。所作眾罪若自作。若教他作。見作隨喜。若塔若僧。若四方僧物。若自取。若教他取。見取隨喜。五無間罪若自作。若教他作。見作隨喜。十不善道若自作。若教他作。見作隨喜。所作罪障。或有覆藏。或不覆藏。應墮地獄餓鬼畜生諸餘惡趣邊地下賤及蔑戾車。如是等處。今皆懺悔。所有善根。迴向阿耨多羅三藐三菩提。今此在會僧俗。信善男女。欽遵聖教。起深淨信。俱發菩提心。設像作法。熏修懺悔法門。諦觀無生真理。涅槃經言。有二徤兒。一不作罪。二作。已能悔然。我等久在凡夫地。生心起念。動身發語。無非罪過。何能不作。惟是積迷稔惡。深習厚染。無勇徤心。不知悛革。所以輪迴六道。莫繇自拔。今者何幸得遇懺法。正是作已。能悔之時。梵語懺摩。此云請忍。亦云悔過。就此而言。則知獲罪。三寶天龍。父母師長。同壇尊臘。便當懇請。忍受寬耐。慈悲解釋。宥恕我罪。容我懺謝。至於一切自作自受。負命負財。明搆陰謀。欺昧難測。等罪尤當。警惕心慮。鞭筞六根。發七種心。懺三種障。興慚識愧。尅責內省。痛加改悔。矢志圖新。後不復造。繇此一念惺悟怨艾之明。乘三寶力。頓使從前罪狀。霧散氷消。怨解讐釋。各發善念。共趣道場。先懺十種。順生死心。以為所治。一妄計人我起於身見。二內具煩惱外遇惡緣我心增盛。三內外既具滅善心事不喜他善。四縱恣三業無惡不為。五事雖不廣惡心徧布。六惡心相續晝夜不斷。之覆諱過失不欲人知。八虜扈抵突不畏惡道。九無慚無愧不懼凡聖。十撥無因果作一闡提。從無始來。無不皆爾。今當回心發善。逆生死流。順涅槃道。且惟狂克念作聖。唯迷省悟為覺。在理灼然。易於反掌。各宜發誠信心。除疑惑想。切勿執着世說辜負己靈。覔頭奔走。為迷中之倍人。開眼昏沉。作醒時之醉漢。良以聰明之士忽略無常。志氣逸越。不念登高繇卑。行遠自邇。徒欲驟躐崇臺。絕塵天表。究竟實際。空過一生。既知其失。相與躬行力踐。寶所非遙。各自努力。身口意業。精一至到。不知其它。惟見巍巍。相好。如來舉體光明。慈容怡悅。與我自身非一非異。充滿虗空。我今五體投地。盡禮無餘。感應道交。桴鼓不爽。普為一切眾生。歸依無量無邊大慈悲父(於佛名經菩提流支譯本略出)。
　　南無過去毗婆尸佛　　南無尸棄佛　　南無毗舍浮佛　　南無拘留孫佛　　南無拘那含牟尼佛　　南無迦葉佛　　南無本師釋迦牟尼佛　　南無當來彌勒佛　　南無楞嚴會上寶光留照十方微塵數諸佛　　南無五十三佛　　南無三十五佛　　南無百七十佛　　南無過去莊嚴劫千佛　　南無現在賢劫千佛　　南無未來星宿劫千佛　　南無東方阿閦佛　　南無南方普滿佛　　南無西方無量壽佛　　南無北方難勝佛　　南無東南方治地佛　　南無西南方那羅延佛　　南無西北方月光面佛　　南無東北方寂諸根佛　　南無下方實行佛　　南無上方無量勝佛　　南無文殊師利菩薩　　南無普賢菩薩　　南無觀世音菩薩　　南無得大勢至菩薩　　南無常隨佛學一千二百五十五大阿羅漢
　　楞伽經云。藏識海常住境界風所動種種諸識浪。騰躍而轉生。解深密經云。阿陀那識甚微細。一切種子如瀑流。首楞嚴經云。陀那微細識習氣成瀑流。阿毗達摩經云。繇攝藏諸法一切種子識。故名阿賴耶勝者。我開示則知此識體即如來藏。以其受熏持種。是生死之根本。若離念清淨。乃涅槃之正音。繇夫真如隨緣不生。滅與生滅和合。妄見根身器界。善惡好醜。起惑造業。隨因受報法身。輪轉於五趣。故名眾生。雖摩尼珠不為垢染。而久沒污泥。當以方便索出。譬諸澄水磨鏡。漸見清明。登金剛道。普照十方。成此大事因緣。不枉丈夫眉宇。脫一念相應。從緣悟入。猶有無始種現。習氣亦須併淨。各當自陳自訟。應觀外四大造色為器界。內四大造色為根身。從曠劫來。繇眼耳鼻舌身意六根。貪色聲香味觸法六入。依根發識。識能了別。假名為心。所謂心者非身內之赤肉團。乃精神靈妙。集諸種子。起現行故。能熏積諸法種故。能緣慮自分境故。繇是依心王起法。與心相應而繫屬。故曰作意。於所緣境。警令心起。引之趣境。觸境為性。領納違順。生歡慼相。取像施設。造作思惟。貪於樂具。嗔於苦具。恃己慢他。不明無慧。疑豫諦理。如六羣之黨邪。顛倒見計。若六師之習偽。抱忿懷恨。追惱憶惡。隱覆欺自。每懊悔不安。矯詐罔他。恒謟順非實。憍一技而傲物。報微忤而害人。聞他榮善則萬箭攢心。見有義為則一毛傷體。不耻私犯。寧顧惜於羞慚。遑恤公評。罕芥蔕於愧恧。豈信德業。為身之四維。恣行不簡。何知勤慎。為道之三寶。懶軟無條。放曠六根。損障三善。居諸瞢懂。惟溷濁於昏沉。積絫輕浮。特囂煩於掉舉。其正念則徤忘。其惡慧則流注。躭睡眠而情甘暗劣。樂非禍而自陷刑章。尋求麤獷。以怱遽乎名言。伺察細微。以潛幽乎意思。別別觀境。數數取趣。帶質無質。見分相分。法我人我。執非謬之度量。能緣所緣。實染淨之依附。獨頭獨影。孰測心境之端倪。去後來先。難作死生之主宰。是以出沒三塗。循環六道。何業不造。何類不遊。或受山峰之巨身。或賦遊塵之眇質。惡多善少。樂短苦長。今者幸獲人身。隔生失憶。苟知宿命。恐懼靡寧。從茲已去。各帶無常。未卜作何面孔。必冀勝於今生。能秉此志。急宜改圖。願與一切眾生。若親若怨。若幽若顯。若徵若著。四生九類。自有識神已來。無明所覆。結使所纏。煩惱所亂。蘊葢所遮。搆有形之冤對。愈大海之波瀾。締無相之愆尤。等太虗之涯際。直須從前洗滌徹底掀翻。如割髮及膚剪爪侵體。至誠真切。說己罪名。面對聖容。哀受我悔。一時澡雪。相與五輪著地。懇禱禮拜如來所知十方三世大慈悲父。
　　南無六十功德寶佛　　南無六十二毗留羅佛　　南無八萬四千自在幢佛　　南無三百大幢佛　　南無五百淨聲王佛　　南無五百波頭摩王佛　　南無五百日聲佛　　南無五百樂自在聲佛　　南無五百普光佛　　南無五百波頭摩上王佛　　南無七百法光莊嚴佛　　南無千法莊嚴王佛　　南無百億微塵金剛藏佛　　南無三萬散華佛　　南無三萬三百稱聲王佛　　南無八萬四千阿難陀佛　　南無千八百寂滅佛　　南無五百歡喜佛　　南無五百威德佛　　南無五百上威德佛　　南無五百日王佛　　南無千雲雷聲王佛　　南無千日熾自在聲佛　　南無千離垢聲自在王佛　　南無千勢自在聲佛　　南無二十五圓通菩薩　　南無地藏菩薩　　南無虗空藏菩薩　　南無金剛藏菩薩　　南無解脫月菩薩
　　經言。世界無邊。眾生無量。前際無始。後際無終。今此所居中國。不啻梯米之在太倉前。此受過身形。亦逾野馬之飄廣莫。則知已成諸佛微塵數。極微塵數將成諸佛恒河沙。盡恒河沙。目前新新不住。念念遷流。剎那剎那。生滅生滅。吾猶昔人。非昔人見。雖不皺面已皺。撫躬循想既往。晦昧良用。愓然夫絕。不知三細六麤。安能斷九地九品。攀緣彌久。擾動益加。力難砥柱。中流惟任。奔波東逝。山川非險。天道易知。覆雨翻雲。亂朱變白。陽善陰惡。面是背非。陰符揣摩。縱橫名法。蘇張范蔡。種蠡孫吳。蓄留侯之奇謀。用曲逆之秘計。殘忍莫讓於白起。慘毒無殊於商鞅。或假仁義而盜名。或飾忠貞而竊國。或強食弱肉。以眾而暴寡。或貶善褒惡。舉枉而措直。反常乖理而不納良規。倒行逆施而罔遵聖訓。屠城則不遺噍類。竭澤則靡棄小鮮。赤人之族必覆其巢。奪人之位終絕其祀。下而烝上。疎而間親。不別爪李嫌疑。常游華柳街巷。廟中梁下。甘為焚溺之夫。車上草間。遂作奔淫之婦。泣魚字鳳之流。分桃斷袖之輩。污穢淨地。瑕玷貞閨。訕謗名流。誣揑高德。未見說見。不知言知。詐發盟誓。罔知句句。自酬刻意。呪詛莫悟。念念自害。以利網利。惡求多求。非分相干。出位慕外。抱病不肯悔。猶肆貪饕。臨危弗之覺。尚冀遐筭。種種愛情。色色染著。見烟知火。落葉知秋。人所曾為。誰不行過。紅塵滾滾。那有出世之途。黑海漫漫。竟乏度脫之楫。繇是大雄大覺盡見盡知。興慈運悲。濟苦與樂。示教利喜。指為善之階梯。開示悟入。矚進道之捷徑。設八萬四千法門。破八萬四千煩惱。委說詳陳。耳提面命。我等稍知嚮往。良心痛悔。發露自鳴。勢難藏覆。如日中不能逃影。鏡裡未可匿形。所有業根應念鋤拔。疏淪心志。稽首歸依四生慈父。
　　南無千功德葢幢安穩自在王佛　　南無十千迦葉佛　　南無千遠離諸怖聲自在王佛　　南無千無垢聲自在王佛　　南無二千寶幢佛　　南無八千堅精進佛　　南無八千威德佛　　南無八千燃燈佛　　南無十千清淨面蓮華香積佛　　南無二萬億威音王佛　　南無十千莊嚴王佛　　南無十千星宿佛　　南無一萬八千娑羅王佛　　南無一萬八千普護佛　　南無三千毗盧舍那佛　　南無三千放光佛　　南無三萬日月太白佛　　南無六萬波頭摩上王佛　　南無六萬能令眾生離諸見佛　　南無六十百千萬成就義見佛　　南無無量百千萬名不可勝佛　　南無具足四無礙智菩薩　　南無常憂念一切人菩薩　　南無於一切國土普現莊嚴藏菩薩　　南無常持至誠菩薩　　南無善財菩薩
　　葢惟中朝恩命。重罪輕罪。已發未發。逢赦悉原。華嚴經四句偈。能破地獄。金剛經為閻羅殿前赦書。金光明經懺悔能壞諸苦。盡不善業。是知懺悔法門。真渡海浮囊。破暗明炬。其通韻達識。自當渴奉服膺。奚俟曉勸。應知從無始來。用諸妄想。顛倒行事。自取流轉。不知此心活鱍鱍地。離塵出指。妄推在內在外在根在中。昧空結色。遺本迷還。別業妄見。背覺合塵。所覺所明。立同立異。擾亂生勞。渾濁成惱。晝夜思想。念念不停。於中善念恒少。惡念恒多。事即未行。幽對冥搆。憶善受勝報。思惡自沉淪。何況明為顯作。安能條列縷指。以吾人一圓融清淨寶。覺六織妄成。見不超色。染於黑白妖妍。聽不出聲。惑於鄭衛歌樂。齅不越香。溺於脂粉麝檀。甞不絕味。嗜於海陸血肉。覺不離觸。悅於細滑柔美。知不踰法。攬於世智小慧。同業相纏。合離成化。色發想成。異憎同愛。交遘吸引。細想入胎。一七日名凝滑。二七名皰。三七為軟肉。四七為堅肉。五七曰形位。於是名色六根悉生。一切眾生皆以淫欲。而正性命結愛纏想。父母子孫血脉傳續。種類不斷。貪染不止。口體所資。因依飲食。弗能茹蔬。甘淡惟嗜。肥脆腥羶。遞相吞噉。彼此酬還。今羊之力。弱初未甞。將己身捨與人食。被人以強不與而取。以供庖厨於他身命財非理侵奪。殺乃兼盜。負命責債。物之膠漆。故生死不已。愛心憐色。情之魚水。故纏縛無休。根本輪迴。業果相續。緊基乎此。於中微瑣過犯。惟諸佛菩薩悉知悉見。齊諸佛菩薩所知所見。願以大悲水浣濯令淨。容聽懺悔。歸命十力慈父。
　　南無二億拘隣佛　　南無三億弗沙佛　　南無六十億大莊嚴佛　　南無八十億實體法決定佛　　南無六十億娑羅自在王佛　　南無十八億日月燈明佛　　南無百億決定光明佛　　南無四十億那由他妙聲王佛　　南無二十百億雲自在王佛　　南無百億釋迦牟尼佛　　南無二十億怖畏聲王佛　　南無億千樂莊嚴佛　　南無六十頻婆羅遠離諸怖畏佛　　南無億那由他百千覺華佛　　南無須彌山微塵數一切功德山王勝名佛　　南無十方佛國土不可說億那由他微塵數普賢佛　　南無初發心念斷疑發解斷煩惱佛　　南無東方善德佛　　南無南方寶相佛　　南無西方普光佛　　南無北方相德佛　　南無東南方網明佛　　南無西南方上智佛　　南無西北方華德佛　　南無東北方明智佛　　南無下方明德佛　　南無上方香積佛　　南無師子游戲菩薩　　南無師子奮迅菩薩　　南無師子幡菩薩　　南無師子作菩薩
　　復次懺悔人處無常苦空。世間俱是旅洎幻化。生不滿百年。每作千歲之計。執著情見。堅固我相。所以苦惱至重。禍患極多。朋友凋而不省。親戚逝而不覺。前代江山。古時田產。閱人已多。不過蘧廬。今暫得之。勢為長久之物。每事患失。百方致力保持。豈知天地虗空。在吾妙明心中。如片雲點太。清裏惟認一浮漚體。窮盡瀛渤。如來說為可憐愍者。茲當懺除諸苦。難以枚舉。且以簡冊所載。耳食目繫。顯著明白。表暴一二。仰憑聖鑑。懺除閻浮提內中國外邦正朔閏位人主嗜殺。不殺不樂。殿省羣臣。脇息重足。得保一日。如度十年之苦。懺除或以諫殺。以才殺。以詩文殺。犯忌諱殺。權重殺。名重殺之苦。懺除讒殺妬殺。誣殺誤殺。酷吏希旨羅織告蜜殺。嗾引賢能牽逮忠正無干良善株連族殺之苦。懺除骨肉相殘。兵連禍結。諸王樹黨。逼遷乘輿。殺人盈城。血流漂鹵之苦。懺除中原失鹿。日尋干戈。九州分裂。一十六國戰爭之苦。懺除強臣制主。威權日去。心腹黨與。布滿宮庭。起居呼召。動加防簡。遂至總百。揆加九錫。移祚禪位。願後身不生王家。求為黔首。而不可得之苦。懺除誅鋤豪傑。禁錮英叉。放逐賢良。降黜民望之苦。懺除常侍軍容。怙寵專權。幽君殺直。肆雪天下。一旦禍發。誅戮殆盡之苦。懺除賣官鬻爵。賄賂公行。貪官墨吏。枉法取財。刻核少恩。雪民吸髓。刺史滅門。縣令破家之苦。懺除盜賊充斤。截路劫搶。抄掠鄉村。驅擄人畜之苦。懺除暴斂橫賦。間架科鏹。落地打稅。空身入市索錢之苦。懺除征伐不息。運輸滿道之苦。懺除因田出卒。計口抽丁。父子乖離。夫婦絕呌。蠻烟瘴海。虜塞胡沙。千去不一回。死作他鄉鬼之苦。懺除宵征靈宿之苦。銜枚疾驅之苦。失道落巖。穽苦無水。飲馬尿苦。寒墮指苦。喝喘斃苦。甲冑生蟣虱苦。兩軍對壘苦。偷營刧寨苦。塘報偵探苦。[拚-ㄙ+ㄊ]命鏖戰苦。流矢飛砲苦。臨陣殺戮苦。敗北奔逃苦。戎馬踐踏苦。矢集於目。金傷於體。求生不得。求死不得之苦。懺除攻城苦。圍困苦。三斤黃金貿不得三升米苦。食草根樹皮盡。食革履韋帶盡。銼薦蓆盡。茹毛氈盡。易子而食。析骨而炊之苦。懺除秤賣人肉苦。眼見妻子被兵牽去殺食不能護止之。苦羸弱疲憊。猶持兵上城鬥戰苦。盻望救兵至。一日如過三秋苦。滿城相食垂盡苦懺除聚人為量。暴人為腊想人之肉。納人於臼。或名燒把火。或名不美羹。或謂兩脚羊。或謂和骨爛之苦。懺除殭屍積野臭穢熏天苦。白骨堆山收塟無人苦。懺除大兵之後。饑饉凶年之苦。瘟疫傳染。聞氣即中。比屋皆空之苦。懺除珠玉黃金滿市而無斗粟之苦。懺除十年九潦苦。八年七旱苦。過時不雨苦。久雨不霽苦。蟲蝗蔽天食禾稼苦。氷雹惡風落穀實苦。懺除河決海嘯衝沒郡邑村店之苦。懺際回祿為災延燒閭閻灰燼之苦。懺除官商舟楫。遭遇旋風。雪浪沈溺之苦。懺除惡心邪見。斷善滅性。折寺壞塔。毀像殘經。當墮地獄之苦。懺悔鞭拷僧尼。辱罵沙門。嘲弄緇流。誣謗淨行。當入惡道之苦。懺悔見人饑寒不肯周給。呌街行乞不肯施與。慳惜加毀當墮餓鬼之苦。懺悔破和合僧。訾議戒律。攪散齋會。阻廢善事。毀壞功德林。成就阿鼻獄之苦。懺除運限命宮。讐星凶曜。五行尅伐。衰病死墓。年殺月災。時日刑冲。官符疾厄。太歲陰府。災退空亡。闌于大耗。四時邪氣。四大增損之苦。懺除沉痾痼症。久臥床蓆。療治不瘥之苦。懺除異病恠瘡。皮骨連立。膿血淋漓。腥惡難近之苦。懺除羇人旅舘。客子天涯。槖金既盡。貂裘復敞。干謁無門。乏資身之策。雲霄失路。絕援引之人。落魄他鄉。難歸故里之苦。懺除游學之士。行脚之僧。冷寺荒村。隻身吊影。嬰纏疾恙。痛楚呻吟。更無湯藥醫療。那有親朋看顧之苦。懺除痘疹苦。短命苦。貧窮苦。下賤苦。盲聾苦。瘖瘂苦。形體不全苦。手足攣跛苦。眇苦矬苦。寒苦熱苦。饑苦渴苦。衣服飲食麤糲不充之苦。懺除犯法苦。遭刑苦。流徒苦。獄囚苦。懺除懷孕苦。墮胎苦。產難苦。倒生苦。分娩不出苦。胞衣不下苦。懺除深宮望幸。怨閫思夫。嫁娶愆期。鰥寡孤獨之苦。懺除被人宮割苦。自去勢苦。自縊苦。自刎苦。自服毒苦。投淵赴井苦。懺除怨家下毒苦。讐人行刺苦。懺除虎豹摶噬苦。蛇蠍嚙螫苦。懺際土石山崖。
　　坑塪堆阜。高下不平。荊棘毒藥。穢惡充滿之苦。舉人間依正一切戕害苦楚。自今日始承三寶力。槩與蠲除。永不逢受。敬禮大慈悲父。
　　南無東方蓮華最尊佛　　南無南方功德寶佛　　南無西方大光普徧佛　　南無北方無量功德莊嚴佛　　南無東南方能壞一切暗佛　　南無西南方心平等佛　　南無西北方大神通王佛　　南無東北方心同虗空佛　　南無下方寶優鉢華佛　　南無上方大名稱佛　　南無金輪熾盛光王佛　　南無孔雀明王佛　　南無四十億那由他同名妙聲佛　　南無千同名功德葢幢安穩自在王佛　　南無六千億同名堅修柔軟佛　　南無七千同名法莊嚴王佛　　南無藥王菩薩　　南無藥上菩薩
　　經云。從無始來。至於今日。不識諸佛及父母恩。不解善法。造作眾惡。自恃種姓及諸財寶。盛年放逸。作諸惡行。心念不善。口作惡業。隨心所作。不見其過。凡夫愚行。無知闇覆。親近惡友。煩惱亂心。五欲因緣。心生忿恚。不知厭足。故作眾惡。親近非聖。因生慳嫉。貧窮因緣。姦諂作惡。繫屬於他。常有怖畏。不得自在。而造諸惡。貪欲恚癡。擾動其心。渴愛所逼。造作眾惡。依因衣食。及以女色。諸結惱熱。造作眾惡。身口意惡所集三業。或不恭敬佛法聖眾。以無智故誹謗正法。不知恭敬父母尊長。愚惑所覆。驕慢放逸。千劫所作極重惡業。志心懺悔。悉皆滅盡。諸佛世尊有大慈悲。當證微誠。哀受我悔。若我百劫所作眾惡。以是因緣。生大憂苦。貧窮困乏。愁熱驚懼。怖畏惡業。心常無劣。在在處處暫無歡樂。我之所有煩惱等垢。惟願現在諸佛世尊。以大悲水洗除令淨。過去諸惡今皆懺悔。現所作罪誠心發靈。所未作者更不敢作。已作之罪不敢覆藏。身業三種口四意三惡業受報。六趣險難。誠心懺悔。遠離十惡。修行十善。安止十住。逮十力尊。我及眾生諸根毀壞。悉令具足。病苦羸瘦悉令解脫。若受鞭撻。繫縛枷鎻。愁憂恐懼。擾亂其心。臨當刑戮。無量怖畏。諸苦惱等。悉得解脫。饑得美食。渴得甘飲。盲者得視。聾者得聽。瘂者得言。裸者得衣。貧窮之者即得寶藏。倉庫盈溢。無所乏少。眾生相視。和顏悅色。他人善事。隨喜讚成。願諸女人皆成男子。智慧精進。行菩薩道。不適意報。願悉滅盡。割裂愛網。破三有獄。至大涅槃。身心安樂。懺悔發願已。歸命禮三寶。
　　南無東方破疑淨光佛　　南無南方無憂功德佛　　南無西方華嚴神通佛　　南無北方月殿清淨佛　　南無東南方破一切闇佛　　南無西南方大哀觀眾生佛　　南無西北方香氣放光明佛　　南無東北方無量功德海佛　　南無下方斷一切疑佛　　南無上方離一切憂佛　　南無龍種上尊王佛　　南無龍自在王佛　　南無寶勝佛　　南無覺華定自在王佛　　南無袈裟幢佛　　南無師子吼佛　　南無琉璃金山寶華光照吉祥功德海佛　　南無善眼劫七十二那由他佛　　南無善見劫七十二億佛　　南無淨讚歎劫一萬八千佛　　南無善行劫三萬二千佛　　南無莊嚴劫八萬四千佛　　南無金剛幢菩薩　　南無蓮池海會阿[鞥-合+(白-日+田)]跋致一生補處上善菩薩　　南無信相菩薩　　南無無比菩薩　　南無常不離世菩薩　　南無無邊身菩薩
　　次復懺悔。人間八苦。所謂眾苦依止。名曰生苦。無明潤業。不淨受胎。增長出胎。良賤男女。端正醜陋。又能令變壞。名曰老。苦念念消息。終至滅壞。力不能挽。徒有嗟嘆。又四大不調。名曰病苦。身則四百四病逼惱。不安心則愁慼。攀緣飛越不止。又能滅諸根。名曰死苦。雖時節代謝。或惡對招尋。或業報卒至。有福無命。祿盡難存。九種枉橫。無量外緣又非愛共聚。名曰怨憎會苦。讐人怨家。為親為友相謀相害。生隙生嫌。苦心領於苦境。好意不成好緣。又可愛相違。名曰愛別離苦。慈親孝子。嬌妻嫩兒。難兄難弟。可意悅心。無常奄至。一旦乖背。摧碎肝腹。痛徹骨髓。啣悲殮殯。再會無期。又希望不遂。名曰求不得苦。貧則求富。窮則求通。愛欲久持。惡欲速往。美名歸己。好爵自縻。尤物頻獲。奇珍獨有。田連阡陌。谷量牛馬。致力營筭。乖心違慮。不得稱遂。怨天尤人。又總眾苦相。名曰五陰熾盛苦。能葢覆心。種種趣境。積聚蘊結。不能照了。交煎煩熱。斵性喪真。然諸苦所因。婬欲為本。四十二章經云。賴有一矣。實為輪迴。敗道之本。要知己身他身。五種不淨。一者生處不淨。是身為臭穢。不從蓮華生。二種子不淨。是身種不淨。父母邪想有。三自性不淨。四大不淨聚。海水洗不潔。四自相不淨。常流出不淨。如囊盛穢物。五究竟不淨。諦觀於此身。終必歸死處。雖復觀粧艶美。蒨笑巧媚。直是滿腔膿血。[月*夆]脹穢惡。白骨狼籍。智者無為。溺愛陸沉。若能輕澹一分。便是生天之捷徑。禪智功德繇之而增。有生實苦。大患所叢。既知此已。相與懺除。敬禮大慈悲父。
　　南無東方無量離垢佛　　南無南方樹根華王佛　　南無西方蓮華自在佛　　南無北方金剛能破佛　　南無東南方悉檀義勝佛　　南無西南方金海自在王佛　　南無西北方無邊自在王佛　　南無東北方無礙香象王佛　　南無下方無礙慧幢佛　　南無上方甘露上王佛　　南無寶世界善住力王佛　　南無十方上首世界起月光佛　　南無龍王世界上首佛　　南無善住世界善高聚佛　　南無無怖畏世界作稱佛　　南無受香世界斷諸難佛　　南無純陀菩薩　　南無高貴德王菩薩　　南無救脫菩薩　　南無網明菩薩
　　經云。身中堅濕煖動。分為視聽覺察。從始入終。五疊渾濁。如土投水。容貌泪然。空見相織。名為劫濁。身根相摶名為見濁。根境相緣名煩惱濁。惑業相趣名眾生濁。性用相岐名為命濁。分為根識。粘湛發性。六為賊媒。自劫家寶。積生虗習。生住異滅。分劑頭數。流逸奔馳。明暗動靜。通塞恬變。離合生滅。如是十二。諸有為相。畢竟同中。生畢竟異。六結已成。是非鋒起。心性狂亂。知見妄發。發妄不息。勞見發塵。目睛若勞。狂花亂起。山河大地生死顛倒。皆即狂勞。不知解結。當於結心。何能一亡。除其塵相。未解即事。捨於塵勞。惟有隨流。任其飄沒。破犯三決定。義違遠大。毀槃城夫。攝心名戒。婬機一動。則心不可收。塵不可出。落愛見坑。失菩提路。蒸沙作飯。因果非倫。又慈心名戒。殺機一起。則傷害必多。惡不可止。過三寸之舌頭。填一時之溪壑。斷佛性種子。長三塗業根。怨家債主伺隙追隨。苦海茫茫理難度脫。避溺投火事不應為。又止足名戒。盜機一潛。則偷心勃發。奸名犯義。期己惑人。澌滅真誠。喪夫淳善。方便盜呪。盜人物及鬼神有主劫賊物。一針一草。欲求滅罪。如水灌漏巵。又實語名戒。我等凡失無聖言量。往往說謊。時時造妄。欲尊勝於己。則無善不歸。欲抑劣於人。則靡惡不往。人糞刻為栴檀。噬臍終莫能及。刀斷多羅之木。永殞善根。口惟眾罪之尤。受苦偏甚。又經毀犯比丘四波羅夷法十三僧伽婆尸沙法二不定法三十尼薩耆波逸提法九十波逸提法四波羅提提舍尼法一百眾學法七滅諍法。及比丘尼八波羅夷法十七僧殘二不定法二百八尼薩耆波逸提法八提舍尼法一百眾學法七止諍法。又毀犯菩薩波羅提木叉十重波羅夷戒四十八輕垢戒。乃至三千威儀八萬細行。及破沙彌十戒優婆塞優婆夷五戒。無覺無明。故犯誤犯。相與懺悔。既往之愆。重淨重得。立志不續。未來之釁。永斷永除。歸投無上大慈兩足世尊。願賜證盟功德。
　　南無清淨光世界積清淨增長勝上王佛　　南無普光世界普華無畏王佛　　南無普葢世界均寶莊嚴佛　　南無相威德王世界無量聲佛　　南無名稱世界須彌留聚集佛　　南無善住世界虗空寂佛　　南無地輪世界名稱力王佛　　南無波頭摩華世界種種華勝佛　　南無種種幢世界須彌留聚佛　　南無一切善葢世界遠離諸怖毛竪佛　　南無賢世界栴檀屋佛　　南無賢慧世界合聚佛　　南無寶首世界羅網光明佛　　南無安樂首世界寶蓮華勝佛　　南無稱世界智華寶光明勝佛　　南無賢臂世界起賢光明佛　　南無無畏世界滅散一切怖畏佛　　南無彌留幢世界彌留序佛　　南無遠離一切憂惱障礙世界無畏王佛　　南無法世界作法佛　　南無善住世界百一十光明佛　　南無共光明世界千上光明佛　　南無多伽羅世界智光明佛　　南無香世界寶勝光明佛　　南無八千無我甘露功德威德王劫佛　　南無妙光菩薩　　南無金剛慧菩薩　　南無常精進菩薩　　南無閻浮提自在王菩薩
　　經云。妙性圓明。離諸名相。本來無有。世界眾生因妄有生。因生有滅。從畢竟無。成究竟有。此有所有。非因所因。住所住相。了無根本。本此無住。建立世界及諸眾生。迷本圓明。是生虗妄。熏以成業。同業相感。故有眾生顛倒。是有所有。分段妄生。無住所住。遷流不住。故有世界顛倒。三世四方和合相涉。變化眾生。成十二類。心動有聲。心生有色。六亂妄想。窮十二變為一旋。復卵生胎生。濕生化生。有色無色。有想無想。若非有色。若非無色。若非有想。若非無想。繇八萬四千煩惱感變區分。相與懺悔。遷流之世。分段之界。乘此世界。業果相生。虗妄輪迴動顛倒故和合氣成八萬四千飛沉亂想如是故有卵羯邏藍依殼而起流轉國土。魚鳥龜蛇其類充塞。罪報懺悔。世界雜染輪迴。欲顛倒故和合滋成。八萬四千橫竪亂想。故有胎遏蒲曇含藏而出人畜龍仙等類。罪報懺悔。執著輪迴趣顛倒故。和合煖成。八萬四千翻覆亂想。故有濕相蔽尸假潤而興含蠢蝡動蝤蠐蚊蚋等類。罪報懺悔。變易輪迴假顛倒故。和合觸成。八萬四千新故亂想。故有化相羯南無而忽有轉蛻飛行雀蛤雉蜃等類。罪報眾等共知此報。隨念而受。悚懼惶恐。歸投五眼六通三明八解大慈悲父。
　　南無成就一切功德善住世界稱親佛　　南無憂慧世界遠離諸憂佛　　南無成就一切勢力善住世界稱堅固佛　　南無稱世界起波頭摩功德王佛　　南無華俱蘇摩住世界善散華幢佛　　南無十方名稱世界放光明普至佛　　南無炎慧世界放炎佛　　南無吼世界十方稱名佛　　南無光明世界自在彌留佛　　南無寶光明世界大光明佛　　南無常歡喜世界炎熾佛　　南無有世界三界自在奮迅佛　　南無無畏世界放光明輪佛　　南無常懸世界眾寂勝佛　　南無波頭摩主世界無盡勝佛　　南無普吼世界妙皷聲佛　　南無地世界山王佛　　南無燃燈輪世界善住佛　　南無倚世界作一切功德佛　　南無波頭摩世界波頭摩生王佛　　南無星宿行世界智上勝佛　　南無法境世界自在王佛　　南無地功德世界波頭摩輪境界勝王佛　　南無普莊嚴世界大莊嚴佛境界佛　　南無歡喜世界畢竟成就佛寶功德佛　　南無葢行莊嚴世界智起光明威德勝王佛　　南無寶光樂世界香炎平等莊嚴日光菩薩　　南無眾寶金剛藏世界觀勝妙清淨王菩薩
　　復次懺悔由因世界留礙輪迴。若事日事月。事星事火。堅執不捨。障顛倒故。和合著成。八萬四千精耀亂想。故有色相羯南休咎精明吉凶悔吝暈玦負耳流星憐火螢爝蚌珠等類罪報。懺悔銷散輪迴。厭有著空。滅身歸無。晦昧無聞。惑顛倒故。和合暗成。八萬四千陰隱亂想。故有無色羯南空散銷沉無色外道形色捐磨識合混沌等類罪報。懺悔罔象輪迴。似有若無。杳冥恍惚。影顛倒故。和合憶成。八萬四千潛結亂想。故有想相羯南神鬼精靈依草附木祠禱血食影響幽潛等類罪報。懺悔愚鈍輪迴。顓蒙昏騃。死灰固執。癡顛倒故。和合頑成。八萬四千枯槁亂想。故有無想羯南精神化為土木金石如鵲墮為印羣羊成石老僧為栢樹賢女變貞石佛性化為法性有情變作無情等類罪報。懺悔相待輪迴。假勢借光。潤身活命。偽顛倒故。和合染成。八萬四千因依亂想。故有非有色相成色羯南諸水母等以鰕為目璅蛣以蟹為腹戶蟲[虫*螢]虰魚腹羊腦之蟲等類罪報。懺悔相引輪迴。邪業符攝。性顛倒故。和合呪成。八萬四千呼召亂想。故有非無色相無色羯南呪詛厭生持明禁術妖巫折割樟柳羅神精魅游魄及蝦蟆鶴鷺龍鷁莎雞聲唳相附等類罪報。懺悔合妄輪迴。他胤冐贅。罔顛倒故。和合異成。八萬四千回互亂想。故有非有想相成想羯南二妄吸撮彼蒲盧等異質相成蠮螉之蟲孕螟蛉之子等類罪報。懺悔怨害輪迴。絕倫滅性。殺顛倒故。和合恠成。八萬四千食父母想。故有非無想相無想羯南如土梟等附塊為兒及破鏡鳥以毒樹果抱為其子子成父母皆遭其食等類罪報。如是眾生。一一類中。亦各各具十二顛倒。猶如揑日亂花發生。顛倒妙圓真淨明心。具足如斯虗妄亂想。相與歸投福足慧足十號具足大悲世尊懺悔。
　　南無東方壞諸煩惱佛　　南無南方妙音自在佛　　南無西方大雲光佛　　南無北方雲自在王佛　　南無東南方無緣莊嚴佛　　南無西南方過諸魔界佛　　南無西北方見無恐懼佛　　南無東北方一切德嚴佛　　南無上方蓮華藏光佛　　南無下方妙善住王佛　　南無八十億那由他同名釋迦牟尼佛　　南無八萬四千同名龍王佛　　南無八十千同名燃燈王佛　　南無五千同名波頭摩王佛　　南無九萬同名拘神王佛　　南無心不動佛　　南無心自在佛　　南無華林世界寶首菩薩　　南無寂靜世界持月光明菩薩　　南無栴檀世界真實幢菩薩　　南無堅固金世界夜光幢菩薩
　　願諸世尊。為我證明。與我作眼。我等未識三寶時。隨順三毒。疊造十惡。所有業障。煩惱障。諸眾生障。法障。轉後來世障。懺悔已。復懺悔。更不敢作。我今於此志心懺悔。願智清淨諸法業障當淨。一切助菩提法。願皆滿足。永不墮地獄畜生餓鬼阿修羅。若閻羅王世界違背。遠離佛法僧處。及逼迫苦惱之處。又願我等於身命財。一切放捨。不生戀著。財屬五家無主不久。如大毒蛇。為世怨害。施為不死妙藥。為無窮寶藏。諸天世人因施得立。我身無常。怱怱營務。被死賊害。風刀解身。一切捐棄。佛說諸法。從因緣有。三世無體。無有業障。無業障處。現作諸行。亦無業障。一切諸法。空無有我。本性空寂。是則實際。無漏際。能淨一切法障而得寂靜。各各解悟。歸命三寶。

　　依楞嚴究竟事懺卷上(禮佛十進計二百六十拜)
　　創建牟尼菴香火

　　大檀越大方伯二品服色麗陽奉佛弟子木增。損資刊。用助此功德。所願壽躋籛鏗雲仍爪[瓜*生]者。
　　依楞嚴究竟事懺卷下

　　復次眾生愚昧。童習世典。躭著世事。飲食男女埋沒一生。耳目之表。六合之外。茫然不信。塵如雪飛。蟻若牛闘。所不聞見。謂蒼蒼者。清氣為天。或如雞卵。或如倚蓋。都無主宰。日月亦氣。入地復昇。殂落為死。清氣歸天。濁氣歸地。魂魄消散。神明斷滅。鬼者歸也。至作無鬼之論。不信人死神識更生蛻。故趨新有。三世三報。善惡因。果錙銖不失。雖聖教久被於此。方熏陶漸漬。上根正信固多。然毀謗詆訾亦復不少。自餘悠悠泛泛。縱窺一班強半。為世法所奪。如隔日瘧。如石壓草。乍信乍疑。了無確見。高推聖境。不信自心。是佛不肯。抖擻塵勞。則流浪六道七趣。理勢之所不免六道者。一天道有三界。一欲界。同受微妙五欲。形雖出動。心迹尚交。二色界。尚有形質。而無欲念。獨行無交。未盡形累。三無色界。形色已無。依識而住。身心滅盡。定性現前。欲界六天。曰四天王天。忉利天。夜摩天。兜率天。化樂天。他化自在天。此天身長六十由旬。當二千四百里。以人間一千六百歲為一日。如是壽一萬六千歲。若人能持五戒行十善。即生彼界受天福樂。色界四禪天。初禪三天。曰梵眾天。梵輔天。大梵天。二禪三天。曰少光天。無量光天。光音天。三禪三天。曰少淨天。無量淨天。徧淨天。四禪九天。曰福生天。福愛天。廣果天。此處火水風災所不能及。凡夫於戒善中。兼修有漏禪定。得生彼界。受天福樂。曰無想天。外道伏惑修禪。第七識中俱生我執念念現流。生滅為因。不能發明。不生滅性。故生此天。曰無煩天。無熱天。善見天。善現天。色究竟天。壽五千劫。此五復名不還天。三果聖人於下界中。九品習氣修惑滅盡。安立居處。無色界四天。曰空處天。識處天。無所有天。非想非非想天。無業果色。有定果色。為窮空不盡空理。定性聲聞所居。壽八萬四千劫。從此三界。若是凡夫業果酬答。答盡入輪。二者人道。處於天地之間洲潬之上。亦欲界攝。有四千種類。種種身形狀貌壽量。名號心性。知見欲樂。意行威儀。衣服飲食。處於種種村營聚落城邑宮殿。皆貪受麤弊。五欲六塵。有利根大器。生於其中。遇佛正法。能修聖道。然得人身者如指甲上土。失人身者如大地土。於中岐出。不依正覺。別修妄念。遊於山林。十種仙趣。三者阿修羅道。亦有四生。或居鄰日月。或歸水宿穴。力洞無畏。乘通入空。能與忉利天爭衡。男醜女美。四趣所攝。壽同造化。四者畜生道。即今毛羣羽族鱗介蝡動水陸空散之類。五者餓鬼道。或住人間幽穢之處曠野沙漠。或沉水輪。或生火際。以夜為晝。質細無影。常被焚溺。恒受饑渴。壽經劫數。見舍衛國城七返成壞。六者地獄道。經云。三千大千世界鐵圍兩山黑闇之間。銕城縱廣一千六百萬里。有八萬四千鬲。以鐵為地。上覆銕網。火燒此城。表裏洞赤。其獄名曰眾合黑暗。刀輪劍林。鐵機刺林。鐵網鐵窟。鐵丸尖石。炭坑燒林。虎狼呌喚。鑊湯爐炭。刀山劍樹。火磨火城。銅柱鐵床。火車火輪。飲銅吐火。大熱大寒。拔舌釘身。犁耕斬斫。刀兵屠裂。灰河沸屎。寒氷淤泥。愚癡啼哭。聾盲瘖瘂。鐵鈎鐵觜。大小泥犁。阿鼻地獄。阿鼻柰何義。謂無遮無救。無間無動。極熱極惱。不住不閑。大燄猛熱。猛火入心。各有獄主獄卒牛頭阿傍異常苦具。苦中苦者。集在其中。人間歲月積六十小劫。為阿鼻獄一晝夜。諸罪人如是壽經八萬四千大劫。一人身受罪徧一大獄。多人亦徧。以業力故不相妨礙。閻羅大王總十八獄王。一名迦延。二屈尊。三沸壽。四沸屈。五迦世。六[山*蓋]傞。七湯謂八鐵迦然。九惡生。十呻吟。十一毗迦。十二遙頭。十三提薄。十四夷大。十五悅頭。十六穿骨。十七名身。十八觀身。又經云。東方鐵圍山間。其山崦[山*曇]。幽冥高峻。了無草木。名曰地獄。烏門千仞。黑壁萬尋。俠道兩邊。有三十六王。其王名曰恒伽噤王。波吉頭王。廣目都王。安頭羅王。虎目見王。陽聲吉王。大諍訟王。吸血鬼王。安得羅王。陀達王。達多羅王。吉棃善王。安睺羅王。寶首王。金樹吉王。大惡聲王。鳥頭王。等虎眼王。等象牙王。等震聲王。等歸首王。衣首王。見首王。廣安王。廣定王。王頭王。立正王。立見王。摩尼羅王。都曹王。部見王。惡目王。善王。龍口王。鬼王。南安王。所典獄名鐵車鐵馬鐵牛鐵驢鐵衣鐵珠。烊銅灌口。流火鐵床耕舌斫首燒脚。鐵丸飲。鐵珠飛。刀火箭[月*鬼]。肉身燃火丸。仰口諍論。雨火流火。糞屎鈎陰火象。洋聲咬呌。鐵[金*疾]鏫崩。埋燃手脚。銅狗鋸牙。剝皮飲血。解身鐵屋。鐵山飛火。咬呌分頭。地獄此中悉是作惡比丘比丘尼沙彌沙彌尼受罪。且以人間之火。釜中煑石。經年不壞。若投石地獄湯中。須臾粉碎。一事較量。餘即可知。六道明明。若此我等從朝至暮。從昏至旦。念念所起所造徧六道。業報不知多少。何況一月一年終身所為。於六道中。何力能免。惟有懺悔。乃得解脫。相與悲淚。怖懼翹勤。至到洗心。請忍願乞除滅。皈依四德三伊圓滿圓寂十方諸佛。
　　南無清淨法身毗盧遮那佛　　南無圓滿報身盧舍那佛　　南無千百億化身釋迦牟尼佛　　南無一切十億國土微塵數同名金剛藏佛　　南無十億國土微塵數同名金剛雞兜佛　　南無十百千國土微塵數同名金剛幢佛　　南無十百千國土微塵數同名善法佛　　南無十百千國土微塵數同名稱心佛　　南無一佛國土微塵數同名普功德佛　　南無不可說佛國土微塵數同名不可勝佛　　南無不可說佛國土微塵數同名毗婆尸佛　　南無十佛國土微塵數同名普幢佛　　南無八十億佛國土微塵數不可數百千萬億那由他同名普賢佛　　南無一佛國土微塵數同名佛勝佛　　南無十佛國土微塵數百千萬億那由他不可說同名普稱自在佛　　南無恒河沙同名賢行佛　　南無恒河沙同名無邊命佛　　南無恒河沙同名不動佛　　南無恒河沙同名月智佛　　南無恒河沙同名日藏佛　　南無恒河沙同名善光佛　　南無恒河沙同名金剛佛　　南無五百同名大慈悲佛　　南無善眼劫七十那由他佛　　南無善見劫中七十二億佛　　南無梵讚歎劫中一萬八千佛　　南無意入世界無量華照垂髮菩薩　　南無現前受記一生補處兜率內宮彌勒菩薩　　南無地藏菩薩　　南無寶達菩薩
　　經云。一切眾生實本真淨。妄見妄習。內因愛染。情妄不休。能生愛水。心憶珍羞。口中水出。心憶憐恨。目中淚盈。貪求財寶。舉體光潤。心著行婬。男女二根自然流液。流結潤濕。自然從墜。分外渴仰。發明虗想。能生勝氣。是故心持禁戒。舉身輕清。心持呪印。顧盼雄毅。心欲生天。夢想飛舉。心存佛國。聖境冥現。飛動不沉。自然超越死逆生順。二習相交純想即飛必生天上。兼福兼慧。心開見佛。隨願往生。一情九想。輕舉非遠。即為飛仙。二情八想為大力鬼。三情七想為夜叉。四情六想為羅剎。情想均等。不飛不墜。生於人間。想明斯聰。情幽斯鈍。情多想少。流入橫生。重為毛羣。輕為羽族。七情三想沉為餓鬼。八情二想生有間獄。九情一想生無間獄。身入風火。二交過地。純情即沉入阿鼻獄。若沉心中。有謗大乘。毀佛禁戒。誑妄說法。虗貪信施。濫膺恭敬。五逆十重。劫盡更生。十方阿鼻地獄循造惡業。雖則自招。眾同分中兼有元地。造十習因。受六交報。今當懺悔婬習交接。研磨不休。欲火火坑。大猛火光。於中發動。如手自摩。觸暖相現。前二習相然故。有鐵床銅柱。諸事燒煠罪報。懺悔貪習交計。吸攬不止。貪水瘴海。積寒堅氷。於中凍冽如吸縮風。氣有冷觸生。二習相陵。故有吒吒波波羅羅青赤白蓮寒氷等事。冷禁哀號罪報。懺悔慢習交陵。恃我貢高。矜驕不息。癡水巨溺。騰逸奔波。如口舌綿味因。而水發二習相鼓。故有血河灰河熱沙毒海融銅灌吞諸事罪報。懺悔瞋習交衝。忤結不息。熱惱居懷。性不安隱。心熱發火。鑄氣為金。即有刀山鐵梱。劍樹劉輪。斧鉞鎗鋸。如人銜冤殺氣飛動。二習相擊。故有宮割斬斫剉刺槌擊諸事罪報。懺悔詐習交誘。奸偽讒賊。矯設具儀。謟曲為性。調引不住。故有繩木絞校。如水浸田草木生長。二習相延。故有杻械枷鎻鞭杖撾棒諸事罪報。懺悔誑習交欺。矯現有德。蛇虺劫殺。誣罔不止。飛心造奸。故有塵土屎尿穢污不淨。如塵隨風各無所見。二習相加。故有沒溺騰擲飛墜漂淪諸事罪報。懺悔冤習交嫌。酖毒銜恨。懷結不捨。故有飛石投礰匣貯車檻甕盛囊撲。如陰毒人懷抱畜惡。二習相吞。故有投擲擒捉擊財拋撮騰砲牢柵諸事罪報。懺悔見習交明。異執謬解。因於身邊。無取戒禁五見。生六十二見。毒壑坑穽。邪悟諸業。違拒相反。故有王使主吏證執文籍。如行路人一往一來。事業不同。取捨違反。故有勘問權詐。考訊推鞠。察訪披究。照明善惡。童子手執。文簿辭辨諸事罪報。懺悔枉習交加。橫陷善類。抑直為曲。誣謗所無。讒虎射工。偏倚不正。故有合山合石。碾磑耕磨。如讒賊人逼枉良善。二習相排。故有押捺搥按蹙漉衡度[打-丁+聿]身透網支解倒懸諸事罪報。懺悔訟習交諠。藏覆己過。隱匿私謀。戴山履海。不肯服承。故有鑑見照燭。如於日中不能藏影。二習相陳。故有惡友業鏡火珠披露宿業對驗許發諸事罪報。如是十習業因。我等無不重疊備造。當受惡果。捫心撫己。毛髮聳竪。一一披瀝懺悔。并為多生此生父母累劫今世冤親真諦俗諦現前眷屬有緣聚會執勞運力見聞隨喜及四生六道一切眾生。同修懺悔。各發始覺之心。俱見本覺之性。共尊正覺之路。同入妙覺之海。歸命禮三寶。
　　南無十千同名滿足佛　　南無三萬同名能聖佛　　南無十八億同名實體法式佛　　南無十八億同名日月燈佛　　南無千五百同名大威德佛　　南無一萬五千同名日佛　　南無一萬八千同名因陀羅幢王佛　　南無三十六億十一萬九千五百同名淨王佛　　南無不可嫌身佛　　南無八十億同名法體決定佛　　南無人自在聲佛　　南無千世自在聲佛　　南無千善無垢聲自在王佛　　南無千離無畏聲自在王佛　　南無千無垢威德自在王佛　　南無五百日聲自在王佛　　南無五百樂自在聲佛　　南無九千法莊嚴佛　　南無無垢世界無垢光塵沙諸佛　　南無無垢廣世界勝護塵沙諸佛　　南無安樂世界賢日光明菩薩　　南無安樂世界師子吼身菩薩　　南無寶塔須彌幢世界無上首妙德王菩薩　　南無香勝離垢光明世界普智光明慧燈菩薩
　　復次懺悔。六交報經云。一切眾生六識造業。所招惡報。從六根出。良以性中元一。用中終六。一根造業。五根助發。故當根得報。餘根交受。種種苦事。悉繇心感。近如一肢有疾。百骸弗安。今耳聞一物。眼必欲見。心必欲得。舌必言之。身必取之。鼻必齅之。是則根互趣境。報亦交徧。理事當然。勿措疑惑。懺悔眼根見報。招引惡果。此見業交。則臨終時。先見猛火滿十方界。亡者神識飛墜乘煙。入無間獄。發明二相。一者明見。則能徧見種種惡物。生無量畏。二者暗見。寂然不見生無量恐。如是見火燒。見能為火城火網燒。聽能為鑊湯烊銅燒。息能為黑煙紫燄燒。味能為焦丸鐵糜燒。觸能為熱灰罏炭燒。心能生星火迸洒煽。鼓空界罪報。懺悔耳根聞報。招引惡果。此聞業交。則臨終時。先見波濤沒溺天地。亡者神識降注乘流。入無間獄。發明二相。一者開聽。聽種種閙。精神愗亂。二者閉聽。寂無所聞。幽魄沉沒。如是聞波。注聞則能為責為詰。注見則能為雷為吼。為惡毒氣。注息則能為雨為霧。洒諸毒蟲。周滿身體。注味則能為膿為血。種種雜穢。注觸則能為畜為鬼。為糞為尿。注意則能為電為雹。摧碎心魄罪報。懺悔鼻根齅報。招引惡果。此齅業交。則臨終時。先見毒氣充塞遠近。迷惑道路。亡者神識從地涌出。入無間獄。發明二相。一者通聞。被諸惡氣。熏極心擾。二者塞聞。氣掩不通。悶絕於地。如是齅氣。衝息則能為質為履。衝見則能為火為炬。衝聽則能為沒為溺。為洋為沸。衝味則能為餒為爽。衝觸則能為綻為爛。為大肉山。有百千眼。無量咂食。衝思則能為灰為瘴。為飛沙礫。擊碎身體罪報。懺悔舌根味報。招引惡果。此味業交。則臨終時。先見鐵網猛燄熾烈。周覆世界。亡者神識下透挂網。倒懸其頭。入無間獄。發明二相。一者吸氣。結成寒氷。凍裂身肉。二者吐氣。飛為猛火。焦爛骨髓。如是嘗味。歷嘗則能為承為忍。歷見則能為然金石。歷聽則能為利兵刃。歷息則能為大鐵籠。彌覆國土。歷觸則能為弓為箭。為弩為射。歷思則能為熱鐵從。從空雨下罪報。懺悔身根觸報。招引惡果。此觸業交。則臨終時。先見大山。四面來合。無復出路。亡者神識見大鐵城。火蛇火狗。虎狼獅子。牛頭獄卒。馬頭羅剎。手執鎗矟。驅入城門。向無間獄。發明二相。一者合觸。合山逼體。骨肉血潰。二者離觸。刀劍觸身。心肝屠裂。如是合觸。歷觸則能為道為觀。為廳為案。歷見則能為燒為熱。歷聽則能為撞為擊。為剚為射。歷息則能為括為袋。為考為縛。歷嘗則能為耕為鉗。為斬為截。歷思則能為墜為飛。為煎為炙罪報。懺悔意根思報。招引惡果。此思業交。則臨終時。先見惡風。吹壞國土。亡者神識被吹上空。旋落乘風。墮無間獄。發明二相。一者不覺。迷極則荒。奔走不息。二者不迷。知覺則苦。無量煎燒。痛深難忍。如是邪思。結思則能為方為所。結見則能為鑑為證。結聽則能為大合石。為氷為霜。為土為霧。結息則能為大火車。火船火檻。結嘗則能為大呌喚。為悔為泣。結觸則能為大為小。為一日中萬生萬死。為偃為仰罪報。懺悔十因六果具足。惡業同造。入阿鼻獄。受無量苦。經無量劫罪報。懺悔六根各造。及彼所作。兼境兼根。入八無間獄罪報。懺悔身口意三作殺盜婬。入十八地獄罪報。懺悔三業不兼中間。或為一殺一盜。入三十六地獄罪報。懺悔見見一根。單犯一業。入一百八地獄。別作別造。入同分地罪報。我等如是因果造業。日用同有。當造時不覺。自謂無妨。惡友讚助。無善友勸導。設有諫諭亦不肯從。及至報臨。獨自忍受。非世之小苦。剮剔一身。所得比況。當知形骸死而神識不死。其知覺與今相同。且夢中遇好境則喜。逢惡境則懼。至於驚醒移徙。可喻不宜。只快目前小適。遺後大殃。思之痛心酸鼻。魂懾魄散。相與投身叩首。瀝血披誠。以殷重心。依懺悔十法。歸命三身四智十方慈父。
　　南無二十寶幢佛　　南無二十億千驚怖吼聲王佛　　南無百千光明滿足幢佛　　南無二十億百日月燃燈佛　　南無二十億百雲聲王佛　　南無十千同名莊嚴王佛　　南無一億百千萬同名菩提覺華佛　　南無八頻婆羅同名離愛佛　　南無千三百同名梵聲佛　　南無十千同名清淨優波羅香山佛　　南無一千同名閻浮檀佛　　南無六十二百同名寂行佛　　南無十二八千萬同名見一切義佛　　南無八千同名堅精進佛　　南無六十二同名毗留那佛　　南無六十千同名妙波頭摩佛　　南無四十千同名願莊嚴佛　　南無千同名燃火單荼自在王聲佛　　南無五百同名智幢佛　　南無五百同名法幢佛　　南無六十二同名月棄佛　　南無三千同名智勝佛　　南無東方九十億百千萬同名梵勝菩薩　　南無南方九十億百千萬同名不隣陀羅菩薩　　南無西方九十億百千萬同名大功德菩薩　　南無北方九十億百千萬同名大藥王菩薩
　　次復懺悔。非破律儀。犯菩薩戒。毀佛涅槃。諸餘襍業。歷劫燒然。後還罪畢。受諸鬼形。若於本因。貪物為罪。是人罪畢。遇物成形。名為怪鬼。金銀草木妖蘖等類罪報。懺悔貪色為罪。遇風成形。名為魃鬼。飄風揚砂。黑風鼓浪。腥風迷人。陰風壓人旋風飲酒。妖風攝物[魅-未+雷]異等類罪報。懺悔貪惑為罪。遇畜成形。名為魅鬼。鯷魚挾賜。蛇魅□嚇。由猪為彭。生能為[角*玄]。猫犬相語。牛馬能言。狐為美女。狸為書生。[魅-未+分]媚惑人等類罪報。懺悔貪恨為罪。遇蟲成形。名蟲毒鬼。蛇虺蝦蟆蜈蚣之形。密養附人。出如流星。垂涎洒毒[魅-未+苗]等罪報。懺悔貪憶為罪。遇衰成形。名為厲鬼。傳屍骨蒸。瘴厲傷寒。時疫大頭汗病。若夜叉吉蔗。若人吉蔗。若熱病。若一日二日乃至七日。若常熱病。若男形。若女形。童男童女形。及杜伯揚收。灌竇報復等類罪報。懺悔貪傲為罪。遇氣成形。名為餓鬼。針咽巨腹。不見漿水。不得涕唾等類罪報。懺悔貪罔為罪。遇幽為形。名為魘鬼。惡氣中人。異物魘人等類罪報。懺悔貪明為罪。遇精為形。名魍魎鬼。日月精魄。及附樹作祟。憑石出言。水之罔象。丘之崒。山之夔。野之方。皇澤之委。蛇等類罪報。懺悔貪成為罪。遇明為形。名役使鬼。嶽凟城隍。所屬功曹。執符差遣勾攝等類罪報。懺悔貪黨為罪。遇人為形。名傳送鬼。附亂降筆。巫師香童。嚮卜童謠等類罪報。懺悔純情墜落。業火燒乾。上出為鬼。鬼業既盡。二報俱空。方於世間。與元負人。冤對相值。身為畜生。酬其宿債。物恠之鬼。物銷報盡。生於世間。多為梟類。土梟鴟梟恠異罪報。懺悔風[颱-台+(犮-乂+ㄙ)]之鬼生為咎徵一切異類。機祥羣鳥為城眾鼠渡河商羊兆水赤大兆兵。畜魅之鬼生為狐類。蟲蠱之鬼生為毒類蜂蠆蝮蝎之屬。衰癘之鬼生為蛔類。受氣之鬼生為食類。世間供食之畜形分砧案。質布鼎鑊。以己血肉。充他人飽。綿幽之鬼生為服類。駝驢牛馬蠶繭為人服用。和精之鬼生為應類。寒鴻社燕春鶯秋蟲應時而至。明靈之鬼生為休徵一切諸類。瑞鳳祥麟。神[塵-土+角]角端。玄龜白鹿。喜鵲喜珠之類。依人之鬼生為循類。猫犬鷹鷂順人指使等類罪報。懺悔畜生酧償先債。若彼酬者。分越所酬。此等眾生。還復為人。反徵其剩。如彼有力。兼有福德。則於人中不捨人身。酧還彼力。若無福者。還為畜生。償彼餘直。若有錢物。或役其力。償足自停。如於中間。殺彼身命。或食其肉。如是乃至。經微塵劫。相食相誅。猶如轉輪。互為高下。無有休息罪報。懺悔彼梟倫者。酧足復形。生人道中。參合頑類。顓愚蒙昧。不知義理之報。懺除彼咎。徵者酬足。為人參合異類異形異心。為妖作禍之報。懺除狐倫者酬足。為人參於庸類。鄙鈍下劣。不識廉隅之報。懺除毒倫者酧足。復人參合佷類。陰險蓄恨。殘忍喪心。排探柔善之報。懺除蛔倫者酬足。復人參合微類。輕賤下流。贜獲奴婢。綱紀之僕。仰食侯門之報。懺除食倫者酬足。復人參合柔類。厚貌深情。柔奸軟媚之報。懺除服倫者酬足復人。參合勞類。肯綮疲憊。精氣勞碌之報。懺除應倫者酬足。復人參合文類。稍知章句。妄竊才名之報。懺除休徵者酬足。復人參合明類。小聰小慧。邪見邪思。或為齊諧。志恠山海搜神之書。或作淫辭。艶曲蕩佚人心之說。及絕技喪真。精藝溺志之報。懺除循倫者酬足。復人參合達類。狂放樗散。簡傲不羈。搥踶仁義。滅裂禮法之報。皆餘業旁受。非其正因。故曰參合。此等悉是妄想虗業之所招。引悟則非有。懺悔復有從人。不依正覺修三摩地。別修妄念。存想固形。遊於山林人不及處。有十種仙。較人為優。比天為劣。彼諸眾生堅固。服餌而不休息食道。圓成能駐孩童之顏。能延百千之壽。不得輕舉者。名地行仙堅固。草木藥道。圓成飡黃精松栢上品藥物。身輕冲舉者。名飛行仙堅固。金石化道。圓成鍊九轉還丹。尸解蟬蛻。點石死汞。往來人間者。名游行仙堅固。動止氣精。圓成熊經鳥伸。消息陰陽。專氣致柔。嗇精剉銳。履空入冥者。名空行仙堅固。精液潤德。圓成鼓華池吸。沆瀣婥約。若處子。不交人欲者。名天行仙堅固。精色吸碎。圓成吞日月精華。吐固納新飲流。霞服虹霓。胞合光耀者。名通行仙堅固。呪禁術法。圓成持呪入神禁蛇蟲無毒屍起能行呪水書符驅崇療病。役使鬼靈者。名道行仙堅固。思念思憶。圓成泥丸出神。丹田養珠。隔遠見物。名照行仙堅固。交遘感應。圓成坎離配合。金木調濟。裁接陽生。采取陰汞。名精行仙堅固。變化覺悟。圓成見春榮秋悴。覺化理綿密。觀滄海桑田。悟有力潛移。名絕行仙。皆不修三摩地。以邪法鍊心。別得生理。壽千萬歲。或住深山海島。斯亦輪迴妄想流轉報盡。還來散入諸趣之報。懺悔勝心作福。惡意行檀。怒人之求。帶恚而與施。慧多瞋故。得天福力而非天倫。阿修羅趣之報。懺除三界諸天之中。以凡夫前身。處人間世。因於婬欲。漸輕漸薄。轉微轉無。繇是報得妙身樂境。修齡勝趣。躭荒逸豫。不覺無常五衰相。現見生處。不如苦惱逼心之報。統懺隨順殺盜婬。起輪迴性。昏沈七趣。諸有為相。妄想受生。妄想隨業。經無量劫。不識本心。不得真淨之罪。惟願了見自性。達罪福相。如湯消氷。如鑪點雪。不入諸趣。徑登覺岸。歸投調御。加被攝受。得如所願(此八尊佛出菩薩藏經)。
　　南無無憂世界月勝吉佛　　南無歡喜世界栴檀吉佛　　南無賢世界無邊光明佛　　南無饒益世界幢吉佛　　南無月光世界無憂吉佛　　南無有幢世界寶剎佛　　南無有鳴世界華德佛　　南無有月世界光明吉佛　　南無日輪光明勝佛　　南無普寶盖佛　　南無三昧勝奮迅佛　　南無寶俱蘇摩身光明勝佛　　南無最勝波頭摩奮迅勝佛　　南無無量香勝王佛　　南無金剛堅強消伏壞散佛　　南無電燈幡王佛　　南無東方藥師琉璃光七佛　　南無西方極樂世界三十六萬億一十一萬九千五百同名同號大慈大悲接引導師阿彌陀佛　　南無不誑一切眾生菩薩　　南無無量功德海意菩薩　　南無東方無畏佛國光明幢菩薩　　南無南方智聚佛國智勝菩薩　　南無西方智山佛國寂根菩薩　　南無北方那羅延佛國願意成就菩薩
　　次復懺悔。我等以憤驕之心躁競之念。不懷忠孝。不崇道德。今身前世。於祖父母父母翁姑家長。不知感恩懷義。不能承顏順志。色養敬重。忤逆不孝。面則麤言牴觸。背則惡語罵詈。黑天悖理。甚至舉手歐打。平時不修定省溫清。有疾不加按摩湯藥。歸終不能盡禮殯塟。歲時或缺祭掃墳塋。乃至伯叔昆弟夫婦姑姨六親不和。起諸怨結。不信朋友。不睦鄉黨。不知禮義廉耻。母女姊妹褻無道行藏。偏頗買賣。欺乖造言。興訟傳播是非。平空架揑。破人身家。倚勢強梁。奪人妻女。操戈入室。德以怨酬。忍入井而下石。利其財而殺人。刀筆舞文。儓隸恐偈。為臣不忠。奉職無狀。希功誤國。裕己剝民。伐異黨同。進諛退直。草管人命。殺人媚人。掊尅錙銖。用若沙土。或交煽敵國。搆起兵端。戎馬生郊。生靈塗炭。或戮良抵。級殺降冐功。或寄形泉石。而捷徑終南。託迹江湖。而心懸魏闕。或山人術士。而挾制當衝。蓮社竹林。而譏評朝政。末法季運。僧尼沙彌殉利求名。缺齋犯戒。我相堅固。忍力尠微。侵損常住。驅役淨人。互用三寶財物。私竊伽藍華果。八種不淨。儲蓄過多。六種和敬。自來無有。以徂詐為權巧。以狼貪為幹蟲。傾險甚於俗子。媚嫉過於妬婦。入見儕輩。有勝善事。如釘入眼。熱惱忿恨。夢醒匪寧。便起惡心。肆加撓害。一粥一飯。不如其意。即生異事。報復於他。不念剃度恩深法乳義重。嫉師怨師。毀師謗師。嫌人嫌法。慢慢。過慢。增上慢。欺侮年高臘長。虗消檀越信施。詐現有德。謬稱知識。禪觀不修。雜攬俗事。鬥諍生端。幸災起訟。[撥-殳+弓]無因果。謗方等大乘。訶罵佛祖。輕西方淨土。假衣賴教。邪命非為。私心樹立私黨。惡性追隨惡朋。尅落為善錢財。減削眾僧衣食。指揑募化。自飽箱囊。毀售聖像。販賣經典。覆藏重罪。隱匿瑕玼。如獅子蟲。為魔伴侶。敗壞佛教。減損法門。如是耳磬目華。獨知之地。所作黑業。或於現身受報。或來生受報。或後多生受報。今仗三寶尊靈威德。一切懺悔。不敢萌作。若定業難逃。猶望轉重為輕成益。頓超帶業。往生無量壽國。令諸冤家同得無生法忍。上來懺悔。前五識第六意識末那識阿賴耶識見思煩惱。六根六塵十習因。六交報。七趣三報。餘罪已竟。身心內外。皎如氷壺。從今已去。不經大小三災。不生八難及無佛之世。於佛法僧。深加敬信。見四聖諦理。逆須觀悟十二因緣。迴聲聞緣覺心。立大菩提心。發妙耳門。得圓通本根。入首楞嚴三昧一切事究竟堅固。誓度眾生。成等正覺。於中修行奢摩他毗婆舍那三摩禪那。於色陰受陰想陰行陰識陰。洞達精明。生因識有。滅從色除。不遭羣魔撓亂。為細魔事魔境。現前悉能諳識。弗為惑動。心垢洗除。不落邪見。陰魔消滅。天魔摧碎。大刀鬼神。[示*(后-口+巾)]魄逃逝。魑魅魍魎。無復出生。直至菩提。無諸少乏。不劣增進。於大涅槃心不迷悶。令此羣魔悟妄想因。俱得道果。以此功德善。願佛法靈通。在會臣民。稽首虔誠。嵩呼忭躍。一心仰祝當今皇帝(陛)下萬壽萬安。萬福萬祿。萬天保佑。萬神護持。萬機之暇。萬法歸一。以一統萬。萬事得理。萬民安樂。萬國來朝。本技萬世。祚亭萬億。萬里塵清。萬方寧謐。五星順序。五穀豐登。五兵斂戢。五教興行。輔弼將相。部寺百僚。臺憲監司。忠貞亮直。郡邑臨民。清廉公止。高遷品秩。弘護教門。恒憶靈山之付囑。永為佛法之金湯。專為歸依大覺。得如所願。滿菩提願(此七尊佛出千佛因緣經)。
　　南無寶華琉璃功德光照佛　　南無寶燈焰王佛　　南無須闍提大善寂佛　　南無帝寶幢摩尼勝光佛　　南無寶蓋照空佛　　南無殊勝月王佛　　南無妙樂國歡喜莊嚴珠王佛　　南無寶華奮迅佛　　南無大光明佛　　南無寶藏佛　　南無無量寶佛　　南無身尊佛　　南無梵自在佛　　南無內豐珠光佛　　南無樹王豐長佛　　南無波頭摩勝世界賢勝佛　　南無鏡輪光世界月智佛　　南無莊嚴慧世界一切通光佛　　南無難過世界法光明波頭摩敷身佛　　南無過去無量無邊海勝佛　　南無諸根常定不亂菩薩　　南無諸根常悅菩薩
　　經云。俱生無明。輪轉生死。結根唯汝六根。更無他物。應當詳審煩惱根本。發業潤生。汝復欲知無上菩提。令汝速證安樂。解脫亦汝六根。更無他物。三世遷流。四方定位。世界相涉。三四四三。宛轉十二。流變三疊。一十百千。總括六根。各各功德。有千二百。依不變性。具隨緣染淨二義。逆順修行。根塵對發。四方各有三世。三世各有四方。就一方過現未。過中復過現未。現中復過現未。未中復過現未。及本法共成十。從此乘起過去十現在十未來十。又增三世各百。每方三百。四方共千二百。以今懺悔六根惡業因緣。所萃福利。願我等從此眼根。具足八百功德。父母所生清淨肉眼。見於三千大千世界內外所有山林河海。下至阿鼻地獄。上至有頂。其中眾生及業因緣果報生處。耳根周聽十方一切聲聞圓滿一千二百功德。鼻根聞於五分法身種種諸香具足八百功德。舌根宣揚妙法。恒嘗上味。圓滿一千二百功德。身根如淨琉璃。三乘賢聖說法。世界眾生。生死善惡。悉於中現。具足八百功德。意根默容通達無量妙義。治世語言皆順正法。六趣眾生心所行動。皆悉知之。圓滿一千二百功德。返流全一。六用不行。轉八識成四智。去泥純水。永斷根本無明。萬行密因。圓滿六波羅蜜。三增進故。單複十二。善能成就五十五位真菩提路。具足五根五力七覺支八聖道十八不共法三十七助道品圓寂涅槃清淨妙德。如上禮佛懺悔覺悟功德。更當發願迴向。但凡夫洞視分寸。隔紙膜而不見。聰聆百步。逾里井而弗聞。莫知嚮方。仰承。
　　教主本師釋迦牟尼佛。深慈大悲。聞示西方公案橫截直超法門。為末世第一救度津梁。依教信受尊敬。奉持禮懺。眾等一心歸命。
　　極樂世界阿彌陀如來。我聞如來廣發四十八願。莊嚴淨土。普攝有情。十方諸佛所共稱讚。我今發菩提心。觀念如來百福萬德十號三身。於念念中。仗如來力。我及眾生有識至今罪惡怨對。願悉滅除。魔事潛消。淨業成就。巍巍金相。燦燦寶池。但作思惟。隨意顯現。十二時中。寤寐靜散。恒與如來光明交接。常蒙如來醍醐灌頂。甘露洒心。授我等持。開我妙慧。預知捨報。正念安詳。阿彌陀佛觀音勢至化佛菩薩。寶幢珠盖。天樂異香。希光聖境。徧滿虗空。來至我所。令諸眾生同得見聞。喜踊感發。遞相勸誘。我時承佛垂手提接。金登剛臺。如彈指頃。隨佛往生極樂國內勝蓮華中。華開見佛。即聞佛乘。頓圓佛智。得授佛記。一時了達無量法門。不捨萬行。游行十方。佛佛出現。皆親奉事。等密迹之保綏。同梵王之勸請。獲慶喜之總持。興純陀之後供。起舍利塔。高至梵天。弘大乘典。住於劫盡。住首楞嚴三昧。於一念間。分形散影。徧應七趣。以身充滿無量阿鼻等獄。凡有苦具。都集我身。代諸眾生。受其極苦。令脫輪迴。咸登不退。如是三塗五濁。經歷靡休。六度四弘。勇徤無息。深誓如地藏。精進如能仁。證文殊智海。入普賢行門。具彌勒慈心。滿觀音悲願。亦如十方諸佛菩薩誓願迴向。統以法界為一佛土。必使六道業漏煩惱一切永盡。二乘迴心盡。菩薩行願盡。佛出興盡。涅槃盡。乃至盡虗法界情器世間。純成智正覺。真如是際。不生不滅。不增不減。不變不動。不出不沒。我願乃盡。最後作佛。有一不盡。不取滅度。我此願王。廣大如法界。究竟如虗空。窮未來際。不相捨離。假使鐵輪旋頂。五熱炙身。誓不退墮。仰惟。
　　韋馱大士。哀憐護助。晝夜增長。福不障道。苦不忘修。倘我力微業重。德薄釁深。見倒情迷。反常異執。菩薩善友。亟生悲憫。開諭呵責。還得本心。十方三寶證盟攝受。
　　南無東方滅諸怖畏佛　　南無南方日月燈明佛　　南無西方覺華光佛　　南無北方發功德佛　　南無東南方除眾慼冥佛　　南無西南方無生自在佛　　南無西北方大通王佛　　南無東北方空離垢心佛　　南無下方同像空無佛　　南無上方琉璃藏勝佛　　南無天上龍宮他方此界三乘五教十二分九部修多羅藏戒律藏對法藏一切經典　　南無他方此界塔廟伽藍天宮龍宮夜叉鬼神宮人王宮臣庶家堂所奉佛像菩薩羅漢像真身舍利一切形像　　南無准提佛母菩薩　　南無救度佛母菩薩　　南無訶利多辟支佛　　南無婆利多辟支佛　　南無西天東土宗教歷代祖師傳經翻譯三藏法師　　南無摩訶迦囉菩薩　　南無金剛亥母菩薩　　南無穢迹金剛菩薩　　南無密迹金剛菩薩　　南無金剛手菩薩　　南無摩利支天女菩薩　　南無護法護戒護諸伽藍塔廟擁護持呪護靜護人衛護國界影響權化諸天八部善神菩薩　　南無三洲感應韋馱菩薩　　自歸依佛當願眾生體解大道發無上心　　自歸依法當願眾生深入經藏智慧如海　　自歸依僧當願眾生統理大眾一切無礙
　　禮懺眾等再將功德。分施各人先亡祖禰父母六親九族師友。乘此良因。在善道者增長天福。處惡趣者解脫苦輪。銷復六根。止息三報。觀罪性空。照無明惑。各悟本性。彌陀俱生。唯心淨土。見佛聞法。逮無生忍。散週沙界有情。齊成佛道。在會善信歡喜奉行。展轉勸導親友知識。改過遷善。人人悔悟。各於半月半月。修崇道場。繼續懺法。廣化有緣。同圓種智。虗空有盡。懺願無盡。至心頂禮三寶。

　　依楞嚴究竟事懺卷下(終)(禮佛六進計一百五十拜)
　　下卷繳懺意

　　向上參究理懺決透疑。關根塵識業已銷除。現生後報俱清淨。地獄粉碎。業海枯乾。刀山劍樹作香林。鑊湯罏炭為池沼。阿旁生善道。刑措何施。獄主坐蓮臺。畫地不入。轉識情而成智境。變濁惡而化淨方。俱霑十地光明。同聽天皷說法。鬼道絕饑渴。畜類免戕吞。盡此一報之微形。咸悟三乘之妙理。愧恧自責。悔禍內慙。放捨前世怨家。種植未來道果。今則禮懺眾信并及有情等行難行之善。事懺難懺之惡。條服甘露之妙樂。入不死之壽邦。十障二十二愚應念銷落。刷結八十一使即時併除。人法悉空。斷常斯遣。二邊刷盪。慧日當天。三漏陶鎔。智鋒出匣。現前無少物。寂照一如。當下出言詮。是非雙泯。七處徵心。心已徹。八還辨見。見惟精。轉物即同如來。歇狂便登正覺。因緣自然皆戲論。合和離即示真常。無狀忽生。世界有愛。遂為眾生。斷殺盜婬。絕業果色。五濁澄靜。十界混融。一解六亡。而圓通自在。三義四律。而秘密總持。從前輕重罪障。未及懺悔者。如湯消雪。末世破戒棄殘。一聞法音者。如風吹沙。十二類盡入涅槃。五十種皆為護法。惡星凶煞。年歲巡官。保綏懺法。助佑善人。梵王天帝。金剛藥叉。默相(國)朝。陰翊(王)度。當道官員。超遷優擢。在會僧俗。福集身安。又為從來信為檀越施財。所以施命受供。實乃受恩。伐為懺罪。報答又酬。天地覆載。日月照臨。祖師傳譯。父母生鞠。先聖先賢播種五穀。設立房室。製作衣服。修置器用。種種資生之具。利益後代之恩。培植生成。統為禮懺報德。初機僧行不修戒簡。不閱律文。安知持犯之條。罔識昇墮之目。因循遷就。看面隨時。將常住信施財物。私竊公漁。明典暗賣。結納勢要。滋潤俗親。果報至重。即食彼人糞之蟲。尚墮地獄。況受彼人物之輩。厥罰可知。咸為懺悔。又眾生悖戾。恩地修怨。傾陷親友。毀詈師尊。縱逭王章。終遭鬼戮。并為懺謝。水乳和同。一切俱淨。今茲道場所在穢汙。陳設荒疎。對越之際。忽心思外緣。諷誦之間。乃意牽別事。禮拜欠恭。身衣弗潔。庖厨未淨。走使不虔。所有乖張。悉求懺悔。凡心未兆。聖智先通。
　　普賢王菩薩摩訶薩

　　修次依楞嚴了義究竟事懺跋語

　　懺法度世。仗以滅罪生善。繇來尚矣。而華嚴懺。卷帙富愽。彌月方竟。不甚傳布。法華懺。金光明懺。南中人目所未覩。今之流通者。梁法雲僧祐諸師。以齊竟陵文宣王子良夢感所撰。淨住子二十卷。節為十卷。即梁皇懺也。南宋孝宗之世。左街僧錄若訥。摭取佛名經十五卷之文。為水懺三卷。觀夫兩懺。詳略雖殊。理無不該。事無不盡。無所容置喙矣。然人心輕佻。於祭祀之誠。肅敬難久。今梁懺竭蹶四日。以屬倦怠。中下之家以費鉅阻辦。而水懺一日有拜三部者。似乎繁簡未中。釋禪既獲退居牟尼山。止觀之際。覺其根塵之宿業偏重。思欲湔洗。乃依楞嚴經。修次懺法二卷四百餘拜。終日可畢持以澡雪罪垢。楷磨靈臺。不敢輙以示人。已而幡然曰。此豈一人之私願乎。遂聽徒屬抄寫。夫有可廢之人。無可廢之言。誠能不賤近貴耳。試熏修之。未必不為淨土禪悟之助因也。苟不當意置之也可。

　　懺終梵讚

　　楞嚴懺。慧日正當中。究竟堅固事無窮。六根虗妄罪俱空。毫光示現紫金。容解心。結悟心。宗法法盡。圓通。
　　楞嚴懺悔。十習六交根塵虗妄罪俱銷。寶所信非遙。淨土名標。彈指即能超。
　　南無普懺罪菩薩摩訶薩

　　直音
悛
　　(佺)。

躐
　　(列)。

驟
　　(奏)。

索
　　(色)。

嚮
　　(向用)。

鱍
　　(鉢)。

攪
　　(狡)。

睚眦
　　(愛寨)。

轇轕
　　(交割)。

顰
　　(貧)。

蹙
　　(促)。

瀛
　　(銀)。

渤
　　(孛)。

糲
　　(辢)。

羶
　　(山)。

乩
　　(稽)。

儓
　　(臺)。

獦
　　(歇)。

禪位
　　(上善)。

鬻
　　(育)。

羸
　　(雷)。

攣
　　(鑾)。

跛
　　(波上聲)。

菅
　　(間)。

蓏
　　(裸)。

恧
　　(農入聲)。

溷
　　(混)。

絫
　　(累同)。

囂
　　(梟)。

滌
　　(狄)。

稊
　　(提)。

蠡
　　(禮)。

噍
　　(醮)。

楫
　　(節)。

矚
　　(竹)。

繄
　　(意)。

濯
　　(卓)。

蘧
　　(渠)。

酷
　　(哭)。

嗾
　　(湊)。

暍
　　(謁)。

鏖
　　(敖)。

憊
　　(拜)。

盻
　　(判)。

村
　　(村用)。

塪
　　(坎)。

靚
　　(淨)。

蒨
　　(茜)。

遏
　　(阿)。

蝤
　　(酋)。

蠐
　　(齊)。

蛻
　　(退)。

蛤
　　(古沓切)。

蜃
　　(瞬)。

暈
　　(運)。

玦
　　(决)。

燐
　　(林)。

顓
　　(專)。

騃
　　(岩)。

璅蛣
　　(早吉)。

[虫*營]矴
　　(營丁)。

蠮螉
　　(噎翁)。

腊
　　(昔)。

戢
　　(怎入聲)。

鬥
　　(豆)。

殂
　　(芻)。

擻
　　(叟)。

潬
　　(旦)。

蝡
　　(軟)。

斫
　　(斫)。

[巾*(恙-心+皿)]傞
　　(渴蹉)。

崦壜
　　(弇曇)。

魄
　　(堆上聲)。

研
　　(年)。

煠
　　(扎)。

鉞
　　(月)。

酖
　　(正)。

礰
　　(力)。

磑
　　(外)。

捺
　　(衲)。

[打-丁+聿]
　　(六)。

迸
　　(蚌崩去聲)。

愗
　　(貿)。

綻
　　(站)。

矟
　　(朔)。

撞
　　(壯)。

剚
　　(事)。

射
　　(石)。

鉗
　　(虔)。

剮
　　(寡)。

懾
　　(業)。

襍
　　(匣)。

[嶭/示]
　　(業)。

魃
　　(薄)。

[魅-未+雷]
　　(林)。

鯷
　　(提)。

能
　　(奴來切)。

[角*玄]
　　(袞)。

[魅-未+分]
　　(謎)。

[魅-未+苗]
　　(苗)。

祟
　　(歲)。

[山*(〦/(坐-土+十))]
　　(崔)。

委蛇
　　(下儀)。

[袖-由+幾]
　　(機)。

砧
　　(珍)。

麕
　　(君)。

鷂
　　(要)。

佷
　　(恒上聲)。

綮
　　(頃慶二音)。

樗
　　(上平聲)。

踶
　　(提)。

尸解
　　(下假)。

嗇
　　(色)。

瀣
　　(戒)。

[娟-口+日]
　　(妹物冐三音今從妹)。

儕
　　(柴)。

褫
　　(耻)。

謐
　　(密)。