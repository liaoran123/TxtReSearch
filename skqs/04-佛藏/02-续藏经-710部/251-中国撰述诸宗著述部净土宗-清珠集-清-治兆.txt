續藏經   清珠集
　清 治兆輯
 清珠集序

　　執塗之人。而問之曰。儒與佛異乎。曰異也。柳子有言。浮圖之說。推離還源。合於生而靜者。以為不背孔子大鑒之道。終始性善。不假耘鋤者。以為不背孟子。然則瞿曇氏之真詮秘諦。未始不與儒家相契。其持身之嚴。任道之篤。殆亦儒門律師也。拈花微笑宗風邈矣。一棒一喝禪旨晦矣。於是依言語立文字。而千七百公案。作隨方媲儗。對人演說。意愈勤而法愈離。駸駸至于淨業道微。魔外交作。誠空門之陽九也。釋治兆。竪幢於淨願之社。結夏三十年。同志緇素。勉思彙征。禪悅之暇。耽賾內典。會稡諸家。摘抉單傳密付之義。彙為一書。書成走白足。請敘於余。余儒者徒也。不嫺釋氏家言。將何以覷破是卷之有足警惺於大小修行人哉。祇見其言簡而意賅。旨精而包廣。未必別具手眼。已自洞見骨髓。由蹊徑而造堂室。蓮燈指路。寶筏登岸。恍然若參猊座而聆潮音。不其大歡喜歟。噫賢劫淪而象教替。未嘗聞有啟扄鐍而數珍寶如治兆者焉。治兆持身嚴。而信道篤。自托於觚墨之間。集古德不傳之秘。欲化度一切眾生。則此心良亦苦矣。
　　庚午仲秋綺樹樓主人少荷居士趙成夏敘



　　夫清珠者玻瓈也。此珠投於濁水。則渾濁盡去。徹底澄湛。置之泥淖。則湧出泥上。卓然獨存。且珠體雖極瑩澈。然萬象森羅無照無染。惟將二珠相照。則光彩交暎。輝天鑑地。無量壽如來普光明智亦復如是。此智照處。貪嗔煩惱當下氷消。邪魔外道自然降伏。所過所存盡化同體。圓融法界。佛佛互現。普光明智亘古亘今。常寂常照。無有邊際。無有窮盡。又如許多雨滴落於大海。皆為一味海水。一切眾生念佛之念亦復如是。百千萬念皆是真如法界普光明智。乃知此念佛法門最上頓宗。一超直入佛智勝行。豈不快哉。現世以忠孝敬順為基本。慈憐惻隱為當行。時時念念。以彌陀普光明智照之。則無一事非真如。無一相非佛智也。今有信士數十人。同願發心。結社念佛。將幻空上人所輯清珠集。刊印流布。欲與法界含識。同圓種智。可謂淤泥蓮華。居塵出塵。甚為希有。若能淨念相繼。一心不亂。思專想寂。能所兩忘。則究竟此念。直入於彌陀法性真如海。同遊於毗盧遮那華藏剎。盡未來際。度脫眾生。無量無邊。是以隨喜。樂為之序。
　　歲上章敦牂端陽日法幢山人虗舟堂德真和南謹書

 自序

　　經曰。人於自衣。繫如意珠。不自覺知。窮露他方。忽有智者。指示其珠。所願從心。致大饒富。方悟神珠非從外得也。乃知人人分上。各有一顆無價寶珠。玲瓏瑩澈。常放大光明。故古頌云。般若靈珠妙難測。法性海中親認得。此珠非大亦非小。晝夜光明皆悉照。此之謂也。至若龍女獻珠。受記莂也。罔象索珠。得無心也。魚目作珠。認賊為子也。買櫝還珠。迷妄失真也。又有摩尼珠。帝網珠。髻明珠。在掌珠。種種之珠。無非發明此心珠也。故永嘉解珠。丹霞翫珠。關南獲珠。韶山鍊珠。先德之汲汲於此珠者。良有以也。余方節錄諸家淨土要語。以清珠名集。盖取諸清珠。下於濁水。水不得不清淨。念投於散心。心不得不一之意也。淨願社友欲付剞劂。庸廣同志。仍為社中規約。證珠以弁卷。噫吾人既到寶所。必須探驪龍握靈蛇。豈可徒手空回乎。若能認得此衣底本有之珠。則定不暇為他人數寶。更何有於此集。然畢竟那珠在甚麼處。咄。萬古碧潭空界月。再三撈漉始應知。
　　同治九年庚午余月浴佛日雪嶽沙門幻空治兆書于普光寺之樂西觀

　　凡例

　　淨土之書。汗牛充棟。而是集節錄諸家。盡祛繁冗。披沙揀金。將以一句半偈。警惺行人。且不敢以己意妄自參入也。　　各則不錄何人說某書出者。譬如集腋成裘。貴無縫痕。儼成一家語。欲使覽者啟信篤修而已。且備載引用書目。博雅之人。自應默會出處矣。　　往生方便有二門。一曰觀想。二曰持名。是集專主持名。而略觀想者。眾生心麤。觀難成就。且此土根機持名甚易。有願必生故耳。　　抄選各家。如集眾醫。經驗良方。頗有重複。而無倫次。然務在自覺覺他。則不妨諄諭之至於再三也。　　專說淨土而簡禪宗。盖取有禪無淨。十人九錯。有淨無禪。萬修萬去之意。然方便多門。歸元無二。則禪淨何嘗分岐。唯參念到源。始知其不差毫釐。　　是集無分類。中有警策啟信修行發願飭終功德持戒勸孝正辨引喻等門。而始於自己佛。以無不是佛終焉。欲使覽者。頓悟自性佛。即證無生忍。　　自顧寡陋。搜閱未博。所輯幾則未免漏萬。若隨見續錄。以俟後之同社諸賢云爾。

　　引用書目

　　淨土十疑論(智者)　　念佛三昧寶王論(飛錫)　　往生論(道安)　　羣疑論(懷感)　　安樂集(道綽)　　淨土慈悲集(慈愍)　　萬善同歸集(永明)　　往生淨土懺願儀(慈雲)　　直指淨土決疑集(王古)　　寶珠集(同上)　　龍舒淨土文(王虛中)　　歸元直指集(宗本)　　淨土或問(天如)　　三時繫念儀範(明本)　　淨土立教志(志磐)　　寂照集　　白蓮集　　蓮宗寶鑑(普度)　　念佛直指集(妙叶)　　念佛鏡(道鏡)　　雲棲法彙(袾宏)　　淨土指歸集(大佑)　　慈恩通讚(窺基)　　西方合論(袁宏道)　　樂邦文類(宗曉)　　淨土晨鍾(周克復)　　故鄉消息(丁明登)　　蓮漏清音(蓮侶)　　淨土自信錄(王闐)　　禪念彌陀道場懺法(王子成)　　蓮華世界書(唐宜之)　　淨土法語(無盡)　　夢遊集(德清)　　淨信堂集(智旭)　　淨土生無生論(傳燈)　　佛頂珠(石成金)　　西方公據(慶廉)

　　目錄

　　自己佛　　秘密法門　　直下承當　　玄妙簡易　　六度萬行　　一乘正因　　真空　　正知見　　有求即得　　貴賤　　一蹉百蹉　　醉夢　　活計　　竪橫　　覓安下處　　性情　　知苦出苦　　轉變是我　　糊塗　　隨業　　好漢　　生自心中　　實無去來　　無階級　　大德大福　　酬宿報　　法身　　一局　　秋草冬蟬　　無著　　恍如一夢　　遭他累　　以小易大　　險身　　仔細看　　努力　　警老　　丟得下　　戒病　　非是我　　憂喜得失　　帶不去　　決志　　鉤鎻連環　　撥置萬事　　無常信　　修行及早　　天性相關　　十種信　　須彌山　　三通　　回向　　信定得　　只從今時　　深思諦信　　蜎蝡　　招安為民　　拘於所見　　無効　　自欺慢棄　　功德　　法中王　　只此一念　　作得主　　自己命根　　真境　　張三李四　　放下　　自成一片　　趨向　　綿密　　喚醒　　真念　　初心　　瀾翻潮湧　　喃喃　　恭敬心　　五敬　　都攝六根　　剋期成就　　靜做動鍊　　專修　　晨夕課　　十念　　心息相依　　當念往生　　參念　　研究　　直捷　　心花燦發　　一相三昧　　精明　　日觀　　白毫　　觀想　　見諸瑞相　　愚不可能　　著力　　最初一步　　真實修行　　不容放過　　三得　　正好　　百工四民　　正行　　密憶　　菩提心　　三心　　解脫　　雨淋頭　　常永貞固　　一境一心　　聞見　　回嗔作喜　　渡河筏　　靜之至　　願王　　直入無為　　迴向偈　　滿願　　至誠　　金剛幢　　氣類交接　　必蒙接引　　竟有生處　　永無退轉　　千年調　　好消息　　離心無體　　全現　　稱意之事　　鳴磬　　平等　　指南車　　歸故鄉　　瑞應非一　　護身符　　三疑　　四關　　七分得一　　不得念　　預修　　賊去關門　　[穀-禾+牛]牛乳頃　　苦樂相比　　無非是善　　取驗　　遠魔　　七勝　　高聲念　　勸修福報　　禮佛　　不修十失　　十種功德　　淨土十勝　　往生十易　　眾戒清淨　　瓔珞珠　　悟情　　怨親　　杳冥　　七不得　　放生　　戒殺　　食色相因　　體恒自如　　一絲可繫　　要斷根株　　出世間孝　　助親西行　　報恩　　普度　　眾善相資　　行無瘡疣　　十心　　四料簡　　去備　　當學此法　　三股繩　　較量　　出家　　摩頭　　醫王　　六根　　用境　　除我相　　心空理寂　　心滅性現　　業性空　　萬牛莫挽　　堅持　　獨當　　瀟洒快活　　養生忘死　　五惑　　自甘塗炭　　邪見　　貢高　　阿伽陀　　防死　　許多榜樣　　笑哭　　少善難生　　蠟印印泥　　百斤金　　驗生　　生死二苦　　十難　　情想飛墜　　善因惡果　　得意忘言　　形骸得失　　二天人　　小因果　　資生助道　　無苦　　寂用無礙　　離妄即真　　迷悟　　無不是佛　　(附)結社文　　發願文　　募緣疏　　戒懺疏

　　 

　　清珠集

　　　　古靈山普光寺淨願社主釋幻空堂　治兆　輯

　　自己佛

　　三世諸佛。盡在自己身中。因氣習所昧。境物所轉。便自迷了。若於心無心。便是過去佛。寂然不動。便是未來佛。隨機應物。便是現在佛。清淨無染。便是離垢佛。出入無礙。便是神通佛。到處優游。便是自在佛。一心不昧。便是光明佛。道念堅固。便是不壞佛。廣大慈悲。便是彌陀佛。且今人見十方諸佛。便作奇特想。於自己便作下劣想。不知諸佛只是本分的凡夫。凡夫只是不本分的諸佛。分內珍寶。掉頭不顧。分外艱苦。甘自承當。可憐可憫。

　　秘密法門

　　古人教親近明師。求善知識。而善知識實無口傳心授秘密法門。只替人解黏去縛。便是秘密。今但執持名號。一心不亂。此八箇字即是解黏去縛秘密法門。莫更他求。

　　直下承當

　　八萬四千法門。總不如一句佛。一千七百公案。亦不如一句佛。何則。惟此一門。有頓有漸。有理有迹。上根智人。直下承當。見性成佛。中下之流。未能頓超者。仗彼佛力。皆得往生。是如此門勝過一切。

　　玄妙簡易

　　此道至玄至妙。亦復至簡至易。以簡易故。高明者忽焉。夫生死不離一念。乃至世出世間萬法。皆不離一念。今即以此念念佛。何等切近精實。若覷破此念起處。即是自性彌陀。即是祖師西來意。乘此念力。往生淨土。且橫截生死。不受輪回。即證無生法忍。

　　六度萬行

　　一句佛該羅八教。圓攝五宗。三藏十二部極則教理。千七百公案向上機關。三千威儀。八萬細行。三聚淨戒都在裏許。真能念佛。放下身心世界。即大布施。不復起貪嗔癡。即大持戒。不計人我是非。即大忍辱。不稍間斷夾雜。即大精進。不為他岐所惑。即大智慧。不復妄想馳逐。即大禪定。

　　一乘正因

　　念佛者。惟求一乘佛果為期。不於餘乘妄有希冀。發如是心。乃修淨土。是謂正因。苟為不然。雖勤念佛。因地不真。果招迃曲。

　　真空

　　前事過去空。今事眼前空。未來決定空。一切世緣佳者。如彩雲簇艶。惡者。如濁霧迷空。今人於順意則生留戀。拂意則起憎嫌。徒增黑業。實相安在。惟時時以空觀照之不可執。而為有自障吾心。經云。無我相。人相。眾生相。壽者相。此之謂般若真空。出世喫緊第一著也。

　　正知見

　　修淨業人。期生淨土。雖由煉行而得。若不遇正知見人。說法開導。則不得其要旨。而或墮於邪倒。錯路修行。不可不謹。譬如畊稼農夫加功。扶疎益寡。時澤一降。華果敷榮。輪翼雙運。目足更資。則無盲跛之失。大抵道俗念佛多不明理。或被執空之人。橫生譏謗。則心生疑惑。遂致退失。由不聞法故也。

　　有求即得

　　外身雖見而原無。譬如水上之泡。乍起還滅。內身不見而原有。譬如木中之火。有求即得。此等明確學人尚然。不知木中之火。求之如何。一心正念。

　　貴賤

　　如云此是金玉。此是砂石。雖三尺孺子。亦必棄石而求金。不勸而自取。盖因識其貴賤。行者亦爾。既明識此土是苦。彼土是樂。此是生死沉溺。彼是自在解脫。亦必捨穢求淨。自然念念不住。心心不息。如救頭然。聞教便行。

　　一蹉百蹉

　　古人云。今生若不修。一蹉是百蹉。一之至百。何蹉之多。直至於是。經言。離惡道得人身難。得人身逢佛法難。然而逢念佛法門。信受為尤難。如經所說。蟻子自七佛以來。未脫蟻身。安知何日得人身。又何日逢佛法。何日逢念佛法門。而信受也。何止百蹉。盖千蹉萬蹉而無窮也。傷哉。

　　醉夢

　　世人大約富貴貧賤二種。貧賤者固朝忙夕忙。以營衣食。富貴者。亦朝忙夕忙。以享欲樂。受用不同。其忙一也。忙至死而後已。而心未已也。齎此心以往。而復生而復忙而復死。死生生死。昏昏蒙蒙。如醉如夢。經百千劫。曾無了期。惟生淨土。朗然獨醒。

　　活計

　　此身蠢然一死物。其內潑潑地者為活物。莫於死物上作活計。宜於活物上作活計。凡貪外物。種種以奉其身者。皆是死物上作活計也。世人雖未能免此。當於營生奉身之中。挪頃刻之暇。迴光自照。以留心於淨土。乃活物上作活計也。

　　竪橫

　　餘門學道。名竪出三界。念佛往生。名橫出三界。如蟲在竹。竪則歷節難通。橫則一時透脫。最為直捷。最為奇勝。故云。生死海中。念佛第一。人生百歲。不聞此言。不如孩童而得聞。讀書萬卷。不聞此言。不如愚人而得聞。已聞矣。又有信與不信。既信矣。或修或不修。即修矣。或專或不專。斯皆前世之業障。故大心眾生。獨能奮然以了生死。

　　覓安下處

　　譬如人入大城中。必先覓安下處。却出幹事。抵暮昏黑。則有投宿之地。先覓安下處者。修淨土之謂也。抵暮昏黑者。大限到來之謂也。有投宿之地者。生蓮華中。不落惡趣之謂也。

　　性情

　　知識是情。虗靈是性。虗靈能生知識。知識能迷虗靈。凡夫都把知識。迷了虗靈。所以隨知識生而復死。若能一心念佛。知識淨盡。虗靈透露。與太虗同體。自離生死。是即無生。是即淨土。是即極樂。

　　知苦出苦

　　欲入此門。先須知苦。既知苦已。須求出苦。一切眾生以苦為樂。不思此身自無量劫來暫在人天。驚同閃電。俄而銅柱鐵床。魂遊地獄。俄而毛羣羽族。血染刀砧。皆由業識所牽。如牛拽磨。輪轉無窮。即今暫得此身。老衰病死。疾于呼吸。惡露不淨。無異臭屍。若不發決定心。起精進行。何由出離。

　　轉變是我

　　佛身湛然常寂。無有去來。眾生識心。託佛本願功德勝力。自心變化。有來有去。是知淨業純熟。自覩佛身。惡果將成。心現地獄。如福德勝者。執礫成金。業貧之人。變金成礫。轉變是我。金礫何關。

　　糊塗

　　世人念佛不真切。只是把生死二字看得。輕忽一生。忙忙碌碌。將性命撇在虗空。與己全無干涉。即或當場。嗟嘆片時。毛骨悚然。過後仍前醉夢。屠赤水云。世智紛紛。名利場中。伶俐識神擾擾。死生路上糊塗。哀哉。誰曉四大非堅。無常甚速。三途八難。最辛極苦。肯去要緊。真切念佛。百中希有一二也。

　　隨業

　　世間晝必有夜。寒必有暑。人所共知。若生必有死。人乃諱之。不肯說出。何太癡也。盖以神之來。託於此形。謂之生。以神之去。離於此形。謂之死。是神者我也。形者我所舍也。我有去來。故舍有成壞。且神何自來哉。隨業緣而來。神何自去哉。隨業緣而去。自無始以來。投胎易殼。不得久留於一所。盖以吾所造之業非久。而不盡者。故神之舍於業也。業盡則形壞。形壞則神無所舍。又隨吾今世所造之業而往矣。然則吾所往處。可不預計哉。如人造宅必居。設饌乃享。故作如是業。必受如是之報。現修業淨。決定往生。更何疑哉。

　　好漢

　　遍觀世間人。其知名當世者。亦是千百輩中好漢。然却都將此世界。認做是我常住不去的世界。由明眼視之。色色過影。一彈指間。便去了許多。正如木偶登場。暫時呼笑。被造物者將那線索。提掛壁柱頭上。嗟乎此圍木中間。尺五地方。豈是汝住頭之地乎。若能發願往生。清泰國中。住不退轉。證無生忍。乃名好漢。

　　生自心中

　　夫十方虗空。無量無邊心量。都能包攝恒沙世界。無量無數我心。一一周徧。如此看來。十萬億國。在我心中。其實甚近。何遠之有。命終生時。生在自己心中。其實甚易。何難之有。但使眾生淨土業成。臨終在定之心。即是淨土受生之心。動念則一彈指頃。即得往生。

　　實無去來

　　大願聖人。從淨土來。來實無來。深心凡夫往淨土去。去實無去。彼不來此。此不往彼。而其聖凡會遇。兩得交際者何耶。彌陀光明如淨滿月。徧照十方。水清而靜。則月現全體。月非取水而遽來。水濁而動。則月無定光。月非捨水遽去。在水則有清濁動靜。在月則無取捨去來。

　　無階級

　　一念精進。業化為因。一念退歉。緣化為業。火坑蓮臺倐忽一轉念時。故彌陀恒與六道眾生。有地位而無階級。

　　大德大福

　　今人輕視西方。不肯念佛。是不知生西方。乃是大德大福大智慧大聖賢的句。當轉娑婆成淨土。不同小可因緣。汝但看此城中。一日一夜死却多少人。不要說生西方即生天。千百人中尚無一箇。其有自負修行者。祇是不失人身而已。

　　酬宿報

　　三界火宅。業繫受身。壽命短長。皆酬宿報。前世有十年分。今世受用十年。前世有二十年分。今世受用二十年。人生百歲。七十者稀。大限到來。還他一死。只如功名富貴之家。財寶如山。妻妾滿室。日夜歡樂。他豈不要長生在世。爭柰前程有限。暗裏相催。符到奉行。閻羅老子不順人情。無常鬼王有何面目。且據諸人眼裏親見。耳裏親聞。前街後巷。親情眷屬。朋友兄弟。強壯後生。死却多少了也。古人云。莫待老來方學道。孤墳盡是少年人。

　　法身

　　世人不知本性法身。而認此四大假身為真如。百千澄清大海水不認。而認海中一浮漚泡沫。以為海也。於是因此假身。造種種罪業。宮室求高廣。以居此身。衣服求羅綺。以華此身。飲食求珍美。以飽此身。車馬求輕肥。以逸此身。聲色求美麗。以娛此身。於是人我分焉。貪恡嗔喜是非榮辱生焉。一生無限罪業。悉從此起。一朝變壞彼四大。悉歸烏有。而罪業乃識神承當。如此執迷不悟。枉受輪迴。誠為可憫。若能悟其為假。暫時寄寓。粗活百年。不求稱意。不為彼而造罪。假者既悟。則真者現前。山河大地。全露法身。不執浮漚。便見大海。知此而益知淨土之當修矣。

　　一局

　　自幼至壯。老而濱死。不知為謀非昏而忘之。則畏而諱之耳。且人之畏死。又非真能畏也。當其驀焉而生。蠢焉而長。頺焉而老以死。栩栩焉。蘧蘧焉。而愛河慾海之溺人無已時。名韁利鎻之牽人無已時。一朝灰寒火傳薪換。臨了一局。誰人能免。自茲以往。滅滅生生。三界六途。如轉轆轤。跡其所為。日相尋于生死。於生死之業而不求解脫。謂之愍不畏死可也。若真能畏死。必求解脫。則舍念佛。何道之從。舍淨土。吾誰與歸。

　　秋草冬蟬

　　只看眼前寒暑催人。何異流波閃電。回首四五十年前。人物倐忽凘盡。當時苦樂誰不執迷。而秋草冬蟬形響俱化。別成一番景象。不及知矣。後之視今。猶今悲昔。迷者孟浪。悟者耽延。擾擾奔忙。那件實在。惟有亟亟性命一道可登極樂。為不虗此風中燭焰耳。古訓曰。是日已過。命亦隨減。又曰。今日又恁麼空過。未知來日何如。聞此痛切語。能不心戰毛竪。貪戀無益之虗事。消磨有限之光陰。想前追後。可歎可憫。

　　無著

　　田園屋宅。金銀財帛。夫妻子女。俱非著人物也。其著人者。乃臭肉枯骨之堆垛耳。有此堆垛。引起認堆垛之妄念。無端便生執著。便道臭肉是我。枯骨是我。妻拏是我。田宅金帛是我。嗟乎一何癡愚也。若是明達的人。識得世間。總沒要緊。處處無著。西方有佛國名極樂。念念不忘。從今相約。骨肉散時。恰用得著。

　　恍如一夢

　　人生時父母妻子屋宅田園牛羊車馬。以至臺凳器皿衣服帶索等物。不問大小。或祖父以傳於己。或自己營造而得。或子孫或他人為己緝累而得。色色無非己物。且如窗紙雖微。被人扯破。猶有怒心。一針雖微。被人將去。猶有吝心。倉庫既盈。心猶未足。金帛已多。營猶未止。舉眼動步。無非愛著。一宿在外。已念其家。一僕未歸。已憂其失。種種事務無非掛懷。一朝大限到來。盡皆拋去。雖我此身。猶是棄物。況身外者乎。靜言思之。恍如一夢。古偈云。一日無常到。方知夢裏人。萬般將不去。唯有業隨身。

　　遭他累

　　就是身上。被人掐了一把。臉上彼人唾了一口。原非大事。不知不覺。就發出許多暴怒來。必至報復而後已。又於身上。或生一瘡一癤。或發一癬一斑。本不害事。心裏也不快活。必至平愈而後已。又或蚊虱蛟了一口。針芒刺了一下。泥垢灰塵污了一些。心裏也不歡喜。及至無常到來。眼光一閉。任人把這身子。火燒土埋。狗咬蟻吃。都不能管這樣虗假。如何徒遭他累。退却信心。不肯念佛。

　　以小易大

　　從來三界生死輪迴。比于牢獄。然則但未出生死。皆三界獄中囚也。囚有三種。其一自謂決無生理。聊于此中。苟圖安逸。一朝劊子手到。觳觫就斃。其一自負千金之子。不惜金錢。打點營生。而情非決定。一面且偷遊釜之娛。倘再生路絕亦道盡。甘心而已。別有負性崛強之夫。不耐束縛。伺守者少間。掙斷枷鎻。一往無前。似此決烈。彼安肯于未死前。偷享餘生。或出不出。情懸兩可哉。噫我輩在三界獄中。歲歲可死。月月可死。日日刻刻可死。賤死貴亦死。老死少亦死。惡人死好人亦死。不序爵。不序德。不序齒。一息不來。便分今古。然罪人入獄。時刻求出。以知棘墻之外。更有許大安樂世界故也。今眾生以煩惱為家宅。以生死為園囿。不知三界法場之外。各各自有家鄉樂地。諸佛憫此。為分別淨穢。指以脫歸路程。往來獄門。為治道途。長伺獄外。修飭旅舘。如是之恩。何身可報。眾生癡迷。反戀此毛頭許事。以小易大。死而不悟。哀哉。

　　險身

　　獨子人謂險。子多置姬媵廣嗣。何不念身一而已。非險身乎。世多知子之險。而忘身之險。七篇時文。幾級官位。數箱金帛。一區宅子。數畝田園。幾個嬌妻美妾。一場沒正經沒要緊。閒是閒非。人人被他汩沒一生。個個打不出這般窠臼。虗碌碌忙迫一場。蚤已謝世。吁可悲也已。古人云。使吾却十年亦可少集事。奈何天地間日無再中理。又云。狂謀迂算百不就。惟有霜鬂來如期。如今休去便休去。若覓了時無了時。皆至言也。胡不猛省一心正念乎。

　　仔細看

　　古人云。我見他人死。我心熱如火。不是熱他人。看看又到我。又云。雀啄鴉餐皮肉盡。風吹日炙髑髏乾。目前試問傍觀者。自把形駭仔細看。他人身子如此虗假。就是爾的榜樣可見。爾的身子須不是生鐵鑄成。又不曾吃過長生仙藥。怎能逃得無常。說起便怕。何不一心念佛求生淨土。

　　努力

　　世人修行淨業。勿得言。我今忙迫。且待閒暇。我今貧乏。且待富足。我今少壯。且待暮年。若己分定常忙。分定貧乏。分定夭折。即於淨業無緣耶。忽爾喪亡。雖悔何及。是故即今宗健。努力修之。

　　警老

　　佛言。人命無常。促於呼吸。少年亦爾。何況老乎。目暗耳聾。髮白面皺。背傴腰曲。骨痛筋攣。步履龍鍾。精神昏塞。譬如夕陽西照。光景須臾。衰草迎秋。凋零頃刻。何不猛省無常。戰競惕勵。諦思淨土。決志往生。

　　丟得下

　　無常迅速。老少無別。少年猶處未定之天。若老年人。定然光景無多矣。須把身世事。處分了當。任他大限朝暮到。撒手便行。無所繫累。此晚景大要緊處。修淨土人。尤不可忽。每見人到屬纊時。都有幾件做不完的句。當能於每日到上床時。都有丟得下的意思方好。但己事不辦。說丟得下也難。

　　戒病

　　當觀此身。四大不調。百骸欲散。飲食漸減。醫藥無靈。便利床敷。呻吟枕席。譬諸魚遊釜中。倐忽焦糜。燈在風前。剎那熄滅。此身不久。前路茫茫。未知所往。何不猛省。放下萬緣。一心念佛。

　　非是我

　　盛夏暑月。肥胖壯漢。忽於黃昏之際。得個急病死却。到半夜時候就覺。臭穢逼人。近傍不得。急急用棺材。盛了等不得。到天明。擡去出埋。不容停留。以此看來。昨日晚間。猶是一個健漢。今日早起。就是一副臭屍。一堆墳土。未知他一個識神。又向何處。淨土偈云。皮包血肉骨纏筋。顛倒凡夫認作身。到死始知非是我。從前金玉付他人。

　　憂喜得失

　　今有貿易者。一錢而得兩錢之息。行路者。一日而及兩日之程。則心自喜。反是則必憂。是以外物小有得失。而憂喜也。以吾之光陰有限。汩沒過時。其失大矣。而不以為憂。以淨土之緣難遇。幸而知之。其得大矣。而不以為喜。何不思之甚也。

　　帶不去

　　家產財物。在眼明脚健之時。經營計較。慳吝守護。將謂百千萬年得他受用。誰知都是虗假。不要說別的大事。就是失去一文錢。折了一隻筯。打破一個碗碟。甚至於椅卓安置稍斜。是極小的事。胸中也不快活。又如窮人乞化一錢一粒。心裏也不歡喜。及至一口氣。呼吸不來。兩足直硬。時候雖有萬貫家財。遺與別人享用。一些兒帶不去。何用抵死慳貪。

　　決志

　　若學專修。志須決定。爾一生參禪。禪既不悟。及乎看教。教又不明。弄到如今。念頭未死。又要說幾句禪。又要說幾句教。又要寫幾箇字。又要做幾首詩。情掛兩頭。念分四路。祖師道。毫釐繫念。三塗業因。瞥爾情生。萬劫羈鎻。爾却志無決定。情念多端。因此多端。間斷正念。然則一念間斷之心。便是三塗羈鎻業也。又守護戒根。志不決定。或因身口念念馳求。教中道。寧以洋銅灌口。不可以破戒之口。受人飲食。寧以熱鐵纏身。不可以破戒之身。受人衣服。況因諸戒不嚴。邪心妄動。間斷專修。然則一念間斷之心。便是洋銅熱鐵業也。又斷除憎愛。志不決定。每於虗名浮利。自照不破。名利屬我。便生貪愛。名利屬他。便生妬憎。古人云。貪名貪利。同趨鬼類。逐愛逐憎。同入火坑。爾却因此愛憎。間斷淨土。然則一念間斷之心。便是餓鬼火坑業也。

　　鉤鎻連環

　　世事千端。生緣萬擾。如鉤如鎻。連環不斷。心則念念不住。身則在在無休。役我升沉。障我本性。歷劫至今。曾未休息。無常遷變。不可久留。縱壽百年。不逾彈指。今日明日難保其存。忽於眼光落地。不覺剎那異生。隨其業因。受形別類。披毛戴角。著地飛空。今日見解都忘恍惚。三途六趣瓢零多劫。不知所歸。可謂大苦。若非即於目下當念。効彼先覺。猛發大心。立決定志。跳出稠林。安能行業昭著。光動人天。羣有蒙恩。諸佛護念。即不待娑婆報滿。便得往生。

　　撥置萬事

　　世間萬事。盡如夢幻影響。那一件有實效。那一件替得生死。縱爾廣造伽藍。多增常住。將謂多做好事。却犯如來。不體道本。廣造伽藍等戒。詎知有為之功。多諸過咎。天堂未就。地獄先成。生死未明。皆為苦本。眼光落地。受苦之時。方知平生所作。盡是枷上添枷。鎻上添鎻。失却人身。萬劫難復。鐵漢聞之。也須淚落。且撥置萬事。一心正念。

　　無常信

　　一老人死。見閻王。咎王不早與通信。王言。吾信數矣。汝目漸昏。一信也。汝耳漸聾。二信也。汝齒漸損。三信也。汝百體日益衰。信不知其幾也。一少年亦咎王云。吾目明耳聰齒利。百體強健。王胡不以信及我。王言。亦有信及君。君自不察耳。東隣有四五十而亡者。西隣有二三十而亡者。更有不及十歲與孩提乳哺而亡者。非信乎。良馬見鞭影而行。必俟錐入於膚者。駑駘也。何嗟及矣。

　　修行及早

　　兩脚直一品朝官做不得。兩脚直萬貫家私顧不得。兩脚直孝子順孫替不得。兩脚直嬌妻艶妾戀不得。兩脚直蓋世機謀使不得。兩脚直滿腹株璣誇不得。兩脚直美味珍饈喫不得。兩脚直高堂大廈住不得。兩脚直錦綺盈箱著不得。兩脚直寶玩滿笥携不得。兩脚直妙舞清歌享不得。兩脚直綠水青山遊不得。兩脚直造下罪業撇不得。兩脚直結下冤家解不得。兩脚直閻羅阿旁避不得。兩脚直巧言花語推不得。兩脚直人情關節用不得。兩脚直親戚勢要靠不得。兩脚直刀輪火獄免不得。兩脚直馬腹驢胎躲不得。直直直。不限時來不限日。清晨不保午時辰。日中不保申時刻。任汝功業比姬公。任汝英雄比項籍。任汝錢財過石崇。任汝文章過李白。任汝蘇秦舌萬端。任汝陳平計六出。任汝離婁公輸巧。任汝管輅君平術。任汝君王勢滔天。任汝后妃色傾國。喉嚨但有三寸氣。肩頭苦費千般力。跨街昨日逞華顏。纏棺今夕眠枯骨。北邙多少高低墳。鴟鴞夜嘯青楓泣。千載興亡蜂蟻場。百年成敗狐狸窟。丟開善念不尋思。失去人身難再覓。富貴固是夙生來。享盡亦須防算逼。摩尼百八手中提。彌陀一句心頭憶。此生不度何時度。修行及早無常迫。兒女盡是冤家債。利名盡是刀頭蜜。殺生是啖姻親肉。淫邪是飲洋銅汁。上牀別却鞋和襪。明朝來否事不測。一聲去也只索隨。求神禮佛毫無益。至親父子及夫妻。改換重來懵不識。船到瞿塘補漏遲。蹉過許多好時日。輪迴件件理分明。因果椿椿無爽忒。迷却多生說現生。癡人無數齊稱屈。頻呼苦勸不回心。除非等待兩脚直。

　　天性相關

　　諸佛眾生。同一覺源。迷悟雖殊。理常平等。故諸佛是眾生心內諸佛。眾生是諸佛心內眾生。迹此而言。則諸佛眾生心精無時而不通[淴-心+口]。但諸佛無時不欲度生。而眾生念念與之迷背。經云。一人專憶。一人專忘。若逢不逢。或見非見。子若憶母。如母憶時。母子歷生。不相違遠。若眾生心。憶佛念佛。現前當來必定見佛。去佛不遠。正由一理平等。天性相關。故得任運拔苦與樂。況無量壽佛。因中所發四十八願。誓取極樂。攝受有情眾生。但當深信憶念。數數發願。願生西方。如磁石與針任運吸取。然磁能吸鐵。而不能吸銅。譬猶佛能度有緣。而不能度無緣眾生。易感彌陀。而不易感諸佛。豈非生佛誓願相關乎。是以求生淨土者。信行願三。缺一不可。

　　十種信

　　欲了生死。修行淨業。當發十種信心。念念不忘。決生淨土。得不退轉。一信佛所說法。金口誠言。真實不虗。二信凡夫在迷。識神不滅。六趣循環不息。三信此土修行。未得道果。不免輪迴。四信未出輪迴。雖生天上。不免墮落。五信極樂世界。眾生生者。永無退轉。六信眾生發願。願生淨土。決定往生。七信一稱佛名。能滅八十億劫生死重罪。八信念佛之人。阿彌陀佛。神通光明。攝取不捨。九信念佛之人。十方世界。恒沙諸佛。同以神力。時常護念。十信既生淨土。壽命無量。一生當得無上菩提。於此十種。不能深信。生疑惑者。雖念佛而不得往生矣。

　　須彌山

　　凡修淨土人。灼然是要敵他生死。不是說了便休。當念無常迅速。時不待人。須是把做一件事始得。若半進半退。似信似疑。濟得甚事。如何出離輪迴。譬如百二十斤擔子。到臨時。自家擔荷得去。方得了事。決不在會說會道。廣化人緣上。決不在有傳有授。扭揑做作上。決不在盛設道場。多點香燭上。若是信得及。便從今日去。發大勇猛。發大精進。莫問會與不會。見性不見性。但持一句佛。如靠著一座須彌山相似。搖撼不動。專心一意。猛著精彩。誓畢此生。同登淨域。

　　三通

　　心唯信佛。佛則知之。他心通故。口唯稱佛。佛則聞之。天耳通故。身唯禮佛。佛則見之。天眼通故。信心者猶如深栽果樹。根深故風吹不動。後著果實。濟人飢渴。念佛之人。亦復如是。

　　回向

　　念佛工夫。祇貴真實信心。第一要信我是未成之佛。彌陀是已成之佛。其體無二。次信娑婆的是苦。安養的可歸。熾然欣厭。次信現前一舉一動。皆可回向西方。若不回向。雖上品善。亦不往生。若知回向。雖誤作惡行。速斷相續心。起殷重懺悔。懺悔之力亦能往生。況持戒修福。種種勝業。豈不足莊嚴淨土。只為信力不深。勝業淪于有漏。又欲捨此別商。誤之誤矣。但加真信。一切行履。更不須改也。

　　信定得

　　凡欲念佛。要起信心。若無信心。空無所獲。信念佛定生淨土。信念佛定滅諸罪。信念佛定得佛護。信念佛定得佛證。信念佛臨終定得佛來迎接。信念佛同信之人皆得往生。信念佛往生定得不退地。信念佛生淨土。定不墮三惡道。受持此法。往生淨土必矣。

　　只從今時

　　世人雖發道心。被身口眷屬家計三種所累。竟忙了一生。鬧了一生。苦惱了一生。乾弄了一生。又空過了一生。不得念佛。又因此累起無量貪嗔痴。造無量大小惡業。有志之人。只從今日今時起。知到這個身是假。這眷屬家計都是虗假。於此三種累上莫認著。莫戀著。莫貪著。要從自己胸中。發出一個信心來。山爛不改。海枯不移。無論行住坐臥。隨便一心正念。務要勇猛。再不因循。務要精進。再不懈怠。務要堅固。再不忽略。只是回光照破。痛自省發。今日也念。明日也念。時節到來。包爾見佛。包爾往生。

　　深思諦信

　　入道要門。信為第一。譬如世間盜賊時乎敗露官府。非不以極刑繩之。迨後釋免。依舊不悔。所以者何。他却信者條門路。不齎一文本錢。獲利無算。所以備受苦痛。決不退悔。今人念佛。不肯真切加功。只是不曾深思諦信此法門。不費多力。決定往生。決定見佛。

　　蜎蝡

　　阿彌陀佛。現在西方。教化無央數。天人民物。以至蜎飛蝡動之類。莫不得過度解脫者。蜎飛謂微細飛蟲也。蝡動謂微細蛆蟲也。若此者佛尚化度。況於人乎。是其所以廣度眾生。無有窮極。若人一念歸依。遂生其國。無足疑也。

　　招安為民

　　譬如銕石。雖重賴舟。船力可以渡江。一針雖輕。不賴舟船。江不可渡。盖人有重罪。仗佛力者。可生淨土。罪惡雖輕。不仗佛力亦不得生。又如平生為賊。一日招安。遂為良民。仗佛力而消罪惡者。亦復如是。又如蟣蝨萬死萬生。不能一里。若附人身。千里可至。仗佛力而生淨土者。亦復如是。更何可疑乎。

　　拘於所見

　　人驟聞淨土之景象。多不信之。無足恠也。盖拘於目前所見而已。且如陋巷糞土之居者。安知有廣廈之清淨。小器藜藿之食者。安知有食前之方丈。獘篋錙銖之蓄者。安知有天府之充溢。故處此濁世。不信有清淨佛土。所以生長於胞胎。不知彼有蓮華之化生。壽不過百年。不知彼有河沙之壽數。衣食必由於營作。不知彼有自然之衣食。快樂常雜於憂惱。不知彼有純一之快樂。然則佛之所言。不可以目前所不見而不信也。

　　無効

　　今世之人。或有修而無効者。盖彼信根淺薄。因地不真。未曾立行。先欲人知。內則自矜。外欲顯耀。使人恭敬供養。冀有所得。甚至妄言。得見淨境。或見些少異樣。及夢中善相。未識是非。先欲明說此等卑下。必為魔惑。願行退失。還隨生死苦趣。可不慎哉。

　　自欺慢棄

　　世有發三種不信心不求生。者尤可嗟惜。一曰。吾當超佛越祖。淨土不足生。二曰。處處皆淨土。西方不必生。三曰。極樂聖域。我輩凡夫不能生。夫行海無盡。普賢願見。彌陀佛國雖空。維摩常修淨土。十方如來有廣舌之讚。十方菩薩有同往之心。試自忖量。孰與諸聖。謂不足生者何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通讚。首稱十勝。智者析理。明辨十疑。彼皆上哲精進往生。謂不必生者。何其自慢哉。火車可滅。舟石不沉。現華報者莫甚於張馗十念。而超勝處入地獄者。莫速於雄俊再甦而證妙因。世人愆尤未必若此。謂不能生者。何其自棄哉。自欺自慢。自棄己靈。流入輪迴是誰之咎。

　　功德

　　彌陀本願。十方眾生。欲生我國。至心信樂。乃至十念。不果遂者。誓不成佛。十念信樂尚得往生。況復一日信樂者。況復一月一年一生信樂者耶。一念滅八十億劫生死重罪。況復十念耶。況復一日一月一年一生念佛所滅罪耶。重罪尚滅。況輕罪耶。又復校量念佛功德。比餘善根優劣之相者。經云。若人以四事極好之物。供養大千世界滿中阿羅漢辟支佛。所得福德。不如有人合掌一稱佛名百千萬分。算數譬喻所不能及。一稱佛名功德尚爾。況復十念一日一月一年一生念佛功德耶。現世安隱。眾聖守護。離諸灾厄。功德無量。

　　法中王

　　佛以大圓覺。充滿十方界。我以顛倒想。出沒生死中。云何以一念。得往生淨土。我造無始業。本從一念生。既從一念生。還從一念滅。生滅滅盡處。則我與佛同。人之念頭所係最切。如水之赴海。火之炎上。利刃之必傷。毒藥之必中。無空過者。念佛之念亦復如是。當知念力是一切法中之王。

　　只此一念

　　專意一念。持一句佛。只此一念。是我本師。即是化佛。是破地獄之猛將。是斬羣邪之寶劒。是開黑暗之明燈。是度苦海之大船。是脫生死之良方。是出三界之徑路。是本性彌陀。是達唯心淨土。但要記得者。一句佛在念。莫教失落。念念常現前。念念不離心。如是一念。分明不昧。又何必問人覓歸程乎。

　　作得主

　　念念煩惱。是生死苦根。今以一念佛。能消滅煩惱。便是佛度生死苦處。若念佛消得煩惱。便可了得生死。更無別法。若念佛念到煩惱上作得主。於睡夢中作得主。于病苦中作得主。以至臨命終時。便知去處矣。此事不難行。只是要生死心切。單單靠定一聲佛。更不別向尋思。久久純熟。自然得大安樂。得大受用。

　　自己命根

　　只將一句佛。橫在胸中。作自己命根。咬定牙關。決不放捨。乃至飲食起居。行住坐臥。此一聲佛。時時現前。若遇逆順喜怒境界。心不安時。就將者一聲佛。提起一拶。即見現前境界。當下消滅。

　　真境

　　真切念佛。須具六種念。一勇猛念。太文弱來。不得如孝子報父母深讎。縱高崖深澗。燐途虎窟。必往不怯故。一悲傷念。太灑落來。不得每一想佛。身毛皆竪。五內若裂。如憶少背之慈母。及多慧之亡兒故。一感憤念。太和平來。不得如落第孤寒。負才寂寞。每一念及。殆不欲生故。一戀慕念。太淡泊來。不得如己所深愛物。魂夢繾綣。惟恐或失故。一樂事現前踴躍歡喜念。如寒得衣飢得食故。一惡緣照面悔恨激切念。如死裏逃生故。總之心口相一。字字從肝髓中流出。方是念佛真境。

　　張三李四

　　現前能念之心。本自離過絕非。不消作意離絕。現前所念之佛。本自超情離計。何勞說妙談玄。祇貴信得。及守得穩。直下念去。或晝夜十萬。或五萬三萬。以決定不缺為準。畢此一生。誓無變改。若今日張三。明日李四。遇教下人。又思尋章摘句。遇宗門人。又思參究問答。遇持律人。又思搭衣用鉢。此則頭頭不了。帳帳不清。

　　放下

　　先將自己胸中雜亂。念頭一齊放下放到。無可放處。單單提起一句佛。歷歷分明。心中不斷。如線貫珠。又如箭筈。相拄中間。無一毫空隙。如此著力靠定。于一切處。不被境緣。牽引打失。日用動靜。不雜不亂。夢寐如一。

　　自成一片

　　若果為生死心切。念念若救頭然。只恐一失人身。百[去*九]難復。將此一聲佛咬定。定要敵過。妄想一切處。念念現前。不被妄想遮障。如此下苦切工夫。久久純熟。自然相應。不求成片。而自成一片矣。

　　趨向

　　妄念是病。念佛是藥。久病非片劑所能療。積妄非暫念所能除。其理一也。莫管他妄念紛飛。只貴在念佛精切字字分明。句句接續。極力執持。方有趨向分。

　　綿密

　　念茲在茲。心念不空過。日日時時不要放捨。綿綿密密如鷄抱卵。常教暖氣相續。即是淨念相繼。更加智照。則知淨土即是自心。此乃上智人。進修工夫。

　　喚醒

　　高聲覺太。費力默念。又易昏沉。只是綿綿密密。聲在唇齒之間。乃為金剛持然。又不可執定。若手打魚子。隨口呌喊。所以不得利益。必須句句出口入耳。聲聲喚醒自心。譬如一人濃睡一人喚云某人。則彼即醒矣。所以念佛最能攝心。

　　真念

　　高聲念。低聲念。六字念。四字念。緊念。緩念。朗念。默念。合手念。跪膝念。面佛念。朝西念。打板念。敲魚念。掐珠念。行道念。禮拜念。獨自念。同眾念。在家念。在外念。閒也念。忙也念。行也念。住也念。坐也念。臥也念。連夢中也念。纔是真念念得心酸淚下念。得火滅灰寒念。得神號鬼哭念。得天喜神歡。一聲佛振動了魔王宮殿。一聲佛粉碎了劒樹刀山。一聲佛為百劫千生消業障。一聲佛為四恩三有啟因緣。

　　初心

　　最初下手。須用念珠。記得分明。刻定課程。決定無缺。久久純熟。不念自念。然後記數亦得。不記數亦得。若初心便要說好看話。要不著相要學圓融自在。總是信不深。行不力。饒爾講得十二部經。下得千七百轉語。皆是生死岸邊事。臨命終時。決用不著。

　　瀾翻潮湧

　　新學少年。纔把一句佛。頓在心頭。閑思妄想。越覺騰沸。便謂念佛工夫。不能攝心。不知汝無量劫來生死根由。何能即斷。且萬念紛飛之際。正是做工夫時節。旋收旋散。旋散旋收。久後純熟。自然妄念不起。且汝之能覺妄念者。虧這句佛。如不念佛時。瀾翻潮湧。剎那不停者。豈能覺乎。

　　喃喃

　　如來教人念佛。正攝百千萬雜念於一念。一念猛勵。自然證佛。還思今人念佛時。一串素珠中。意起意滅。不知多少更端。則其念佛亦只口中喃喃。心上並不知有佛。彼手之於口。口之於心。尚未合一。安望凡人與佛能合而為一耶。

　　恭敬心

　　大智度論偈云。若人願作佛心。念阿彌陀。即時為現身故。我皈命禮。若人欲疾得不退轉地者。應以恭敬心。執持稱名號。若人種善根疑。則花不開。信心清淨者。花開即見佛。

　　五敬

　　恭敬修法有五。一敬有緣尊佛。行住坐臥。及便穢等。皆護西方。二敬有緣像教。設彌陀像及持其教。三敬有緣師友。恭敬親近故。四敬同學人。即同修淨業者。互相勸益故。五常敬三寶。是彼生勝緣故。如此敬修。決定往生。

　　都攝六根

　　一心正念。則六根都攝。六處皆念。如眼不取色。是眼念佛。耳不聞聲。是耳念佛。鼻不嗅香。是鼻念佛。意不念法。是意念佛。惟其都攝六根。乃得淨念相繼。不暇方便。自得心開。現前見佛。

　　剋期成就

　　行人欲剋期取證。凡治生雜務。即時屏除。但念不久。定生淨土。訶去愛欲。勤息恚癡。無始惡習。速求捨離。不為障礙。自當觀察。何習偏重。訶棄調停。取令平復。大集經明七七日。鼓音王經明十日十夜。觀經明七日。取此三等為期。晝夜六時。禮佛懺悔。不得一彈指頃。念世五欲。及接外人。語笑戲論。亦不得託事延緩。放逸睡眠。專心致志。不惜身命。定取淨業。即時成就。

　　靜做動鍊

　　行住坐臥。四威儀中。皆可用心。而坐時為勝。然始學者。先須行多坐少。若貪坐則昏不能退。無事有事皆可用心。而無事為勝。先於靜處做。後於動處鍊。

　　專修

　　身須專禮阿彌陀佛。不雜餘禮。口須專稱阿彌陀佛。不稱餘號。意須專想阿彌陀佛。不修餘觀。若專修者。十即十生。百即百生。若雜修散善回向往生者。千百人中。不得一二。今有人日禮彌陀三千拜。日課彌陀十萬聲。晝夜習坐。專想彌陀者。並有靈驗。

　　晨夕課

　　在家菩薩。奉佛持戒。逐日營辦家緣。未能一心修行。須是早起焚香。參承三寶。隨意念佛。每日黃昏亦如是禮念。以為常課。如或有幹失時。次日當自對佛懺說。此之法門。要且不妨本業。晨參夕禮之外。更能二六時中。偷那工夫。持念百千聲。志誠為功。期生淨土。

　　十念

　　在俗之人。塵務忙冗。每日清晨服飾已。面西合掌念佛。盡一口氣為一念。如是十念。但隨氣短長。氣極為度。念聲不高不低。調停得中。如此十念。連續不斷。意在。令心不散。專精為功。顯是藉氣束心。

　　心息相依

　　攝心念佛。欲成三昧。數息最要。凡坐時。先想己身在圓光中。默觀鼻端。想出入息。每一息默。念佛一聲。方便調息。不緩不急。心息相依。隨其出入。行住坐臥。皆可行之。勿令間斷。常自密持。乃至深入禪定。息念兩忘。即此身心。與虗空等。久久純熟。心眼開通。三昧忽爾現前。即是唯心淨土。

　　當念往生

　　但能一心不亂。執持名號者。不出所期。亦得生彼。何待色身報滿。然後得生。當知阿彌陀佛接引眾生。令離苦海。過彼慈親。於先劫中。已立大誓。無苦不忍。無行不臻。無願不立。無法不說。為度我故。方便百千。今正是時。目睛不瞬。垂臂待我。已歷十劫。念念不捨。甚於剖心。乃至其心激切。入生死中。遍歷三途。地獄猛火。不辭勞倦。我若迴心向佛。如子戀母。正慰所懷。則不逾當念。便得往生。何必更經十念之頃。然後得生。

　　參念

　　靜室端坐。掃除緣累。截斷情塵。瞠開兩睛。外不著境。內不住定。回光一照。內外俱寂。然後密密舉念。南無阿彌陀佛三五聲。回光自看云。見性則成佛。畢竟那箇是我本性阿彌陀。却又照覷看。只今舉底這一念。從何處起。覷破這一念。復又覷破。這覷底是誰參。良久又舉念佛。又如是覷。如是參。急切做工夫。勿令間斷。惺惺不昧。如鷄抱卵。不拘四威儀。亦如是舉。如是參。忽於行住坐臥處。聞聲見色時。豁然明悟。親見本性彌陀。內外身心一時透脫。盡大地是箇西方。萬象森羅。無非自己。靜無遺照。動不離寂。

　　研究

　　輪迴以愛欲為根本。而此愛欲百計制之。莫可除滅。雖不淨觀。正彼對治。而博地凡夫障重染深。祇見其淨。不見其不淨。觀法精微。鮮克成就。然則如之何。經云。欲生於汝意。意以思想生。今觀此想。復從何生。研之究之。又研究之不已。老鼠入牛角。當必有倒斷處。

　　直捷

　　十二時中。持一句佛。思專想寂。更能回光自看。如何是我本性。四大分離。向甚處去。常有此疑。驀然識得。便知安身立命處。即此是直捷底修行正道。

　　心花燦發

　　如剝芭蕉相似。剝一層又一層。直要剝到。無下手處。纔得打成一片。然後著衣吃飯。屙屎放尿。一動一靜。一語一默。無不是一箇阿彌陀佛。自此心花燦發。洞照十方。如杲日麗天。明鏡當臺。不越一念。頓成正覺。

　　一相三昧

　　當一心專念。夢覺不忘。不以餘業間斷。不以貪嗔等間隔。隨犯隨懺。不隔念不離念。不隔日不隔時。念念常不離佛。念念清淨圓明。即得一相三昧。

　　精明

　　寂寂治散亂。散去則生昏沉。惺惺治昏沉。昏去則生散亂。止觀雙持。昏散皆退。今只須精明念佛。念無二念曰精。念而返照曰明。精即止。明即觀。一念佛。止觀備矣。

　　日觀

　　須於靜處。屏絕外緣。正坐西向。諦觀於日。令心堅住。專想不移。日欲沒時。狀如懸皷。既見日已。開目閉目。皆令明了。現在目前。注心一境。凝然寂靜。如對明鏡。自覩面像。心若馳散。制之令還。心息住定。即得三昧。

　　白毫

　　齋戒潔己。清心靜慮。面西默坐。閉目觀想阿彌陀佛真金色身。在西方七寶池中。大蓮華上坐。其身長丈六。兩眉中間。向上有白毫一條。八稜中空右旋轉。五遭光明瑩澈。照暎金顏。次停心。注想白毫。不得妄有分毫他念。令閉眼開眼。悉皆見之。如此久久念心成熟。自然感應。見佛全身。此法為最上。

　　觀想

　　當禮佛時。觀想己身在蓮華中。恭虔作禮。佛在蓮華中。受我禮敬。當念佛時。觀想己身。在蓮華中。結跏趺坐。佛坐蓮華中。接引於我。然後一心持名專志。如是往生。品第必高。

　　見諸瑞相

　　修淨土者。凡入觀與睡時。應先起立。合掌一心。向西十稱阿彌陀佛觀音勢至清淨海眾畢。即發願言。弟子現是凡夫。罪業深重。輪迴六道。不能出離。今遇善知識。得聞彌陀功德名號。一心稱念。願生淨土。願佛哀憫垂手接引。弟子不識彌陀世尊身相光明。願佛菩薩示現身相。及國土莊嚴。說是語已。一心正念。即便入觀及睡。或於正發願時。見諸瑞相。或於觀中得見。或於睡夢得見。此法大有靈驗。

　　愚不可能

　　世人稍利根。便輕視念佛。謂是愚夫愚婦句。當彼徒見愚夫愚婦。口誦佛名。心遊千里。而不知此等是名讀佛。非念佛也。念從心心思憶而不忘。故名曰念。試以儒喻儒者。念念思憶孔子。其去孔子不亦庶幾乎。今念念思憶五欲。不以為非。而反以念佛為非。噫似此一生空過。何如作愚夫愚婦耶。而惜乎。智可能也愚不可能也。

　　著力

　　功不盡則事不臻。誠不極則物不感。況無上大菩提道。或不忘形。畢命與寢食。寒暑俱廢。豈口出耳入之學。而能脫略生死情妄於大休歇田地哉。但只行也念。坐也念。今日也念。明日也念。念到無可念處。正是著力加鞭之時。誠能如此念。不患生死情妄之不消。殞。自性彌陀之不現前。

　　最初一步

　　須於此土聲色諸境。作地獄想。作苦海想。作火宅想。於諸寶物。作苦具想。飲食衣服如膿血鐵皮想。於諸眷屬。作夜叉羅剎噉人鬼想。況復生死不住。長劫奔波。實可厭離於知識。若經卷中。聞彼佛願力。國土莊嚴。於念念中。稱彼理趣。生安隱想。生寶所想。生家業想。解脫處想。彌陀如來菩薩僧眾如慈父想。如慈母想。生接引想。生津梁想。於怖畏急難之中。稱名即應。功不唐捐。剎那便至。速來救護想。應念出離想。如是功德無量。實可忻樂。若厭離不深。娑婆業繫不脫。忻樂不切。極樂勝境難躋。行人欲生淨土。成就念佛三昧。此折攝二門。為發行最初一步也。

　　真實修行

　　夫學佛者。無取莊嚴形迹。止貴真實修行。在家居士不必定要緇衣道巾。帶髮之人。自可常服念佛。不必定要敲魚擊皷。好靜之人。自可寂嘿念佛。不必定要成羣作會。怕事之人。自可閉門念佛。不必定要入寺聽經。識字之人。自可依教念佛。千里燒香。不如安坐家堂念佛。供奉邪師。不如孝順父母念佛。廣交魔友。不如獨身清淨念佛。寄庫來生。不如見在作福念佛。許愿保禳。不如悔過自新念佛。習學外道文書。不如一字不識念佛無知。妄談禪理。不如老實持戒念佛。希求妖鬼靈通。不如正信因果念佛。以要言之。端心滅惡。如是念佛。號曰善人。攝心除散。如是念佛。號曰賢人。悟心斷惑。如是念佛。號曰聖人。

　　不容放過

　　世網中人。若是痛念無常用心真切者。不問靜閙。閒忙一任。公私幹辦。迎賓待客。萬緣交擾。八面應酬。與他念佛。兩不相妨。不見古人道。朝也阿彌陀。暮也阿彌陀。假饒忙似箭不離阿彌陀。其有世緣重力量輕者。亦須忙裏偷閒。閙中取靜。每日或念百聲千聲。定為日課。不容一日放過。

　　三得

　　若把得定。做得主靠得穩。縱遇苦樂逆順境界現前。只是念佛。無一念變異心。無一念退惰心。無一念雜亂心。直至盡生。永無別念。能如是用功。則歷劫無明。生死業障。自然消殞。塵勞習漏。自然淨盡無餘。

　　正好

　　盖此法門。不論男女僧俗。不論貴賤賢愚。但一心不亂。隨其功行大小。九品往生。故知世間無有一人不應念佛。若人富貴。受用見成。正好念佛。若人貧窮。家計累小。正好念佛。若人有子。宗祀得託。正好念佛。若人無子。孤身自由。正好念佛。若人子孝。安受供養。正好念佛。若人子逆。免生恩愛。正好念佛。若人無病。趂身康健。正好念佛。若人有病。切近無常。正好念佛。若人年老。光景無多。正好念佛。若人年少。精神清利。正好念佛。若人處閒。心無事擾。正好念佛。若人處忙。忙裏偷閒。正好念佛。若人出家。逍遙物外。正好念佛。若人在家。知是火宅。正好念佛。若人聰明。通曉淨土。正好念佛。若人愚魯。別無所能。正好念佛。若人持律。律是佛制。正好念佛。若人看經。經是佛說。正好念佛。若人參禪。禪是佛心。正好念佛。若人悟道。悟須佛證。正好念佛。普勸諸人。火急念佛。九品往生。花開見佛。見佛聞法。究竟成佛。始知自心。本來是佛。

　　百工四民

　　夫一切奔馳世務。流蕩四方。勞生販賣。邸店市廛。商賈負道。百工伎藝。男女老幼。奴婢黃門。受人驅役。不自在者。於彼一切行住坐臥。著衣喫飯。語默動靜。及被牢獄者。於喜怒哀樂之間。未有不可修時。況出家四眾。在家四民。有居可處。有暇可修。所欲皆具。得自在者。寧不進修。

　　正行

　　念起時須自檢點。或有慳貪心。嗔恨心。癡愛心。名利心。嫉妬心。欺誑心。爾我心。傲慢心。諂曲心。邪見心。妄想心。能所心。及諸逆順境界。隨染所生一切世間心。設或起時。急須高聲念佛。斂念歸正。勿令惡心相續。直下打併淨盡。所有深信心。至誠心。發願回向心。慈悲心。謙下心。平等心。方便心。及一切善心。常當守護。當知極樂諸上善人。良由斷惡行善。故得往生。不退菩提。能依此修持。是為淨土正行。

　　密憶

　　凡歷涉緣務。而內心不忘於佛。及憶淨土。譬如世人切事繫心。雖經歷言語。去來坐臥。種種作務。而不妨密憶。前事宛然。念佛之心亦應如是。或者失念。數數攝還。久久成性。任運常憶。

　　菩提心

　　凡修淨土。須發菩提心。若為自己。厭五濁。忻九品。則違菩提心。是聲聞行也。若為眾生起大悲心。求往彼國。希速成就道力神通。徧歷十方。救度一切。令共成佛。則順菩提心。是菩薩行也。

　　三心

　　身體彼佛。口稱彼佛。意觀彼佛。三業真實。名至誠心。信知自身。具足煩惱。流轉三界。信知彌陀本願。下至十念得生。無有一念疑心。名深心。凡所作為一切善根。悉皆回向往生。名回向發願心。具此三心。必得往生。

　　解脫

　　果能真實攝心而念佛。則心自淨。心淨則土隨淨。大慧云。人于一日中。心不馳求。不妄想。不緣諸境。便與三世諸佛諸大菩薩相契。即此火宅塵勞。便是解脫。出三界之處。修淨土者。亦宜如是。

　　雨淋頭

　　若待處所穩便。衣食豐饒。充足香華。事事稱意。思前算後。卜彼良時。報盡恩冤。圓成善事。然後發心修行。假使虗空界窮。亦無此日矣。所謂晴乾不肯去。直待雨淋頭。

　　常永貞固

　　世間一技一藝。始學。不勝其難。因置不學。則終無成故。貴有決定不疑之心。雖復決定。而優游遲緩。則亦不成故。其繼貴有精進勇猛之心。雖復精進。或得少而足。或時久而疲。或遇順境而迷。或逢逆境而墮。則亦不成故。其終貴有常永貞固誓不退轉之心。古云。三昧不成。假令筋斷骨枯。終不休歇。

　　一境一心

　　盖念之所不能。一由散心異緣逐境紛馳之使然。故娑婆有一境。則眾生有一心。眾生有一心。則娑婆有一境。故曰。心生故種種法生。法生故種種心生。聚緣內搖。趣外奔逸。心境交馳。塵沙莫盡。若欲一其念者。莫若輕其愛。若欲輕其愛者。莫若一其心。夫愛之與念。勢不兩立。若明暗之相背也。

　　聞見

　　凡聞惡聲。則念阿彌陀佛。以消禳之。願一切人不為惡行。凡見善事。則念阿彌陀佛。以贊助之。願一切人皆為善行。無事則默念阿彌陀佛。常在目前。使念念不忘。其於淨土。決定往生。

　　回嗔作喜

　　我今念佛。日後當生西方。何幸如之。發大歡喜。莫生煩惱。倘遇不如意事。即便撥轉心頭。這一聲佛。急急提念。却回光返照。我是阿彌陀佛世界中人。柰何與世人一般見識。回嗔作喜。一心念佛。此是智慧中人。

　　渡河筏

　　既慕西方。當求了義。暗中有寶。無燈照。終不自知。古鏡埋塵。不揩磨。豈能光顯。調和三業。體究一心。恭奉真文。研味聖意。深入法源之底。洞探諸佛之機。理路豁通。心花發現。故智者誦法華。圭峰讀圓覺。普庵契華嚴。六祖悟般若。觀先德而可遵。豈今人而不學。然渡河須用筏。到岸不需船。

　　靜之至

　　一念不生。謂之靜。佛心至靜。萬劫恒然。眾生剎那能靜。即是剎那佛。但眾生心念憧憧。如葛生蔓。如繭抽絲。並沒住頭。直到疲倦。睡去方休。思想千端。謂之散亂。黑甜一覺。謂之昏沉。二者循環盡彼形壽。生死輪迴肇此矣。一念起即是生。一念滅即是死。人生總在積生積滅中。度此百年。安得不在生生死死中。遷流永劫。皆緣心頭一點。有不能放下者在故也。若念所當用者。唯有念佛法門。盖念本是妄。以繫于佛。謂之以妄遣妄。從念佛而參究。是為以心究心。從念佛而悟。是為以心得心。雖云起念。念實無起。念之久久。因念得心。得心妄念。念至忘念。與無念同。清淨湛一。惟有一真而已。此大勢至菩薩。以念佛法門。入無生忍也。夫獲無生忍。則無念矣。無念者。靜之至也。宗鏡錄云。前後際斷。處一念不生時。寂爾少時間無思心。正住此心。住之時便是本體。若佛心則湛然常住矣。以暫住之心。習令漸上。便是工夫。

　　願王

　　夫發願往生者。順釋迦偏讚之言。應法藏度生之願。臨終之際。感聖眾以來迎往生之時。蒙彌陀而接引。託質七珍池內。化生九品蓮中。壽量難窮。身光徧照。獲七辯之智。具六通之威。菩薩為隣。聲聞作伴。我等如是。眾生亦然。徑挺鐵石心。同歸金色界。唯此願王獨不捨。剎那引導入蓮池。

　　直入無為

　　有行無願。其行必孤。有願無行。其願必虗。無行無願。空住閻浮。有行有願。直入無為。此乃佛祖修淨業之根本也。要知理由智導。行由願興。行願得均。理智兼備。夫願者。樂也欲也。欲生西方淨土。樂見阿彌陀佛。必須發願方得往生。若無願心。善根沉沒。經云。不發大願。魔所攝持。一切佛事從大願起。欲成無上佛道。須得。願波羅蜜。所以普賢廣無邊願海。彌陀有六八願門。是知十方諸佛上古前賢。皆因願力。成就菩提。

　　迴向偈

　　大慈菩薩。讚佛懺罪。迴向發願。偈云。十方三世佛。阿彌陀第一。九品度眾生。威德無窮極。我今大歸依。懺悔三業罪。凡有諸福善。至心用迴向。願同念佛人。感應隨時現。臨終西方境。分明在目前。見聞皆精進。共生極樂國。見佛了生死。如佛度一切。此偈有威力。能滅一切罪。長一切福。

　　滿願

　　一心歸命極樂世界阿彌陀佛。願以淨光照我。慈誓攝我。我今正念。稱如來名。為菩提道。求生淨土。佛昔本誓。若有眾生。欲生我國。志心信樂。稱我名號。乃至十念。若不生者。不取覺正。以此念佛因緣。得入如來大誓海中。承佛慈力。眾罪消滅。淨因增長。若臨命終。自知時至。身無病苦。心不貪戀。亦不顛倒。如入禪定。佛及聖眾。手執金臺。來迎接我。於一念頃。生極樂國華開見佛。即聞佛乘。頓開佛慧。廣度眾生。滿菩提願。

　　至誠

　　直須一心皈命。盡報真修念佛。發願之時。懇苦翹誠。無諸異念。如就刑戮。在狴牢。怨賊所迫。水火所迫。一心求救。願脫苦輪。速證無生。廣度含識。紹隆三寶。誓報四恩。如斯至誠。方不虗棄。如或言行不稱。信願輕微。無念念相續。有數數間斷。以此懈怠。臨終望生。但恐業障所遮。不值善友。風火逼迫。正念不成。何以故。如今是因。臨終是果。應須因實。果則不虗故也。

　　金剛幢

　　佛言。一切眾生皆當發願。願生彼國。尚不間於女人根闕。十惡五逆阿鼻之輩。何況於我。我今道行雖微。不造五逆。數過十念。必當得生。佛豈自誑背違本願。況十方諸佛示廣長舌相。證明斯事。是故我今必定求生。不敢退轉也。如是名為行人金剛幢勇健之力。

　　氣類交接

　　一生之中。以淳淨心。堅固諦信。至誠禮誦。悔過發願。吾知此人若身若心。則與彌陀氣類交接。如風吹樹。斜勢西傾。及其倒時。必當西倒。習善得生。亦復如是。

　　必蒙接引

　　世人念佛者。多只為福田故。眷屬故。病苦求痊。及永年故。保富貴安樂。子孫光顯故。往往香燭。道場所陳。祝願之詞。皆是趍逐凡緣。與阿彌接引。本願甚背。縱使一生修習。錯用工夫何益。惟發真正。願見佛聞法。親承授記。回入娑婆。廣度眾生。毫不自求。人天福報如是發願。時刻注向。欣樂不忘。方與佛願相應。臨命終時。必蒙接引。

　　竟有生處

　　真信淨土決志往生者。不論已悟未悟。其從事單傳直指而未悟者。雖日以參禪為務。不妨發願往生。以未能不受後有。畢竟有生處。故不是偷心歧路心也。其已悟者。古人云。汝將謂一悟便可上齊諸佛乎。故普賢為華嚴長子。雖塵塵華藏在在蓮邦。而行願品必拳拳乎。以往生安樂為言也。已悟尚然。況未悟乎。

　　定得成

　　世人念佛者多。成佛者少。其故有三。一者口雖念佛。心中不善。以此不得往生。便要依佛所說。積德修福。孝順父母。忠事君王。兄弟相愛。夫婦相敬。至誠信實。柔和忍耐。公平正直。陰隲方便。慈愍一切。不殺害生命。不凌辱下人。不欺壓小民。但有不好心。起著力念。定要念退。這不好心。二者口雖念佛。心中胡思亂想。以此不得往生。必須按定。心猿意馬。字字分明。心心照管。如親在西方。面對彌陀。不敢散亂。如此纔是。三者口雖念佛。心中只願。來世不失人身。求生富貴。以此不得往生。且如天宮富貴。福盡也要墮落。何況人間。能有幾時。便可發廣大心。立堅固志。誓願往生。見佛聞法。得無上果。廣度眾生。如此纔是念佛的人。定得成佛。

　　永無退轉

　　不願生淨土。則己願生。則無不得生。不生淨土則已。生則永無退轉。具縛凡夫初憑信願。得生彼土。三毒邪見未能頓忘。何以知其不退轉耶。盖以彌陀願力。常所攝持。大光常照上善人聚。壽命永劫。水鳥樹林。風聲樂響。演暢妙乘。聞其聲者。念佛念法念僧之心。未甞間斷故也。眾生如受病之人。佛為醫王。法為良藥。僧為視病人。三者現前。病不得而萌矣。以是言之。則一生淨土。何從而有退轉哉。

　　千年調

　　自從早年。索妻養兒。經營家計。受盡萬千辛苦。忽然三寸氣斷。未免一朝皆休。若是孝順兒孫。猶能記憶爹娘。若是不肖子。父母方死。骨頭未冷。作撻財產。恣意為樂。以此較之。著甚麼要緊。作千年調。兒孫自有兒孫福。莫與兒孫作馬牛人。生在世能有幾時趂。未病未老之前。抖擻身心。撥開世事。得一日光陰。念一日彌陀。得一時工夫。修一時淨業。由他臨命終時。好死惡死。我之盤纏。預辦了也。我之前程。穩穩當當了也。若不如此。後悔難追。

　　好消息

　　靠住一佛。心心無間。行之既久。便可將四大所合之身。一拳粉碎五濁所合之世界。一脚踢翻。然後隨所聞見。鳥語蟬吟。牧歌樵唱。即西方之無常苦空法音天樂也。竹籬茅舍。即西方之金臺寶殿也。飛泉鳴瀨。即西方之寶池德水也。野芳嘉木。即西方之寶網交羅。妙華天雨也。明師良友之儔。木石鹿豕之侶。即西方之諸上善人也。何苦何樂。何順何逆。何邪魔。何三毒等。煩惱目前。純是淨土。到得厭世時。無怖無亂。不支不吾。怡然拱手。歸來故鄉。總是生平得力處。到此決用得著決。有好消息也。

　　離心無體

　　如要臨終十念成就。但預辦津梁。合集功德迴向。此時念念不虧。却無慮矣。夫善惡二輪。苦樂二報。皆三業所造。四緣所生。六因所成。五果所攝。若一念心。瞋恚邪淫。即地獄業。慳貪不實。即餓鬼業。愚癡暗蔽。即畜生業。我慢貢高。即修羅業。堅持五戒。即人業。精修十善。即天業。證悟人空。即聲聞業。知緣性離。即緣覺業。六度齊修。即菩薩業。真慈平等。即佛業。若心淨。即香臺寶樹淨剎化生。心垢則丘陵坑坎穢土稟質。皆是等倫之果。能感增上之緣。是以離自心源。更無別體。經云。心垢即眾生垢。心淨故眾生淨。又云。欲淨汝界。但淨汝心。故知一切歸心。萬法由我。欲得淨果。但行淨因。如水性趣下。火性騰上。勢數如是。何足疑焉。

　　全現

　　須念臨行時。有甚麼放他不下處。若說世間放不下。正。恐跳他不出。未免再來。還要戀他則甚。若說此身放不下正。恐掙他不脫。未免再受。還要痛他則甚。若說此心放不下正。恐斷他不盡。留為種子。還要惜他則甚。若說佛法放不下正。恐灑他不開。執成法縛。還要愛他則甚。若慮慧根。萬一迷失。則爾所認慧根。正是命根。正是八識。其怕迷失一念。正是執我七識。分別六識。正須擺落淨盡。還要護念則甚。至於清淨本然元明妙覺。不容揀擇。無可任持。直至一切不見一法不存。方得全現。爾向日迷來帶了。如許種種的來。今日悟去。還擬將了那一件去乎。一絲不掛。然後方證上品矣。

　　稱意之事

　　凡人命終。欲生淨土。須先準備。不得怕死。常念此身多苦。惡業交纏。若得捨此穢身。超生淨土。見佛聞法。受無量快樂。得大解脫。乃是稱意之事。如脫獘衣。得換珍服。但當放下身心。莫生戀著。一心待死。叮囑家人。及往來問候人。凡來我前。為我念佛。不得說眼前閒雜話家中長短事。亦不須輭語安慰。祝願安樂。此皆虗華無益。若病重將終。親屬不得垂淚哭泣。發嗟嘆懊惱之聲。惑亂心神。失其正念。但一時同聲念佛。待氣盡。方可發哀。纔有絲毫戀世間心。便成罣礙。不得解脫。若得明曉淨土之人。頻來策勵。極為大幸。依此者決定超生。無疑矣。

　　鳴磬

　　凡遇眷屬及一切人臨終。先於寢室榻前。置一立佛像向東。病者向西。與佛相對。看病者燒香散花鳴磬。助稱佛名。或病者先不信佛。亦須種種方便。勸令稱佛。若有病症遺穢。隨即除之。亦無有罪。以佛心慈悲。但冀歸誠。別無憎惡。

　　平等

　　大道無情。冤親平等。然凡夫愛戀眷屬語。以平等似未相應。不知情愛未忘者。惟有修習淨業。共結西方伴侶。則情歸忘情。愛同忘愛。不壞凡夫心相。亦且普度往生。固未甞不平等也。以視夫濱危之際。揮涕訣別。待潰之軀。罄貲厚殮者。其愛之大小何如。

　　指南車

　　欲辦大事。喫緊尤在臨時一著。從前悠忽。到此延捱不得。從前迷著。到此糊塗不得。從前浮華。到此假借不得。從前歧路。到此徘徊不得。只方寸間。靈明用事。醒則立現蓮臺。昧則六途三塗。有分淨穢。頃刻異路。危哉究竟把握要訣。不外一心正念四字。此際如挽弓到。將滿時分外難開。須加意審固。前手撇後手絕。箭方中的。又如泛海憑指南車。不誤方所。將抵彼岸。急宜仔細收帆把舵。霎時差失。依舊被狂颶吹去。飄蕩大洋中。將何底止。

　　歸故鄉

　　心本不生。緣合而生。心本不死。緣散而死。似有生死。原無去來。於斯會得。生順死安。常寂常照。世人畏死者。以未悟本來無生故也。本自無生。焉得有死。何畏之有。然無生未易卒悟。惟當專誠念佛。久久念至。一心不亂。必得開悟。就令不悟。而一生念力。臨終自知。死去必生淨土。則如流落他方。得歸故鄉。阿彌陀佛垂手。接引往生。歡喜無量。何畏之有。

　　瑞應非一

　　若得三昧成就。天人護助。臨終正念。其往生之際。瑞應非一。或天樂盈空。或異香滿室。或光明照體。或寶座現前。或彌陀垂臂。親自來迎。或菩薩執臺。授手而接。乃至預知時至。正念不謬。諸障忽空。自能沐浴跏趺。會眾說法。叉手告別。或更勉人進道。書偈擲筆。合掌而逝。或臨終之後。舉體如生。齒骨數珠。燒之不壞。光燄異常。五色鮮明。祥物於空盤旋不散。烟所至處。舍利流珠。觸物而生。此耳目之所常有者。若非平日履踐明白精進力感。焉能若是。

　　護身符

　　適百里者宿舂糧。千里者三月聚糧。況十萬億剎之極樂國乎。不豫辦於平生。而欲襲取於俄頃。未審倉皇呼吸時。能具諸葛觀魚安石圍碁手段。了大敵否。如泥惡人十念往生之語。不妨放寬眼下。恐經文理固可信。亦是如來萬不得已。垂手之苦言。非便以西方作此輩護身符也。且人情莫不好勝而惡劣。獨於此事。甘以下下自許。亦殊可憫。

　　三疑

　　念佛人臨終有三疑。不可不慎。一疑。我生業重。修行日淺。恐不得生。二疑。有心願未了。及貪嗔癡未息。恐不得生。三疑。我雖念佛。臨命終時。恐佛不來迎接。有此三疑。因疑成障。失其正念。不得往生。今以三說。消彼三疑。一曰。業本虗妄。心淨即空。業重不必疑。二曰。情同夢幻。醒歸何有。自肯息機。貪嗔隨斷。不必疑。三曰。功專念切。自心佛現。佛不來。不必疑。

　　四關

　　凡夫雖有信心念佛。或宿業障重。不免病苦。若因此悔悟。身心投誠皈佛。自生淨土。無智之人。道念不堅。却言。我今念佛。而有病苦。反謗彌陀。只此一念。徑入地獄。一關也。或平日口談淨土。心戀娑婆。不種出世善根。惟求俗緣利益。臨終遭病。怖死貪生。妄信師巫。殺戮生命。祈禱神鬼。緣此心邪。無佛攝護。流浪三途。二關也。向持齋戒。或因服藥。或被勸逼。破戒用葷。此人無決定信。喪失善根。三關也。臨終時繫念家財。愛戀眷屬。心放不下。失却正念。致墮鬼趣。或托生蟲獸。守護家庭。宛如生日。四關也。故楊提刑言。愛不重。不生娑婆。念不一。不生淨土。誠哉是言。修淨業者。要於平時。考究平時。打點臨期不昧。全身放下。念念彌陀。但能堅此一念。便可碎彼四關。

　　七分得一

　　所謂十念往生者。乃生前自念十聲。非死後請人念也。生前自念者。臨命終時。佛與菩薩。自來迎接。故必生淨土。身後請人念者。未可知也。經云。身後人為作功課。七分得一。生前自作者。得千百倍報。

　　不得念

　　一生造惡。臨終念佛。帶業往生。乃是宿有善根福德因緣。方遇知識。勸得念佛。此等僥倖。萬中無一。若得病臨死。風刀解體。四大分離。眾苦逼迫。忙怖張皇。不得念佛。更饒爾無病而死。又或世緣未了。世念未休。貪生怕死。擾亂胷懷。若是俗人。兼以家私。未明後事。未辦妻啼子哭。百種憂煎。不得念佛。更饒爾未死以前。只有些少病痛在身。忍疼忍苦。呌喚呻吟。問藥求醫。祈禱懺悔。襍念紛飛。不得念佛。更饒爾未病以前。只是年紀老大。衰相現前。困頓龍鍾。愁嘆憂惱。只向個衰老身上。左右安排。不得念佛。更饒爾未老以前。正是少壯。正好念佛之時。稍或狂心。未歇俗務相關。東攀西緣。胡思亂想。業識茫茫。不得念佛。更饒爾清閒自在。有志修行。稍於世相之中。照不破。放不下。把不定。坐不斷。忽然些子境界現前。一個主人隨他顛倒。不得念佛試看老病之時。少壯清閒之日。稍有一事在心。早是不得念佛。況待臨終時哉。

　　預修

　　世有十種人。臨終不得念佛。一者善友未必相逢。故無勸念之理。二者業苦纏身。不遑念佛。三者偏風失語。不能稱佛。四者狂亂失心。注想難成。五者或遭水火。不暇至誠。六者遭遇虎狼。驚惶倉卒。七者臨終惡友。壞破信心。八者飽食過度。昏迷致死。九者戰陣闘狠。奄忽而亡。十者忽墜高巖。傷壞性命。此十種人。臨終斷然不得念佛。應須預修。令淨業成就。縱有難緣。必蒙佛救護也。

　　賊去關門

　　求醫服藥。初不相妨。只能醫病。不能醫命。求神祈福。但增罪業。大命若盡。小鬼柰何。空自慞惶。俱無所濟。直待氣消命盡。識投冥界。方始十念鳴鍾。恰如賊去關門。濟何事也。死門事大。須是自家著力始得。若一念差錯。歷劫受苦。誰人相代。思之思之。

　　[穀-禾+牛]牛乳頃

　　唱一聲而罪滅塵沙。具十念而形棲淨土。拯危拔難。珍障消冤。非但一期暫拔苦津。託此因緣。終投覺海。故經云。若人散亂心。入於塔廟中。一稱南無佛。皆已成佛道。又云。譬如有人初生墮地。即能日行千里。足一千年滿中七寶。以用施佛。不如有人於後惡世。稱一佛聲。其福過彼。又云。四事供養一閻浮提一切眾生。功德無量。若有眾生。善心相續。稱佛名號。如一[穀-禾+牛]牛乳頃。所得功德。過上不可思議。無能量者。

　　苦樂相比

　　經云。彼國眾生。無有眾苦。但受諸樂。故名極樂。今以娑婆對比之。此則血肉形軀。有生皆苦。彼則蓮花化生。無生苦也。此則時序代謝。衰老日侵。彼則寒暑不遷。無老苦也。此則四大難調。多生病患。彼則化體香潔。無病苦也。此則七十者稀。無常迅速。彼則壽命無量。無死苦也。此則親情愛戀。有愛必離。彼則無父母妻子。無愛別離苦也。此則仇敵冤讎。有冤必會。彼則上善聚會。無冤憎會也。此則困苦飢寒。貪求不足。彼則衣食珍寶。受用現成。此則形質寢陋。六根多缺。彼則端嚴相貌。體有光明。此則輪轉生死。彼則永證無生。此有四趣之苦。彼無三惡之名。此則荊棘坑坎。高下不平。土石泥沙。穢污充滿。彼則黃金為地。寶樹參天。樓聳七珍。花敷四色。此則雙林已滅。龍華未來。彼則無量壽尊。現在說法。此則觀音勢至。徒仰嘉名。彼則與二上人。親為勝友。此則羣魔外道。惱亂正修。彼則佛化一統。魔外絕蹤。此則媚色妖淫。迷惑行者。彼則正報清淨。實無女人。此則惡獸魑魅。交扇邪聲。彼則水鳥樹林。咸宣妙法。二土較量。境緣迥別。勸進世人。津津有味。顧不向樂邦而踴躍哉。

　　無非是善

　　求生淨土。是身後之事。而大有益於生前。盖佛之教人。無非是善。既以求生淨土為心。凡意之所念。口之所言。身之所為。無適而非善。其現世則可為君子。人敬之。神助之。福祿可增。壽命可永。其次為業緣所奪。雖不能專志於此。然惡緣由此而省。善緣自此而增矣。其次不知禮義所在。刑罰可畏。惟氣力為尚。勢利是趨。苟以淨土為心。則亦必省己。而自咎所為。雖不能皆合於禮義。其肯復陷於罪罰乎。

　　取驗

　　既學專修。當求靈驗。爾今日髮白面皺。死相現前。知道臨終更有幾日。須在目前。便要見佛。只如廬山遠法師。一生之中。三度蒙佛摩頂。懷感法師稱念佛名。便得見佛。少康法師唱佛一聲。眾見一佛從口飛出。唱佛百聲亦然。如貫珠焉。此等靈驗萬萬千千。爾若心無間斷。見佛不難。間斷心生。決不見佛。與佛無緣。難生淨土。淨土不生。必墮惡道。然則一念間斷之心。便是三塗惡道業也。戒之戒之。

　　遠魔

　　惟此法門。因仗佛力。修則必成。無復魔業。永不退轉。非但遠魔。亦於人間一切縣官口舌。是非患難。水火盜賊。惡人凶事。乃至虎狼蟲獸。鬼魅妖精。不吉祥事。不能侵害。又不為一切疫痢。傷寒癕疥。眼耳鼻舌。諸病所惱。如其願行無虧。皆能排遣。惟名聞利養。甜愛軟賊。及嗔心貪火。雖有佛力。盖是自咎不能救也。

　　七勝

　　念佛功德。有七種勝。一詞少易行勝。唯一句南無阿彌陀佛。一切人可念故。二念緣佛境勝。一心緣念佛身相好。淨國為境故。三離難獲安勝。諸佛菩薩加護念佛者。無諸患難。安慶吉祥。四稱名滅罪勝。念佛一聲。滅八十億刼生死重罪。五持念獲福勝。稱佛一聲。勝四天下七寶供佛及阿羅漢。六果感見佛勝。眾生念佛。必定見佛。七親迎往生勝。化佛菩薩放光。迎接行者。往生淨土。

　　高聲念

　　高聲念佛。有十種功德。一能排睡眠。二天魔驚怖。三聲徧十方。四三塗息苦。五外聲不入。六令心不散。七勇猛精進。八諸佛歡喜。九三昧現前。十往生淨土。

　　勸修福報

　　能勸一人修淨土。以此善緣。可以消釋罪惡。可以增崇福壽。可以追薦亡靈。可以莊嚴淨土。況勸至五人十人。若轉以相勸。法施廣大。福報無量。故勸修偈云。能勸二人修。比自己精進。勸至十餘人。福德已無量。如勸百與千。名為真菩薩。又能過萬數。即是阿彌陀。

　　禮佛

　　禮佛一拜。從其膝下。至金剛際。一塵一轉輪王位。獲十種功德。一得妙色身。二出言人信。三處眾無畏。四佛所護念。五具大威儀。六眾人親附。七諸天愛敬。八具大福德。九命終往生。十速證涅槃。

　　不修十失

　　佛示淨土修行之法。令一切眾生。速超生死。而障重之人。不肯進修者。有十種失。一不信佛言。二不遵聖教。三不信因果。四不重己靈。五不求升進。六不親善友。七不求解脫。八甘受輪迴。九不畏惡道。十甘同魔類。反是而修之者。則得十種勝利。

　　十種功德

　　若人受持一佛名號者。見世當獲十種功德利益。一晝夜常得諸天大力神將並諸眷屬隱形守護。二帝得二十五大菩薩如觀世音等及一切菩薩常隨守護。三常為諸佛晝夜護念阿彌陀佛常放光明攝受此人。四一切惡鬼若夜叉羅剎皆不能害。一切毒蛇毒藥悉不能中。五一切火難水難冤賊刀箭牢獄杻械橫死枉死。悉皆不受。六先所作罪悉皆消滅。所殺冤命皆蒙解脫。更無執對。七夜夢正直。或復夢見阿彌陀佛勝妙色身。八心常歡喜。顏色光澤。氣力充盛。所作吉利。九常為一切世間人民。恭敬供養禮拜。猶如敬佛。十命終之時。心無怖畏。正念現前。得見阿彌陀佛。及諸菩薩聖眾手持金臺接引。往生西方淨土。盡未來際。受勝妙樂。

　　淨土十勝

　　一常得見佛。無量壽佛成道以來。經十大劫。常住不滅故。二常聞法音。佛及菩薩。樹林水鳥。常宣妙法故。三聖賢會集。觀音勢至為其勝友。諸上善人俱會一處故。四遠離魔事。雖有天魔。皆護佛法。令修行人。速成就故。五不受輪迴。蓮華化生。無復輪轉生死苦趣故。六永離惡道。彼佛國土無三惡道。名字尚不聞故。七勝緣助道。瓊樓玉殿。珍衣美饌。皆為助道之資具故。八壽命無量。眾生壽量。與佛齊等。人天凡夫盡其智力。莫知其數故。九入正定聚眾生生者。皆是阿[鞥-合+(白-日+田)]跋致。無退轉故。十一生行滿。常隨佛學。一生常得無上菩提故。

　　往生十易

　　一彌陀願重得生易。二極樂不逆得生易。三十方諸佛攝受易。四東方一佛助成易。五二大聖者來迎易。六八大菩薩引去易。七奉行十願得生易。八書寫一經得生易。九散善迴向得生易。十少時念佛得生易。

　　眾戒清淨

　　若戒德不修。憑何立行。如器欲貯醍醐。先滌不淨。修三昧者。亦復如是。必眾戒清淨。乃可得成。縱其宿業深厚。不能頓斷。當亦方便制抑。自勸自心省身悔過。了知世間樂少苦多。無常敗壞不久磨滅。一切諸法皆不清淨。設諸方便而使必斷。

　　瓔珞珠

　　初受三皈。次持五戒。漸修十種善法。圓滿三聚律儀。根熟則全持。根生則分受。年有三善。月有六齋。如或五戒。難行且除。酒肉二味。十重易犯。且持不殺一門。輕塵積岳。墜露添流。故經云。佛在世日。以佛為師。佛滅度後。以戒為師。又云。戒如明日月。亦如瓔珞珠。微塵菩薩眾。由是成正覺。今見持戒不殺。不求仁而仁。著守戒不盜。不忻義而義。敷不淫者。不祈禮而禮。立不妄者。不慕信而信。揚不飲者。不行智而智。明非但律己防非。亦以助國揚化。欲修淨行。須嚴護戒根。

　　毗尼

　　攝心為戒。因戒生定。因定發慧。戒之時義大矣哉。佛戒至密。殺戒微及蜎蠕。極之纔有忿嫉。即殺戒不淨。眼取色。耳取聲。即盜戒不淨。隔壁聞釵釧聲。即淫戒不淨。至是則身心俱斷。事理雙盡矣。處世緣中。持戒豈能一一與剃染者例論。惟貴於心學大。頭腦處著力。一旦脫然悟去。則咳唾掉臂。無不是清淨毗尼矣。但不可未得謂得。而發狂解。便道。飲酒食肉不礙菩提。行盜行淫無妨般若。墮落魔羅境界耳。果能時時返照。刻刻提撕。向本參念佛話頭上做工夫。則不惟日後有發明。在即目前便自得力。日用有主宰。不隨物轉。縱居聲色名利之場。妻子眷屬日夜相接。不妨與世推移。混俗和光。自然出污。泥而不染。是為塵中大解脫門也。

　　悟情

　　喜怒好惡嗜欲皆情也。養情為惡。縱情為賊。折情為善。滅情為聖。甘其飲食。美其衣服。大其居處。若此之類。是為養情。飲食若流。衣服盡飾。居處無厭。若此之類。是為縱情。犯之不較。觸之不怒。傷之不怨。是為折情。犯之觸之傷之如空。反生憐愍愚癡之心。是為滅情。悟此理則心地常淨。如在淨土矣。

　　怨親

　　於一切眾生。起慈悲心。無彼我想。何以為然。若見怨異於親。即是分別。以分別故。起諸憎愛。因違順緣。造諸惡業。惡業成熟。故得苦果。他以怨來。己須親應。於含毒者。報之以恩。應作是觀。我昔惱君。君今怒我。我之宿罪。縱使殺身。亦合甘心。而敢怒耶。假饒前世無罪。今輒怨憎。橫見欺陵。應當思忖。彼有智耶。彼無智耶。彼有智者。欲令成就忍波羅蜜。是我恩師。云何遭遇。但應仰報。豈敢懷違。若無智者。乃是悲田。如母聞子返罵之時。母轉歡心。但更撫摩。曾無慍色。愍其癡小。唯與深恩。今亦如斯。彼盖煩惱內攻。迷魔密使。性狂未歇。力不自由。以此悲心。但垂拔救。豈合念咎。思以為讎。若起違心。與癡何異。人欲強者。推以為強。人欲高者。推以為高。豈有違順憎愛於其間哉。

　　杳冥

　　若起一不正念。說一不正語。視一不正色。聽一不正聲。無非過惡。況所食者。眾生之肉。所衣者。亦殺眾生而得。又況所有過惡。不止於食肉衣絲。不思則已。思之。誠可畏也。自少至老。自生至死。積累既多。纏綿堅固。無由解脫。閉眼之後。不免隨業緣去。杳杳冥冥。知在何處。漂流汩沒。無有出期。唯有西方淨土。最為超脫輪迴之捷徑。色身難得。趂康健時。辦此大事。

　　七不得

　　真為生死出家。直欲一生了辦。時時以七事自警。務力守之。一不得畜資財。造房屋。買田地。置一切精緻好物。即經像等。傳自太古。出自名家。皆勿留戀。一心正念。二不得作種種非緊要福緣事。姑俟他日大事已明。作之未晚。今且權置萬行門。一心正念。三不得於好色好味等起貪愛心。於好言讚譽我者。起貪愛心。不得於惡色惡味等起嗔惱心。於惡言譏毀我者。罵辱我者。種種拂逆我者。起嗔惱心。乃至過去未來事。或順或違。皆悉屏絕。堅壁固守。一心正念。四不得吟作詩文。書寫真草。題帖對聯。修飾尺牘。泛覽外書。論議他人。得失長短。乃至教憑臆見。而高心著述。禪未悟徹。而妄意拈評。緘口結舌。一心正念。五不得交結親朋。應赴請召。遊山玩景。雜話閒談。凡種種世諦中事除理。所當為決。不可已者。餘悉休罷。一心正念。六不得貪著放逸。恣縱睡眠。大事未明。捍勞忍苦。一心正念。七不得與世人競才競能。爭名爭勢。未得言得。未證言證。誑稱知識。妄自尊高。惟應執卑守愚。終身居學地。而自鍛鍊。常精常進。一心正念。

　　放生

　　人人愛命。物物貪生。何得殺彼形軀。充己口食。或利刃剖腹。或尖刀刺心。或剝皮刮鱗。或斷喉劈殼。或滾湯活煑鱉鱔。或鹽酒生醃蟹蝦。可憐。大痛無伸。極苦難忍。造此彌天惡業。結成萬世深讎。一日無常。即墮地獄。鑊湯爐炭。劒樹刀山。受罪畢時。仍作畜類。冤冤對報。命命填還。還畢為人。多病且夭。或死蛇虎。或死刀兵。或死官刑。或死毒藥。皆殺生所感。奉告世人。不敢逼汝喫齋。且先勸爾戒殺。戒殺之家。善神守護。灾橫消除。壽算綿長。子孫賢孝。吉祥種種。難可具陳。若更能隨力放生。加持念佛。不但增崇福德。必當隨願往生。永脫輪迴。入不退地。

　　戒殺

　　天地生物。以供人食。如種種穀種種果種種蔬菜種種水陸珍味。而人又以智巧。餅之餌之。鹽之酢之。烹之炮之。可謂千足萬足。何苦復將。同有血氣。同有子母。同有知覺。覺痛覺痒。覺生覺死之物。而殺食之。豈理也哉。尋常說。只要心好。不在齋素。嗟乎戮其身而啖其肉。天下之凶心毒心惡心。孰甚焉。好心當在何處。今物見人操刀時。未甞不戰慄悲號。奈智力不敵。遂為人殺。因果所載。含冤索命。事理必然。詩云。我肉眾生肉。名殊體不殊。原同一種性。只是別形軀。苦惱從他受。肥甘為我需。莫教閻老判。自揣看何如。今殺運方興。兵寇充塞。動遭屠戮。甞見避亂者。往往巧與凶。值佛云。因緣會合。果報難逃。造殺業者。必遭殺報。此之謂也。欲轉劫輪。放生戒殺。求生淨土。

　　食色相因

　　飲食男女。人之大欲。制之若無。斯為聖節。而不縱可為賢。縱而不節。是為愚。此二者造業之所更相助發。盖飲食充則血氣盛。使淫欲多。淫欲多則反損血氣。又賴飲食以滋補。若俱能減省。乃安身延年之道也。慈覺師云。飲食於人日月長。精粗隨分塞飢腸。纔過三寸成何物。不用將心細較量。務實野夫云。皮包骨肉並膿血。強作嬌嬈誑惑人。千古英雄皆坐此。百年同作一坑塵。果戒得此二事。在世何由有疾病夭折。身後何由有地獄鬼畜。若欲求生淨土。當謹護於此。

　　體恒自如

　　人對世間財色名利境界。以喻明之。有火聚于此。五物在傍。其一如乾草纔觸即燃者也。其二如木噓之則燃者也。其三如鐵不可得燃者。然猶可鎔也。其四如水不惟不燃。反能滅火者也。然隔之釜甕。猶可沸也。其五如空然後任其燔灼。體恒自如。亦不須滅。行將自滅也。初凡夫中修學。最後方名諸如來大聖人。

　　一絲可繫

　　凡諸世間伎能雜術。乃至一切若善若惡。能分念者。若不屏去。三昧不成。往生無由矣。然今一切眾生無明業識。徧周法界。苟起一念世心。便被如是等塵勞魔黨。牽拽將去。全身陷沒。求出無期。譬如遊魚雖逸。一絲可繫。為害甚大。

　　要斷根株

　　要了生死。須斷生死根株。古人云。愛不斷。不生淨土。是知愛乃生死根株。推此愛根。不是今生有的。自無始以來。生生世世。何曾有一念離此愛根耶。而今念佛。念念要斷者愛根。然日用現前。兒女子孫。家緣財產。無一件不是愛的。如渾身坐火坑中。愛是主宰。念是皮面。且如兒女之情現前時。回光看看者。一聲佛果。能敵得者愛。斷得者愛麼。若敵斷不得。如何了得生死。須將一句佛。念念要斷此生死根株始得。

　　愛念

　　念佛求生淨土之人。尋常有娑婆。一愛之不輕。則臨終為此愛之所牽。而不得生。矧多愛乎。即極樂有一念之不一。則臨終為此念之所轉。而不得生。矧多念乎。盖愛之所以為愛者。有輕重厚薄焉。父母妻子。昆弟朋友。功名富貴。文章詩賦。道術技藝。衣服飲食。屋室田園。林泉花卉。珍寶玩物。種種妙好。不可枚盡。大而重於泰山。小而輕於鴻毛。有一愛之存於懷。則念不一念。不一則不得生。古人云。愛不重。不生娑婆。念不一。不生極樂。此兩語可謂刮翳眼之金錍。治膏肓之聖藥。凡有志於極樂者。宜以此書於屋壁。銘於肺腑。時時莊誦。念念提撕。於娑婆之愛。日務求其輕。極樂之念。日務求其一。輕之又輕。漸階乎。無一之又一。漸隣乎。極果能如此。則雖未脫娑婆。不是娑婆之久客。雖未生極樂。已是極樂之嘉賓。

　　出世間孝

　　甘旨以養親。爵祿以榮親。修德以顯親。是世間之孝也。勸其親齋戒奉道。一心念佛。求願往生。親覲彌陀。得不退轉。是出世間之孝也。人子報親。於是為大必須。父母在堂。早勸念佛。父母亡。日課佛三年。或一週歲。或七七日。皆可也。孝子欲報劬勞恩。不可不知此。

　　助親西行

　　人子事親。察其往生時至。預以父母平生眾善。聚為一疏。時時讀之。令親生歡喜。又請父母。坐臥西向。念念彌陀。設像接引。如臨極樂。捨壽之頃。更須用意。無以哀泣亂其正志。同聲念佛。助之西行。俾親得生淨土。受諸快樂。不亦善乎。平生孝養。正在此時。

　　報恩

　　既修淨土。當念報恩。佛恩國恩姑未暇論。只如父母養育之恩。豈非重恩。師長作成之德。豈非重德。爾最初出家。便說要報重恩。後來行脚。又說要報重德。離鄉別井。二三十年。父母師長。艱難困苦。爾總不顧。父母老病。爾又不看。及聞其死。爾也不歸。如今或在三途。受罪受苦。望爾救他。望爾度他。爾却念念間斷。淨土不成。自救不了。如何救他。既不能相救。爾是忘恩負義。大不孝人。經云。不孝之罪。當墮地獄。然則一念間斷之心。便是地獄業也。又不織而衣。不耕而食。房室臥具。受用現成。爾當勤修淨業。圖報信施之恩。祖師道。此是施主。妻子分上。減刻將來。道眼未明。滴水寸絲。也須牽犂。拽杷償他。始得爾却。念念間斷。淨土不成。酬償有分。然則一念間斷之心。便是畜生業也。

　　普度

　　凡受師友之訓誨。恩地之提挈。交遊之禮遇。悉皆告以淨土而為之報。以至與一切人。或有一飯一茶之恩。或一言一坐之接。至於僕隸。有事我之勞。凡吾受用處。一切致力者。皆以此告之。使脫離苦海。非唯此耳。凡一切知與不知。識與不識。皆欲以是化之。使共生淨土。非唯此耳。乃至一切飛禽走獸。及蜎飛蝡動之類。凡有形相。可見者。吾因見之。皆當為念阿彌陀佛數聲。發願云。願汝等盡生極樂世界。我得道後。盡度汝等。非徒有形。至於無相可見者。亦如是念。發如是願。則吾之善念純熟。一切眾生皆為有緣。他時化度。無不樂從者也。

　　眾善相資

　　供佛齋僧。造塔建寺。念誦禮懺。孝養父母。兄友弟恭。宗族之間。無不和睦。鄉黨隣里。恩禮相與。事君則赤心為國。為官則仁慈利民。為長則善以安眾。為下則勤以事上。或指教愚迷。或扶助孤弱。或救人急難。或惠施貧窮。或造橋砌井。或施食散藥。或減己奉養以利人。或臨財饒人以自省。或教人為善。或護善止惡。但隨所作世出世間一切善事。不拘大小。或止以一錢與人。或以一飲止渴。至於毫芒之善。並須起念云。願此善緣。回向西方。眾善相資。必得往生。

　　行無瘡疣

　　成就八法。於此世界。行無瘡疣。生于淨土。何等為八。饒益眾生。而不望報代。一切眾生受諸苦惱。所作功德。盡以施之。等心眾生。謙下無閡。於諸菩薩。視之如佛。所未聞經。聞之不疑。不與聲聞。而相違背。不嫉彼供。不高己利。而於其中。調伏其心。常省己過。不訟彼短。恒以一心。求諸功德。

　　十心

　　若有眾生。發十種心。專向於佛。是人命終。當得往生。一者於諸眾生。起於大慈。無損害心。二者於諸眾生。起於大悲。無逼惱心。三者於佛正法。不惜身命。樂守護心。四者於一切法。發生勝忍。無執著心。五者不貪利養。恭敬尊重。淨意樂心。六者求佛種智。於一切時。無忘失心。七者於諸眾生。尊重恭敬。無下劣心。八者不著世論。於菩提分。生決定心。九者種諸善根。無有雜染清淨之心。十者於諸如來。捨離諸相。起隨念心。若於此十心。隨成一心。必得往生。

　　四料簡

　　有禪無淨土。十人九錯路。陰境若現前。瞥爾隨他去。無禪有淨土。萬修萬人去。但得見彌陀。何愁不開悟。有禪有淨土。猶如戴角虎。現世為人師。當來作佛祖。無禪無淨土。鐵牀並銅柱。萬劫與千生。沒箇人依怙。

　　去備

　　晝必有夜。必為夜備。暑必有寒。必為寒備。存必有去。必為去備。何為夜備。燈燭牀褥。何為寒備。衾裘炭薪。何為去備。福慧淨土。

　　當學此法

　　安養淨業捷徑易修。諸大乘經皆啟斯要。十方諸佛無不稱美。若比丘四眾。善男信女。欲得速破無明。永滅五逆十惡重罪。及餘輕過。當修此法。欲得清淨。大小戒律。具足一切諸波羅蜜門者。當學此法。欲得臨終離諸怖畏。身心安樂。喜悅如歸。光照室宅。異香音樂。阿彌陀佛與諸聖眾。送紫金臺。授手迎接。五道橫截。九品長騖。謝去熱惱。安息清凉。初離塵勞。便登不退。不歷長劫。即證無生者。當學此法。欲修少法。而感妙報。十方諸佛俱時稱讚。現前授記。一念供養無央數佛。還至本國。與彌陀坐食。觀音議論。勢至行步。洞視徹聞。身量無際。飛空自在。宿命了了。徧觀五道。如鏡中像。念念證入無盡三昧。應當修習此之勝法。

　　三股繩

　　念佛往生。有三種力。一者本有佛性力。言煩惱心中。有如來藏也。二者慈光攝取力。言彌陀光明無量。念佛眾生。攝取不捨也。三者念佛三昧力。言憶佛念佛。現前當來。必定見佛也。此三種力。如三股繩合為大索。能牽重物。又如水火鏡子。若將對日。以艾取之。即可得火。若將對月。以珠取之。即可得水。今以鏡具水火之性。喻眾生本。具佛性之力。須假日月之光來照者。彌陀慈光攝取之力。以珠艾能引水火者。信心念佛之力。三事和合。水火方生。三力相資。必生淨土。

　　較量

　　無始惡業雖重。臨終十念能敵。今以三種較量。一者在心造惡之時。從虗妄顛倒生。念佛者從善知識。聞佛真實功德名號。生一虗一實。豈得相比。譬如萬年暗室。日光暫至。豈以久來積暗而不滅也。二者在緣造罪之時。從癡暗心。緣虗妄境界。生念佛之心。從聞佛功德名號。緣無上菩提心。生一真一偽。豈得相比。譬如有人被毒箭中。箭深毒慘。傷肌破骨。一聞滅除藥皷。即箭出毒除。豈以箭深毒慘。而不出耶。三者在決定造罪之時。以有間有後心。念佛之時。以無間無後心。遂即捨命。善心猛利。是以即生。譬如十圍大索。千夫不制。童子揮劒。須臾兩分。又如千年積柴。以一豆火。少時焚盡。

　　出家

　　今剃髮染衣。便謂出家。噫是不過出兩片大門之家。非出三界火宅之家也。每見人初出家。莫不具一段好心。久之又為因緣。名利所染。遂復飾衣服。置田產。畜徒眾。多積金帛。勤作家緣。與俗無異。經稱一人出家。波旬怖懼。今若此波旬。可以酌酒相慶矣。

　　摩頭

　　人生寒思衣。饑思食。居處思安。器用思足。有男思婚。有女思嫁。讀書思取爵祿。營家思致富饒。時時不得放下。其奮然出家。為無此等累也。而依然種種不忘念。則何貴於出家。佛言。常自摩頭。以捨飾好。然豈惟飾好。常自摩頭。曰吾僧也。頓捨萬緣。一心念佛。

　　醫王

　　凡於諸導師。生世尊想。若有能開釋深義。解散疑結。於我有益。則盡心恭敬。不念餘惡。如敝囊盛寶。不以囊惡故。不取其寶。又如夜行險道。惡人執炬。不以人惡故。不取其照。經云。應於自身生病苦想。於善知識生醫王想。於所說法生良藥想。於所修行生除病想。若聞一句未曾有法。勝得三千大千世界滿中七寶及釋梵轉輪王位。

　　六根

　　千般裝點。只為半寸之眼。百種音樂。只為一豆之耳。沉檀腦麝。只為兩竅之鼻。食前方丈。只為三寸之舌。妙麗嬌嬈。只為臭腐之身。隨順逢迎。只為狂蕩之意。若能識破此理。不為六根所惑。便無煩惱。雖未生淨土。已如生矣。

　　用境

　　一念心疑。被地來碍。一念心愛。被水來溺。一念心嗔。被火來燒。一念心喜。被風來飄。若能如是辨得。不被境轉。處處用境。用境之道。必自一心正念始。

　　除我相

　　諦思身之未生。有相乎。有名乎。有我乎。身之既化。有相乎。有名乎。有我乎。身前身後。兩不可知。安得於中。偏執為我。愛戀憂怖。終日戚戚。欲免戚戚。莫若念佛。

　　心空理寂

　　凡人多於事礙理境礙心。常欲逃境。以安心遣事。以存理不知。乃是心礙境理礙事。但令心空境自空。理寂事自寂。

　　心滅性現

　　靜為之性。心在其中矣。動為之心。性在其中矣。心生性滅。心滅性現。如雲散月現。塵盡鏡明。

　　業性空

　　凡夫但知業力結習濃厚。不知業性本空。若眾生業性實者。盡虗空界。無容受處。如黑雲障空。風至則滅。若雲實者。吹亦不去。虗空喻性。黑雲喻業。念佛喻風。故迷成即入胎獄。念成即入蓮胞。

　　萬牛莫挽

　　廁蟲之在廁也。自犬羊視之。不勝其苦。而廁蟲不知苦。方以為樂也。犬羊之在地也。自人視之。不勝其苦。而犬羊不知苦。方以為樂也。人之在世也。自天視之。不勝其苦。而人不知苦。方以為樂也。推而極之。天之苦樂。亦猶是也。知此而求生淨土。萬牛莫挽矣。

　　堅持

　　人倫庶物。一一與道無礙。所貴任理隨緣。無心順應而已。經云。內修菩薩行。外現聲聞身。今日內懷出世心。外現世間法可也。如此則家室心安。已得出入自在。不作意解脫。乃所以為解脫也。但自一心正念。不必急求靈驗。譬如行路。行之不已。自有到家。時節惟在。堅持一念。耐久無間。毋以欲速之心乘之。

　　獨當

　　自貧賤而視富貴。見其氣燄薰灼。不勝垂涎之慕。然當之者。未必真樂。且無要緊事。如食以遏飢。衣以禦寒。若衣而華。食而精。此於身心。有何緊要。其他推此可知。至大利害處。老也病也死也。止此隻身。獨當一面之孤注。到鍾鳴漏盡時光景。帝王卿相。以至氓庶。總無人可代。同一結煞。不增分毫。思之及此。則誰能不當下心。灰惟一心正念。以圖極樂富貴。

　　瀟洒快活

　　鰥寡孤獨。以世俗眼觀之。最可憐憫。然天下之最瀟洒最快活。亦莫如此四種人。惜其不知皈依淨土。則眼前既無靠傍。死後終墮輪迴耳。今人只為認得。身家太重。眷屬太真。即賢智之輩。能輕功名。安貧賤。至於兒女。則斷斷擺脫。不去甘心。作牛馬大。兒未就幼。女又來男幸方婚。女又催嫁。波波劫劫。那裏容他。有念佛的時候。全不想受了。多少拖累竟。與爾有甚相干。反不如四種人乾淨了。當散誕逍遙。趂此地步。正好專意修行。跳出生死。真世間第一快活人也。大抵人生。少一分愛戀。便少一分纏縛。少一分纏縛。便少一分業障。與世緣淺。與佛緣深。速速念佛。求生淨土。

　　養生忘死

　　世人但知。生時將養此身。營求資給。而不思捨此身。後神識不滅。若無善因。則淪墜苦趣。何為生時。愛惜此身。死後不思度脫耶。又世人專為妻子眷屬。廣營衣食。而無少怠。不思命終之時。妻子眷屬雖愛徹骨髓。不能相救。唯當獨往。今勸世人。不當以養生故。而忘畏死。不當以為他故。而忘自為也。

　　五惑

　　此方之人。無不厭俗舍之煩喧。慕蘭若之寂靜。故有捨家出家。則殷勤讚歎。而娑婆眾苦。何止煩喧。極樂優游。遠勝蘭若。知出家為美。而不願往生。其惑一也。萬里辛勤。遠求知識者。盖以發明大事。決擇生死。而彌陀世尊。色心業勝。願力弘深。一演圓音。無不明契。願參知識。而不欲見佛。其惑二也。叢林廣眾。皆樂棲遲。少眾道場。不欲依附。而極樂世界一生補處。其數甚多。諸上善人俱會一處。既欲親近叢林。而不慕清淨海眾。其惑三也。此方之人。上壽不過百歲。而童癡老耄。疾病相仍。昏沉睡眠。常居太半。菩薩猶昏隔陰。聲聞尚昧出胎。則尺璧寸陰。十喪其九。而未登不退。可謂寒心。西方之人。壽命無量。一托蓮胞。更無死苦。便獲阿惟越致。佛階決定。可期流轉。娑婆促景。而不知淨土長年。其惑四也。若乃位居不退。果證無生。在欲無欲。居塵不塵。方能運同體慈悲。和光五濁。其有淺聞單慧。便謂高超十地。耽戀娑婆。詆訶淨土。宛然流浪。接武泥犂。自是何人擬此大權菩薩。其惑五也。

　　自甘塗炭

　　世之學佛者。其始莫不皆曰為生死事大。及乎聲利所動。世緣所汩。則生死大事置而不論。或為人扣擊。則他辭託跋。不能自決。或云。此不須問。或云。不必用知。或云。符到奉行。莫作計較。或云。隨處受生。出入自在。或云。且生不高不下之家。復男子身。或云。把定精神。見善惡相。不得隨去。或令預候知時。或教臨終奪陰。或云。百骸潰散。一物長靈。或云。形散氣消。歸於寂滅。如是種種臆度矯亂。皆不出凡夫外道斷常二見。逮乎四大解分。病苦所迫。識神無主。隨業輪迴。決無疑矣。假令定日剋時。坐脫立化。世德可致。未足為奇。斯由不見十六觀經。不知九品生相。不信彌陀願力。而堅持所見。自甘塗炭。豈不為之悲哉。

　　邪見

　　即心觀佛。託境顯性。心心絕待。法法全真。有不達者。橫生疑謗。故有執內心是佛。而不許外求者。執自己之佛。而不須他佛者。執諸法皆空。而不信有佛者。執一切現成。而不假修證者。但是不遵聖教。不達理體。隨有所執。皆成邪見。撥無因果。縱任妄情。認礫為金。蒸沙作飯。

　　貢高

　　有云。見性悟道。便超生死。何用繫念彼佛。求生他方。然真修行人。應自審察。如人飲水。冷煖自知。觀自己行解。見性悟道。受如來記。紹祖師位。能如馬鳴龍樹否。得無礙辯才。證法華三昧。能如天台智者否。宗說皆通。行解兼修。能如忠國師否。此諸大士皆明言教。深勸往生。盖是自利利他。豈肯悞人自悞。又當自忖臨終時。生死去住。定得自在否。自無始來。惡業障重。定不現前。盡此報身。定脫輪迴否。三惡道中。出沒自由。定無苦惱否。天上人間。十方世界。隨意寄托。定無滯礙否。若了了自信得及。何善如之。若其未也。莫以一時貢高。却致永劫沉淪。自失善利。將復尤誰。

　　阿伽陀

　　今之念佛者。名為專修。至於禱壽命。則藥師經。解罪愆則梁皇懺。濟厄難則消災呪。求智慧則觀音文。向所念佛。束之高閣。若無補於事者。不思彼佛壽命無量。況百年壽命乎。不思彼佛能滅八十億劫生死重罪。況目前罪垢厄難乎。不思彼佛言。我以智慧光廣照無央界。況時人所稱智慧乎。阿伽陀藥。萬病總持。二三其心。莫肯信服。神聖工巧。獨且柰之何哉。

　　防死

　　世人有言。積快活以防死。其意謂人世太苦。浮生太促。與倉皇而就謝孰。若縱樂以行休。萬一與化俱遷。追想生平。儘多樂事。較之窮蹙終身者。詎不勝彼一籌。若果爾則是擔頭加重。鼎沸益薪。是名促死。何謂防死。防死第一著。無如了生死。欲了生死。無如念佛求生西方。又有一等世味籠罩。他不得的。以高尚為志。以閒散為襟。或詩酒陶情。碁局換世。或棲心五嶽。嘯咏烟霞。此皆虗送居諸之徒。乃至十種飛仙。三山羽客。非不逍遙冲舉自豪。無奈真性未明。生死未了。

　　許多榜樣

　　佛說。人命在呼吸間。這一句於義理。非有難解。爾們眼裏親見。耳裏親聞。經過許多榜樣。即如前日津送亡僧時。當愀然不樂。痛相警策曰。大眾我與爾。今日送某僧。明日送某僧。不知不覺。輪到自身。此時悔恨無及。須疾忙念佛。時刻不要放過。方好每見口裏也。說可惜及乎。過後依然言笑自如。只是不信人命在呼吸間。

　　笑哭

　　嬰兒落地。未笑先哭。豈非大造苦。我以生纔一出世。便入哭境乎。嗣後笑事少。哭事多。笑時少。哭時多。到鍾鳴漏盡。畢竟大哭一場而散。非我哭人。即人哭我。往往來來。交相哭也。若欲不哭。必須發願往生極樂國土。何甞有哭事耶。

　　少善難生

　　世人為善心輕。為惡心重。對佛像則不如接大賓之恭。謹學經法。則不如求財利之勤劬。毀他則氣麤言滑。讚彼則氣緩言澁。或以我惡之。則覆善揚惡。我好之則掩短美長。或積惡而怒他私說。或作微善而恨人。不知於惡事。則陰費千金。亦能鈐口施。善人則方營一食。便自矜功。以此少善。求生淨土。難矣。

　　蠟印印泥

　　謗佛毀經。五逆四重。皆一念惡業成。墮無間獄。猶如箭射。今念佛生淨土。亦一念善業成。即登極樂。猶如屈臂。前一念五陰滅。後一念五陰生。如蠟印印泥。印壞文成。尚不須兩念。愛酪沙彌生一念愛心。後生酪中作蟲。斯皆一念所成。

　　百斤金

　　若人有百斤之金。猝有大難。不能負挈以行。必捨之而去。若抱金而與之俱死。世必謂之大愚。是皆知此身重於百斤之金也。然平日則區區趨名競利。雖百錢之物。亦不肯棄捨。而不自愛其身。求生淨土。何哉。

　　驗生

　　古偈云。頂聖眼生天。人心餓鬼腹。旁生膝盖裏。地獄脚板出。此人死。驗其餘熱。知其生處也。蓋心存禪寂。則輕清而內凝。情滯愛憎。則重濁而附物。輕者飛越雲不下沉。重者淪墜石不上舉。積之一生。末後自驗。

　　生死二苦

　　生苦者。攬精血為體。處生熟藏中。四十二變而成幻質。上壓穢食。下薰臭坑。飲冷若氷河。吞熱如爐炭。宛轉迷悶。不可具言。及至生時。眾苦無量。觸手墮地。如活剝牛皮。逼穿艱難。似生脫龜殼。銜冤抱恨。眩暈顛倒。纔觸熱風。苦緣頓忘。嬰孩癡騃。水火橫亡。脫得成人。有營身種。業田既熟。愛水頻滋。無明發生。苦芽增長。膠粘七識。籠罩九居。如旋火輪。循環莫已。
　　死苦者。風刀解身。火大燒體。聲虗內顫。魄悸魂驚。極苦併生。惡業頓現。千愁鬱悒。萬怖慞惶。乃至命謝氣終。寂然孤逝。幽途黯黯。冥路茫茫。與昔冤酬。皎然相對。號天扣地。求脫無門。隨業淺深。而歷諸趣。或倒生地獄。或陰受鬼形。忍飢渴而長劫號咷。受罪苦而遍身焦爛。未脫二十五有善惡之業。靡亡追身受報。未曾遺失。生死海濶。業道難窮。聲聞尚昧。出胎菩薩猶昏隔陰。況具縛凡夫。寧不被生死魔所羈繫乎。

　　十難

　　一不常值佛。三界險道。佛為導師。眾生業重。生不值佛。釋迦已滅。彌勒未生。賢聖隱伏。邪法增熾故。二不聞說法。像季澆漓。所有言說。唯談外道邪惡之論。不聞正法故。三惡友牽纏。邪惡伴侶。希求利養。扇惑行人。墮惡道故。四羣魔惱亂。九十六種外道惡人。壞亂正法。使修行人。不成就故。五輪迴不息。循環六趣。如汲井輪。無休息故。六難逃惡趣。往來三界。隨業受報。雖生天上。未免淪墜故。七塵緣障道。汩沒塵勞。為出世之障礙故。八壽命短促。人生百歲。夭橫者多。光陰迅速。菩薩大道難成辦故。九修行退失。此土修行。斷見思惑。方能不退。初心行人未免退墮故。十塵劫難成。如大通佛世聞法之徒。退大執小。經塵點劫。住聲聞地。雖涉長時。未成大道故。

　　情想飛墜

　　一切世間生死相續。生從順習。死從變流。臨命終時。未捨煖觸。一生善惡。俱時頓現。純想即飛。必生天上。若飛心中。兼福兼慧。及與淨願。自然心開。見十方佛。一切淨土。隨願往生。情少想多。輕舉非遠。即為飛仙。情想均等。不飛不墜。生於人間。想明斯聰。情幽斯鈍。情多想少。流入橫生。重為毛羣。輕為羽族。七情三想。沉下水輪。生於火際。受氣猛火。身為餓鬼。常被焚燒。水能害己。無食無飲。經百千劫。九情一想。下洞火輪。輕生有間。重生無間。二種地獄。純情即沉。入阿鼻獄。若沉心中。有謗大乘。毀佛禁戒。誑妄說法。虗貪信施。濫膺恭敬。五逆十重。更生十方阿鼻地獄。

　　善因惡果

　　如今天下解禪解道。如河沙數。說佛說心。有百千萬億。纖塵不盡。未免輪迴。絲念不忘。盡從淪墮。如斯之類。尚不能自識。業果妄言。自利利他。自謂上流。並他先德。但言觸目。無非佛事。舉足盡是道場。原其所習。不如一箇五戒十善凡夫。觀其發言。嫌他二乘十地菩薩。且醍醐上味。為世所珍。遇斯等人。翻成毒藥。假使才並馬鳴。解齊龍樹。只是一生兩生。不失人身。臨終之時。一毫聖凡情量不盡。纖塵思念未忘。隨念受生。輕重五陰。向驢胎馬腹裏托質。鑊湯爐炭裏燒煑。從前記持。憶想見解。一時失却。依舊再為螻蟻。從頭又作蚊虻。雖是善因。而招惡果。

　　得意忘言

　　六祖云。凡愚不了自性。不識身中真佛。西方願東。東方願西。誌公云。智者知心是佛。愚人愛往西方。盖法有隱顯。教有權實。人根有利鈍。祖師有抑揚。譬如受病不同。處方各異。今有病熱發狂。必以寒藥治之。人聞寒藥有功。遂云桂附無用。豈不謬哉。六祖單傳心印。誌公方讚大乘。直指人心。見性成佛。佛法雙亡。不立文字。豈可又教人念佛求生。但得意忘言融通。了解自無矛盾。

　　形骸得失

　　天人禮枯骨偈云。汝是前生我。我今天眼開。寶衣隨念至。玉食自然來。謝汝昔勤苦。令吾今快哉。散花時再拜。人世莫驚猜。又餓鬼鞭死屍偈云。因這臭皮囊。波波劫劫忙。只知貪快樂。不肯暫回光。白業錙銖少。黃泉歲月長。直須痛棒打。此恨猝難忘。此言化俗。則可以為誠。然則不可。何則人神託於形骸之中。所以用形骸者。皆神耳。故為天人者。前世善用形骸者也。為餓鬼者。前世不善用形骸者也。其得其失。皆在當時。及其受報。而禮之鞭之。亦何益。

　　二天人

　　經云。人生有二天人隨人。一曰同生。二曰同名。天人常見人。人不見天人。此二天人豈非善惡二部童子之徒歟。人之舉意發言。動步常念。此二天人見人而能無愧。如此修淨土。則必上品往生矣。

　　小因果

　　有修橋人。有毀橋人。此天堂地獄之小因也。有坐轎人。有荷轎人。此天堂地獄之小果也。觸類長之。皆可見矣。常如是省察其心。以修淨土上品上生。

　　資生助道

　　在家菩薩念佛高流。日赴檀信之齋。坐享人天之供。皆非常道。不若治生。有意修行。豈妨作務。或田疇播種。或市井經營。或富有家資。或日求升合。應思勤則不惰。儉則有餘。以此脩身。方為佛子。若也奢華懶惰。生事蕭條。雖欲脩行。不可得也。信知治世資生。皆順正法。工巧技藝。饒益羣生。欲修淨業。當以資生助道。

　　無苦

　　一切眾生。未悟正覺。處大夢中。六途升沉。未嘗休止。諸天雖樂。報盡相衰。修羅方瞋。戰爭互勝。旁生飛走。噉食相殘。鬼神幽陰。飢渴困逼。地獄長夜。痛楚號呼。得生人趣。固以為幸。然而生老病死。眾苦嬰纏。唯是淨方。更無諸苦。

　　寂用無礙

　　熾然在用。不動本際。如水起波。波全是水。淨名云。不起滅定。現諸威儀。易曰。寂然不動。感而遂通。即寂而用。故捨穢究盡。取淨窮源。用而常寂。故雖有取捨。而實無取捨。是故熾然念佛。與無念等。熾然往生。與無生等。於無見處。不礙見佛。於無生處。任運往生。以圓頓行人。語默動靜。一切時中。皆如實際。故經云。莊嚴佛土者。即非莊嚴。滅度無量眾生。實無眾生得滅度。

　　離妄即真

　　真我本有。迷之而無。如雲掩月。妄我本無。執之而有。如鏡照花。要知心自無相。託境方生。性本是空。由心而現。若欲離妄即真。必須一心念佛。

　　迷悟

　　凡夫即佛。煩惱即菩提。前念迷即凡夫。後念悟即佛。前念著境即煩惱。後念離境即菩提。故知彌陀與眾生。只在一念轉移間。

　　無不是佛

　　是心是佛。是心作佛。三世諸佛。證此心佛。六途眾生。本來是佛。只因迷妄。不肯念佛。智者覺悟。見性成佛。釋迦世尊開示念佛。彌陀有願。接引念佛。觀音菩薩頭頂戴佛。勢至菩薩攝受念佛清淨海眾。皆因念佛。六方諸佛摠讚念佛。祖師起教。勸人念佛。捷徑法門。惟有念佛。歷代祖師箇箇念佛。古今名賢。人人念佛。我今有緣。得遇念佛。念佛念心。念心念佛。口常念佛。心常敬佛。眼常觀佛。耳常聽佛。身常禮佛。鼻常嗅佛。香花燈燭。常供養佛。行住坐臥。常不離佛。苦樂逆順。不忘念佛。著衣喫飯。無不是佛。在在處處。悉皆是佛。動也是佛。靜也是佛。忙也是佛。閑也是佛。橫也是佛。竪也是佛。好也是佛。惡也是佛。生也是佛。死也是佛。念念是佛。心心是佛。無常到來。正好念佛。撒手便行。歸家見佛。一道圓光即性空佛。了此一念。是名為佛。常住不滅。無量壽佛法報化佛同一體佛。千佛萬佛皆同一佛。普勸有緣。一心念佛。若不念佛。失却本佛。貪嗔嫉妬。自喪其佛。酒色財氣。污天真佛。人我是非。六賊劫佛。一息不來。何處求佛。地獄三途永不聞佛。萬劫千生悔不念佛。叮嚀相勸。念自己佛。急急回光。休別覓佛。念念不昧。誰不是佛。願一切人自歸依佛。回向西方。發願念佛。臨命終時。觀覩念佛。九品蓮臺。禮彌陀佛。得無碍眼。見十方佛。

　　清珠集(終)
 (附)結社文

　　　　葆光普元
　　夫淨智妙圓。體自空寂。在聖不增。在凡不減。具有德相。本來周徧。無待乎莊嚴修證。而清淨本然。忽生山河。一翳在眼。空華亂墮。由是真妄混淆。情想分等。以致三有六趣升沉輪轉。僧祇劫來。靡所底定。大聖悲憫。應世垂慈。廣施方便。隨機拯濟。諸三昧中。唯淨土一門簡易直捷。十方剎土。大心眾生。發願彙征。即證無生。非我本師攝受之妙力。何以致此。淨名云。隨其心淨。即佛土淨。以知心淨是因土淨是果。隨因得果。咸應道交。則如水澄月現。祇在一念圓明而已。何等簡易直捷哉。粤自東林創社。劉雷擅美。長蘆建會。賢慧題名。弘誓深願。咸臻常樂。故宋文潞公之願結。西方十萬緣大家齊。上渡頭船。同一慈悲也。歲己巳冬。幻空上人集同志緇素于古靈山普光寺。仿古結社。一時英俊。莫不預會。緬追西湖淨行之清規。媲美曹溪定慧之芳躅。以淨願錫名。是一大事因緣。為像季之盛舉也。噫三界炎炎。宛如火聚。眾苦交煎。難以淹留。且況兩曜流邁。石火電光。四大危脆。草露風燈。倘或一失此身。萬劫難復。其忍放逸。甘受淪墜乎。今既宿生多幸。遇此殊勝。即能如行氷凌。如救頭然。迴光返照。思專想寂。則不離當處。超脫苦輪。現證淨智。普與法界。同生寂光。是幻空師結社之本願也。自顧業重福輕。障深慧淺。然竊聞一切惟心。有願必就。期與同社諸賢。仗此淨願。他日妙意世界香光池上。把手共行。云爾。

 發願文

　　　　芙蓮性湛
　　稽首慈悲無量壽二土十方三寶尊。憐憫沉溺眾迷流。必賜感通。垂接引。弟子等迷真起妄。背覺合塵。惑業無窮。苦果不息。縱修善而耽著有為。樂無為。而不知出要。幸因宿世福緣。遇斯歸元真訣。惟我釋迦慈旨叮嚀。彌陀運悲廣博。有願必迎。無機不被。六八誓願。願願度生。十六觀門。門門攝化。爰發勝心。紏合同志。懺悔惡緣。恒住淨戒。專念聖號。期生西方。劫石可移。此心不退。念念相續。無有疲厭。仰冀承佛慈光。三塗息苦。八難蒙化。四恩總報。羣有齊資。一會大眾。除微細之法執。悟無諍之真源。覲淨土於現前。證菩提於當念。圓無邊之三昧。示無量之神通。具種種之行門。興重重之法化。情與無情。咸臻安養。虗空有盡。我願無盡。

 募緣疏

　　　　霽雲圓明
　　夫今生受享。賴過去之善根。將來福基。藉見在之下種。然此則通計三生。猶屬迃遠。至於一念之善。景星慶雲。一念之惡。黑風羅剎。是現前因果。如影隨形。毫髮無爽。敢不兢懼乎。噫眾生之所以輪轉六趣。良由人我障深。慳貪業重。我佛垂憫。特示檀波羅門。使之永除業根。即超淨域。如執左契。豈不殊勝哉。然施有二種。無住而施。則施雖少。獲福大。有相而施。則施雖多。感報劣。譬如田有良瘠。下種雖同。收穫大異矣。且春種一粒。秋收萬顆。栽植絲髮。其茂十圍。更何疑於因小果大。今或有人不下種。而望秋實。一何愚哉。雪岳道人幻空。已悟世相之如幻。現證性地之等空。荷擔大法。不惜身命。嚴淨毗尼。凜如霜雪。福慧雙修。自他兼利。今於古靈山普光寺。與四方同志。結社念佛。以萬日為期。決定西邁。值此末法希有勝會。普告善信。庸助供佛飯僧之資者。欲與諸君子。以無住心。下種福田。共結他日同躋樂邦。咸證法忍之緣。至禱。

 戒懺疏

　　　　本如性空
　　竊惟戒者一切師也。如造宮室。先固基址。能攝一心。具足萬善。建千聖而為佛母。治眾病而為藥王。爰思自度。復念迷流。甫決志以奉持。誓剋期而證修。無奈塵緣纏深。又復宿習偏強。臨事觸境。每犯律儀。雖或猛厲警訶。亦更紆回自弛。悠悠歲月。罪與業而俱增。罔罔襟期。志與形而並邁。奚但出離之無路。恐負利他之弘願。克己省躬。慚懼實深。是與同社諸益。虔秉丹衷。洗心滌慮。發露懺悔。乃自庚午之春二月為始。第以漸修之意。各隨根堪。分受五戒。或持十齋。每至月終。以行勤怠。各自恣陳。勉勵懲新。逆順境上。誓不負約。抑願從茲以往。信根永固。業障頓除。大小毗尼。一念圓就。為燈燭於昏衢。作舟航於苦海。普令一切見聞者。盡覺戒性入佛地。
　　以此奉祝　　聖壽萬年　　八域寧謐　　庶物咸亨　　無量慈力　　徧滿法界　　普接有緣　　悉發菩提　　業障消除　　妙明開悟　　眾戒具足　　萬善圓成　　福智二嚴　　寂光上品　　隨求即得　　如願必就　　報四重恩　　濟三塗苦　　十方讚歎　　一切回回　　情與無情　　同往安養　　蒙佛授記　　即證無生　　回入娑婆　　廣度九有

 清珠集跋

　　古德云。清珠下於濁水。水不得不清。念佛投於亂心。心不得不佛。此喻念佛之念與佛無間也。西天有寶曰清珠。此珠投於濁水入一寸。則一寸之濁水便清。自寸而尺。以至于底。隨處澄湛。盖清珠喻念佛之淨念。濁水喻散亂之業識。當業識散亂之際。能念一聲佛。即散亂遠離。隨念寂靜。且移念入第二聲。如清珠之入水二寸也。自最初一念。乃至百千萬念。念念清淨。念念純真。如經所云淨念相繼也。然要知此一聲佛。非但今生不能念。溯向多劫。未曾一心正念。故滾到于今。不能純熟。方勉強念。得兩三聲。疑心頓起。雜慮橫生。以若所為。求佛相感。何異吹網而欲滿也。噫發願未深。操志無定。雖曰念佛。其實念與佛不相應也。若能信心純至。生死念切。萬緣外息。百慮內寂。舉起一聲佛號。直下更無異見。久久念到。念外無別佛。佛外無別念。身心一致。能所兩忘。可謂證修神術。到家捷徑也。幻空老人。抄錄淨土要語一百二十則。以示淨社法侶。庸為社約。余曾叩籌室。親承緒餘。竊取天目中峰和尚語。以廣師清珠名集之意。云爾。



　　　　門人六然居士　淨信　薰沐謹跋
　　夫法界珍寶。多般名稱。而奚獨以清珠。名此集也。此一卷書。雖因紙墨。而不拘文字。寔由乎人人鼻孔撩天。箇箇脚跟點地之處。則其為範也。至大至廣。其為模也。至巧至密。開眼者一觸。如得鬢中之珠。有耳者纔聞。似探衣裏之珠。所以者何。三十七處引證。無非先覺二利圓成之寶鑑。真是後覺三十七助道品之瓔珞也。百二十則分科。無非行者三教通方之正路。實是法身一十二修多羅之真金也。全部雖無分類。宛有警策啟信等十門。智行體用。互相隱現。寂照不二。理事無碍。盡是萬行。十十無盡。重重交暎之梵網摩尼也。吁以余觀乎述者之意。特以清珠題此者。豈不是耶。竊惟是珠不可以方圓長短之形。青黃赤白之色。比觀亦不可以利口之辯。分別之識擬論。宜乎此珠強名以清也。處染常淨。淪變靡殊。在六凡而恒照。屆四聖而常寂。茲豈非幻空道人無碍珠。葆光居士淨願珠。虗舟上人普光珠。三有含靈。如意珠哉。性湛法侶袖示請一語。余辭拙。不獲深感普益三根之願。而為之跋。
　　是歲之夏佛國翁三沙書于古靈山普光寺之妙意齋菩提樹下