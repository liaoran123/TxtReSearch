續藏經   正宗心印後續聯芳
　明 善燦著

　　 

　　正宗心印後續聯芳
　　僧果增

　　法號秀岡。是閩中方氏子也。髫年出家。性有聰慧。學不加思。待眾以恭。事師有禮。一日師見。問曰。前日你病。大眾說將死。你意下如何。答曰。本來無生。豈有死耶。師曰。既知無生。從何處來。(果增)揚聲念佛。師曰。從何處而去。(增)扠手當胷。默然良久。師曰。其中事若何。即答偈曰。本來清淨體如然。隨機應現善方圓。回光返照超今古。真妙融通離語言。師曰。如是如是。宜自至淳。遂囑一偈。當機直指示秀岡。體露真常不覆藏。吾今囑汝宜珍重。時至須當效祖傳。

　　僧德圓

　　法號明鏡。是福清縣石氏子也。預誠往參求乞真要。師曰。我佛大慈平等。敷演三乘五教。隨機濟度。末後拈花示眾。教外別傳。涅槃妙心。實相無相。付典摩訶迦葉。遞代相傳。至達磨大師而來東土。直指人心。見性成佛。汝自回光返照。明自本心。見自本性。非色非空。非中非外。洞徹十方。融通三際。百千三昧恒沙妙用。不離當處。(德圓)有省。即說偈。本來清淨不思議。隨方就圓在當機。三昧現前通大道。放光現瑞妙希奇。師曰。自當護持。圓明種智。付囑一偈。單傳直指心印心。真如無相現精明。叮囑東君宜保守。時當悲運接後人。

　　僧果澗

　　法號天洞。是三山潘氏子也。求師究竟真常之道。師竪起一指示之曰。會麼。(果澗)禮一拜。師曰。吾無法與人。汝若併息諸緣。莫著空見。回光返照。見自心性。的要明白。(果澗)忽然有省。即說偈曰。本來無罣碍。清淨常自在。如如不動尊。光眼現沙界。師曰。如然保守。至淳真妙。復囑一偈。默默全持正令親。一枝五葉付知音。聯芳紹至賢才處。囑汝時當耀祖庭。

　　僧德法

　　法號月江。是閩縣陳氏之子。求示法報化三身佛事。師曰。莫向外尋。汝自具足覺性圓明。妙用現前。體用不偏。花果同彰。三觀融通。十方廓徹。亘古亘今。無欠無餘。(德洪)忽然有省。即說偈曰。本來湛寂體如如。妙用縱橫任卷舒。覺性虗玄元無相。權實雙融應無窮。師即印可。善自扶持。復囑一偈。一枝拈起現堂堂。夙緣會遇付月江。囑汝賢才宜珍重。時至紹隆報祖恩。

　　茲者圓暕

　　號洞庵。是浙江紹興府諸暨縣琴川屠氏子也。往求直指無上菩提。師曰。日用事是如何。(圓暕)答曰。清風應在手。師曰。如何是理性無碍。(圓暕)扠手當胸。默然良久。師曰。如何是理事無碍。答曰。處處透長安。師即印可。善自保重。重復囑一偈。事理分明號洞庵。融通無碍體量寬。吾今付汝無餘事。時當續焰報靈山。

　　僧果延

　　號壽岳。是邵武府光澤縣危氏子也。乞示大事因緣。師曰。門前榕樹常如春。(果延)擬議。師即喝。延禮拜。師曰。汝還會否。延曰。未解其意。望師開示。師曰。大事不從外得。汝宜向一切時中。念念不迷。真心常存。通融無滯。覺性週遍。無欠無餘。(果延)有省。即說偈曰。湛寂如然應大千。當機獨露妙中玄。圓明無碍超今古。洞兮照徹不夜天。師曰。汝既達之。可宜珍重。復囑一偈。少林一花五葉蓮。紹至如今示果延。英靈忽省承斯旨。不離當處見祇園。

　　僧果[日*祥]

　　法號碧雲。是福州閩縣彭氏子也。見師問曰。如何是佛。師曰。會麼。(果[日*祥])曰。望乞慈悲。師曰。頓悟自性。即是天真之佛。不然徒勞工力。汝若是箇真參實悟禪和。言前薦得。本分家風。不屬有無。非關聲色。物物全彰。頭頭顯現。信手拈來。無有不是。佛與眾生。本來平等。(果[日*祥])有省。即曰。元來自家的。師曰。如何是自家的。([日*祥])念佛一聲。師曰。如何是佛。([日*祥])斂手默然。師即印可。宜至真淳。復囑二偈。碧祖岩前安心旨。傳至曹溪普開示。相承續焰至如今。付囑時當紹祖理。

　　僧明直

　　號大乘。是浙江紹興府諸暨縣石海材周氏子也。往求師證。師曰。汝師誰耶。答曰寶峰。師曰。教汝何為。答曰。看心念佛。師曰。如何是心。(明直)持起數珠。師曰。如何是佛。(直)扠手而立。師印可也。善自保重。復囑一偈。權實雙彰號大乘。體悟無生耀古今。付囑英靈宜珍重。時至須教覺後人。

　　僧德宗

　　號古心。是閩南鄭氏子也。求師真要。師曰。吾宗本無言說。亦無有法與人。汝但二六時中。四威儀內。回光返照。攝妄歸真。明自本心。見自本性。絲毫勿令有昧。歷歷的要分明。(德宗)忽省。即說偈曰。本性湛如然。妙用豈能量。充滿大千界。隨處現真常。師即印可。宜自保重。復囑一偈。佛祖心印古至今。當機直示甚分明。叮囑賢才善守護。時續祖焰接後人。

　　僧德光

　　號徹空。是蘇州府常熟縣楊氏子也。往求印證。師曰。諸師有何指示。答曰。都教我念佛。師曰。如何是佛。(德光)合掌當胷。詰曰。如何是當機發現事。(光)念佛一聲。師即印可。宜自保持。復囑一偈。念佛忽悟本來因。時時不離這當人。叮寧涵養淳真處。續焰時當紹祖庭。

　　僧果通

　　法號大乘。是福州長樂縣王氏子也。求師直指西來意。師措山曰。是什麼。(果通)曰。不解。乞垂開示。師曰且去。(通)曰。望惠我窮。師曰。莫隨聲轉。勿被色謾。莫論有無。勿分西東。但自惺悟。當處真如。寂然廓徹。妙明自在。汝還會否。通忽於言下有省。即說偈曰。如如不動若虗空。應現無拘遍處通。有無不立能所畢。色空無二總圓融。師允印可。善自保持。復囑一偈。南華法雨普沾恩。心印相承紹祖燈。宿緣幸會宜尊重。時當續焰耀層層。

　　茲者普遇

　　法號正宗。是山西太原府大谷縣李氏子也。往參求示。師曰。時中生涯事如何。答曰。常念佛。師曰。如何是佛。答曰。心即是。師曰。如何是心。答曰。佛即心。即說偈曰。一真獨露不二門。即心即佛理事融。體用雙彰今幸會。本來清淨至無餘。師即印可。宜常如然。復囑一偈。大事因緣體用彰。動靜工純般若香。融通法界恒無碍。圓明種智證真常。

　　僧果清

　　法號大海。是三山陳氏子也。恭誠參禮。求師開示。師曰。本來具足。非從人得。汝宜回光返照。明自本心。見自本性。非色非聲。不空不有。彌滿十方。融通三際。本來具足。汝曾知否。(果清)即說偈。妙明顯露叩真宗。體用不偏具圓融。密密無間觀自在。如如不動現靈通。師曰。如是善為。復囑一偈。劫外靈枝絕點塵。信手拈來示諸人。英才頓悟承斯旨。囑汝時當播祖庭。

　　僧果逵

　　法號大洲。乃三山鄭氏子也。求示大事因緣。師曰。進前來。果逵進前。師曰。是大是小。答曰。未審斯意。師曰。若乃上根利智者。見聞開示。便能悟入。若未然者。自當勉勵。專誠研究。忽然迷雲頓散。心月圓明。方知自己有一大事。與佛平等無別。(果逵)即曰。元來具足。師曰。元來何為。答曰。元無動靜。來應十方。師曰。久默斯要。直至真純。復囑一偈。末後一著付飲光。西天東土遞相傳。英靈衲子須悟入。機緣相契可聯芳。

　　僧德鑑

　　法號大融。是閩縣王氏子也。求師印證。師曰。曾見何人來。答曰。天真和尚。師曰。教汝何為。答曰。教我追究念佛。師曰。是誰追究。(鑑)竪起一指。師曰。如何是佛。(鑑)扠手良久。而說偈曰。無去無來妙中玄。單持一念密綿綿。忽然頓覺無生旨。打破虗空不用拳。師曰。將什麼打破虗空。(鑑)高聲念佛。師即印可。善自保重。復屬一偈。明鏡非臺耀古今。宗風遍布遞相承。從茲付囑無餘事。晦迹真淳接後人。

　　僧果聰

　　法號天章。是三山韓氏子也。求師究竟佛祖。都只為一大事因緣。出現於世。師曰。汝即今問的是什麼因緣。(聰)忽於言下有省。即曰。元來與佛祖不別乎哉。即說偈曰。法性元無相。如然契真宗。妙用週沙界。無處不圓通。師即印可。保持真淨。復囑一偈。單傳直指示本元。歷代相承不二門。囑汝英才宜尊重。時當耀祖繼聯芳。

　　僧圓壽

　　法號樂堂。是河南歸德府鹿邑縣蘇氏子也。欽風往參。求師法印。師曰。法印不無。非從外得。但莫隨於聲色滯於名言。了了分明。人人本具。威靈廓徹。求劫不壞。相將非離。焉何不會。(圓壽)忽於言下有省。達本。即說偈曰。本來如如性。非色亦非聲。三玄同一休。湛湛自天真。師曰。如是保任。淘汰磨光。復囑一偈。曹溪普示天下知。正宗心印接上機。相承斯旨宜尊重。時至須當接後奇。

　　僧果清

　　號天鑑。是閩縣徐氏子也。求師正真之要。師良久曰。會麼。答曰不會。師曰。正者不偏。真者不偽。要者以信解悟。入法界門。以戒定慧。趣樂土玄猷。宜向一切時中。放捨諸緣。明自心性絲毫不昧。體用圓融。方知大道。本來具足。(清)言下契本。即說偈曰。如如法中王。光明照十方。圓融妙無比。真空沒斷常。師即印可。善自保任。(云云)復囑一偈。法王正令古至今。英靈頓悟遞相承。吾今印汝聯芳繼。時至須教覺後人僧明玉。號無瑕。是北京河澗府交河縣陳氏子也。往參於師。志求法要。師據座而視。問曰會麼。答曰。未達斯意。師曰。至道普乎天下。非一人而不具。但自時時省悟。刻刻提撕。爾之心性。與古聖何殊。從茲悟入。恢弘自在。(明玉)忽爾豁然。即說偈曰。真如本安然。應現遍大千。湛寂常清淨。權實體中玄。師印如然。至淨精妙。復囑一偈。正宗心印不二門。直指當機達本元。囑付英才宜保重。時至須教效祖傳。

　　僧果澄

　　法號天濟。是閩縣阮氏子也。請益於大庵禪師。恭誠入室。求師真要。師據座逞然示之。問曰會否。答曰。乞垂慈誨。師曰。汝若是真修行人。宜放諸緣。單持一念。念茲在茲。念的性如虗空。心猶大地。智日慧月。洞徹圓明。方知大道本來具足。亘古亘今。何增何減。(澄)言下有省。即說偈曰。本體元無相。如如常現前。古今恒不滅。普應妙無邊。師印符衷。善自保任。復囑一偈。大道堂堂亘古今。悟來顯現在當人。付囑英賢宜珍重。時至聯芳耀祖庭。

　　士果融

　　法號晶齊。是延平府南平縣陳氏子也。求師垂示法要。師曰。以心為宗。以悟為則。真空妙體。本自天然。不屬有無。元非動靜。洞千古之淵源。造萬象之模則。劫火壞時常安然。法欲泯時全體露。一道靈光。本來具足。在凡不減。在聖不增。但莫憎愛。洞然明白。融忽然有省。即呈偈曰。本自如如皎然清。無形無名洞圓明。遍周沙界融無碍。不污不淨覺虗靈。師印如然。善保精純。復囑一偈。當機一札契真如。始信無生道不虗。圓融三諦無滯碍。囑汝時當紹祖衢。

　　僧果滿

　　法號天資。是閩縣葉氏子也。請益於大庵禪師。禮師問曰。如何是一大因緣出現於世。師曰。進前來。(滿)進一步。師曰會麼。答曰不知。請垂慈誨。師曰。本來非二三。當機一任看。諸佛之儀式。列祖正法眼。緣遇直開示。悟入性海寬。圓融無滯碍。清淨絕波瀾。(滿)言下性天廓豁。心地開明。即說偈曰。獨露堂堂亘古今。無相寂滅覺圓明。彌滿十方通三諦。實際理地絕纖塵。師即印可。善自護持。復囑一偈。佛祖親傳心印心。燈燈續焰至于今。付囑英靈宜尊重。因緣時至覺後人。

　　僧果現

　　法號本應。是閩中祖武侯千兵韓氏次子也。請益於真空禪師。參師乞示法要。師據直視良久。問曰會麼。(現)忽然有省。即說偈曰。如如不動本虗靈。應現融通遍剎塵。頓悟無生超法界。隨方就圓了真明。師印如然。善保精純。復囑一偈。教外別傳古來心。祖祖聯芳遞相承。吾今囑汝宜珍重。燈燈續焰耀祖庭。

　　僧果潤

　　法號天津。是閩縣江氏子也。請益於大庵禪師。叩師而問。如何是正真之道。師竪指示之。問曰會麼。答曰不知。師曰。汝實向道。宜於時中。勿住功位。莫逐聲色。本來心性的要明白。念茲在茲。廓然通徹。方知大道無雍無塞。坦蕩從容。優游彌勒。(潤)忽於言下有省。即說偈曰。古今常現妙虗靈。方便圓融在當人。全體真如生慧日。返本還源徹底清。師曰。如然善任。涵養精純。復囑一偈。真空無去亦無來。揑不成團撥不開。宿緣會遇承斯旨。囑汝時當接後才。

　　僧果明

　　法號慧庵。是福清縣薛氏子也。禮師乞示無上菩提。師曰。無上妙道。本非言說。亦無名相。靈明無住。逈脫根塵。清淨無餘。融通自在。汝之本具。非從外得。(果明)忽於有省。即說偈曰。菩提元來本虗靈。時時顯現大光明。真如廓徹於法界。清淨融通耀古今。師即印可。善自扶持。復囑一偈。佛祖法印直指心。悟徹相承至果明。珍重涵養淳真華。時至運悲繼祖庭。

　　僧圓淨

　　法號悟空。是長樂縣陳氏子也。受業於悟達禪師。請益於真空禪師。一日來參。即呈偈曰。本元無去亦無來。放光現瑞秘密開。湛然清淨無可比。照徹乾坤絕點埃。師曰。是箇什麼照徹。(淨)伸起一手。師曰。如何是清淨處。(淨)斂手當胷。默然良久。師曰。如是如是。涵養真純。復囑一偈。拈花示眾劫外春。悟明心性本來同。祖裔聯芳承斯旨。囑汝時當振古風。

　　僧正圓

　　號中天。是泉州府惠安縣陳氏子也。請益於大庵禪師。一日見師拜問。如何是佛。師曰。會麼。答曰未達。仰乞垂示。師曰。佛即汝心。不須外尋。心性冥符。無我無人。當機獨露。本自圓成。(圓)忽於言下有省。即說偈曰。曠劫流落到如今。蒙師直指本來因。忽達真常無間斷。隨方就圓在當人。師曰。如是宜向雲巒深處。古跡清虗。涵養真純。復囑一偈。燈燈續焰至正圓。忽悟體用本雙全。付囑賢才宜保守。時當悲覺效祖傳。

　　僧圓金

　　號無壞。是福清縣薛氏子也。受業於徹空禪師。請益於真空禪師。乞惠大事因緣。師曰。看看看。會者見不難。非從外邊得。亦非在中間。但自回光照。了妄絕波瀾。本來惟一實。無二亦無三。(金)言下忽省。即說偈曰。真如本無形。清淨絕纖塵。回向無為藏。放出大光明。師印如然涵養淳淳。復囑一偈。忽悟非染淨。動靜恒相應。遞代繼聯芳。囑汝紹祖印。

　　居士正瀚

　　法號凰岐。是閩縣葉氏子也。稟性仁慈。立心正直。邁年八十之餘。精神怡暢。力行信道。誓期安養。勤念彌陀。請益於大庵禪師。忽憶單傳恭來法要。啟師而曰。我今老矣。惟冀直指。師曰。本來無生。豈有老病。覺性堅剛。知音可證。單傳妙旨。圓機普應。全彰體用。融通慧定。直趣菩提。指歸中正。(瀚)踴躍拜曰。承斯玄旨。深契愚衷。本無老少。道豈西東。師曰。既無老少西東。是箇什麼道理。(瀚)合掌念佛。師曰。宜自珍重。復囑一偈。克念彌陀正修持。忽悟最上妙玄機。宿緣慶會聯芳繼。囑汝時當覺後奇。

　　行者果提

　　法號大用。是閩南高湖林氏子也。一日師見。問曰。汝於時中作麼生理。答曰。常念佛。師曰。佛在什麼處。(提)合掌當胷。默然而立。師曰。是何光瑞。(提)進前作禮。即說偈曰。無形無跡妙無邊。包遍三千及大千。當機應現真端的。般若常存不夜天。師印如是。善任真純。復囑一偈。鷲嶺拈來一枝春。吾今授汝亦皆同。惟囑賢才宜尊重。時至聯芳報祖風。

　　僧如果

　　法號三祗。是江西人氏也。懷香往參。志求真印。師即叩齒三下。問曰會麼。答曰不識。乞垂示誨。師曰。真者法身清淨等若虗空。印者智行圓妙融通無滯。時中受用。不涉僧祇。汝自本有。莫妄生疑。(果)忽然有省。即曰。元來具足。再不外馳。當處頓呈。真不思議。師見印可。如是如是。復囑一偈。少室岩前安心旨。續焰聯芳至三祇。吾今囑汝宜珍重。時當耀祖覺後奇。

　　僧正瀛

　　法號性海。是閩南董氏子也。請益於大庵禪師。受業於真空禪師。一日求祖正法眼藏。祖云。待西山月上向汝道。回舉于師。師曰。祖傳心印。非慧莫續。疑議一年。一日疑團頓破。即自慶曰。非他之事。即呈偈曰。本來無上下。圓光應虗空。融通週法界。寂照合正宗。祖徵詰印可。宜自保重。復囑一偈。佛祖心印至于今。妙圓淨耀繼上乘。囑付賢才宜尊重。因緣時至接後人。

　　僧圓滔

　　法號大潮。乃閩邑林氏子也。請益於圓海禪師。受業於真空禪師。一日求示一隻眼之法。祖曰。待南江水乾向汝道。回舉於師。師默然示之。良久曰。會麼。答曰。未曉斯意。師曰。妄心歇處即菩提。疑議一年。忽朝疑團頓破。即曰。一口吞盡也不難。即呈偈曰。寂寂寥寥本如然。隨機應感露全彰。宇宙寬弘包不住。返照回光入覺庭。祖徵詰之。即印於心。宜自涵養。復囑一偈。曹溪祖印印心源。頓入法海息妄奔。從茲直指宜珍重。時至須當效祖傳。

　　僧真智

　　號法無壞。是福清縣陳氏子也。受業於圓慶禪師。請益於東暉禪師。往參師前。乞示大道真要。師竪起拂子。良久問曰。會麼。答曰不會。師曰。離文字語言。非我人能所。無大無小。不樂不苦。頭頭顯現。物物全露。咦。緣何不達。宜速省悟。(真智)言下忽省。即說偈曰。體本無罣碍。普現週沙界。古今常如然。無損亦無壞。師即徵詰。體用動靜。真妙符契。師即印可。宜自涵養。復囑一偈。碓嘴花開至今鮮。紹繼聯芳宿有緣。囑付賢才宜架守。六度三身一性圓。

　　茲者果濂

　　法號映橋。是閩縣傀氏子也。齋戒有年。專精法華經。一日。求師指示一大因緣出現於世。師即直視。良久曰。會麼。答曰不達。師曰。二三則非真。惟此一事實。(果濂)言下有省。即呈偈曰。無去無來古至今。本來清淨合天真。妙應圓通由自在。堂堂獨露現光明。師徵詰之。印可。囑偈一首。鷲嶺傳來一枝春。宿緣有分今相逢。慶幸聯芳宜珍重。時至須當播祖風。

　　茲者正泌

　　號凰崗。是閩縣葉氏子也。齋戒有年。行德精純。請益於大庵禪師。一日乞示法要。師撫案一聲。即曰會麼。答曰。未諳大意。師曰。圓通無滯碍。薦取未聞前。(正泌)忽然有省。即自而曰。這箇奇時。非從外得。師印如然。宜深涵養。復囑一偈。本來元具足。忽悟非他物。善保至真純。祖焰聯芳續。

　　茲者果鋕

　　法號銘齋。是閩縣阮氏子也。孝義仁慧。志誠剛毅。齋戒十有餘年。精通大乘。一日師見。問曰。宿緣幸會。敢問銘齋何處人。(果鋕)答曰。當體舒張。顯現彌陀皆實相。師又問曰。道學齋修是何因。答曰。悟來全不由他人。師曰。時常門外施能所。答曰。頓入三摩極樂親。又呈偈曰。幻改真難改。舟移岸不移。如如無極妙。頓徹大虗儀。師徵詰印可。宜精純粹。復囑一偈。磨磚作鏡啟真明。續焰聯輝至如今。付囑東君宜尊重。時當覺後耀祖庭。

　　僧正亨

　　號和剛。是江西廣州府貴溪縣胡氏之子也。請益於寶峰禪師。受業真空禪師。因師開示大眾。法華經云。諸佛為一大事。出現於世。(亨)迷不悟。又聞大潮。求一隻眼之法。祖云。南江水乾向汝道。(亨)疑議轉添。寢食不安。忽然頓悟。自曰。識河枯竭。正亨湛寂。四流旋返。百川浪息。直上祖室。而呈偈曰。清淨體如如。隨機任卷舒。本來無一物。瞬目露全軀。祖徵詰印可。宜深淘汰。復囑一偈。單傳直指心印心。從茲涵養至精純。定惠惟均勿偏執。時至須當播祖風。

　　茲者圓澄

　　法號暎空。是閩縣鳳山鄭氏子也。齋戒有年。孝行仁慈。精研大乘。志求大道。請益於真空禪師。求示一大因緣。師直指示之。問曰。是一是大。(澄)忽省。即曰。本來元具。非欠非餘。頓入三摩。光充太虗。師印如是。宜善扶持。復囑一偈。正宗印心元。直指教外傳。幸遇聯芳繼。保守至真純。

　　僧圓應

　　法號通泉。是侯官縣劉氏子也。受業於真空禪師。依戒定慧修。豁悲智行願。一日思惟法要。求師開示。師俯首曰。見麼。答曰見。師曰。見性分明。非色非聲。不從外得。悟者可證。(應)忽省。即曰。道本無形。亘古亘今。覩面無隱。幸遇知音。師印可。宜深涵養。真純至淨。復囑一偈。一喝如雷震。聯芳至圓應。英靈宜尊重。時當耀祖庭。

　　僧圓現

　　法號慧泉。是侯官縣卓氏子也。受業於真空禪師。一日入室。乞求法要。祖喝一聲曰。是何法要。未達再求至道。祖揚眉示之。曰會麼。答曰不解。祖曰。非外而得。自己本具。(現)忽省。即說偈曰。寂寂本如如。妙用豈能拘。恰恰真慈滿。玄玄榮有餘。祖徵詰印可。宜深養真純。復囑一偈。西來大意心印心。燈燈續焰至如今。從茲指徹全彰事。時至須當紹祖庭。

　　茲者果惠

　　號大千。是懷安縣陳氏子也。齋戒念佛。研究真理。忽有省處。即呈偈曰。一法通來萬法通。承茲示誨不二門。當機應現無偏向。返照回光合本源。師徵詰印可。宜自涵養。復囑一偈。無盡燈傳遍大千。寂照常明不夜天。吾今囑汝惟心證。時至須當接後賢。

　　僧正志

　　法號曉天。是泉州府晉江縣施氏子也。受業於天鑑禪師。一日祖見。問曰。正志何所為。答曰。時中不相違。祖曰。任麼請相見。答曰。當處現巍巍。即說偈曰。湛寂虗靈古至今。堂堂顯現太分明。清淨圓滿超空相。大地山河即佛心。祖徵詰印可。宜深淘汰。復囑一偈。黃梅衣法嫡南傳。祖印相承不二門。囑付英才宜尊守。時至耀祖繼聯芳。

　　茲者正涺

　　號瑅泉。是閩縣林氏子也。請益於大庵禪師。受持齋戒。精進於道。一日入室。乞求大道。師默然良久。曰會麼。答曰未惺。師曰。大者彌綸宇宙。道者通遍法界。汝之本有。非二非別。若達斯旨。不從外得。(涺)忽於言下有省。即說偈曰。當機獨露不覆藏。大道無偏體用全。光明廓徹週沙界。本來清淨永常存。師即徵詰印可。宜深涵養。淘汰真純。囑偈一首。少林一花五葉聯。優曇茂盛遍大千。吾今示汝宜尊重。時至須當接後賢。

　　僧明桂

　　號弘惠。是閩南鳳山鄭氏子也。受業於大潮禪師。請益於大智禪師。一日入叩真空禪翁丈室。乞求法要。祖指蓮花示之。花開見佛與汝道。(桂)未達斯旨。舉上智師。師念佛一聲。亦未通曉。願師開示。師曰。觸物頓現真般若。亦未悟入。疑議一年之餘。忽然有省。即呈偈曰。本是清淨物。豈拘淤泥出。在水不涉水。花開即見佛。祖曰。如何是清淨的。(桂)斂手當胸。默然良久。祖曰。如何即見佛。(桂)進前禮拜。祖曰。如是如是。善自扶持。宜嗣大智。後囑一偈。本脉無去來。應感週沙界。吾今付汝守。時至接後才。

　　茲者果鈞

　　法號大運。是三山洪氏子也。齋戒精修。研究上乘。忽有省處。即呈偈曰。指念彌陀悟本來。非聲非色現靈臺。湛然寂靜通今古。體用圓融絕點埃。師詰印可。叮以深淘。宜純淨妙。復囑一偈。理事雙彰無住心。圓機普應通剎塵。本來清淨非污染。時當續焰耀祖庭。

　　茲者果晍

　　號誠庵。是閩縣高氏之子。齋戒有年。一日思惟。世尊拈花。達磨安心。祖祖相傳。以心印心。我心未達。將何可印。虗生至老。迷心失性。於是切心。恭入師室。稽首座前。師見問曰。日用作什麼。答曰。常念阿彌陀。師曰。即今在何處。答曰。合掌咲呵呵。師曰。果晍耀法界。宜自回光入三縻。答曰。因慈惠宗旨。方悟見性證一乘。即說偈曰。如如不動體安然。真性融通離文言。彌陀實相將出現。悲智圓明遍大千。師曰。出現時如何。(果晊)念佛一聲。師曰。是什麼真彌陀。(果晍)進前合掌。默然良久。師印如然。善自保任。涵養真純(云云)。復囑一偈。曹溪法印古今傳。宿緣慶遇繼聯芳。付囑知音宜寶守。涵養真純體用全。

　　茲者果洙

　　號晊海。是建陽縣江氏之子。齋戒有年。念佛參禪。以期安養。聞師直指。見性明心。若不如是。非為究竟。嗣是懷香。敬入師室。稽首座前。師曰。汝是何處人。答曰。覩面現全身。時中說何法。答曰。彌陀不染塵。即說偈曰。念佛追究心。始悟是當人。摩尼親捧献。清淨自圓明。師曰。摩尼今何在。(果洙)念佛一聲。師曰。塵即不問。何如彌陀。(果洙)進前合掌。默然良久。師印如然。宜善保任。真至真純。復囑一偈。靈山法會献摩尼。頓悟圓明證菩提。祖道聯芳燈續焰。涵養真純覺後奇。

　　茲者果浩

　　號玉波。是閩縣高氏之子。齋戒有年。一日思惟。六祖普說開示。摩訶般若。融通真諦。法印相承。單傳直指。由是特發虔誠。躬入師室。叩座請益。師曰。汝是何人耶。答曰。是果浩。師曰。果浩週法界。宜自回源入三摩。答曰。本性啟妙玄。忽達真覺即無生。而說偈曰。承師示彌陀。頓悟在剎那。本來真覺妙。面光薩婆訶。師曰。彌陀即今在何處。(果浩)進前一步。雙手捧上。師曰。回光時如何。(果浩)斂手當胸。默然良久。師即印可。善自護念。涵養真純(云云)。復囑偈曰。黃梅衣法付南能。悟入圓宗繼聯芳。付囑知音宜尊重。涵養真純耀祖庭。

　　茲者果恩

　　號大慧。是三山李干兵次子。齋戒有年。虔誠參請。躬入師室。稽首座前。師見問曰。汝是什麼人。答曰。持齋為佛子。師曰。佛今在何處。答曰。威光徹太虗。師說一偈。古道實坦平。清淨絕纖塵。往來由自在悟者見真明。師曰。是何威光。(果恩)大呌青天。師曰。如何是真明。(果恩)進前問訊。即歸本位。師曰如然。宜善扶持。涵養純粹(云云)。復囑一偈。雪嶺木毬至今存。圓機活潑繼聯芳。英靈頓悟承斯旨。囑汝時當效祖傳。

　　茲者正愖

　　號清泉。是福清縣林氏之子。齋戒有年。一日聞諸法友得須正宗懸記。直指明心見性。大事因緣。(正愖)慚愧不已。彼即通達。吾何室塞。今若不悟。後悔徒然。奮發虔誠。躬叩祖室。稽首座前。祖見問曰。汝從何所來。答曰。乞慈傳正法。祖曰。直示豈隱乎。答曰。始悟從心發。祖曰。你知從心發。宜自回光入三摩。答曰。緣逢承妙旨。當處還源證一乘。即說偈曰。清淨本虗靈。如如妙圓明。廓徹恒沙界。獨露這真人。祖曰。妙旨意如何。(正愖)叩頭三下。祖曰。還源作麼生。(正愖)合掌默然。歸於本位。祖印如然。宜善保任。直至真純。復囑一偈。拈花示眾小知音。飲光微笑密相承。宿緣有分續燈焰。囑汝時當耀祖庭。

　　僧真智

　　法號無壞。是閩縣陳氏子也。受業於圓慶禪師。請益於東輝禪師。時詣予前。乞示大道真要。師竪起拂子示之。問曰會麼。答曰不會。師曰。離文字語言。非我人能所。何緣不悟。耳聞目覩。(智)忽省。即說偈曰。體本無罣礙。普現週沙界。古今常如然。無損亦無壞。師徵詰。體用符契。宜自深汰。直至純妙。復囑一偈。碓嘴花開至今鮮。紹繼聯芳宿有緣。囑付賢才宜尊重。大度精明一性圓。

　　茲者果元

　　法號慶堂。是閩中楊氏子也。齋戒行願。欲繼真乘。研究玄微。精通妙理。一日忽省。即呈偈曰。本來無小欠。十方通顯現。時時無間斷。體用常自見。師詰真微。符合非外。宜當淘汰。涵養純然。復囑一偈。金剛般若波羅密。忽悟元來不外覔。囑汝時當圓明處。大千照徹威神力。

　　茲者正淑

　　法號珺泉。是閩縣阮氏子也。孝慈齋戒。慧解佛乘。請益於大庵禪師。參玄常親於祖庭。一日忽有省處。即呈偈曰。體藏珍寶自主張。啟開朗耀妙全彰。放下一毫元不立。融通淨土遍十方。師詰真微。符合至理。宜深涵養。直至圓明。復囑一偈。高峰正宗顯大機。覩面承當不思議。囑汝恒常宜保守。時至須當續後奇。

　　茲者果元

　　法號靜庵。是閩縣林氏之子也。齋戒有年。念佛無間。靜定之中。忽見勝境。觀音菩薩。示教念佛。心口相應。特詣丈室。求師指明至道。師曰。至道妙理。離諸虗望。夢幻不實。非為究竟。但自回光。頓悟真常。圓明具足。本來平等。非從外得。(元)忽省。即說偈曰。本體元清淨。光明應大千。真常無增減。妙用普週前。師徵詰印可。宜善真純。復囑一偈。祖來直指教外傳。聯芳相承至果元。囑付賢士宜保守。涵養真純體用全。

　　茲者果澮

　　法號太泉。是三山蕭氏之子也。稟性仁慈。立心中正。齋戒有年。志慕菩提。一日師見。問曰。汝號什麼。答曰太泉。師曰。太泉通法界。十方圓滿一真明。答曰。本佛在靈山。一法通明萬法通。師曰。一法是如何。(澮)高聲念佛。師曰。靈山即今在何處。(澮)合掌當胷。默然良久。師說偈曰。諸相非相不染塵。遍週沙界一真明。出入步步非他物。充滿虗空古佛身。師曰如然。宜深淘汰。直至真純。復囑一偈。靈山一枝遠遞來。始如優鉢火中開。吾今付囑宜珍重。智行融通上品臺。

　　僧仁槐

　　法號仰石。是福清縣翁氏子也。受業於少石闍黎。一日思惟禪宗法要。懷香入室。乞求直指大道。師曰。直指即不無。大道豈壅塞。迷雲若頓開。當處見明白。(槐)忽然有省。即說偈曰。元來非他物。不悟而自屈。頓覺承恩力。了然無拘束。師印如然。宜善保持。至純真妙。悉由於汝。復囑一偈。一棒體用彰。至道離文言。幸嗣宜尊重。時當覺有緣。

　　茲者正明

　　法號大暲。是平江蘇氏子也。醫慈濟眾。齋戒精修。志慕菩提。欲速成就。請益於大庵禪師。虔誠參叩。進問之曰。以何法修。速至菩提。師曰。法即本無。菩提非速。見色聞聲。自當旋復。無長無短。非紅非綠。清淨洞然。本來面目。(明)忽省。即說偈曰。廣大涵法界。全彰遍十方。本來清淨體。處處現祥光。祖徵詰印可。宜深涵養真純。復囑一偈。西來法旨心印心。續焰聯芳至正明。宿緣得遇宜尊重。時當耀祖覺後人。

　　茲者果沼

　　法號是江。是建陽縣雙井社王氏子也。齋戒有年。修諸福行。師教念佛。福慧雙修。迫究心惟。悉是其誰。莫住空有。勿論東西。直要明白。本分家風。承茲指示。念念不離。(沼)忽然有省。即說偈曰。念佛悟真性。不離本來心。時時常不昧。融通極樂城。師曰。不昧時如何。(沼)進前問訊。師曰。即今心性要分明。(沼)合掌念佛。就歸本位。師曰。如然。善自保任。直至精純。復囑一偈。福慧双修不落偏。進趣菩提紹祖聯。惟囑善扶宜珍重。嚴土時開七寶蓮。

　　茲者果文

　　法號紹仁。是三山楊氏子也。稟性仁慈。立行孝義。齋戒有年。信解精進。家親男女。同志清修。研究真乘。通明妙道。一日思惟。正宗直指。恭誠入室。師見回顧。振聲問曰。是誰。答曰。是果文。師曰。果文超法海。妙圓清淨證菩提。(文)答曰。般若契大千。行願双彰成正覺。就呈偈曰。本來清淨耀光明。權實双彰貫古今。奧理三空真妙用。大千沙界現全身。師曰。宿緣幸會。敢問上座何處人。(文)進前答曰。累劫植因。豈擬慈尊尋劣子。師曰。慈劣即不問。尊子是何如。(文)合掌念佛。師印如是。宜善扶持。直至真純。圓明自在。復囑一偈。碧祖直指可安心。續焰聯芳至紹仁。囑付賢才宜保守。緣會酧恩接後人。

　　茲者正植

　　法號龍泉。是閩縣林氏子也。稟性慈仁。立心恬澹。双親早喪。志出塵勞。受業於天洞禪師。一日祖見。問曰。時常拳拳為何因。(正植)答曰。朝夕務誦進功提。祖曰。放蕩勿著人和我。答曰。頓脫収藏這卷經。又呈偈曰。本來無罣礙。清淨常自在。如如不動尊。頓然超物外。祖曰。什麼超物外。(植)拍掌念佛。祖曰。清淨是如何。(植)斂手當胷。祖即印可。宜深淘汰。直至純粹。復囑一偈。少室花開至今芳。綿綿相繼續龍泉。付囑知音宜尊守。時當悲智效祖傳。

　　茲者正檀

　　法號香林。是閩縣張氏子也。稟性溫柔。仁慈孝義。精修齋戒。志尚高賢。頓捨家緣。出塵學道。受業於天鑑禪師。慇懃僧務。事師敬順。待眾謙和。一日思惟。無上妙道。特發虔誠。恭詣祖室。稽首座前。祖見問曰。汝堪樑棟否。(檀)答曰。當承。古規模。祖曰。即今揮一斧。答曰。直下薩婆訶。即說偈曰。一道靈光遍太虗。十方普照盡無餘。現前拍掌其中妙。古月清泉應本如。祖詰曰。是什麼妙。正檀進前。拈香云。恭惟普同供養。祖曰。是什麼應本如。(檀)問訊却歸元位。祖即印可。宜深涵養。淘汰精純。嗣於天鑑。復囑一偈。佛祖心印至如今。燈燈續焰的相承。慶汝宿緣皆有分。紹隆末運播中興。

　　茲者正恕

　　法號晧泉。是福清縣鄭氏子也。稟性仁慈。立心孝行。精修齋戒。志出塵勞。受業於天洞禪師。精通教理。研究玄微。祖一日見之。問曰。時中生涯事如何。(恕)答曰。事師奉眾漏泄多。祖曰。休隨聲色外邊走。(恕)答曰。忽悟回光入三摩。即呈偈曰。本來妙虗靈。清淨自圓明。處處無貪染。逈脫六根塵。祖曰。常當如然。宜善保任。涵養純粹。可嗣天洞。復囑一偈。曹溪源演紹如今。密密綿綿至英靈。囑汝恒常宜保守。時當續焰耀祖庭。

　　茲者正鍉

　　法號琦泉。是福清縣夏氏之子也。稟性仁慧。立心公行。小惡葷鮮。長好文言。因親早喪。欲報無由。洗心齋戒。投誠聖真。願父母以超昇。捨功名而學道。脫塵出家於双隆。受業天洞禪師處。祖命盡錄妙空宗教。一日思惟前聖後賢。皆悉為法忘軀。燈燈續焰。耀古亘今。吾何人哉。自屈己靈。如今不達。徒勞後悔。虔誠入室。祖見問曰。汝名什麼。答曰正鍉。祖曰。正鍉耀光明。宜且修藏待時用。(正鍉)答曰。般若本靈通。從此真參而頓現。即呈偈曰。體本無生空寂寂。圓明普應妙無極。昭然頓脫塵根境。自在混融樂聖真。祖曰。普應什麼。(正鍉)高聲呌師尊。祖曰。如何是自在處。(正鍉)合掌當胷。默然良久。祖即印可。宜善保任。直至真純。當嗣天洞。復囑一偈。臨濟宗風格外高。聯芳衍慶繼英豪。囑汝拳拳宜珍重。時當覺後唱祖歌。

　　茲者正膛

　　號敬泉。是福清縣張氏子也。稟性溫良。立心正直。崇仁履義。忠信力行。双親早喪。一心慕道。脫塵出家。擇賢訪友。受業於天洞禪師。勤務於僧行德首。晝夜辛勤。自他不二。一日見眾。遞相究竟。欲求菩提。明心為本。自愧思惟。人人有志。廓徹玄微。我慧何遲。今尤未解。於是切心。恭入祖室。叩拜祖前。惟希開示。祖曰。日用事如何。答曰。討柴充典座。祖曰。諦省是誰力。答曰。違心皆是我。即說偈曰。本來無形迹。包遍及大千。處處無遮礙。常放白光明。祖曰。如何無遮礙(正膛)高聲念佛。祖曰。大千將甚包。(正膛)默然良久。祖印如然。淘汰磨光。宜嗣天洞。復囑一偈。栽松負舂祖家風。正宗心印理皆同。宿緣慶會承斯旨。囑汝時當紹祖隆。

　　茲者正鋮

　　號珍泉。是三山林氏子也。稟性仁慈。宿植德本。幼志清修。長近賢良。思親恩之罔極。念光陰之迅速。洗心滌慮。齋戒虔誠。願双親獲福善。立一志學菩提。塵出於天資和尚。法習於大乘要妙。一日往來祖室。見於法筵龍象。言言超格。句句合宗。聯芳祖道。紹隆佛種。(正鋮)慚愧不已。彼是大夫。吾何人哉。彷彿不達。空筵歲月。於是志誠。稽首座前。祖見問曰。出家為何因。答曰。脫塵要明心。祖曰。汝心在何處。答曰。見聞即當人。說偈呈曰。本來無塵礙。清淨由自在。般若常現前。光明週沙界。祖曰。什麼的週沙界。(正鋮)拜一拜。念佛一聲。祖曰。如何由自在。(正鋮)合掌歸本位。祖即印可。善自扶持。宜嗣天資。復囑一偈。靈山慈指古佛心。歷代相承至如今。囑付英才宜尊重。時當續焰耀祖庭。

　　僧正泰

　　法號弘隱。迺閩縣龍臺張氏之子也。稟性仁慈。宿慧敷榮。早喪双親。髫年有志。孝思嚴慈。恩大罔極。立心齋戒。仰叩聖真。願親脫苦。速超天界。奮心出塵。頓往高觀。投誠天章禪和尚。教授戒法。學菩提。精研大乘。通明悲智。藥傳神効。威靈法要。圓頓了義。一日思惟。世尊拈花。碧祖直指。(正泰)切窮斯旨。愧未悟入。特發虔誠。往入祖室。稽首座前。乞求垂示。祖見問曰。是何人。答曰。是正泰。祖曰。正泰陽春令。萬物增輝由本真。答曰。靈明顯化機。二諦融通成等覺。即說偈曰。清淨本來春。普現昭萬物。一理悉融通。廓達無為佛。祖曰。春到來。(正泰)慈容喜色。進前問訊。祖曰。如何是無為佛。(泰)合掌當胷。復還本位。祖印如然。宜善保任。直至真純。當嗣天章。復囑一偈。少室一花五葉開。聯芳不替至賢才。囑汝涵養純真妙。時當接續耀祖臺。

　　茲者果騰

　　號紹泉。是福州萬安所千兵黃氏之子也。稟性仁賢。立心耿直。思親罔極之恩。愧子無心之報。沈心滌慮。齋戒虔誠。歸依能仁。信奉法僧。仰三寶以慈悲。願雙親而超證。見浮世之匪堅。出塵勞而學道。看誦大乘。研究玄妙。六度圓脩。四流頓棄。欲冀無上宗風。奈然未達妙指。一日虔誠。敬入師室。趨拜座前。師見問曰。是誰。答曰。是果騰。師曰。果騰遊法界。飄沉由己當自觀。答曰。智度入覺海。圓修在我顯真明。即說偈曰。本來真平等。光明應十方。頓悟回光照。清淨體用全。師印如然。宜深涵養。直至真純。復囑一偈。少室岩前一枝春。聯芳紹繼至東君。付囑知音宜珍重。時當覺後闡宗風。

　　茲者正恭

　　號月泉。是福清縣率氏之子也。稟性仁慈。立心孝義。見浮世之匪堅。思無常之迅速。洗心滌慮。投誠於三尊。決志修行。研究於一乘。請益於天洞禪師。恭受於菩薩尊戒。一日往參祖室。見聞龍象勝眾。遞相詰言。修行不明心性。非為究竟。(正恭)思惟。愧今不悟。後追何及。虔誠直入祖室。叩拜座前。祖曰。曾作什麼來。答曰。持齋念彌陀。祖曰。志願何究竟。答曰。從聞入三摩。祖曰。是誰持齋。答曰。從吾發達。祖曰。從聞入三摩。是什麼道理。(正恭)拜一拜。起身合掌當胷。默然良久。即呈偈曰。菩提從心發。明鏡光皎潔。本來妙圓成。處處皆通徹。祖印如然。宜善扶持。深淘涵養。直至真純。復囑一偈。從聞入三摩。親覲古彌陀。囑汝宜尊重。時當覺後豪。

　　茲者正愈

　　號期泉。是福清縣魏氏子也。稟性仁慧。立心正直。孝行虔誠。修持齋戒。願雙親以超天界。決一志而趣玄猷。請益月潭禪師。敬奉菩薩戒法。一日往參祖室。見諸僧善。遞相究竟。言辭美妙。解悟真明。(正愈)慚惶未達大意。一日專誠入室。祖見問曰。汝是什麼人。答曰。為佛真的子。祖曰。曾用誰家風。答曰。邪外亦不舉。祖曰。真佛即不問。如何是的子。(正愈)叩頭一下。祖曰。如何是真佛。(正愈)問訊斂手歸位。即呈偈曰。般若常不滅。如如觀自在。本來妙圓通。遍處無遮礙。祖印如然。宜善保持。淘汰深隱。直至真純粹妙。嗣於天洞。復囑一偈。祖燈聯續焰。綿綿古至今。紹繼宜珍重。囑汝第相承。

　　茲者果暘

　　號大昇。是候官縣林氏之子也。宿植德本。稟性慈良。立心孝義。決志堅剛。思親恩德。至大莫及。無常迅速。生死事大。若不修心。將何可托。於是洗心齋戒。信念虔誠。仗三寶大慈悲。願雙親獲福善。進趣玄猷。洞徹妙道。參師訪友。決擇身心。息妄歸真。須憑法則。一日特誠。往求師指。師見問曰。汝名什麼。答曰。是果暘。師曰。果暘耀法界。頓悟圓明入聖真。答曰。真心應塵剎。廓徹虗靈證菩提。即說偈曰。心性本虗靈。清淨自圓明。了了無罣礙。頓入極樂城。師印如然。宜善保養。直至真純。復囑一偈。靈山一枝遠遞來。始知優鉢火中開。吾今付囑宜尊重。時當耀祖覺後才。

　　茲者果津

　　號大勝。是長樂縣卓氏之子也。稟性慈柔。孝義怡恬。思親恩難以報答。樂榮會忽以無常。愛惱相縈。得失無定。於是發心齋戒。決志修持。望三寶垂弘慈。願雙親昇天界。誓學般若。進趣菩提。參通真妙。研究玄微。一日善友。遞相穷究。聖祖直指。格外玄猷。若不明心見性。豈達宗風的旨。因預虔誠。敬入師室。稽首叩座。師見問曰。是誰。答曰。是果津。師曰。果津千派潤。還源一點是如何。答曰。慧燈十方照。回光頃刻入真明。即說偈曰。因緣從本來。顯現大千界。寂寂體如如。返照大自在。師印如然。宜善扶持。深淘明妙。復囑一偈。靈山一枝遠遞來。始知優鉢火中開。吾今付囑宜尊重。時當耀祖覺後才。

　　茲者正鏡

　　號琔泉。是建寧府建陽縣余氏之子也。稟性正直。仁慈孝義。思雙親恩廣大。信三尊道玄微。齋戒虔誠。篤存聖道。親賢擇友。所冀菩提。請益月潭禪師。求受教法。一日往參祖室。慇懃叩拜。切求慈訓。祖垂問曰。汝是何方人。答曰。與師同姓名。祖曰。生涯共有異。答曰。惟心慕大乘。祖曰。大乘即不問。如何是汝心。(正鏡)拈起一莖草。祖曰。是何與吾同。(正鏡)開眼直視。即呈偈曰。湛寂本虗靈。清淨自圓明。當機收真養。發出顯光明。祖印如然。宜善調牧。直至真純。復囑一偈。祖印遞相傳。有緣繼聯芳。囑汝宜尊重。時當播祖光。