續藏經   釋門歸敬儀通真記
　宋 了然述　日本 慧光合
 夾註釋門歸敬儀序

　　釋門歸敬儀者真俗歸敬之洪範事理觀行之繩墨也所以歷代重之以為龜鑒也然今時不熾行之何也想其文義高奇而消解尤難也似蚊咬鐵牛終無所得故淺識庸流不甚潤如矣在昔蕭山然律師製科文竝通真記三卷探頤顯隱然而其書也傳寫誤夥文理紛焉慕學之徒莫不憾焉茲有洛北朝日山比丘慧門光公者是律苑之翹楚也每見古典尊唱往哲補垂磨滅者非一二荷法志願蔽乎盡際適得通真記善本躍然而薌拜讐閱而糾謬翫味往復附記本文下標科厥上錄為三卷傍施和訓以便後學殺青既竟屬余為序余雖恐效顰之謗不可不隨喜焉見善而不揚吾佛之所制也儒門之君子亦誡焉繇旃率贅鄙辭云爾。
　　旹元祿己巳覺皇成道日
　　於洛西密嚴道場不肖比丘玅辨雅謹識

 新刻夾註釋門歸敬儀序

　　釋門歸敬儀者吾祖南山徵照大師之所製也其為書也文高而理淵言簡而義博匪是所以淺學膚受之士可追精究者也有永嘉起律師著護法記二卷以闢其幽隱惜乎學者欲覩其完書未之得也寔為缺典矣不空然尊者所撰之通真記三卷竝科文舊雖刊行文句參差寫誤絡繹讀者病諸予甞搜索數本讎挍同異其脫者補之餘者芟之譌者正之疑者詳之槩歸至當而后閱之數過掩卷熟思隋珠趙璧為天下之至寶苟韞櫝而藏諸則人孰得而共之聿觀誦之暇自彊繫科本文之上會記厥下逐章排布萃作一書析為三卷顏曰夾註釋門歸敬儀鳩工鏤版式布遐方一日有客謂余曰了然律師撰述斯文光顯祖教其弘宗扶教之意至矣盡矣唯臻辨繞佛繞塔之方軌稟承真悟之義攘斥靈芝之說尤其甚矣然今公之汲汲焉弘揚斯文詎不擊其大節乎余曰吁子之言實其爾雖然通真之為作也其推徵解釋莫不提耳而告之指掌而示之若夫纔觀一件之麤譚總擲三軸之全書則焉異乎惡一莖之[禾*(截-隹+韭)]莠棄萬把之稻[禾*糞]哉矧又舉小疵而害大醇君子之所誡也子豈不聞夏后氏之璜不能無考明月之珠不能無類然而天下寶之者何也其小惡不足妨大美也後之覽斯書者不可不思書以為序。
　　旹元祿二祀龍輯己巳僧自恣日
　　芝苑後裔比丘慧門光熏盥題于朝日之華嚴丈室

　　 

　　釋門歸敬儀通真記卷上(并序)

　　　　大宋蕭山沙門釋　了然　述
　　夫二諦同根三寶一性羣有昧茲而逐妄大雄由是以興慈開八正之玅門示一直之平道莫不靜諸見本顯自心源故前聖後贒咸宗斯軌
　　釋門歸敬儀者吾祖澄照律師之作也師窮三學之玅弘一性之宗審歸敬為至道之良津真俗乃觀行之樞要於是括三藏而廣陳敬法彰二空而圓顯淨心事理該明文義俱備了然忝霑慈潤獲奉遺言審慮竭愚輒申科釋文成三卷題曰通真庶乎通二諦之門顯一真之理後之作者無誚斐然云。
　　【科】釋門歸敬儀
　　題中五字通別簡辨凡有兩重一道俗對簡敬儀乃通釋門則別以禮敬儀軌俗所常行不標釋門則濫通無準然歸之一字俗禮未聞二局就釋教對簡餘文則釋門是通歸敬為別以淨厨誥等亦標釋門今題歸敬知下十篇非餘法也儀之一字通則可知釋者略梵語也具云釋迦此云能仁門者限其內外舉物以喻宗也歸謂歸依敬即恭敬迴轉等意如下自明儀者法也謂下十篇引教立儀楷模有則然此敬法通乎事理義在下文此宜先曉。
　　【科】沙門釋道宣大唐龍朔元年於京師西明寺述。
　　述號中若據元本別有序題次安述號序文已後方是本題今為蠧損缺於序分故直顯本題以冠于首仍移述號以次安之沙門釋如常所聞道宣大師之法諱也行業功勳備如僧傳大唐者河東晉陽是唐虞舊封至李氏高祖神堯初受周封為唐國公至隋進爵為唐王入隋受恭帝禪位始號唐國臣庶尊之乃加大字龍朔即第三帝高宗之年號也京師者即長安是大唐所都之地公羊傳云京師者何即天子之居也京大也師眾也天子之居必以大眾之詞言之西明寺者長安兩街有八寺其一曰西明顯慶元年高宗為皇太子建也二年敕授西明寺上座大師懇辭不受敕遣鴻臚卿劉審躬往終南禮拜迎請送上此寺述作記處故此標之寺者嗣也謂治事者相嗣續於其內也國家有九寺焉因漢明帝永平十年佛法初到有摩騰法蘭二尊者以白馬駄經像屆于洛陽敕於鴻臚寺延禮之至十一年敕於雍門外別建寺以白馬為名即漢土佛寺之始自此伽藍因彰寺號述者劉勰云作者曰聖述者曰明大師示謙故不言作也。
　　【科】敬本教興一(謂佛化厥初禮儀莫識聖法乘時行斯謁敬所以廣引誡教為信首之初宗庶有不惑於教喻)。
　　列篇目中前後注文不同者以前顯一篇大意後釋隨篇別目或可義同但詞有廣略爾初注中初四句通明敬本教興所下三句別顯今文引用之意乘猶登也機感相應故曰乘時謁者請也。
　　濟時護法二(謂季俗根鈍非敬不弘故濟時機綜習惟遠遂使相從奔競上下相遵既不亂倫二寶由盛)。
　　次二注中初四句明濟時下四句顯護法綜習惟遠者相承無替也。
　　因機立儀三(謂時涉澆淳情分利鈍致立教者開抑殊途或彼佛德高滅罪稱冣或此方本淨二業能明等)。
　　次三注中初二句明機致下二句立教或下四句總顯因機立教所以澆淳乃時節之變利鈍乃機器之殊鈍者教以權方且脩事業曰抑利者令行理觀直趣上乘曰開抑塞也二業即真俗也。
　　乘心行事四(謂事在未亡因心行用約緣課業條流須識由心通三性事染六塵因福起罪莫知道業)。
　　次四注中初四句總顯乘心行事由下四句別示罪福之相言事在者煩惱現行也因心行用者具縛凡夫未開智解隨所造業必假行成也。
　　寄緣真俗五(謂法被權道情投業理心形兩位指月雙筌或以鄙俗淺度不識分量罔冐人真實為沈俗)。
　　次五注中初二句總明機教以顯事理法者能被之教情者所被之機機分利鈍故教開權道權以事攝道以理濟心下二句躡顯正行形心屬能行事理是所行身行事行猶於指也心通理觀猶於月也身心事理真俗竝馳故曰雙筌或下誡斥妄情約篇有三一唯著身事非於理解則失在執局二唯著心理廢於身事則失在罔冐三事理兩分真俗二路則失在隔別備見本篇。
　　引教徵迹六(謂末法根鈍多封性習須引聖言以為教量今以四依檢行四印徵明無涉浮言飾詐斯絕)。
　　次六注中初四句明鈍根難信須引誠教以表非虗今下四句正顯篇中引教徵事之理。
　　約時科節七(謂心行等級勤惰不恒故立法撿心分時策行是知克念修聖斯言有歸不爾流溺還同無始)。
　　次七注中初四句示其篇意正顯約時後四句引俗勸脩意存無間。
　　威儀有序八(謂敬相顯心虔誠有被今須引誠教具列容儀則容止若思言詞安定不以法繩則手足無所措矣)。
　　次八注中初四句示威儀次二句明有序後二句結顯容止孝經云容止可觀若下六字出曲禮彼云儼若思安定詞。
　　功用感通九(謂業假行成功由心起心懷染淨業亦真虗此由想見未清善惡交集不示緣報迷滯難明)。
　　次九注中初竝功用後二句示感通。
　　程器陳迹十(謂聽言觀行時俗罕依故立條例以清心路)。
　　第十注中聽言觀行文出論語借以顯意謂聽其言而觀其行則少有如說而行者故不獲已托事興言豈直自貽將濟來學也。
　　【科】敬本教興篇第一(謂興立敬本非正信而不弘無信必不興敬有敬必先懷言篇明信本敬隨後生故也)。
　　釋敬本教興篇篇名中敬即禮儀必由心起本字正詮於信信即是心由信為歸敬之本故云敬本教者賢聖被下之言興者發起因由之謂教興之意通別有殊備載本篇此不委示篇者戒疏云章品之佳名分段之別目流類均等義齊一也第者居也一者始也此既居先故稱第一(篇字已下復可例釋)注中初二句總明敬本教興次二句反覆推釋後二句結示篇意以敬非信而不成信非教而不立若然則信必因教而起教實為信而興注云興立敬本則教興之意可見也。
　　【科】序曰自法王之利見也必以靜見為先故論云何處何時誰起此見一切諸見悉斷故文良證也。
　　本文初段中序者敘也敘述敬本之宗要及教興之因由曰者辭也將明教本必假言通也(下去例同此解)初二句正敘上句指人下句示意法王是佛簡異世主故稱法王法華經云我為法王於法自在乘機出世故云利見周易乾卦二五兩爻皆云利見大人彼以聖君登寶必合時心此以能仁降靈宜應機感故待時而興適機而應羣生利見不亦宜乎故借儒經以明垂應言靜見者靜屬教主之心見乃眾生之病然見病雖多我見為本由凡夫無始依真起妄(無明)由妄計我(人我法我)由我起見(謂我見等五利使惑及斷常等六十二見)由見發毒(謂貪慢等五鈍使惑)由毒造業隨業受報輪轉無休是以世尊為靜此見故於最清淨法界流出正體智從正體智起後得智從後得智起大悲心從大悲心現應化身從應化身流出諸教謂三歸五戒諦緣度等種種法門雖事理偏圓任機而設原其本意皆為靜見同成佛道由未出世先建此心及後立言咸酬素願拔他病本暢我己懷故云必以靜見為先也故下次引證文出中論彼偈具云一切法空故世間常等見何處於何時誰起此諸見此偈顯諸見本空也又云瞿曇大聖主憐愍說是法悉斷一切見我今稽首禮此偈世尊設教令人靜見也。
　　【科】然則習熏日久取會無由事須立敬設儀開其信首之法附情約相顯於成化之功。
　　教興初科中初二句敘機迷習之一字即是無明無明力故起念熏習於本識藏成見慢種子無始至今經流長劫故云日久未遇良師不反性覺故曰取會無由事下四句明設教此即下文所立之法立敬者如本起初生竝三歸等法成立歸敬之本也設儀者如佛見瓶沙王經等示禮敬之正儀也由此敬儀始開物信故曰開信首也附情約相者如智論中位列敬相附彼凡聖道俗之情以教道初行事須立法用成化導之功也是知佛慈宏博法乳恩深憐其著我之徒開茲靜見之法母胎初降即顯化儀道果始成便立歸法今迴邪見使住正流初乃求他佛之冥加終則歸自心之本淨由斯引導畢至佛乘故知歸敬一法為入道之根本趣涅槃之極致也歸敬興意大略如斯。
　　【科】然後肝膽塗地形骸摧折知宇宙之極尊則敬逾天屬(以父母生身也報施在於一生佛起法身也醻遠終於累劫或功高難賞德深不謝慧深益厚非醻所及也)曉教義之遠大則道越常途(以七略被時立身立國之政淪歷於三有也八藏所宗亡空絕有之法畢超於九居也)。
　　次科初二句顯能敬誠慇肝膽塗地表情之切也形骸摧折節身之至也知下四句示所歸道大初二句見佛起敬次二句聞法悟道初中十方三世唯佛特尊故曰宇宙極尊天屬是父以父比佛佛德更高既知境尊敬宜倍父故云敬逾天屬言宇宙者郭象云天地四方曰宇往古來今由宙注中前二句明父母德淺生我色身功止一世雖云恩重而實可酬故云報施等佛下二句顯聖主德高起我法身功超累劫其恩罔極其德難酬故云酬遠等或下四句示佛德深之相三祇積行謂之功萬行所成謂之德慧深照理玅盡覺源故益厚利物度生無極故不賞語出漢書蒯通說韓信云足下挾不賞之功等次下曉謂開悟教是能詮義即所詮文義所詮意存出有故曰遠大因聞開悟道證無生故云道越常途道即三乘所證之道也注中初三句示世法常途後三句明佛教遠大初言七略者輯略(輯音集即諸書總要)兵書略六藝略(禮樂射御書數)諸子略詩賦略術數略方技略斯竝立身立國之異謀然非出有之至道故曰淪歷三有次言八藏者三藏加雜大小各四也亡空有者顯中道故超九居者出三界故九居即三界分九地也問所敬三寶何不言僧答聞法開悟誰曰非僧。
　　【科】觀斯以言則識形心兩途事理雙軌。
　　總陳教意舉總要中初科初句躡上生起觀者詳覽之謂能觀在於大師斯者指法之辭所觀屬乎聖教此指前科見佛聞法身心行事開悟正理即本此教以述今文故舉大綱令知宗要則下正舉初舉形心示能敬也次舉事理明所行也能行色心依正二位雖曰兩途所行事理真俗竝運故曰雙軌雙二合也軌車迹也此四者實一部之大宗即唯識之正觀也然事理兩行通能及所若約所行禮佛誦經等名事福也觀法無我等名理觀也若就能敬色心二報一往配屬身事心理此乃常俗所談至理而求實乖圓觀略見下科委如第五。
　　【科】形則縛於俗習苦陰常纏故當折挫以歸依剖析剖析觀其慢惑也。
　　圓配中初科初二句示過患形即是身本唯識有業惑所牽故縛於俗習報屬苦果故苦陰常纏報此為實計有我人即遍計性故下次出對治初以事治折挫謂息於慢情歸依謂尊他勝境故下文云謂此形儀本唯識有迷於本習妄見我人故須徵研令行敬養令見我身俯仰上下唯塵生滅來往屈伸此隨俗也剖下次以理治剖析二字即是觀法觀行脩捨故重言之觀慢惑者以智破障知身無我即翻遍計成無相性下文云重觀此身但塵非我妄謂我所能有行敬據此一理名通真也。
　　【科】心則封於迷倒倒在生常故須鏡生滅以懲之追想追想知其妄著也。
　　次心中初二句示過心即妄識體本真理違真起念謂之迷逐念攀緣謂之倒迷倒所纏習俗難改故曰生常亦遍計性故下次出對治初以事治鏡取照義照察此心性本無念念起成妄妄故生滅欲止生滅無如息念故曰懲之懲即止也故下文云真本非心今隨心起名隨俗也追下次以理治追想二字即是觀法追即隨也想即念也念起即知隨念隨覺隨捨以至無念故重言之知妄著者以智破惑惑亡念靜即翻遍計成無相性故下文云知真非心名通真也起信論云推求五陰色之與心六塵境界畢竟無念以心無相十方求之終不可得等問形心各有境智真俗兩分豈曰竝觀同成唯識答行布四門圓融一觀善須思之問折色求空觀法無我教屬小乘豈通圓觀答如後正觀委明問慢惑妄著同異如何答惑體是同無非集諦但慢相高倨故就身論究其集因實皆心惑。
　　【科】深惟四山恒逼非念念而莫知切於身也八倒纏綿非新新而不曉節於心也。
　　徵推中初科初三句警身八下三句警心竝以初句示過患次句勸對治後句結囑四山即生老病死涅槃經云我昔告波斯匿王云大王有親信人從四方來各作是言有四大山從四方來欲害人民王若聞者當設何計乃至我說即是生老病死常來切人等八倒即凡夫二乘各具四倒二四合言故曰八也以凡夫外道於心計常於受計樂於法計我於身計淨是謂無常計常等為四倒也故佛以四念處觀治之謂觀心無常觀受是苦觀法無我觀身不淨二乘之人執此為極佛於最後了義教中顯以四德令成佛道則知法身不滅是為真常涅槃寂靜是為真樂身心不二是為真我本性無垢是為真淨方顯二乘常計無常猶屬四倒非字義當為不念念新新竝目觀行切謂激切節謂誡勵。
　　【科】所以剖析靜於慢惑非愛斷者所欣追想厭於妄著是異生者所背。
　　次中初二句重示身觀顯非外道所行後二句重示心觀顯非凡愚所樂愛斷乃外道之計異生即凡夫之性外道計於我宰多起憍慢今既靜慢故非所忻凡夫封於情見多生妄著今既厭著故是所背又可凡夫外道映互其人非忻是背左右其言。
　　【科】固當撫攬誠教以法糺徵則生身不徒委於下塵無識不徒生於上趣矣。
　　示勸攬教中攬誠教者發正解故以法徵者起正行故糺督責也徵證明也則下示功益初句有智脩敬則不虗喪人身次句無智不脩則不空生上界下塵惡道也喻出涅槃文如下引無識謂無出道之智識也。
　　【科】敢序斯致引文證之。
　　【科】小乘論云敬者以慚為體也由我德薄前境尊高故行敬也今反無慚不恥深可笑也大乘論云由信及智故敬於彼信故非邪智故興敬。
　　引文明敬本初科初小論通標義該諸部初句標定由下示意然諸小論未見明出敬體之文唯心所法中慚之一法意云於有德其心謙下崇重賢善為性即是此中前境尊高之義推敬由慚慚即敬體今下反責大乘論者亦是通指不具引文準百法等論善十一中有信一法別境之五中則有勝解勝解即智二皆心所彼疏釋云何者為信謂於實德深忍樂欲心淨為性信有三種一種實有謂於諸法實事理中深信忍故二信有德謂於三寶真淨德中深信樂故三信有能謂於一切世出世善深信有力能得成就又云忍謂勝解此即信因信下反釋如涅槃中信智相資文如下引證。
　　【科】故引誠教信智及慚敬之本矣。
　　【科】本起經曰佛初誕降周行十方舉手指天地曰天上天下唯我獨尊(以時俗所重九十六部號為大聖人天師也為絕邪歸正故示此相唯佛獨尊餘皆邪道既曰尊嚴歸依弘護非信敬之不成)三界皆苦無可樂者(三界眾生三苦交集無思厭背貪附更深故立此言令興厭離有厭苦身令思苦本觀達業惑深是苦因不沒諸見便得解脫餘則以苦捨苦長淪苦中)。
　　教興初段信首宗本中初科初經中文有兩段義如注顯初段注中初示邪師九十六部者多論云六師各有十五弟子師資合論有九十六為下示正寶既下結顯次段注中文有四節初示眾生著苦三界眾生總該六趣三苦謂苦苦(五陰有漏)行苦(四相遷流)壞苦(樂盡苦至)故下二明佛示言教即三界皆苦之語有下三明因教開悟苦身即是苦諦苦本惑業即是集諦厭思觀達即脩道諦便得解脫即證滅諦是則世尊為信而興教眾生由信而致敬信敬既成諸見則息靜見之旨於茲顯矣餘下四示邪法增生如諸外道炙身臥棘苦行節脩雖受勤勞終無出離法華經云深入諸邪見以苦欲捨苦乃墜於三惡道等。
　　【科】此之一經成歸敬之本也定信守之宗也理須依憑託附以登高原之趣也。
　　次科初正結由佛初生示此勝相故為敬本決邪歸正故為信宗有本作守非次理下勸信高遠之趣即三乘聖道也。
　　【科】故論云歸依者迴轉之語也由昔背正從邪流蕩生趣今佛出世興言極尊遂即迴彼邪心轉從正道故也。
　　三中初科因上絕邪歸正故引多論以示歸意初舉論文由下示意初示隨流義棄捨三寶曰背正隨順魔外曰從邪由此沈迷還淪苦海故曰流蕩生趣也今下明迴轉義反上可知興言極尊者指上經中之語也。
　　【科】於是乃立歸法有五等之差始於背俗之初終於入道之極皆歸三寶以為心師之迹也所歸極矣所為大矣(謂初以身從終除心惑故也)。
　　次立法中言五等者準母論云翻邪三歸五戒三歸八戒三歸十戒三歸具戒三歸文舉前後意含中間由八年已前三歸言下即發具戒故得通言皆歸三寶心師薩婆多云我教謂心師也他教謂師心也所師極者佛最尊故所為大者除心惑故然經明勝相乃初降誕之法儀論示正歸即始成道之鴻範無非本始皆定信宗。
　　【科】安得傲然情無懾憚況復加以謗訕流言通俗自沈苦海出濟無期重使身心惡習念念逾增亦使威儀失節時時結業覆器之喻塵露於目前捕鼠之誣頻繁於胸臆可不誡歟可不誡歟。
　　三科中為三初四句過通三業初句身業次句心業懾(之涉反心伏也)後二句口業對其道俗自出過患污彼淨心自下次六句重資三道初二句報道次二句增長惡習即煩惱道後二句破壞威儀即是業道覆下三引喻伸誡初喻智論第十五云佛子羅云其年幼稚未知慎口人來問之世尊在否詭言不在若不在時詭言佛在有人白佛佛語羅云澡盤取水與吾洗足洗已語言覆此澡盤如勅即覆佛言以水注之注已問言水入中否答言不入佛語羅云無慚愧人妄語覆心道法不入亦復如是次喻佛藏經云佛告舍利弗譬如蝙蝠欲捕鳥時則入穴為鼠欲捕鼠時則飛空為鳥而實無有鳥鼠之用其身臭穢但樂暗暝破戒比丘亦復如是論以覆器喻不納法合今憍慢不敬過由不聞法故經以鳥鼠喻破戒合今三業失儀義同破戒塵露謂過狀顯也頻繁謂此徒多也目前胸臆皆言可見。
　　【科】又依佛見瓶沙王經曰如來於伽耶山成道度迦葉已念瓶沙王昔有先請將諸徒眾往赴彼國王及士眾并沙門(或云桑門沙門那者竝是天竺道士之佳號俗中之常目亦是彼國脩淨行者此云淨志以義目之)初聞佛至皆悉遠迎未知禮敬或有禮足而坐者或舉手問訊而坐者或稱姓名或叉手合掌或默然而坐者皆疑迦葉是宿舊師今從佛來未知誰為所依者迦葉知已欲決眾疑升空而下禮敬佛足以手摩捫以口嗚之自云佛是我師我為佛之弟子又持扇在佛後搖之。
　　敬儀萌兆中初經示正儀文有六節初成道度人二念下念赴王請三王下王眾遠迎四未下各伸禮敬五皆下覩相生疑六迦下決疑示敬伽耶亦云耆闍崛此云靈岳迦葉此云飲光即鬱[鞥-合+(白-日+田)]羅等三迦葉也瓶沙即頻婆娑羅此云最堅由此國王先有期約今既成佛故思往赴注中沙門目於外道未知所依者以迦葉兄弟佛未出時為眾師傅今從佛來師資未決故眾懷疑。
　　【科】此第二經明禮敬正儀之萌兆也。
　　結示中言萌兆者謂此敬儀最初立故。
　　【科】文中不足有者言之手摩口嗚者愛重之極不能已已也遠敬在於所卑故始於足自餘稱名顯相使疑者決之非正敬也。
　　點解中言不足者正儀極多非止手摩口嗚而已且據此經有者言之爾稱名即自言佛是我師顯相即搖扇等此但決疑義非正敬則顯禮足等相是正儀也。
　　【科】智度論云外道是他法故來則自坐白衣如客法故命之令坐一切出家五眾身心屬佛故立不坐若得道羅漢如舍利弗等皆坐聽法三果已下竝不聽坐以所作未辦結賊未破故。
　　位列敬相中初引論文其相有五初是外道二是白衣三即出家凡夫五眾四是無學五是學人坐立之相在文易了言外道者俱舍云學乖諦理隨自妄情不反內覺故稱外道所作未辦者諦理未精故結賊未破者細惑猶在故。
　　【科】此第三文明位列敬相也。
　　【科】今有安坐像前情無敬讓可謂無事受罪枉壞身心如上三果尚立況下凡乎像立而坐彌是不敬比今君父可以例諸故知遶旋行立為敬故行安得長傲禮懺獲罪。
　　誡勸初科為四初正伸誡約二如下以聖況凡三比下以俗例道四故下顯正抑非行字音杭。
　　【科】此言易矣臨機難哉常志在心努力制抑方可改革不爾雖讀不救常習思之惟之。
　　勸行中初二句言易行難常下二句正勸不下有言無行空說無益。
　　【科】故增一阿含經云無恭敬心於佛者當生龍蛇中以過去從中來今猶無敬多睡癡等斯為良證。
　　引證中初將因驗果合墮龍蛇以下以果推因猶承故習。
　　【科】大悲經云佛過去時行菩薩道見三寶舍利塔像師僧父母耆年善友外道諸仙沙門婆羅門無不傾側謙下敬讓由是報故成佛已來山林人畜無不傾側禮敬於佛。
　　致敬因本中初科初示因行過去時則該攝三祇菩薩道則統收萬行見下局就敬論是今本意所敬之境無論道俗不簡冤親如常不輕其事可證由下次示果德報即酬因義也傾側謂傾動側讓也。
　　【科】此第四文明致敬之因本也。
　　【科】如俗禮云無不敬儼若思安定詞傲不可長欲不可縱志不可滿是也。
　　類顯中文出禮記初句正合今文餘竝因引儼若思謂心有所主安定詞謂口不妄言傲不可長則誡其憍倨欲不可縱則抑其耽荒志不可滿則懲其自伐。
　　【科】依經律論明立敬儀。
　　因明相敬中初科經論未詳何文律即四分存亡敬相竝如下引。
　　【科】佛告比丘汝等共相恭敬迎逆問訊從何為始比丘白佛各言其志或云大姓貴族者或云神智高達者或云佛所宗親者或云道登聖果者以事舉之佛言汝等所言皆是長慢無可觀者應隨順法訓流布於世於我法律更相恭敬佛法可得流布。
　　別示中初律示初科中四分房舍犍度云佛從王舍城與諸比丘人間遊行詣毗舍離而六羣先往取房舍與和尚親厚等時舍利弗大目連後至不得房臥埵上因集眾訶誡已汝謂誰當受第一房第一水第一食弟子白佛各言其志如文所云大姓貴族者恃豪勢故神智高達者矜智能故佛所宗親者倚親厚故佛下總責所答乖理應下佛示慈誨令遵法則禮讓不虧則三寶可久。
　　【科】敬儀有四道不禮俗一也僧不禮尼二也守戒者不禮犯戒者三也前受戒者不禮後受戒者四也自餘五眾存亡乃殊皆約年夏次第而設敬也。
　　示敬儀中文列四種其相可知自餘等者上通道俗今據出家故言五眾存則各相恭敬亡則設禮塔像具有法儀竝如律鈔。
　　【科】因引古事昔有鵽鳥獼猴大象同在一林以為朋友乃相謂曰先生宿舊禮應供養如何同住不識禮敬象云我見此樹生齊吾腹猴言我曾蹲地手挽樹頭鳥言我於遠林食此樹子墮出而生我應最長即時大象背負獼猴鳥在猴上周徧而行仍說偈云有敬長老者是人能護法現世得名譽將來生善道於是人皆効之悉行禮敬諸有智人以喻取解。
　　三科亦出四分智論亦同初示三畜共林表同義聚乃下評章禮儀合識尊卑象下各述元由使知前後諸下結告。
　　【科】經云恭敬於塔廟謙下諸比丘遠離自高心常思惟智慧又云若有智慧則無貪著今貪慢而著隨則其愚不可及也。
　　二中初引二經皆遣慢著初是法華初句奉佛塔廟次句同輩相遵三句以恭去慢四句以智遣著次即遺教今下伸誡既有我慢則貪著隨之愚不可及文出論語借責愚人不用彼意謂愚而貪慢誨不可及也。
　　【科】濟時護法篇第二(謂護持濟物非三寶而不隆)。
　　釋濟時護法篇篇名中濟謂濟慧時謂時機以三寶為能濟時機為所濟故曰濟時又以時機為能敬三寶為所敬能所相濟上下遵行則法流長劫故曰護法注中上句示篇名下句顯篇意。
　　【科】序曰夫以立像表真恒俗[((巨-匚)@一)/粉/大]訓寄指筌月出道常規。
　　本文初科此篇廣明四種三寶理體冥寂非相莫顯故於篇首略敘大猷上二句約儒教明如國家宗廟設像奉先事載儒經故云恒俗[((巨-匚)@一)/粉/大]訓[((巨-匚)@一)/粉/大]常也下二句約釋教明圓覺經云脩多羅教如標月指喻出內典故曰出道常規。
　　【科】但以妄想倒情相沿固習無思悛革隨業漂淪是以經言為善若登清升若爪之土為惡若崩沈滯如下之地此言在斯誠為極誡。
　　發起元由中初科初四句將立後法先敘迷情欲顯三寶為茲而設妄想是惑倒情是見即是下文見愛煩惱妄想綿續謂之相沿我見鏗然謂之固習無思悛革者不能反流故隨業漂淪者甘受輪回故又初句起妄本次句潤妄業三句執妄情四句受妄果是下次引經伸誡然為善若登之語本出書傳加漢書張紘與子書云從善若登從惡若崩今與經喻合而用之喻文出涅槃彼云爾時世尊取地少土置之爪上告迦葉言是土多耶十方世界土地多乎迦葉菩薩白佛言世尊爪上土者不比十方所有土也善男子有人捨身還得人身捨三惡身得受人身諸根完具生於中國具足正信脩習正道已得解脫得解脫已能得涅槃如爪上土捨人身已得三惡身乃至不得解脫常樂涅槃如十方世界所有土也此下伸誡。
　　【科】何以知耶但以慢山上聳俯視於人物我室四蒙包藏於見愛慢無納法之實經明覆器之賓我有懷著之功論顯納烟之義器仰無思不服有服必拔慢根室壞便歸太虗見愛安形無地理例然也背此非凡所行情事得也乖斯是聖遊履適化然也。
　　次中初句徵謂何以得知妄習難改耶但下釋文有三節初八句執妄致迷器下五句翻迷顯悟背下四句總約迷悟以格凡情初中初四句示過本即我慢二惑慢有三種我慢邪慢增長慢即五鈍之一使也由慢自大故上聳如山陵懱於他故俯視人物我有二種人我法我主宰為義即五利之總相也能藏見愛喻之於室迷執不通喻若四蒙見謂見惑八十八使見所斷故愛即脩惑八十一品脩所斷故是則我室為能藏見愛為所藏故事鈔云三毒所起我心為本是也後四句顯過失慢有自高之失故不受道法喻覆器也我有懷著之失能藏見愛喻納烟也文言論顯未詳所出(舊記引智論云牧牛人問佛幾法成就能令牛羣番息佛言有十一法乃至第五云知作烟者除諸蚊虻牛遙見烟則來趣向屋舍比丘亦爾如所聞而說除諸結使蚊虻以說法烟引眾生入無我實相空舍恐不合文意)又解我有懷著懷著有二若著惡法能成妄業還資我本此著有過意如前解若著善法引生理觀觀成遣著反能害我此著有功分堪資道若作此釋即此二句亦是顯悟却引智論燒烟之喻方順文意次中上二句翻慢山過謂器仰有納水之功合顯慢傾能受教法下二句翻我室過謂室壞有散烟之用合顯我空則見愛不存理下一句結云理謂道理文以喻顯故曰例然三中背與乖字皆目能治之觀即是器仰室壞也此與斯字竝指所治之惑即是我室慢山以我慢順迷觀智順悟以悟反迷故曰背此乖斯非凡所行是聖遊履文綺交映翻對可知情事得者情即凡夫之心事謂所脩之行言此理觀雖非凡行今以凡心對事起脩冥符正觀有所悟入故曰得也適化然者受教法故。
　　【科】然則封迷長劫佛世有退席之人不識分量季俗豐輕生之士此竝不思之徒也。
　　三中然字印可上文義當如是則字評量後事意謂未然故引不思之徒以彰難化之理初示久迷法華經云汝既三請豈得不說汝今諦聽當為汝說說是語時會中五千人等禮佛而退此輩罪根深重等豈非執著我慢長劫難清佛世尚然況今末濁不下示輕信大師云冒染大度罪福本空等此竝不思之徒也。
　　【科】當知我身屬於他緣冥冥不知來處我神屬於惑業忽忽莫測何心經云命如風中燈不知滅時節今日復明日不覺死時至冥冥隨業緣不知生何道此至言也乾豆莫干其慮吁可悲哉。
　　四中初四句牒二報以示妄令息妄以從理當知二字即警誡之辭身是色陰四大緣假故屬他緣不了集因故不知來處圓覺經云我今此身四大和合乃至四緣假合妄有六根等神即是識識含種子由種起毒即煩惱道由惑起業即是業道忽即是念念通善惡三性難均故曰莫測何心經下次引文證出坐禪三昧經具云今日營此業明日造彼事樂著不觀苦不覺死賊至又云誰能知死時所趣從何道譬如風中燈不知滅時節文究往因云不知來經推來報云不知去此下三句指經伸誡乾豆是喻事出涅槃彼云譬如豌豆乾時錐刺終不可著煩惱堅硬亦復如是莫于其慮是法說于猶涉也慮即是心謂煩惱堅固道化不入于心合上乾豆錐刺不入。
　　【科】且自等智有三我同牛羊之智出道唯一牛羊異我非倫人道道緣不行還同畜獸獸道報重頑厚非其所聞。
　　五中初科初二句總示等智有三者涅槃經云一切眾生於三法中皆有等智謂婬慾飲食恐怖次二句別示人中有出道智異於牛羊故曰非倫人下責勸初示人道是脩道緣今若不脩自同畜獸獸下次示畜生無出道智受形鄙穢故云報重煩惱濁鈍故云頑厚頑即癡也癡因偏重多墮畜生。
　　【科】今既形有輕清識心機舉猒勞生於往劫欣解網於將來固當立像表儀傾塵聚而頂禮寄緣引領蕩煩累於新心是則情異牛羊乘明智而弘道身如木石假彫琢而成器可不然乎可不然乎鼠入角而至窮更知何趣名引言而顯實理極於斯況復五滓交橫四山常逼而能安忍於時事還是昏昏之所媚乎。
　　次中初約報策脩形輕清者異報重故心機舉者異頑厚故機謂圓轉舉謂超越慨昔輪回故須猒往期後樂報故須脩來固下示其脩法立像謂陳其所敬寄緣謂托其脩法傾塵謂折挫報形蕩累謂清澄心惑是下結益鼠下伸誡勸有三初約喻勸事出諺語事淺意深故引為誡名下舉文勸引文用意志在遵行名引寫倒合作引名況下舉時勸五滓即五濁也四山如上所引而下二句反責安忍時事順故業也昏即迷時媚猶惑也。
　　【科】所以大聖知時通化陶誘立正三寶導濁識之所歸開明四印示迷生之不昧固得住法萬載功由歸敬之勳神升四天諒藉傳揚之力廣如慈經所出豈虗搆哉。
　　立寶彰益中初科初六句示佛立教法大聖是佛通合作適謂順機也陶謂陶甄誘即接誘正三寶者簡邪師故導濁識者引初機故四印即十誦四墨印彼第五十八云佛何故說四墨印答欲說真實法故來世比丘當了了知是佛說非佛說等廣文如彼墨即文句印謂證明由教印心不生謬解故云不昧固下次示功益初則住法益神下得報益歸敬傳揚文雖單舉義實兼收慈經即彌勒上生經文如後引。
　　【科】今此之述本被後進之初心曲授稱功體非前良之早慮固須叮嚀指掌鋪覼相狀識三寶有數種之權謀解七眾無貳師之希向言唯質露意在脩行想有識者知無繁於翰墨故佛言吾言不在綺飾令人受解為要敢附斯轍筆記序云。
　　述作中初科欲立四種三寶恐謂繁廣故先示之既被初心故須委曲前良立教多被利根文體簡約故非所比早猶先也慮即是心覼(落戈反覼縷也)數種如下所示四種之相權謀謂權巧謀略言七眾者通收道俗同崇正寶故無異向而言解者開導之謂言下示文體故下引文證敢下依法陳情取信於後。
　　今於此篇顯三寶相相隨見起隨機四位初謂一體二謂緣理三謂化相四謂住持各有名相。
　　三寶相狀中初科初四句總敘初下別列言隨見者見即機見機分大小迷悟之殊見亦隱顯有無之異故此三寶隨見而興約其性具迷悟本然故說一體簡迷存悟獨顯法身故有理體眾生有見佛因佛即隨緣出現故有化相濁機障重不及化源薄有餘資堪承遺像故立住持約時為言一體理體三時同有化相唯局佛世住持義通初後就人為言一體凡聖同具理體唯在聖人化相住持凡聖同見據教為言一體唯局大乘餘三義通大小隨其經教所說異故隨機之義於焉著矣。
　　【科】初言一體三寶者。
　　【科】一是非二之名體謂本識之謂。
　　一體釋名中一體之名文雖自釋及解非二古說多差今釋此文略存三義一簡相釋體雖是一約相分三恐謂隨相亦有三體故此簡之云非二也戒本疏云今了法本理實無三(云云)二遣數釋隨俗談數一是數始從一至二以及百千今此一體孤然獨立本無對待強借一名以詮自性恐聞此一謂同諸數於一體外有二可對故此遣之云非二也故古德云借一遣二即其意也三顯實釋一是心真諸法中實一實之外餘則非真故云非二二既是非即顯一實故大師云諸法本無實唯有識(云云)言本識者梵語阿棃耶或云阿賴耶此翻為藏或翻無沒謂能藏種子任持不失故而言本者本即體義染淨因果依之生故問心體本識同異如何答心體就性而彰名本識從相而立稱一理一事其異可知若爾戒疏體是心體此文體是本識既曰妄真文何偏舉答名假言詮言不竝立名詮自性表顯不同識既從相以得名故須從相以解義統論正理則真俗圓收言本識則妄徹真源舉心體則真該妄末由茲圓具故得互標況下釋文明言心體好思正理切勿迷名。
　　【科】但以無始心體性淨如空妄想客塵封迷隨染致使相從至于今日經生歷死無由猒曉。
　　示體中初科初二句示心體心即八識體是真如即相之體自性清淨故曰性淨不同餘空治之令淨佛性論云清淨有二一者因中無染清淨二者果上無垢清淨一體在因即無染清淨虗空是喻以具周遍不動等義故此比焉然空但頑虗性有神解故非喻所及即戒疏云本來無染業疏云要識心本是大乘理其體清淨玅用虗通正觀文云觀察自心自性清淨非空非有非染非淨等是知心體本識體相圓融多見有人纔聞唯識便云事觀輒隨己見排斥祖乘引悞後昆輕毀先德勉咨來哲熟覽斯文則知上以本識標名下以淨心釋體性相圓具真俗無乖良由雄文奧義理須極思研精玅觀圓門旨在深遊善解諛聞寡學焉足言哉妄下六句明識相即真如隨緣之義初二句妄起元因妄想即是無明其性不住喻之如客染污真性名之曰塵封迷謂妄起覆真隨染謂真隨妄動致下二句隨緣流轉即性之相同一生滅故曰相從經下二句著妄不反問心體既淨何容妄染答凡夫性體真妄同源染淨未分致容妄起故無明起時全真成妄非謂真外別有妄法來染淨心水波金像可以為喻淨心誡觀云生死煩惱從真性起喻如大水本淨湛然為因風故遂生波動後因大寒乃結成氷眾生佛性本淨如水由覺觀風波浪生死貪愛堅固成煩惱冰起信論云依如來藏故有生滅所謂不生不滅與生滅和合非一非異名阿棃耶識等問妄起遣真妄自生滅真源不變何說隨迷答隨緣義故真逐妄流問真既成迷何云本淨答不變義故性自天真問真如凝然法身生滅教宗天別性相岐分今此儀文為當何義答性宗教義文旨煥然問相宗生法則八識種子性宗起妄則真性隨緣今一體示名但言本識豈同法性妄起由真答前已廣明可自思取。
　　【科】故經云諸法本來性相空寂眾生妄計彼此得失輪迴生死不得解脫經云一切眾生竝有佛性即我本識出障嘉名迷故曰凡悟便名聖所以貧女寶藏力士額珠性常清淨有而無用為惑所覆無由光顯如經深叢覆寶移流雜味然其本性光淳無玷。
　　次引證初文出膽察經初證性淨如空眾生下證從真起妄又經即涅槃如來性品初二句正舉經文即下釋示經意經中佛性即我本識佛翻為覺即果德之嘉名識屬妄心乃凡夫之因號今居凡位即顯覺名則知煩惱心中佛性未嘗不覺迷凡悟聖但名移爾寶藏額珠竝以喻顯事出涅槃彼云一切眾生悉有佛性常為無量煩惱所覆是故眾生不能得見如貧女舍多有真金之藏家人大小無有知者而有異人善知方便即於其家掘出金藏善男子我今普示一切眾生所有佛性為諸煩惱之所覆蔽如彼貧女有真金藏不能得見等力士額珠者涅槃經譬如王家有大力士其人眉間有金剛珠與餘力士捔力相撲而彼力士以頭低觸其額上珠尋沒膚中都不自知是珠所在其處有瘡即命良醫欲自療治及至醬時執鏡以照珠在鏡中明了顯現等性下二句釋上二喻以宅寶額珠性常不變土肉障之故無用也為下二句合上二喻惑則雙合土肉光顯別合珠藏深叢覆寶等者亦出涅槃檢經唯有藥喻彼云善男子譬如雪山有一味藥過去往世有轉輪王於此雪山為此藥故在在處處造作木筒以接是藥是藥熟時從地流出集木筒中其味真正王既沒已其後是藥或酸或醎或苦或辛或甜或淡如是一味隨其流處有種種味是藥真味留停在山猶如滿月凡人薄福雖以钁(居縛反鋤也)劉加功囷苦而不能得復有聖王出現於世以福因緣即得是藥真正之味善男子如來祕藏其味亦爾為諸煩惱叢林所覆無明眾生不能得見一味藥者喻如佛性以煩惱故出種種味所謂地獄餓鬼畜生(云云)。
　　【科】所以前脩聞此勵力勤觀日故劫新遂證斯德及成玅覺轉依法身身非始生寄緣脩顯。
　　反妄勸脩中初科初示因脩顯證初句聞法次句起行三句歷時四句顯證斯德即本性光淳之德及下反顯初顯脩必依性玅覺極果聖人也三祇行滿障盡覺圓故言成也法身自性本具也言轉依者即轉雜染分依清淨分故攝論云對治起時離本識(八識)雜染不淨品(七識)與淨品相應(真識)故云轉依身下次顯性假緣成身雖本具非緣不顯故憑三學以顯玅心。
　　【科】後進聞此興大志求彼去已還我云何住遵途進德還登位極。
　　次中初二句躡彼前脩示其後進大志即菩提心彼下經喻總顯前後二脩發志所以涅槃經云譬如二人俱聞他方有七寶山山有清泉其味甘美有能到者永斷貧窮服其水者增壽萬歲唯路懸遠嶮阻多難時彼二人俱欲共往一人莊嚴種種行具一則空手無所齎持相與前進路值一人多齎寶貨七珍具足二人便前問言仁者彼土實有七寶山耶其人答言實有不虗我已獲寶飲服甘泉唯患路嶮多有盜賊沙滷棘刺乏於水草往者千萬達者甚少聞是語已一人即悔尋作是言路既懸遠艱難非一往者無量達者無幾而我云何當能到彼一人復言有人能過我亦能過若得果達則得如願採取珍寶飲服其水如其不達以死為期是時二人一則悔還一則前進到彼山所多獲珍寶如願服水多齎所有還其所止奉養父母供給宗親是悔還者見是事已心復生熱彼去已還我何為住即便莊嚴涉道而去遵下二句合顯上句法喻雙顯下句唯就法說文中不具引經但密用經意耳。
　　【科】自昔已來此乘無權皆成正覺逈出樊籠俯應羣心興悲赴感我之與佛無始實同彼以先覺故先出有我獨不悟盤桓下凡一思此事悔熱何及今若不脩後生何據。
　　三中初六句示往佛因脩已證初四句明法身自昔兩字通指往佛此乘即是一體如大白牛運載無盡喻之如乘純圓獨玅不落諸數名曰一乘一乘自性是真實道故曰無權此即自性法身性既本真凡脩必證故曰皆成正覺此即自受用身前明證德此論斷障永超二死永斷二障則三界繫縛無所拘留故曰逈出樊籠樊籠囚眾生之具也木作曰樊竹作曰籠俯下二句明應身羣心有感佛身心應故曰俯應等此通報及變化身我下十句正約今機激發進行初二句顯性同次四句明位別盤桓謂怠而不進後四句感悟起脩一猶忽也我凡佛聖佛覺我迷事現動心寧不憤發。
　　【科】所以承遵梵網以網魚龍(經喻內毒如龍難觸欲貪如鯨吞海)揖佩三身憑依三學。
　　示脩法中初科初令依教承遵謂依稟也梵網即是聖教網可捕於魚龍教能羅於惑業故以為喻注中以龍喻瞋以鯨喻貪癡毒不顯理亦須具內宜作瞋鯨是海族崔豹古今注云鯨大者長千里小者數丈鼓浪成雷噴沫成雨飲水如傾等揖下次教起行揖謂恭敬推讓佩謂感服存誠三身即法應化也三學即戒定慧也三身是果三學是因以果推因果由因克故提綱領以示行宗。
　　【科】爰初投足先奉戒宗戒本有三三身之本一律儀戒謂斷諸惡即法身之因也(由法身本淨惡覆不顯今脩離惡功成德現故)二攝善法戒謂脩諸善即報身之因也(報以眾善所成成善無高止作今脩止作二善用成報佛之緣)三攝眾生戒即慈濟有心功成化佛之因也(以化佛無心隨感便應今大慈普濟意用則齊)。
　　顯戒因中初科初明七眾以戒為因戒下次明三身以戒為因初總示一下別配言律儀者篇聚重輕開遮持犯楷模不亂也戒以警訓如戒疏明言斷惡者如善戒梵網大小律儀篇聚所制婬盜等戒起對治行作意防護即止持行是斷德因將成法佛注中初明性德故云法身本淨今下示脩顯故云離惡攝善法者謂六度萬行事理諸善無所不脩即作持行以此眾善成就大智是智德因將成報佛注中報以善成顯果德也今脩止作示因行也若據止善屬上律儀由止成善還歸次聚不妨前聚自具作持三聚圓脩無乖前後思之文中示本故曰身因注示能成故言緣也攝眾生者前二自利今此利他即用二善遍攝眾生普運慈悲拔苦與樂即利他行是恩德因將成化佛注中初二句明果德化佛無心者謂無彼此愛憎之心離於取著不見可度故隨感便應者大悲愍物不捨眾生故今下明因行因脩慈行與果用同故云意用齊也。
　　【科】約佛有三隨義三別境非心外百慮咸歸理實如此不可餘見。
　　次中初科因前三聚別配三身懸恐後人實生三異故約一心融通三法初二句指上別分次二句約心融會境非心外是唯識義即戒所防塵沙等境皆唯識變故非心外故業疏云不妄緣境但唯一識等百慮周易繫詞云天下同歸而殊途一致而百慮今借用之後二句勸解正理。
　　【科】或迷此及試重廣之然則功德之本非戒不弘道初俗歸必先敬受隨境起心無非三戒如約一生心不懷惡攝律儀也有慈起善攝善法也將濟離苦護眾生也內緣既爾三佛皆然。
　　一戒圓具中初二句示重廣之意然下正明初明一戒三聚又二初示受體隨下示隨行初總明境即萬境通情非情故大師云動念有境境必戒護如下別配約一生者舉戒境也不懷惡者示戒相也故業疏云如殺一戒具兼三位息諸煞緣攝律儀也行其惠命攝善法也護前命故攝眾生也此一既爾餘者例然與此大同內下次示一體三身內即是心緣即心用戒既三聚一心佛亦三身一體攝體歸心無非唯識。
　　【科】離合待時不定三一故經云吾今此身即是法身斯本從跡也又云色聲見我名行邪道此跡異本也。
　　離合教意中初科初二句總舉故下引示初經明合文出涅槃吾即釋迦自指釋迦當體便是法身故曰即是斯下示意若以事分本屬真身跡是化身今以理求真化不二故曰本從跡也又下次經顯離文見金剛般若此下示意真體無相故非色聲則顯化身有相非實是則真化隔別本跡岐分故曰跡異本也。
　　【科】故摩羯道成高山先照祇園開政下乘後席眾說備之可用通鏡。
　　次科初四句正明初示頓教摩竭此云善勝即佛初成道先在此國首唱華嚴圓頓一乘如日初照也所被上機聞法開悟如高山也祇下次示漸教此由二乘不堪大法故寢大施小示現受生雪嶺行成金臺果滿始從鹿苑終至鶴林四十九年三百餘會隨機開導廣演羣乘然後但以一乘而為度脫中間所說不無圓隔其實一法隨機故開是知機鈍則教淺故空有不均或不談一體或三學別蹤或三聚不具或三身別立機勝則教圓故真俗不二顯談一體圓脩三學圓具三聚圓顯三身離合待時於茲可見比今文義圓別可知異前摩竭故標祇園具云祇樹給孤獨園祇即祇駄此云戰勝事如常引即釋迦最初施漸教處被機設化故云開政對彼上器故標下乘對彼華嚴故云後席席猶會也後二句結顯總引諸教無非待時故云眾說備之等。
　　【科】故先顯由緣後明性相欲明性體因言致理不是餝非終歸顯實將使通明性體解若心燈後被以文筌登岸捨筏可也。
　　顯文意中初二句躡前生起欲下正示文意初敘在迷理須言顯如前所敘意在明心恐謂飾詞故此遮謗將下次明悟後方可遣言故云後被文筌等通明是悟解即悟相心燈是喻疑是世傳無盡燈也周圍以鏡十界圜遶中安一燈表乎一心故號心燈鏡光交徹燈像互映比夫悟性體用昭然登岸捨筏法喻可曉兩言性體皆目心源問性相之旨可得聞乎答性相名通古多異說今詳文旨前後兩科皆明性相約前科明無染心體謂之性隨緣成識謂之相故文云無始心體性淨如空(性也)妄想客塵封迷隨染(相也)據下科明心性本淨謂之性義分三用謂之相故下三寶皆言性淨是也論性則前後皆同(同心體故)語相則假實分異(唯識假相隨緣似有三寶德相如實不空)文指後明正存次解問性相既明識性義別今論三寶為約性具為約識具答識相真性體用不二真俗圓具何得偏言。
　　【科】言一體三寶者。
　　釋三寶標中一體之名兩番標者前明一體但顯由緣未分三相今明性相正示三寶故得重標義如上釋。
　　【科】行者既知心性本淨悟解無邪名為正覺覺即佛也性淨無染法也性淨無壅僧也今覺於本名始覺也本實體淨名先覺也。
　　釋中初科初正明三相今下重示覺義初中三皆言性性即心體一體義故知覺二字是性家之德為佛寶之用覺為能照性為所照覺性不二故名佛寶般若德也即體之用性自神解(若準相宗說真如無知無覺宗旨可知也)戒本疏云故照理邊即為覺義住法圖讚云照無不周照周等覺謂之佛寶性淨無染者不變義故雖曰隨緣性常清淨具斯德故名為法寶法身德也戒本疏云體離名言即是法義住法圖讚云體無非法謂之法寶性淨無壅者壅即礙義以此淨心本具河沙功德由迷致染相似乖真而此至德與性常和不為煩惱之所壅礙故名僧寶解脫德也戒本疏云至理無滯和合僧義住法圖讚云至德常和謂之僧寶是則於一性中分別三相性相之義顯矣相雖分三性常自一性雖是一相常自三三無別三即一為三一非自一即三為一三一不二性相圓融舉一即三全三是一學者臨文宜知此意次中初了本性故名始覺即釋上文知覺解悟性本自覺故名先覺即釋上文心性本淨先覺即本覺也若但從迷一體性具唯有本覺今約脩顯解心初發即名始覺也始覺即本廣如起信問一體在迷今明悟者答悟有二義一者解悟二者證悟解悟即從迷忽覺頓知己性即是法身證悟則從凡至聖證真斷惑必假漸脩圭峰覺鈔廣明此義須者看之今一體言悟即是解悟欲顯理體還依漸脩故下文云如是斂念會必精勤積熏不已自然清淨即其證也。
　　【科】如此安心如此練身俯仰周循無念不剋俗云惟狂克念作聖惟聖罔念作狂沈彼俗士尚此放言豈惟出道翻無此致都不可也。
　　次科初正勸如此二字指上法也安心謂冥會性理練身謂不廢事脩周循謂不斷絕也無念不剋者謂若無正念不能克證觀茲嚴誡志在勸思次引俗書以彰攝念文出尚書彼下以俗勵釋放言謂放猥之言也。
　　【科】問曰卿發斯言欲何標據念念總是識心言言都非智略如何依準得一舉而騰九萬耶。
　　問答中初問因前一體但說識心不談理智教似不圓心性本淨即名為佛教似太頓不圓之教欲冀頓超恐無是理故問顯之初二句誥其所出念下二句責其理乖識心即是一體非智略者謂不說聖智方略也如下言其難信一舉九萬事出莊子比其頓超。
　　【科】答曰夫以聖道遠而難希淨心近而易惑為山基於一簣為佛起於初念故萬里之剋離初步而不登三劫之功非始心而罔就是知行人發足常步此心開示不由外來悟入誠因內起迷時謂禮外境悟已還禮自心故經云心想佛時是心是佛。
　　答中初科亦二意初據始心宜觀答初二句正答初句言佛法太高初心非分次句謂心法至近晚學宜觀心性本淨即是淨心終日共行寧非至近瞥爾起妄即墮凡夫剎那不生便成正覺文言易惑且據隨迷義準接凡意彰易悟故令發足常步此心為下六句喻顯文分兩對初二句為一對上句假事立例文出論語下句合法顯理為山比佛智一簣比識心後四句為一對上二句以遠途而推發足下二句舉大劫而究始心萬里比於大劫初步比於始心是下二句結顯既近且易發足宜脩開下次引二經開示圓理初約法華開佛智見由法華已前諸三乘輩迷佛非心故於佛道自甘絕分執心生滅故息心趣寂自求涅槃是故此經開方便門示真實相則三乘五性同入佛乘現前一心即是如來無量知見如付宅寶如示衣珠故曰不由外來等次用觀經觀心即佛上二句義立故下正引彼十六行皆明事觀多被鈍機然上士圓觀本無彼此不開圓解恐隔自他故以圓音演茲玅觀彼經具云諸佛如來是法界身入一切眾生心想中是故汝等心想佛時是心是佛等以此文證則知剎那想念是佛無疑豈待高談理智而獨稱圓玅乎問心想是佛何佛何心耶若是真心彼言心想若是己佛彼觀彌陀若順想心現他法體則自他宛然安引彼文以證圓義。
　　【科】如是斂念會必精勤積熏不已自然清淨忘此外求甫當行道徒役身心終為世福故身子不思經劫而居退忘難陀整慮終朝而拔其神。
　　次科初四句勸脩初句脩定慧次句起精進三句歷長時四句證聖果忘下四句誡斥妄情忘猶捨也甫謂我也意謂捨此心觀別求行相自言我當行道既乖正行故徒役身心事理不融故歸世福故下引事重誡身子即舍利弗言不思者智論云舍利弗六十劫脩菩薩行欲度布施河而有乞人求乞其眼舍利弗言此無所任何以索之若須我身及財物者當以相與答言不須汝身及以財物唯欲得眼若汝實行檀者以眼見與舍利弗出一眼與之乞者得眼於含利弗前[口*(自/死)]之嫌臭唾而投地便以脚踏舍利弗思惟言如此弊人難可度也眼實無用而強索之既得脚踏可惡之甚如此人輩不可度也不如自度早脫生死思惟是已於菩薩道退向小乘難陀整慮者賢愚經云佛在舍衛有女名難陀乞丐自活見諸國王人民供養佛僧心自思惟我之宿罪生處貧賤雖遇福田無有種子便行乞丐以作微供唯得一錢持詣油家具語所懷油主憐愍增倍與油得以歡喜足作一燈奉上世尊自立誓願我今貧窮用是小燈供養於佛以此功德令我來世得智慧燈除滅一切眾生垢暗作是語已禮佛而去乃至竟夜諸燈盡滅唯此獨然爾時目連次當直日欲取滅之即舉手扇復以衣扇燈明不損佛語目連今此燈者非汝聲聞之所傾動正使四大海水以用灌之毗嵐風吹之亦不能滅此是發大心人之所布施佛說是已難陀復來頭面作禮佛即授記於未來世過二阿僧祇劫當得作佛號曰燈光是知身子失在於不思難陀得在於專慮也。
　　【科】上明一體三寶也。
　　【科】二明緣理三寶者。
　　二理體標云緣理者緣屬脩門必依三學以為能顯理是性門正約一心以為所顯義通染淨染如血乳屬前一體今依三學稱緣脩顯垢盡心淨喻若醍醐脩性雙標故云緣理即此文云今以三學克剪纏結惑業既傾心性光顯等可為良證問戒疏四種理體居先今此儀文一體冠首者答疏求加護理體功強故在初一體在迷不彰勝用故居後今約脩顯從凡至聖故一體居初以障盡覺圓便歸理體從體起用故有化相化相滅度故有住持生起相因故茲行布問泛言理有大小之殊身分事理之別今如何分答法身性具曰理五分脩成曰事若據小教唯說脩成不妨當教自稱理寶(戒資別脫定慧觀若緣脩生滅斷見思為解脫無生等智為知見空無我理為法身佛性論云小乘無性德佛性唯有脩德等)若約大乘脩性雙具(戒稟三聚定慧圓脩但觀一識斷二障為解脫一切智為智見顯本性為法身)若爾儀文戒疏大小如何答戒疏據教局小約義則通(義有分通祖意自別故疏談理體亦說心源也)此文直約大乘顯談心本。
　　【科】理謂至理天真常住還是心體且從染說無始有終但為惑網不能出障今以三學剋剪纏結惑業既傾心性光顯始終性淨無始無終。
　　釋中明佛寶體相初科初約性具以釋理字又二初三句明理體本淨初句標簡次句釋義下句決顯若約字書理字訓正訓治今從釋教克體以論仍簡偏真故云至理至即是極諸法源底故理即心體天真常住故不垢不淨謂之天真不生不滅謂之常住復遮偏執謂一體外別有理體以為法身故即決云還是心體且下次四句示因妄致迷從染說者真妄和合如血乳故然真妄二法本同一源起無端由皆云無始問從真可爾今云從染無明為初安云無始答準起信疏云更無染法始於無明故云無始此是染法最初生相唯佛能知餘安究始用觀治妄妄法可盡故曰有終今下次明脩顯以釋緣字又二初二句正示三學即能顯之緣纏結乃所治之障惑下四句顯德始終性淨者準義即是二種法身約自性身因中無染即是始淨果上無垢即是終淨約五分身障盡始覺即是始淨悟後無迷即是終淨若從五分則有始無終今約自性故無始無終起信論云染法從無始以來熏習不斷乃至得佛後則有斷淨法熏習則無有斷盡於未來此義云何以真如法常熏習故妄心即滅法身顯現起用熏習則無有斷。
　　【科】由法成立隨境分相即號此相為五分法身謂戒定慧解脫解脫知見也前之三學從因受名由戒護助果成法身故云戒身定慧準此可以類知後二從果次第受名解脫身者由慧剋惑惑無之處名解脫身解脫知見以乃出纏破障反照觀心故云知見身也。
　　示相中初科初句躡前法即法身謂理體也言成立者緣成垢盡性德圓滿也故攝論云能成立者謂真如有十種功德所成立者謂十種新生正行廣如彼論是則性德假緣故云成立隨下正顯又二初總示境即所度之機謂三乘六道也相即能應之佛謂應化二身也法身既立隨類現形故云隨境分相等問應化二身正屬化相何名理體答理是無為非相不顯欲彰四八金容是五分脩成法身之相故云即號此相為五分等不妨二身自屬化相若離此相別顯法身則真俗兩分正乖宗教法華經云微玅淨法身具相三十二即為良證前下次分顯文出佛地論三因二果在文易見戒即是因法身是果果從因號故名戒身智見屬智智是能照心字屬理理是所顯今取能照名智見身即知所顯屬自性身也。
　　【科】唯佛法中三乘聖者具此五分能為六道作大歸依。
　　次科初三句簡異外道三乘同具理兼大小名同證異準上可知能下次二句顯用。
　　【科】故論云歸依於佛者謂一切智五分法身也歸依於法者謂滅諦涅槃也歸依於僧者謂諸賢聖學無學功德自身他身盡處也即自他惑滅所無之處故云盡處也故經云一切聖人皆以無為法得名無為即無漏之別目也。
　　引論示中初正引文出多論一切智者即無分別智慈恩云一切智者自能開智如睡夢覺智觀於空智理智真智無分別智如所有也問一切智與五分法身還有異不答一切智即五分中解脫智見也今重標者顯師資故(由三乘人皆具五分今歸佛寶即一切智者之五分也自餘三乘雖具五分非一切智即業疏中無師大智大意同也)滅諦者謂滅大患度四流妄因妄果永盡無餘審知所斷決定如實故名諦也涅槃此云圓寂因滅苦故即證此德也賢聖名通大小據論唯局聲聞學無學者果位別故功德即所證之理自他盡處者理無彼此皆可依故故下引證即金剛般若文見魏譯理相差別如後正觀無為下點釋問就文談理既當大乘示相引文何依小論答圓教門中無施不可小文大用如海納流問法身所證即大涅槃自他盡處亦即滅諦三法相混若為分之答理本是一約相分三故業疏云雖有一義相有差別是也多論云以法而言無師無學法為佛寶(簡異弟子是有師故)非學非無學法為法寶(顯是所證理故)聲聞學無學法為僧寶(簡異教主故標聲聞佛唯無學此通學人)以義而推佛與僧屬能證人法是所證理又能證中師資兩異別就資中果位不同準上論文理體三寶還約化相以分三異則知理體法身之相亦指化相明矣。
　　【科】由此三寶常住於世不為世法之所陵慢故稱寶也如世珍寶為生所重今此三寶為諸羣生三乘七眾之所歸仰故名正歸。
　　示可歸中初科初五句顯尊特此字正指理寶由出障故不為世慢如下顯喻上二句舉喻下五句合法。
　　【科】若無專信雜事邪神雖受歸戒不得聖法故經云歸依於佛者真名清信士終不妄歸依其餘諸天神斯何故耶以真三寶性相常住堪為物依自餘天帝身心苦惱有為有漏無力無能自救無暇何能救物惟出世寶有力能持。
　　專信成歸中初四句正明一則專信二乃簡邪故下次引經雙證簡邪專信之理文出涅槃斯下徵顯經意初句徵以下釋初三句釋正境可歸自下六句釋偽境無力惟下二句結歸正理。
　　【科】言歸依者如憑王力得無侵害今憑正寶威福無涯故使神龍免金翅之誅信士超夜叉之難五種三歸皆歸此寶。
　　別解歸意中初句牒定如下例釋憑王力者多論云以三寶為所歸所歸以救護為義如人獲罪於王投向他國以求救護彼王勅言汝求無畏以投我也莫出我境莫違我教必當救護眾生亦爾繫屬於魔有生死過歸向三寶魔無如之何神龍事見涅槃金翅鳥能噉龍唯不食受三歸者信士事出消災經彼云主人問於客我所事神畏子而走何耶客曰我犯酒戒為親所逐尚餘四戒故為天神所見營護於是邪神不敢當也主人求戒於客問佛所在遂往舍衛見佛經歷一亭中有一女端正是噉人鬼婦也托宿於此女人報言慎勿留此宜急前去男子問言用何等故將有意乎女人報言吾以語卿何用問為男子自念前舍衛國人完佛四戒我神尚畏我已受三自歸五戒何畏懼乎遂自留宿噉人鬼見護戒神徘徊其傍去亭四十里一宿不歸明日男子進路鬼見噉人骨狼藉衣毛為起等夜叉此云捷疾五下結示始自翻邪終乎具戒故云五種。
　　【科】或即名之同相三寶由理通三世義盡十方常住二寶此為至極。
　　釋異名中初句標起由下推釋三世約豎深十方據橫廣常下顯勝上句標舉一理三寶由同真理皆常住故下句別顯理寶以純淨故故云至極問外宗以一體為同相今以理體為同相者答他宗不明理體但以一體為同相爾今約迷悟用別聖凡在凡則真性本同在聖則法身無別是則一體理體皆同相也若爾何故住法圖讚指此理體為區別之門。
　　【科】經云若人得聞常住二字是人生生不墮惡趣斯何故耶以知法佛本性常故一時聞解熏本識心業種既成淨信無失況能立願歸依奉為師範固當累劫清勝義無陷沒如經有人受三歸依彌勒初會解脫生死此乃出苦海之良津入佛法之階位。
　　顯功益中有四初經示聞熏二況下歸依得報三如下上生反證四此下結益有歸初中初四句引經文出涅槃斯下七句示意法佛常住如上所明解即是慧由聞經中本性常住解此正理以為能熏識心二字是所熏識即八識心字屬信即本識中本有信種今假聞熏則本識中信種成就故云業種淨信無失次中清勝則超乎六道無沒則出乎惡趣三中上生緣如下引四中此字正指理體眾生苦海假茲得度如得良津三乘入道必先歸戒故云階位階位猶漸次也。
　　【科】但以罪多惡重輕而慢者雖曾受歸隨緣還失是故智人初受歸時專心緣此得名歸依故感善神隨逐護助。
　　誡輕慢中初四句示慢機雖受還失是故下六句示信機一能成業二感勝用。
　　【科】上明佛竟。
　　【科】後之二寶緣此而生如前廣敘以開靈府。
　　略法僧中緣此而生者由佛所證方顯此理則法由佛生僧隨脩學得證滅諦則僧因佛有靈府即心性也。
　　【科】此理三寶能生化相弘道利生罪福通感故調達出血業成劫罪耆域出血業成梵福以化佛無心猶如光焰儀像非情體唯無記所感罪福還約法身由顯相狀法身依故以法本非形無漏無色不以相顯羣有何依故立像表真厥趣斯矣是知化佛供毀一自法身無有興亡獨稱常住言極繁矣意在通之。
　　生化相中初科有四初八句從真起用弘道感通二以化下八句攝用歸真推功有本三以法下六句推從真起用所以四是下六句顯推功由本所以初中初二句明起用次二句化相功能後四句敬毀報應即罪福感通之相調達即提婆達多此云天熱生時諸天心熱知其出世必破法故是佛堂弟具三十相出家之後專學神通廣誦法聚欲攝從眾為佛所呵而生忿恨遂結闍王教行二逆自欲害佛以要名利故舉大山飛空壓佛隨侍金剛杵擬山碎迸石飛來出佛指血故墮阿鼻一劫受罪斯由惡心出血感罪也耆域或云耆婆此云能活初生之時手持藥囊及以針筒善能醫治乃闍王之臣曾為世尊針足出血由此果報一劫生天斯由善心出血獲福也次中初二句化相非真儀下二句住持無記所下二句推用歸體功由法身由下二句反釋三中初二句示法身之體初曰非形無分段故次曰無漏超諸有故後曰無色非質礙故不下示法身之相以法身冥寂雖無形色而能示現三十二相八十種好色相炳然故知化身即法身之相也即依此相導利羣生出假化他其旨在此故云厥趣斯矣厥即其也趣即旨也此言立像即通化相四中初二句推本無下顯用若約小教則有生滅今約大教故無興亡如法華經良醫之喻劫火焚世靈山儼然竝指化身即稱常住言下結囑。
　　【科】但以澆淳在數倚伏赴機故列三法限於萬載所以金河西竭玉關東騖代出八九年逾六百三遭殄除終還興顯有何致斯曆數未也萬載已後澆風不追固無傳授天祿終也由慈氏運開緣生道會淳源將發交謝應期不虗設也。
　　次科前言化佛本無興亡今約赴機以示生滅初二句總約住劫千佛以明以劫初則淳劫盡則澆故佛隨機出於減劫度人多少住壽短長莫不隨機故有出沒故曰倚伏倚隨也伏潛也故下即彰今佛立法有數正兼像末故云三法正像各千末法一萬今舉大數爾所下躡顯廢興以彰數定又三初八句謂曆數有在雖廢不亡萬下次四句謂天祿永終慈光掩耀三由下五句仍引後佛以顯不亡初中初句教隱中天金河梵語跋提世尊涅槃在此河側故云西竭次句法流東夏玉關即夷夏接境之關名所謂玉門關也佛法東漸迹由斯入騖(音務)馳也代下四句經時遭難大法彌堅代出八九者自漢明丁卯迦竺初來迄于唐朝九遷時代計其甲子六百餘齡三遭殄除者住法圖讚云初夏赫連勃勃得三秦地殊不信佛繪像為衣披之令人禮佛即為禮我後為天震而死及塟又震出之其子曰冐襲位破長安滅佛法逢僧斬戮有沙門曇始被刃不傷因爾改心次元魏大武重道士寇謙之為立道壇司徒崔皓讒於佛法帝然之太平真君七年遂滅佛法逢僧梟斬至十一年曇始又諫帝被厲疾遂誅崔氏其子文成重立佛法光顯紹續又次周武帝納道士張賓及前僧衛元嵩讒遂毀二教安法師著二教論以抗之帝聞之存廢理乖遂雙除屏建德三年除蕩關內六年除蕩關東自謂得志于天下也未及一年身喪國亡有下推不滅之理三中既釋迦緣謝則慈氏運開運開宜興緣謝宜隱一隱一顯莫不順機據本尋源實唯一佛故法華云然燈佛等皆是我身出沒隨時實無生滅緣生謂機熟也道會契機說法易可化也。
　　【科】此明理寶是歸依所宗故覆詳之令心有寄故出耀云道之在心不問老少惟在剛烈乃名道耳信心以存何往不剋文良證也可不鏡哉。
　　結中應先問云此明理體何得廣談化相將文答之欲顯理體是三種之宗以末顯本令心有寄也故下引經策勸文有二意一曰剛烈意在勸脩二曰信心意在勸信。
　　【科】三明化相三寶者。
　　三標言化相者應機而現有形狀故如佛與僧皆證滅理心住無相而示此相故云化相。
　　【科】謂釋迦如來為佛寶也所說滅諦為法寶也先智苦盡為僧寶也此化相三寶或名別相。
　　釋中辨名體初科釋迦乃一佛之別號如來是諸佛之通名今標釋迦葢彰別相通別名義如常所聞滅諦同前但前約所證之理今據所說之教先智苦盡者總收小乘賢聖五位先智即是七方便人僧祇律云先法智後比智謂慧解脫人(云云如彼)苦盡即四果人證真斷苦不入惡道賢聖雖殊皆有所證苦取所證屬前理體今取能證故云化相問若取儀相有濫住持答凡聖分之問凡通佛世聖及未來答佛後之聖非化相佛世之凡是住持此下會釋異名問外宗亦談別相同異如何答彼以佛有法報化三身不同法有教理行果四種之別僧有大小八輩五位之異此則總約三身事理以論別相若華嚴宗別約舍那別說圓頓別為上機猶如王者異於羣庶今言別者局就化相言之則佛佛化身不同如釋迦彌陀等身量大小壽命依正說法被機各各差別故云別相名同義異如上可分問若將三身配今四寶其理如何答三身約教離分不同約理究本實唯一佛從本垂跡故有二身(真應)隨機大小則有三身(法報化)分別理智總有四身(凡聖同具曰自性法身理也三祗脩顯曰自受用身圓鏡智也從體起用別應上機曰他受用身平等智也應三乘機說半滿教曰變化身成事智也)今以自性因位法身配屬一體自受用身果上自性配於理體他報化身竝屬化相(由各對機有所說故)住持假立非此可配且據事分終歸理一。
　　【科】體是無常四相所遷滅過千載但可追遠用增翹敬。
　　體狀中初正示且據佛寶四相即生老病死如佛有示生人滅之相等他宗謂之有為無漏色滅下勸敬奉追遠文出論語謂世尊入滅不覩慈容但可追慕遐想聖恩起敬心爾。
　　【科】以賢劫中三佛已往無我第四羣生何依長淪苦海解脫無路是以能仁膺期出世說法度人。
　　顯功益中初科初指前佛已往顯須出意言賢劫者謂此劫中有千聖現故號為賢三佛已往者一拘樓孫二拘那含三名迦葉三聖既滅則正化潛光四佛不興則羣生無怙是下顯今應運光紹聖蹤。
　　【科】開八正之玅門示一直之平道近出人天之欲泥遠登賢聖之津筏將趣斯道堦漸有由說理三寶令物歸向豈非真理常住乘權御實疎解形心稱為佛子受道之賓證澄無之本淨筌蹄之喻顯性空之玄理事義光矣神用明矣羣生依資生滅盡矣。
　　次中初正示次受道下結益初中初二句總示所說法門八正即見思語業命進念定此八總之即是三學前二屬慧中三屬戒後三屬定正以簡邪門以入道三乘聖者由此入故一直平道即是一乘近下二句示設教之意若約五乘拔三途苦與人天樂即此人天亦是出處今約本意人天雖勝猶陷欲泥故設三乘令超三界故曰近出遠登然上言八正即所乘之筏今云賢聖即能乘之人八正則三乘共脩賢聖則大小別位一直平道菩薩獨遊究竟所歸是佛本意將下四句躡示化儀次第斯道即理體三寶捨名就理即是一乘此乘深玅入須漸次故設八正三乘以為階漸後說一乘顯理三寶眾生聞解得證一乘皆由所說真如理故豈下四句美其聖意設化有儀理體是實化相是權理體無形非權莫示故乘化相之權以御理體之實故曰乘權御實眾生形心縛於俗習如枷鏁也佛施玅教而解脫之如疎解也言佛子者法華經云真是佛子從佛口生從法化生得佛法分次中初明得益上二句機有所證謂本淨也下二句教有所顯謂性空也妄想本寂謂之澄無法性天真謂之本淨性本淨故謂之性空事下次結歎初二句歎教以教顯理故曰事義以智鑑機故曰神用光謂光顯明謂無隱後二句歎機依資即師奉也師教奉脩皆證理體故云生滅盡矣。
　　【科】既而能事已隆告以數終之運非色現色表法身之不亡無形留骨示化迹之無泯所以碎身以生物信全眼以導神功斯道莫思恩德非謝。
　　生起住持中初科初明化相示滅能事隆者釋尊一代化事盛也然而盛必有衰生必有滅所作既辦須入涅槃故云告以數終也非下正明生起初以化顯真表其不滅言既入滅復本法身法身圓寂故云非色仍出金棺重示相好故云現色既滅復現可驗不亡無下次用住持以顯化相化相已滅故云無形舍利猶存故云留骨碎身者王勃云碎金剛之聖身為舍利之遺骨全眼者釋迦方志云那伽羅城即古華氏城城東南三十餘里有佛髑髏狀如荷葉其色黃白有佛眼睛大如奈許青白映徹等斯下結顯化相功能以上表真佛自能利生復生住持此恩此德罔極難酬故云非謝。
　　【科】故當敬養塔像興起信根先備此心方知由委。
　　次中欲立住持故先勸信此心即信心也。
　　【科】四明住持三寶者。
　　四中標言住持者住謂安住世間持謂任持不絕。
　　【科】人能弘道萬載之所流慈道假人弘三法於斯開位遂使代代興樹處處傳弘匪假僧揚佛法潛沒至如漢武崇盛初聞佛名既絕僧傳開緒斯竭及顯宗開法遠訪華胥致有迦竺來儀演布聲教開俗成務發信歸心實假敷說之勞誠資相狀之力名僧寶也。
　　釋中正推僧寶中有三初八句立理推功至下十句約事反顯實下三句結判初中前四句明人法相對上二句約人弘法下二句以法推人三法即三寶也後四句正顯傳法住持之功代代約時節處處據方所興樹傳揚義同流布次中初二句非僧不弘漢武即前漢武帝元狩中北伐凶奴王獲金人以為大神列於甘泉宮而禮事之後鑿昆明池得黑灰問東方朔朔曰此非臣所知可問西域胡道人準此胡道人即指佛也及下六句由僧開法顯宗即後漢第二主明帝也諡曰顯宗即光武第四子以永平三年夜夢金人傅毅奏曰臣聞西方有聖人一千年後教流此土陛下所夢其必是乎至七年甲子遣蔡愔等將命求之至大月氏國遇摩騰法蘭白馬駄經[疊*毛]繪聖像自西而來至十年丁卯同還漢地此即神州三寶之始由二尊者首揚慈訓悅服邪徒現希有之通開未萠之信自此德化草偃風行人到于今咸受其賜。
　　【科】所說名句表理為先理非文言無由取悟故約名教說聽之緣名法寶也。
　　次法中初正示不出聲名句文大小教文以之為體名即名字能詮自性句謂句逗能詮差別此二同是非色非心必假聲傳故云所說上竝能詮理是所詮故云表理故下結示。
　　【科】此理幽奧非聖不知聖雖云亡影像斯立名佛寶也。
　　佛寶中初二句以法推人下三句正顯佛寶。
　　【科】但以羣生福淺不及化源薄有餘資猶逢遺法。
　　欣遇中上二句自責不值化相斯由障重下二句自慶得逢遺像良謝宿因。
　　【科】此之三寶體是有為具足漏染不足陳敬然是理寶之所依持有能遵重相從出有。
　　約體推敬中初科初四句示體佛是土木法乃紙素皆是有為上指騰蘭以為僧寶豈稱有漏今據末代多是凡夫故有漏染理非可敬然下推功須奉一能顯理二能導物。
　　【科】如俗王使巡歷方隅不以形徵故敬齊一經云如世有銀金為上寶無銀有鍮亦稱無價故末三寶敬亦齊真。
　　【科】今不加敬更無尊重之方投心何所起歸何寄故當形敬靈儀心存真理導緣設化義極於斯。
　　責過勸行中初四句示不敬之過故下二句立敬法形心屬能敬靈儀屬所敬以形敬像以心緣理若緣所敬即是理體若解唯識即是淨心真俗圓脩義如下說後二句結美化儀。
　　【科】經云造像如麥獲福無窮以是法身之器也論云金木土石體是非情以造像故敬毀之人自獲罪福莫不表顯法身致令功用無極。
　　四中初則無上依經舉極小以況其大次即大智度論舉非情以推其理經文如後具引罪福同上所明。
　　【科】故使有心行者對此靈儀莫不涕泣橫流不覺加敬但以真形已謝唯見遺蹤如臨清廟自然悲肅舉目摧感如在不疑今我亦爾慈尊久謝唯留影像導我慢幢是須傾屈接足而行禮敬如對真儀為我說法今不見聞心由無信何以知耶但心用所擬三界尚成豈此一堂頑癡不動大論云諸佛常放光說法眾生無始罪故對面不見。
　　示敬法中初事中初科有二初示敬情如對下責過初中初四句正示敬情但下推發敬所以由不見化佛但見住持以斯感激故興悲仰如下四句舉俗例顯清廟即國家宗廟圖寫祖考容儀使子孫祀而敬之以強祖先之德故云清廟今則比乎是也今下四句合法是下二句以事推情理須加敬次中又三初四句躡事正責以佛無私應志誠感神感而未通由我無信心由合作由心何下次五句徵顯敬慢初舉事況心用即是意思心造善惡報分六道業有定散故分三界豈下以敬比量謂一念妄心尚成三界豈可誠心堅信不能感格一堂聖像使放光現瑞以彰靈感乎頑癡上文云儀像非情體唯無記大下三引論反證不信之失。
　　【科】是須一像既爾餘像例然樹石山林隨相標立導我心路無越聖儀。
　　次科有二初則不專一像故曰餘像例然次則不專靈像故通萬境以境顯心心通境遍故樹石等皆表聖儀。
　　【科】又作是念見雖是色了色心生心外無塵名為真觀言從心起實唯識有名為俗觀。
　　理中初科即唯識玅觀也問此明三寶何言唯識答理合然也初說一體即是唯識一是非二遮無境故體是本識表理實故脩成理體則轉識以成智也次依理體現於化相此從體以顯用也後依化相生起住持此從用以留迹也雖迷悟體用之異莫不皆是唯識所流然今住持三寶佛法非情僧具漏染還是一體真妄同源不以觀融無堪反淨故今躡事以理融之則身對靈儀心存真理真理者即唯識之本性是諸佛之法身故使脩敬行人對住持之儀相達唯識之玅觀悟一體之真性證理體之法身是知吾祖約此禮敬一法廣顯真俗意在正明唯識真觀也又此且約所敬勝境以明真俗若能敬身心所行事理竝委真俗篇明之就文為二初三句躡事總顯次五句正示真俗初中因事明理故云又作此念念是思慧能觀智也色即靈像所敬境也約情妄見謂有實體故云見雖是色遍計性也今入正觀玅智圓解即是自心妄現境界故曰了色心生依他性也問心通真妄此言心生為真為妄答若約從真起妄唯一真心今約返妄漸脩必須次第準下俗觀應含二心初曰言從心起即是六心意言分別故有名相次曰實唯識有即是八心妄現境界故有影像總包二義故曰心生次中上二句明真觀下三句顯俗觀初中心外無塵者由前了色既從心生則能分遣外塵邪執翻遍計性證無相性故名真觀行事鈔云諸法外塵本無攝論云知塵無所有通達真(云云)俗觀中即前真觀會色歸心色相既空心相須顯心有二相言從心起即是意言若但唯意言則濫而非實雖空遍計但遣妄塵不了依他終成偏計故復遣濫的示心源故云實唯識有二皆心相故名俗觀須知前明真觀離俗無真後明俗觀離真無俗諦了竝觀莫疑前後問此何位人能住此觀答行位不同不可一槩約行而言初心凡夫便脩此觀即名此人為大菩薩即說此行為佛果證行故文云唯識四位凡聖通學起信疏云十信之初發心之時即觀本識自性緣起因果之體得成正信據位而言約文準論願樂行人能證此理(即四十心并四加行)問諸家於此通收四位今特異之請言其致答不識觀相故有濫通此觀唯遣外塵意言猶在何得於此妄通高位故攝論云若至登地故似唯識意言分別亦不得立今觀意言豈通高位文中明判名願樂地脩道人也問既言脩道何得言非答此言獨指願樂地中脩行道行之人非脩道位文自釋云道為人脩人能脩道等何得不曉。
　　【科】漸次增明念念無絕時功既積熏習逾增觀道脩明不迷緣假名願樂位脩道人焉道為人脩人能脩道故稱行者名為道人。
　　因脩顯位中初六句歷觀起脩名下二句顯其行位道下四句返釋觀道脩明住真觀也不迷緣假住於俗觀不昧事儀也又可觀道即能觀智緣假即所觀境緣謂緣生諸法遍計性也假謂假有識相依他性也緣生本無即真諦境唯識假有即俗諦境觀智明白真俗歷然故曰不迷等願樂地者資糧加行同前所明脩道人者文中自釋不同古人是脩道位。
　　【科】今則聞告懷嫌誠當實錄日損之謂於斯自明可不誡哉。
　　結誡中意謂有人聞此所告或起嫌疑但當以真言實錄以自驚悟庶令煩惱日損觀道日新矣。

　　釋門歸敬儀通真記卷上
　　釋門歸敬儀通真記卷中

　　　　大宋蕭山沙門釋　了然　述
　　【科】隨機立教篇第三(謂智有昏明敬存理事)。
　　釋隨機立教篇篇名中機乃所被教為能被隨立兩字屬乎教主若推藏教遠在世尊若約今文正由吾祖注中上句顯機差下句示教別。
　　【科】序曰禮者履也敬而已矣經云恭敬塔廟謙下比丘者是也。
　　本文初科初正明上句釋訓下句示意文出孝經經下引證文出法華儒釋雖殊敬義無別。
　　【科】然則性涉昏明推步通局多沿名相少懷經遠所以隨文綜習道聽途傳曾不討論妄行章句俗中尚云學而不思則罔思而不學則殆況佛法玄奧理事兼該聞即依行沈淪非一。
　　次明機教初機中初科初二句總明利鈍多下別責鈍根初中性即根器根有利鈍故涉昏明推步通局者學習不同也性利智敏該博故通性鈍識昏專門故局次中又二初正責二俗下引況初中上二句識見偏局多沿名相學之陋也少懷經遠見之局也所下四句講傳紕謬道聽途傳文出論語彼云途說次中初正引文出論語唯學不思義則罔然唯思不學功業不辨況下比誡初句言其理深次句謂其門廣聞下二句出其見狹以淺狹之見求深廣之門既無大觀反成異執不唯自陷悞人亦多故曰沈淪非一。
　　【科】至如經明淨土佛德無涯尋聲不敢移心愛重不忘心口乍聞穢土諸佛情無一欣便言無德可歸有罪未能消蕩何憎愛之若此誠不足以詳之又聞論說多寶別時引惰自謂精進果決便即禮念絕緣濁下愚凡行斯膠固。
　　次科初執兩土而起愛憎初四句著淨經即彌陀觀經等乍下四句貶穢乍猶忽也五濁惡世眾苦不淨故曰穢土何下責妄次又下執不了義以為極教文出攝論彼論說經有四種意平等意別時意別義意眾生樂欲意今言別時即第二意彼云譬如經說若人誦持多寶佛名決定於無上菩提不更退墮此但引其怠惰成在別時不解如來隨宜說故便執此行能趣極果濁下總責。
　　【科】性習雖久終須漸移如不更新凡無成聖綜執前迷負愧彌重以茲紹嗣誠非遺寄。
　　勸誡中初示可轉位居中人性可上下聞法改過終須更始如下反責執迷不悟徒霑釋種遺教傳持無堪寄托。
　　【科】是知教門善巧隨機淺深深者行十使而無瑕淺者示五燒而有淨。
　　次示教正示初科初二句美其立教深下二句正示兩門深行十使觀通理故淺示五燒事引心故言十使者謂貪瞋癡慢疑身見邊見邪見見取見戒禁取見而言行者策脩之謂三乘同斷皆須理觀觀成使淨故曰無瑕若依攝論菩薩得無分別智具行教等十惡自無染過此約深位以彰化用十使恐非十惡宜更詳之言五燒者支謙譯阿彌陀經云我今於此世間作佛為於五惡五痛五燒之中為最極苦教語人民令捨五惡令去五痛令去五燒降伏其心令持五善然彼五燒等義其文極廣今摘要義以示未聞第一惡者以強伏弱殺害眾生更相食噉第二惡者君臣失政父子不和鄉黨相陵親姻鬥訟第三惡者婬犯外色不道取財興兵相攻抄劫切盜第四惡者兩舌惡口謗欺良賢不敬尊親輕[仁-二+易]師長第五惡者父不念子子不念父飲酒嗜味憍慢自高不念父母師長恩德常懷惡念欲殺父母羅漢比丘如是五種名為五惡此五惡集能招苦果生遭王法死入惡道名為五痛苦痛切已如火焚身故云五燒若息五惡即名五善惡因既息苦果不受故去五痛五燒自滅受持經戒淨行現前即生淨國故曰有淨。
　　淨方不一隨意欲而受生佛智莫窮任時緣而冥會。
　　次科初二句明淨土不一以遮情執佛下二句示佛智不二以顯均融淨方有二一者理淨名常寂光遍在剎那及一切法二者事淨諸佛本願各現不同今言生淨且指西方即是事淨恐謂此淨即同寂光不均西方而生通見仍謂事淨唯局在西餘方所無而生局見通局雙遮故云不一則知諸佛皆有事淨隨機接誘簡在聖心故云佛智莫窮等。
　　其猶朗月在空流光小大之器震雷雲裏飛聲顯晦之間聞在前緣不可一其情道器惟積習誠難等其利鈍。
　　次科初舉二喻唯就能應聞下合法唯約機論初二句合雷喻雷聲喻於圓音顯晦喻於異解情道即利鈍兩機利者聞理而通道鈍者聞事而任情故不可一也後二句合月喻月體喻於佛身器影喻其見異利者見於法佛常住寂光鈍士覩於化身隨方各異身有大小之量土分淨穢之殊原其玅體圓音本無差別經云佛以一音演說法眾生隨類各得解行事鈔云鹿苑初唱本為聲聞八萬諸天發大道意雙林告滅終顯佛性而有聽眾果成羅漢斯即悟解在人不由教旨問教但一音聞者自異既非對病豈曰隨機。
　　【科】從此而觀方知螺鬢身子染淨各封其心忍土安樂穢潔互陳其略故文云我淨土不毀而眾見燒盡即其證也寧不知彌陀雜穢復示此而通引乎。
　　三科為二初正明二故下引示初中初明二機見異螺鬢事見維摩詰彼因寶積問佛淨土佛言寶積眾生之類是菩薩淨土乃至云若菩薩欲得淨土當淨其心隨其心淨則佛土淨爾時舍利弗承佛威神作是念若菩薩心淨則佛土淨我世尊本為菩薩時意豈不淨而是佛土不淨若此爾時螺鬢梵王語舍利弗勿作是意謂此佛土以為不淨所以者何我見釋迦牟尼佛土清淨譬如自在天宮舍利弗言我見此土丘陵坈坎等忍下示兩土本融忍土即是娑婆安樂即是西土釋迦隱淨而彰穢為折伏故彌陀寢穢而現淨為攝受故此折彼攝方便若是次中初示釋迦淨土文出法華寧下示彌陀穢土如鼓音王經云阿彌陀佛婆羅門種母名殊勝玅顏亦有惡逆弟子名曰調達是知二佛淨穢理均隱顯隨機乍分彼此統論理淨但是自心智士圓觀莫乖唯識。
　　【科】豈不知六種震動發蒙心之晝昏三輪示現統羣情之夜朗不虗設也經云吾從成佛已來種種因緣種種譬喻廣演言教無數方便引導眾生令離諸著。
　　三中初科約事有三初示六動次示三輪三引法華三周示化三輪六動屬能化蒙心羣情是所化發之與統竝警悟之意眾生心性本明因迷忽暗喻若晝昏今以三輪六動警發開悟則從迷忽覺喻如夜朗然則晝昏必兼夜朗六動不出三輪文綺互陳相翻可了言六動者般若經云動極動等極動踊極踊等極踊乃至震擊吼爆作相如上三輪謂身輪現通口輪說法意輪鑑機三中文出法華方便品因緣譬喻說法名曰三周莫不被機皆令離著經家廣有科釋須者閱之。
　　【科】著是病本隨言即封聞淨著淨聞染著染論云如蠅無處不著唯不著火焰眾生亦爾善不善法中皆著唯不著性空。
　　次科初正示著即我愛諸見煩惱相因而生故云病本論下次引證文出智論蠅喻愛著火喻性空善惡是事性空是理凡夫著事不能通理故云不著。
　　【科】故佛說四依依智不依識若肉眼見聞如牛羊無異正教如此何得致迷固當杜五過於未然祖四依而作則斯言極矣復欲何哉。
　　勸依中為三初示教意四依即法四依依法不依人依義不依語依智不依識依了義經不依不了義經今言依智四中之一智是慧解照教合理能知邪正故是可依識屬妄情牛羊無異故不可依固下次勸遵行言五過者成論云迷名生法癡隨文增五失一不正信二退勇猛三誑人四謗法五輕聖法此即依語之過也未然猶不是也祖本也則法也斯下三結誡。
　　【科】恐好事者須稟教量故出一二用弘其道。
　　述事理初科好事即樂法之人稟教為量有所本故一二即事理也。
　　【科】道貴清通義非壅結仍須識分以自揣摩無容冐罔自謂超挺生報茫然孰識夷險必有斯人則自溺苦海誰能濟拔。
　　次中初二句誡其執有道之為言三乘所履也清通無壅古配三德恐非文意文明立教意存遣著清謂息其執情離妄著故通謂開其慧解達正見故正見既通我人不執故無壅結仍下誡其著空如業疏云深須識量是何位人然後自高可得度世不然縱毒知何不經與此大同必下結責。
　　【科】今約兩緣立儀表行入道多門不過理事理謂道理通聖心之遠懷事謂事局約凡情之延度。
　　正明中初科初標示入道多門者通彰萬行也不過事理者總示要門也理謂下釋顯然理兼大小(二空理唯識理)道通三乘文宗極教正談唯識聖心是佛具縛在凡雖觀俗識以凡望聖心期極果故曰遠懷言事局者事通人天及以事淨下文所示且舉西方約相故事隨方故局愚俗鈍機未通理解故權以事約彼凡情然事非道行要必趣理故云延度延度亦遠懷也。
　　【科】聖非自聖終假導而漸明凡非定凡亦因開而達解是知愚智深淺賢聖位階由解行之遠近致利鈍之乖異故論云無分別智即是菩薩菩薩即是無分別智菩薩約位且列五十餘階故知無分之智念念利鈍此言有旨。
　　次科為三初正明教意聖昔為凡實因事而達理今凡擬聖亦假俗而通真開導事也明解理也既能相濟故須立之二是下結顯愚智通乎凡聖賢聖別指果人據下引證唯明菩薩是知以愚智之機對事理之教起淺深之行證賢聖之果前事後理深淺有階三故下引證文出攝論彼云菩薩以無分別智為體無分別智與菩薩不異無分別智自性即菩薩自性乃至無分別智即是菩薩菩薩即是無分別智五十餘階者信住行向地合為五十外兼等玅二覺故知下結美論意念念利鈍未尋所出約義顯之如願樂地用加行求見道初見脩道分證無學全真但據一乘淺深如是其餘三乘人天凡聖事理可知。
　　【科】然使鈍士依事引方土之歡娛且以安身身安而後道也利人行理剋正念而濯性靈用以清心心清而出有也。
　　引教對機中初示鈍機歷行既微履道猶晦故以事淨令彼寄心示極樂之歡娛使息肩之有地故曰且以安身且謂暫居明非極果幸無苦逼故獲身安然而身安則道隆善熏則智敏進之以道不亦易乎次示利機亦由積行故雅性生知密指玅傳冥扶玄契故克正念以濯性靈正念是智性靈是理即唯識性智明垢盡理顯心清則永脫九居頓超二死故云出有。
　　【科】然利鈍千差昏明等級薄知綱領標控神解故歷諸篇通斯一致則披者不昧於由徑行者無滯於發足矣。
　　結示中教有所示謂之標心有所禦謂之控諸篇一致不出隨機披者不昧開正解故行者無滯得正行故。
　　【科】乘心行事篇第四(謂識心迷倒三毒常纏)。
　　釋乘心行事篇篇名中乘謂運用心即意思對境起脩乃名行事因行起染反福成罪故此注云迷倒三毒也。
　　【科】序曰上已顯其機緣心行備矣識真俗之交務鑒現事之相由文明祖習之經義曉疎通之理至於附相行事故習難傾。
　　本文總敘初科初六句印可前法至下生起今篇初中初二句總指機即是人緣即法行如上三篇所立敬法通被兩機則心行俱備識下四句別彰通解以應前教上二句曉正行然真俗事理大旨雖同約法對機深淺自異以真俗乃圓脩唯識獨對利機事理則別被兩方通收利鈍如護法篇末陳理觀真俗竝脩故言交務第三篇中鈍士依事雖指西方利人行理通歸唯識故云事理相由下二句領教理經即能詮義是所詮如上二教各有所本次中故習即習氣。
　　【科】三賢猶染其塵四果尚迷斯旨是以迦葉起舞舍利作瞋難陀悅於練色陵伽興於慢相斯竝正使雖盡餘習未亡猶增惱於六塵自網弊於三受況乃下凡煩惑無始習熏今生道種正論倫而不忍以斯昏濁徒生徒死甚可惜哉。
　　次科初總標三賢屬大乘四果是小乘極聖是下別引但示小聖迦葉四種此即摩訶迦葉華言大飲光如智論云甄陀羅王與八萬四千眾來到佛所彈琴歌舞以供養佛爾時須彌山王及諸山樹木人民畜獸一切皆舞佛邊大眾乃至大迦葉皆於座上不能自安爾時天鬘菩薩問大迦葉耆年行阿練若法第一何以在座身不自安大迦葉言三界五欲不能動我是菩薩神通果報力故令我如是非我有心不能自安(尊者因中曾為樂人餘習所致聞樂即舞)舍利作瞋者智論云佛禪定起經行羅睺從佛佛問羅睺何故羸瘦羅睺說偈答佛若人食油則得力若食酥者得好色食麻[泳-永+寄]菜無色力大德世尊自當知佛問羅睺眾中誰為上座羅睺答言和尚舍利弗佛言舍利弗食不淨食舍利傳聞是語即時吐食自作誓言從今日不復受人請爾時波斯匿王長者須達多等來詣舍利弗所語舍利弗佛不以無事而受人請大德舍利弗復不受請我等白衣云何當得大信清淨舍利弗言我大師佛言不淨食不應食今不得受人請於是波斯匿王等至佛所白佛言佛不常受請舍利弗復不受請我等云何必得大信願佛勅舍利弗還受人請佛言此人心堅不可移轉爾時引本生因緣昔有國王為虵所齧王時欲死呼諸良醫令治虵毒時諸醫言還令虵嗽毒氣乃盡爾時諸醫各設呪術所齧王虵即來王所諸醫然火勅虵還嗽汝毒若不爾者當入此火毒虵思惟我既吐毒云何還嗽此寧劇死思惟心定即時入火爾時毒虵舍利弗是世世心堅不可動也難陀此云喜賢悅練色者智論云難陀婬慾習故雖得阿羅漢道於男女大眾中坐先視女眾而與言語說法等練色即鮮白之色也陵伽事者智論云長老畢陵伽婆蹉常患眼痛是人乞食常度恒水到恒水邊彈指言小婢住莫流水即兩斷得過乞食是恒水神到佛所白佛言佛弟子畢陵伽婆蹉常罵我言小婢莫流佛言陵伽懺謝恒神陵伽爾時合掌語恒神言小婢莫瞋今懺謝汝而眾笑之云何懺謝而復罵耶佛言恒神汝見陵伽合掌懺謝否懺謝無慢而有此言當知非惡此人五百世來生婆羅門家常自憍貴輕賤餘人本來所習口言而已心無慢也斯下示意正使即見思二惑三賢四聖皆悉已斷無明習氣猶在不亡六塵三受比對可知如迦葉惱於聲塵綱於樂受也況下比誡煩惑即是結使習熏即習氣也道種即出家之人正論是法倫猶等也意謂身雖出家心隨妄習諭以聖言一等不忍忍即受也以斯下結責。
　　良以界稱忍土經云強識念力義當以正信而鞭後以正解而導前解則見理朗然求邪倒而難獲(俗云夫志士有所之當口興心誓行人所不能行謂仁義也割人所不能割謂情欲也忍人所不能忍謂苦樂也彼沈俗士心無法澄尚有斯致況出道者正教滿目不能行之臨終方悔自取沈溺)信則識真仰止知窳惰之易亡。
　　誡勸中初科初正明初句舉依報以明忍梵語娑婆此云堪忍土之與界竝方域之佳名爾釋迦方志云謂此土人強識念力能忍苦樂堪任道器故名堪忍寶積悲華文釋甚廣避繁不引須者看之經下一句舉正報以彰勝智論引經云閻浮提人有三事故勝於諸天北洲不及一能斷婬慾二強識念力三精進勇猛等上云堪忍舉三千之總名經曰閻浮示一洲之別目以通顯局其勝可知義下二句正勸信智二法入道之門故初篇中指為敬本涅槃玅門非信不入智度大海非智莫窮故云信為道源功德母智為出世解脫因解而無信則生邪見信而無解則失正歸故以解先而信後也涅槃經云若人有信心無有智慧是人則能增長無明若有智慧無有信心是人則能增長邪見解下次覆釋解能見理則邪正可分信能識真則身心有寄毛詩云高山仰止北山云手足窳惰窳(以主反怠而不進貌)注文出淨住子初二句立信志行下六句立解行彼下八句約俗誡道。
　　【科】如此栖神可謂乘心行事如此整慮可謂無蟥稻粱。
　　次科如此二字指上信解栖神整慮義同寄心此約善心以明行事不虗信施故曰無蝗稻粱蝗食稻虫也劉子云不能毗贊明時空蝗粱黍是也。
　　【科】焉有他食在腹而業繫無知他衣覆形而行增愚惑誠不可也。
　　三中上二句以事推因下二句以今顯後他食在腹不耕而食也他衣覆身不蚕而衣也業是過去集因行即見行煩惱無知愚惑竝是癡心須知果必該因衣必兼食文偏義具讀者善思。
　　【科】若夫心塵使性知誰不無識則無邪常須節約若任而縱者無解脫期故經譬覺賊論示御心制之一處無事不辦豈虗累哉。
　　廣明約心中初科初二句正示心即六識總收王數塵是色法總攝根境使即結使通於利鈍性謂三性善惡無記凡夫皆有故曰不無識下勸防若下顯過故下引證經論喻多未可彈舉且引遺教一文明之文云諸煩惱賊常伺殺人又云五根賊禍殃及累世又云心之可畏甚於毒虵惡獸冤賊等而言覺者出對治也如云安可睡眠不可不慎當急挫之等覺有二義大師云覺察義者四住如賊唯聖獨知覺悟義者無明如睡唯聖獨悟今言覺賊即覺察義論如馬鳴正通遺教彼五根賊以不動念治之煩惱賊以淨心戒禪定相應心治之心賊以無二念三昧治之制下二句正出遺教即是治法初句彼論云即無二念三昧相次句即起多功德三昧相豈下美前經意囑累不虗。
　　【科】下凡煩惱微細難知麤而易覺勿過三毒自毒毒他深可猒患貪瞋一發業構三塗癡慢為本故增垢結。
　　次科初總明二障微細難知屬所知障此是無明至佛方斷三毒即煩惱障此屬正使凡俗現行其相顯然故曰麤而易覺自下別示毒相或起之以亂性則曰自毒或吐之以陵物則曰毒他為害既深故須厭患貪瞋二毒決業力勝故能牽生癡毒無明最為慢本隨境愚暗則發貪瞋故云增垢結也三途解脫經云地獄火途餓鬼刀途畜生血途。
　　【科】是故行人隨有作業先須執御預知輕重。
　　三科中作業通乎眾行必先執御使知輕重如五停心對治五障重者先治也。
　　【科】今約禮敬之儀備條過狀如有失念即知改革且自識過尋悔返淨可期昏昏任性徒霑釋種。
　　對敬明中初科失念即改治現行也識過尋悔謝往業也過淨心清即是反淨昏下反責。
　　【科】所以仰對尊容貪拜廣歎求諸佛之護念畏惡業之率挽等羝羊之前卻同難陀之欣奉雖為善興終歸雜毒是名因福起罪一也。
　　配毒中初科其相有四一曰貪拜著色相也二曰廣歎愛文句故三曰求佛護念希現樂故四曰畏惡牽挽苟免罪故竝乖淨心觸事生著如斯行敬猶羝羊之相觸將前而却後難陀為欲持戒其事如是例今行敬法喻則齊問初心脩行心期滅罪求佛護念其理合然今非此行如何用意答但遣執情何妨行願儻興愛染雜毒可知故此文云雖為善興終歸雜毒是下結示。
　　【科】或矜高自舉忌他名望勤苦身心恨恚陵物外雖從稅內實騰驤或依時位列相從禮謁目睞同徒妄生嫌怪見有接聲承拜者言其如碓上下見有威容細行者言其造事詐作見有在地蹣跚者言其大無筋骨見有音聲濁鈍者言其大不生善如斯眾也通悉結收業網所拘報增鬼錄。
　　瞋毒中初六句總約餘事以明瞋心內無實德人不推奉強於人前自矜自伐故曰矜高自舉也見有勝已便懷嫉妒故曰忌他名望勤苦下欲顯己德勝於他人雖勉強勤勞而心存陵物如今世人心懷強勝身示苦節儉食枯瘦弊衣襤褸不洗不臥詐寒詐暑屏息少語狀似道人瞋恚自封不可觸犯少有違惱毒火熾然嫌恨朋儔如同冤賊或禮一佛或誦一經憍倨執情計為己勝忽他有德一等言非唯恐傍人名位過我是謂勤苦身心恨恚陵物也外雖從稅者相似柔順也內實騰驤者心多瞋忿也稅順也驤音襄馬騰躍貌或下別就禮敬以顯瞋相初四句總示斜眼惡視謂之目睞見下別顯其相有四初則鄙其虗行次則以實為偽三則嫌其大恭四則以聲廢德然此四行隨事皆是憤心既結醜狀易成故貽斯誚耳如下結示報增鬼錄者若據瞋因合生脩羅然靈廟岳神惡鬼羅剎亦由瞋使故得通言。
　　【科】或高履長裙剔削光潔揚彫綵之華麗曜龍鳳之文綺或磨刮骨肉鎣飾面門上高殿而揚聲處靜眾而長噫山字在肩有竦凌雲之狀匡肘廣脇志逾鵬趐之形稜層長慢抵築朋流忽突增癡處處呈拙如此胥徒名癡毒也。
　　癡中初四句就服飾明或磨下二句就身相顯磨刮骨肉者謂揩牙樣爪刮舌抹唇等瑩飾面門者如耳佩寶環面塗膏粉等上下十句就四儀顯噫(烏介反嘆息也)山肩鵬肘以喻顯形忽突稜層約相顯慢如下結示胥徒即賤吏也胥字平呼。
　　【科】故論云三三合九種(謂身口意此三能起業也自作教他見作隨喜此三能成業也現報生報後報此三名業果也)從三煩惱起(從三毒起受三惡道也從三善起受人天也廣如彼解之)以此文證故知起業必由毒生常須觀度方識毒相。
　　因果初科論即婆沙三三九種如注所明注中三段不分自別初三能起色心體故次三能成心境合故業成感果故有後三然此九種起必有由故推三毒為業因本因有染淨故果有善惡故此注分人天惡道以下結勸度字入聲。
　　【科】故使行福而雜罪者還承惡因惡道雜受。
　　雜報示意中上一句示因雜行敬是福起毒雜罪下二句明報雜事同下引。
　　【科】故大丈夫論云脩行大布施急性多瞋怒不惟正憶念後作大力龍脩施陵懱人後生金翅鳥施本捨慳故感財報瞋心行事還興毒害故龍受形見觸傷等三種害物竝由瞋生。
　　引證中初正引彼明行施多瞋故受龍報勝心陵物故受鳥形不著我人但存濟物故名正念今既不思故生瞋恚施下釋顯論意有財因施龍報由瞋文釋龍報義實兼鳥由施感報則力用自然陵懱為因則報居畜類龍有三害鳥能食龍推果由因故歸瞋毒。
　　【科】況今行敬本為除慢更增慢墮已是業科復起貪瞋明招苦報。
　　例顯中初二句示敬意更下四句示雜毒以施比敬因果不殊上喻唯瞋此通三毒仍增三道故有業報。
　　【科】又如受形短陋由嫌塔高聲駐軍馬由興鈴供罪福雜受其相紛綸略引數條知非妄作。
　　次科事出賢愚經彼云佛在世時波斯匿王與諸兵眾祇園邊過聞一比丘唄聲雅好軍眾立聽無有猒足象馬豎耳立不肯行王與兵眾即入祇桓見唄比丘形皃[矬-(人*人)+(口*人)]短醜陋極盛王不忍看即問世尊今此比丘宿作何業得斯果報佛告王言乃往過去有佛出世號曰迦葉入涅槃後機里毗王收舍利起塔有四龍王化作人形問起塔事為用寶作為用土作耶王即答言欲令塔大無多寶物今欲土作令方五里高二十五里龍王曰我是龍王故來相問若用寶作我當佐助王聞歡喜龍復語王四城門外有四泉水東門泉水取用作塹變成琉璃南門泉水取用作塹變成黃金乃至西變白銀北成白玉王聞歡喜即立四監各典一廂其三監者功作欲成一監懈怠功獨不就王見呵責其人懷怨而白王言此塔太高當何時成王勅作人晝夜勤作一時俱訖塔極高峻眾寶莊嚴其監見已歡喜踊躍懺謝前過持一金鈴著塔幢頭即發願言令我所生音聲極好一切眾生莫不樂聞將來有佛号釋迦牟尼使我得見度脫生死緣於往昔嫌塔大高生極醜陋由施金鈴懸塔幢頭及願見佛從是已來五百世中極好音聲今復值佛出家脩道得脫生死罪下示意指略紛紜言其多也數條即龍鳥形聲等喻。
　　【科】昔元魏時勒那三藏見此敬養勤惰不倫便出七種禮佛法文極繁委廣如後明。
　　七禮中元魏即後魏元氏本姓柘跋太祖道武帝名珪有天下即号魏國至第六帝高祖下詔以北人謂土為拓后為跋魏之先出於皇帝以土德王故為拓跋氏夫土者黃中之色萬物之元也宜改姓元氏勒那本西竺人未詳所譯。
　　【科】然凡所作業三性為宗一俯一仰非心不就心必依緣緣通內外不起則已起必性收善惡兩性作業感生無記之緣多歸癡種種雖無記亦有善惡夢業受生如論具引是知捨受昏蒙難為醒決故當臨事籌理必不陷溺清心。
　　三性中初二句標示前明三毒即是起業之本今明三性乃定業之宗一下引業歸性初則推業由心究其因也次則以心依緣示其境也三則業成歸性定其報也緣通內外者內謂行心外通萬境善下約性定報初二句總明善惡二性感報可知無下別明無記初正明緣即是業此業屬癡癡有自種種雖無記隨癡成業不無善惡隨業定報亦可明矣夢業受生事見成論報成蛐蟻是下策勸捨受即是無記既非明了故曰昏蒙臨事起脩故宜醒決。
　　【科】寄緣真俗篇第五(謂身心所行功存真俗前雖明於事理亦是真俗所收但被據於初心此則正存終行)。
　　釋寄緣真俗篇篇名中真俗二諦唯識要門名局當篇義該一部其門極廣其義甚深故委釋篇題庶易尋文旨寄者托也緣通能所義束為三一者能敬形心(初篇總舉此篇成觀法喻所誡竝約形心)二者所敬勝境(前篇三寶及此篇云莊嚴道場位置尊像等)三者所行禮法(前後諸篇盛明敬相及此篇云三身方土十佛光化等)三事緣成六時業就業兼善惡玅假觀融觀有偏圓終歸唯識唯識一觀真俗圓收若隨相定名則真空俗有名通諸教(小乘等論亦說二諦故)隨名分觀則理專事局觀屬相宗(以法相宗真俗別觀故)文約竝觀宗歸法性圓脩深旨備見本篇今試隨名求體且約三性用分真俗謂分別性(此性妄有即是俗諦依彼六識執有我法)依他性(此性假有亦是俗諦依被八識似塵顯現為自體故也)圓成性(此性真有即第一義諦體是真如即真俗通相故)若約圓脩則三性三諦一念全收圓證亦爾今約進斷番彼三性成三無性則真俗深淺約位不同此行布門莫疑隔別且約地前依依他性遣分別性即番分別為無相性分別空故名為真諦依他顯故名為俗諦其圓成性體通真俗名隨有無若以分別望無相則俗淺真深若以無相望依他則俗深真淺若約登地正依圓成遣依他性求無性性番彼依他為無生性即說此性一分無生名為真諦一分假有名為俗諦由了無生知識空故即顯圓成據理圓成真空絕待既非所執本不須番然既隨迷對假顯實故立此名今約無生空智現時隨顯圓成一分真理妄既無生真復何立即雙遣有空復本無性故番圓成名無性性若以無生望依他則真深俗淺若以圓成通望前二則真俗皆淺圓成獨深由第一義通為真俗所依體故從凡至聖始終通觀圓脩因果無差別故後是玅覺所證果故若準慈恩二諦深淺各有四重俗諦四者一假名無實諦謂軍瓶林等二隨事差別諦謂蘊界處等三方便安立諦謂苦等四諦即二乘所證人無我理四依門顯實諦謂菩薩所脩二空觀門真諦四者一體用顯現諦第二俗是過初俗故二因果差別諦第三俗是三證得勝義諦第四俗是四勝義勝義諦謂一真法界據法唯有五重約義開為八諦通大小乘攝一百法初一唯俗非真後一唯真非俗中間相望亦俗亦真以後望前後真前俗故廣如彼說若依義顯相即是三諦(分別依他是俗諦無相無生是真諦圓成即是第一義諦)若照後正觀不出二空(依遍計性而生二執今番無性即是二空)若此以分名體頗顯故吾祖大師本茲圓旨立此一篇欲使行人托禮敬行事之緣運空有竝觀之智緣真俗不二之境成事理圓融之觀顯真如法界之理故曰寄緣真俗也須知此篇該前攝後凡出行相真俗主之問篇名真俗則二諦可知今通三諦寧非妄作答一境三諦經論廣明無以執文便乖義實須知入道竝以二諦為門若二諦條然則屬麤淺(權教相宗)今明真俗竝觀則空有不二不二之境即是中道第一義諦淨心誡觀云雖知三諦空知諦義窮微常依二諦說與理不相違祖訓坦然誠非臆說注中上二句正釋篇名即寄緣真俗之義身心屬能敬所行屬禮法此釋緣字功即行業行業屬事引事歸理不出唯識故存真俗前下四句比會諸篇上二句顯義同下二句彰意別如第三篇所明事理事即是俗理即是真故言事理真俗所收然前分事理別對兩方則鈍士慕西唯脩事福故曰彼據初心此篇真俗通彼上機則圓收事理同歸唯識故曰此存終行。
　　【科】序曰真俗二諦由來尚矣不由功用任運現前故論云諸佛說法常依二諦。
　　本文總敘中初科初二句標舉由來則究其元始尚矣則示其所宗以佛祖傳持皆依此二不下二句顯意由一切法動真成俗故此俗法舉體全真既非造作故不由功用舉一全具故任運現前即知此道天性然也故下引證即顯揚聖教論謂佛所設教莫非順理無不適機隨發一言不乖真俗。
　　【科】今時行敬亦準聖言不虗設也然須達解兩諦所由。
　　準教行敬中初科初敘章然下生起。
　　【科】故論云知塵無所有通達真知唯有識通達俗若不達俗無以通真若不通真無以遣俗以俗無別體故也正論成觀令人受行。
　　次科初正引即攝大乘論真諦三藏梁朝翻者是今所用理須委明故具引彼文隨文開釋庶令初學無昧正脩彼願樂地世第一後續云菩薩如此得入初地已得見道得通達入唯識天親釋云若菩薩於願樂地中具脩諸方便得入初地由得見道故見道即無分別智所以得無分別智由通達真如及俗諦故知塵無所有是通達真知唯有識是通達俗復知此識無有生性是通達真知此識是假有是通達俗若不通達俗無以能得見真以離俗無真故若不通達真無以遣俗以俗無別體故(已上論文)論中知塵已下文有一十四句初八句分示觀門後六句圓顯觀意初段中上四句觀俗識以遣外塵下四句觀真理以遣俗識上四句中初二句真觀後二句俗觀則以知字為能觀智塵識二字為所觀境塵即色等諸法皆阿棃耶似塵顯現後依意言分別而有名相凡夫無知執為實有即分別性以理觀照塵即是識即依他性塵既是識塵即無體故無所有即番分別成無相性名通達真顯有依他名通達俗然前塵後識在言雖異前真後俗觀必同時非謂識外有塵可空但知塵無體即顯唯識(如蛇無體因藤現故)既知識有即顯塵無(如了是藤則遣蛇執)二諦一境真俗竝觀義見此也後四句中前二句分見真理以明真觀(證無生性)後二句隨遣識相以顯俗觀(遣依他性)識無生性者論云一切法由因緣生故不由自能生自他竝不成就故名無生性又不從有生不從無生不即有無生不離有無生離四謗絕百非本性如是故曰無生知識假有者識是依他自無體性依彼真妄和合而有故云假有今達此理則即假顯真一分見性即是通真一分遣識即是達俗顯觀意中此顯前段兩重真俗竝觀之理初三句即俗顯真如了依他是有即知分別是空復知依他是假即了無生是真非謂俗外有真可得故曰離俗無真後三句即真明俗如了無相之真則遣分別之俗復知無生之真則遣依他之俗亦非真外有俗可遣故曰俗無別體須知三性即是三觀初了分別無體此即空觀屬真諦也次了唯識所現此即假觀屬俗諦也後了圓成是真此即中觀屬第一義諦也三性一法分別有三三諦一境圓融無二舉一即三全三是一一念全收深思可見如此相即方契圓脩如或條然非今宗意正下結指論意詳此觀門深通真理約文準論登地方知篇目注云此存終行義見于此然求祖意旨在圓脩故下文云唯識四位凡聖通學也。
　　【科】良以真俗脩復空有交津迷想見則生途日增悟形心則高軌潛起。
　　立理勸脩中初科初示正意真俗空有語異意同但上句牒所脩下句顯脩意進脩不住故言脩復復即重也空有雙運故曰交津津潤也迷下分迷悟迷想見者順凡俗心乖真俗也悟形心者順正觀心融事理也由迷順妄所以生途日增由悟背凡所以高軌潛起生途六凡也高軌四聖也。
　　【科】豈不以形纏桎梏報果不可頓銷謂隨俗也心可名談披析莫知其趣謂通真也在言易淨真理可用心求據行難明無始習熏故爾。
　　責勸中初科初牒其所執迷有三意一執心為理說身為事形心隔別事理不融二執廢於身事唯談心理三執昧於慧觀但營事福如此三途無非想見此科所明義當前二上三句執身唯事俗而非真形縛苦果如被桎桔(上音只下音谷即杻械也)繫屬三界故不可頓消若知唯識苦節起脩即是達俗若了遍計知無我人即是通真今執形纏便云隨俗任緣放逸怠而弗脩豈非迷想下三句執心唯理真而非俗心無形段唯可名談動慮起思無常生滅不了影緣動成妄念即是隨俗研窮妄習契悟無生方曰通真今執披析無形便稱達理順情取著自謂清升如此任情豈非迷想在下次反責上二句約言顯易縱彼憑虗下二句據行顯難責其無實由上說心即是真理一則易淨二則易解今以脩行責則有二難一則難淨心惑深故等覺未窮二則難解心理玅故玅覺方證則顯迷執但信虗言至理而求終須實行。
　　【科】是知心惑綿遠雖觀而集起紛紛身相事顯屈折而便傾高慢慢為恒俗所恥卑退有識同遵既為道俗通嫌故當行觀猒折挫摧拉加功剝削方覈情根。
　　次科初翻對前迷應有二悟一悟心惑集起紛紛即是隨俗豈云無相便謂通真二悟身相曲折便可傾慢即是真諦豈云報果未融但謂隨俗即須以身起行念念緣真以心達觀新新鑒俗身行成而慢遣故即身以顯真心惑亡而性明故即心而達俗如此相濟方曰正脩下文具明無勞妄解慢下躡過勸發折挫摧拉策其身也加功剝削淨於心也摧拉乃傾屈之謂剝削乃刪略之詞情即六識對上心也根即六根對上身也。
　　【科】所以大聖垂訓法喻所歸止在誡約身心無沿逸欲或比行廁畫瓶或擬危城杯器故有將崩朽宅三火恒然逃隱空聚五刀恒逐井河引喻逼形器於剎那屠肆牛羊切性命於漏刻。
　　引喻中初四句推佛意或下正引其喻有九初出光明是身不淨猶若行廁等次喻出大丈夫論彼云畵瓶滿糞穢外飾若汝憎此身臭穢滿云何汝不猒此二唯喻於身三四二喻竝出涅槃彼云是身如城血肉筋骨皮褁其上乎足以為卻敵樓櫓目為孔竅頭為殿堂心王處中如是身城諸佛世尊之所棄捨凡夫愚人之所味著貪慾瞋恚愚癡羅剎止住其中此總喻身心也又云譬如坏瓶不耐風雨一切眾生心亦如是不耐寒熱飢渴風雨等柸合作坯此唯喻心也第五喻出法華火宅喻品三火即三毒之火第六亦出涅槃彼云菩薩摩訶薩常自思惟往昔無量劫來為是身心造種種惡以是因緣流轉生死乃至云譬如有王以四毒虵(四大)盛之一篋(身也)令人贍養餧飼臥起摩洗其身若令一虵生瞋恚者我當準法戮之都市爾時其人聞王切令心生惶怖捨篋逃走(脩八正道欲脫生死)時王復遣五旃陀羅拔刀隨逐(五陰)其人回顧見後五人遂疾捨去爾時五人以惡方便藏所持刀蜜遣一人詐為親善(貪愛)而語之言汝可還來其人不信投一聚落(六入)欲自隱匿既入聚中窺看諸舍都不見人執捉[土*瓦]器([土*瓦]土江反長項[爿*瓦]也)悉空無物求物不得即便坐地(此喻二乘怖畏生死取證人空欲求自息)聞空中聲咄哉男子此聚空曠無有居民今夜當有六大賊來(六塵)汝若遇者命將不全汝當云何而得免之爾時其人恐怖遂增復捨而去(棄聲聞果回心求大)路值一河其水漂急(無明)無有船筏(未入大乘真實觀行)以怖畏故即取種種草木為筏後復思惟我設住此當為毒虵五旃陀羅一詐親者及六大賊之所危害若度此河筏不可依當沒水死寧沒水死不復為彼虵賊所害即推草筏置之水中身倚其上手抱脚蹹截流而去(勤脩六度得越生死)既達彼岸安隱無患等第七喻出大集經文云昔有一人避二醉象(生死)緣藤(命根)入井(無常)有黑白二鼠(日月)嚙藤將斷有四虵欲螫(四大)下有三龍吐火張牙拒之(三毒)其人仰望二象已臨井上憂惱無托忽有蜜蜂遺蜜滴口(五欲)是人唼蜜全忘憂懼第八河喻亦出涅槃彼云譬如河岸臨嶮大樹若遇暴風必當顛墜善男子人亦如是臨老嶮岸死風忽至勢不可住第九喻出華嚴彼云譬如旃陀羅牽牛入屠所步步入死門無常亦如是已上皆總喻身心。
　　【科】義當領斯監舉力勵專征割略科程課時賦業合掌翅跪凜若臨深欽重仰止悚猶乘薄諦惟形聚但見塵叢舉目澄睛無非靈像理須鳴咽涕呬慨我沈淪聖容久謝惟承餘迹過由我生何不悲悼猶有微善宅報在人又矚遺塵親尊影塔脫生餘道對目莫知猶如我今不見真佛由此悲慶交懷無容怠惰所以專志顒仰夕死如生故數數重述意存常制。
　　勸脩中有四初勸加功二合下示行相三理下懷感歎四故下示文意初中初一句領誨喻次句奉教行三四兩句行之軌度割斷決略科約程限剋日分時敷布正業也二中上四句身心恭敬臨深仰止竝約儒典以示嚴肅下四句運想事理觀形唯塵知無我理明真觀也觀境見像不迷緣假起事脩也三中初六句自責而生悲鳴噎即哀歎也泗即是淚如古德云世尊出時我沈淪今得人身佛滅度懊惱此身多業障不見如來金色身猶下八句自慶而生喜初則慶生人道又下慶奉住持脫下慶離惡道餘道義通三惡若約對面不見唯據畜生畜雖有眼不見住持如人有目不見理體以劣比勝故曰猶如由下四句結勸夕死出論語朝聞道夕死可矣。
　　【科】今明真俗行敬事理相由。
　　明脩總標中真俗二觀即是唯識同詮一理事理二行義兼深淺通被兩方今篇正意圓收事理同歸唯識故曰相由略見篇題廣如後釋問前科合掌翹勤即是事敬何得此科方曰正脩答前但示教勸脩今此正明行法。
　　【科】良以凡習寄緣憑心舟濟形假澡沐心便清遠是須莊嚴道場位置尊像斯即開神明之正路亦乃通聖道之明津。
　　別顯事中初科初四句示相須初句托緣緣通能所見上篇題次句顯因心即因也因緣相濟事理得成如濟得舟下二句以事例顯身浴神清猶事成於理也是下次四句正明儀範道場乃助道之勝緣尊像乃所敬之勝境然道場立法諸宗備有今唯略示理在隨時斯下示須立所以神明聖道理也道場尊像事也事能引理故曰開通事理相成則涅槃可到猶行者得路渡者得津故以為喻神明乃眾生之識性聖道即諸佛之法身。
　　【科】初舉三身之方土(普賢觀云法身毗盧遮那徧一切處其佛住處名常寂光餘應化身以類標列也)次顯十佛之光化(如龍樹十住論中具列善德等相狀)稱揚相量各有戒儀懺悔勸請甄別位置(亦如彼論解其除罪方法大明廣如彼說)。
　　正脩中初舉三身方土者普禮三世依正也言三身者梵語毗盧遮那此云遍寂周遍寂靜法身佛也梵語盧舍那此云光明遍照身智二光內外俱照報身佛也梵語釋迦此云能仁化身佛也若約身配土則法身寂光如注所顯(成唯識云自性身居法性上佛地論云唯以清淨法界而為法身亦以法性而為其土性雖一味隨身土相而分二別清涼大師釋云佛有覺義名為佛土無覺義但持自性名為法亦如智論在有情名佛性在無情名法性也他宗有非此說者各其志也)乃云應化以類標列者準大師內典錄云應身假相托質形於藏海此則報身實報土也(準唯識中名受用土此分二類一自受用身依自受用土彼云謂圓鏡智相應淨識由昔所脩自利無漏純淨佛土因緣成熟從初成佛盡未來際相續變為純淨佛土周圓無際眾寶莊嚴自受用身常依而住等二他受用身亦依自土謂平等智大慈悲力由昔所脩利他無漏純淨佛土因緣成熟隨住十地菩薩所宜變為淨土或小或大或劣或勝前後改變他受用身依之而住準知內典但約他受用以明身土若自受用身理智冥合義歸法身)又云化佛乘機而現者則變化身同居土也(唯識論云若變化身依變化土謂成事智大慈悲力由昔所脩利他無漏淨穢佛土因緣成熟隨未登地所宜化為佛土或淨穢大小前後改變佛變化身依之而住能依之身亦無定限等)準義合說方便有餘然方便一土本居界外正為成熟定性二乘然則法相所無(彼以定性二乘不成佛故)賢首不立(彼宗華嚴無三可會故)唯天台智者大師準法華經(經云我滅度後聲聞弟子於自所得功德生滅度想我於餘國作佛等)大智度論(論曰阿羅漢先世因緣所受用身必應當滅住於何處成就佛身答有淨佛土出三界外乃無煩惱之名於是國土佛所聞法具足佛道)立方便土詳今大師疏鈔等文約法華涅槃圓旨統會有心皆成佛道準義約宗合明四土但文中含畜曾不顯談今試論之或存理當文云以類標列內典錄云乘機而現是知機分二類土亦隨分若應一類純雜之機則化身同居土也若應一類定性之機則居界外方便土也後賢更為詳之言常寂光者常即常住體不動故寂謂寂靜事常理故光謂明照寂而通故次言十佛光化者別禮十方化身佛也注指住論彼中廣明十佛依正功德避繁不引若準事鈔仍指佛名方等竝是聖量也稱下略示偈讚五悔等法相謂相好量即身量懺悔等法竝委論中所以不廣顯者葢吾祖六時禮法懺悔位次竝準經論布置楷模行者欲脩當準彼文事儀自足。
　　【科】斯竝性絕色心形非識有故經云色聲見求名行邪道。
　　觀行中初科初二句正示上句雙遣色心即明唯識下句仍遣識相以顯性理斯字指前所敘竝字總上眾緣謂能敬身心所敬尊像所立事法竝是歸敬正緣不出色心二法色心無性性即真理凡夫不了執為外物即遍計性遍計無體故絕色心即真觀也遍計既空即顯唯識據此合云形非識有即是俗觀今言非識即顯真理則知初句明真蜜詮唯識次句遣識蜜顯無生文略義包旨趣幽奧故下引證文如前釋。
　　【科】但以無始倒凡隨情妄執約相猶迷邪正何能頓遣見聞所以大聖觀機未得埀道權說福業用接愚心故舉淨方之勝相發動迷心之背向且攝邪心令從正法漸漬既久心性轉明方示非真令行理觀據此脩捨實是知機。
　　別明事觀中比前事敬教旨不同先須簡定一本教異前出佛名方等普賢觀經十住等論此出彌陀稱讚十六觀經二被機異前接利士此被鈍機三方土異前是此方教行此是西土行門四觀行異前是即事顯理唯明理觀如普賢觀廣懺六根深思實相故此文云性絕色心即本斯意此則專脩事福唯明事觀如觀經中落日水冰寶池玉樹等五趣果異前則終期斷惑直趣佛乘此則求生事淨得相似報問機教既殊何勞竝示答欲彰兩土同歸唯識故先牒示後明唯識圓收統會則知事通兩土雖據初心理會一門正存終行故上文云真俗行敬事理相由旨在於此文中初科初四句示機欲所下八句明教意初明對說意由此機緣猒於人天怯於理觀故佛方便別明事想令彼寄心別指淨方令其暫止非佛本懷故是權說非是理觀故屬福業正被鈍機故接愚心淨方勝相者如觀經中寶座玅華佛身相海依正莊嚴等迷心向背者捨穢求淨也漸下示引會意漸漬久者習行深故心性轉明者惠解通故示非真者決事儀故令行理觀者顯唯心故漸字平聲義亦漬也據下結美聖意。
　　【科】若彼下愚未聞真道即為化說色聲非真心路蒼茫莫知投寄福業不行道心無涉遂即雙廢長處罪流由此方便引令出有故示西方極樂世界令心翹注不得轉移。
　　次科初十句機劣教勝施之無益由下次五句重示方便正為接機初中下愚有二一者著相凡夫二是初心菩薩凡夫著相於理未聞初心乍聞心猶怯弱竝須事行引彼蒙心第六篇云謂此凡愚少猒欲苦令脩淨觀多生退沒故以方便說福為道起信論云眾生初學是法(唯識)欲求正信其心怯弱以住於此娑婆世界自畏不能常值諸佛親承供養懼謂信心難可成就意欲退者當知如來有勝方便攝護信心謂以專意念佛因緣隨願得生他方佛土常見諸佛永離惡道如脩多羅說若人專念西方極樂世界阿彌陀佛所脩善根迴向願求生彼世界即得往生常見佛故終無有退心蒼茫者無所曉故莫投寄者無所向故既猒欲苦福業不行怯於理觀故道心無涉次中即十六觀等曲為此機故云方便故下正出觀經第一日觀示西方者有所向故心翹注者不散亂故不轉移者終期歸故。
　　【科】但此下愚貪滯難拔縱任想像何時通悟故行事福漸行理觀。
　　唯識中初科初四句責於滯事或下二句引事歸理貪滯謂起於愛情任想謂專於事境專執不捨故云難拔事福即十六觀等能接初心堪資理觀故須前行理觀即是唯識真俗竝觀是一理故能通聖道可會事儀故須後設問十六觀門若皆事者切詳經旨事理難明據機則提希聞道即證無生據教則心想佛時是心是佛況智者大師判屬頓教以一心三觀一體三身釋觀佛二字彼云觀雖十六言佛便周舉一例諸無非三觀然據今文判為事觀後賢接迹詳議不無在今一家請陳與奪答理假言詮言必有本仰惟二祖皆是四依立義判文各有其旨雖云兩是理必一長今略指陳庶遮後執夫淨土一教利鈍俱被事理兼明雖曰雙收不無偏對故二家所判各本一文以為主意即上所引是心是佛之文即為智者所本彼鈔釋云一心脩者乃十六觀之總相一經玅旨文出此中義徧初後及提希聞經逮無生忍彼疏指為是大菩薩今詳佛意正為凡夫業障深重理觀難成者故示西方求佛護念雖明觀行事想易成故經云佛告提希汝是凡夫未得天眼斯一證也縱使提希是大菩薩隱聖示凡正為未來濁惡凡夫發起申請故云若佛滅後諸眾生等濁惡不善五苦所逼云何當見極樂世界等斯二證也阿彌陀佛身量無邊非是凡夫心力所及令觀丈六意欲接機斯三證也下品下生十惡五逆臨終十念上品生輩但發三心祇脩三福竝得往生斯四證也然心佛之言唯第八觀前略有此語及正明觀法及前後諸觀皆顯事相略無理解心境既現觀想易成凡夫欲脩即堪造入(如日觀等)故吾祖大師準此文義判為事觀然法身相海其量難窮寶座玅華其相叵測凡夫□想此觀何脩須知此教事理該明行相既寬攝機亦廣今詳二祖所判雖各有主意而無不攝機故頓其教者有攝鈍之文則落日水冰豈礙凡夫之想念事其觀者有引理之議則玅身心佛何妨上士之圓觀天台疏云下品三輩即今攸攸凡夫是則智者未嘗捨鈍即此文云心性轉明令行理觀是則南山豈外上機問漸行理觀為約即世為在後生答統括前後文旨不同第三篇云方土懽娛且以安身身安後道第六篇云觀想念佛得生善趣事淨佛土後因前業重更脩明此準經文別被鈍根故待後生方開理解即此文云故行事福漸行理觀又云心性轉明方行理觀此是今家圓脩正意既存終行顯是利機則觀彼彌陀無非本性想其極樂即是唯心是則事理圓脩是不拘方土真俗竝運何簡自他玅旨在斯不宜不曉是心是佛可通鑒焉。
　　【科】身本頑癡不可繩持心是道因從緣便悟。
　　正明中初科前明理觀性絕色心形非識有即是唯識今明真俗仍示身心統究觀門不出此四教興所謂形心兩途事理雙軌通前貫後四法該收初二句形質難融次二句心因易悟是則形托於心心依於緣緣即歸敬因緣既濟身心自融竝歸真俗二門盡成唯識一觀。
　　謂此形儀本唯識有迷於本習妄見我人故須徵研令行敬養令見我身俯仰上下唯塵生滅來往屈申此隨俗也重觀此身但塵非我妄謂我所能有行敬據此一理名通真也。
　　次科初形中為三初二句示色本是心形即色陰識即棃耶二迷下二句示迷心戒色本習即是真如隨緣妄動背此玅明名迷本習因迷成識致有色身妄執五蘊各有體性則生法執妄執蘊內別有神我則生人執即此二執是遍計性三故下歷觀起脩又二初明俗觀重下次明真觀初中初二句撿過起脩令下五句正明觀相俯仰生滅來往屈伸即是上文事敬之相今見此相能所未亡故名隨俗切詳前後所立觀相色心二法同一真俗遣色存心真前俗後今此形心各具真俗及論身觀則以敬相名隨俗以無我名通真異於常途俗先真後然求祖意對前迷執以身屬事以心屬理且約敬相雖云隨俗今以理觀即照此俗不見我法即是通真意在就身顯於真觀即此真觀便是前篇心外無塵復準此文形唯識有即是達俗即知此俗同後心觀是則色心圓收還同二諦前真後俗不異常途隨俗達俗迷悟兩分思之真觀中對事顯理故曰重觀言雖曰重脩無前後但塵非我則遣人執妄謂我所則遣法執我法既空即番遍計成無相性故曰通真即攝論云知塵無所有通達真也。
　　真本非心今隨心起名隨俗也知真非心名道真也。
　　次心中初明俗觀心通六八體是真如真本無念故曰非心由念動故成於業識業識緣起事識隨生故使真如亦同生起故云今隨心起等準此隨心應含兩重初則迷真成於本識是依他性故云隨心此八識也次迷本識起於妄念執有我法屬遍計性故云隨心此六心也知下次明真觀對俗顯真亦含二觀初觀妄念本無我法則空遍計證無相性故曰知真非心此則依依他性遣分別性故曰通真次觀本識性本真理真理既明識相隨遣故曰非心此則分空依他入無生性故曰通真即攝論云知此識無有生性通達真也道真合作通真。
　　如是念念以後奪前漸漸增明久而明利若隨故習忽此不脩還同無始生死輪轉是以力勵隨念剋思一一科程令其升進。
　　三科為三初四句躡示漸脩用顯功益次若下四句明不脩之失隨故習者順無明故問本習故習同異如何答前迷本習乃從真起妄則知本習是真性也今隨故習乃逐妄漂淪則知故習是無明也三是下四句反覆勸脩隨念剋思攝心成觀也一一科程策身進行也科謂決判程謂期限。
　　【科】然則聖凡之道自古相傳凡非定凡故有逆流返本之迹聖非自聖終因漸悟觀達之功故凡可為聖以佛性為宗元聖不為凡以悟解為歸敬。
　　四科中初二句總評凡下八句分示為二初四初示意後四句反顯初中文同三篇義如上釋次中上二句反顯前段上二句意由性具故凡必為聖下二句反顯前段下二句意以出障故聖不為凡圓覺經云金無重鑛悟解逆流即回轉義故為歸敬。
　　【科】是知理事行務且隔形心至於動用真俗竝觀所以隨其發足畢約兩緣知無顯真知識是俗種從緣起方可有階若身心兩分真俗二路三倒常行革凡何日。
　　總結圓脩中初四句總結兩土以顯圓脩以鈍士依事且以安身利人行理圓顯心性又上明真俗身心別陳恐有執文實生別見故約正理會別從圓則知事理兩門隨機乍別真俗二觀約教須分故云且隔今脩圓觀事理同歸真俗雙融身心不二故曰竝觀所以下四句牒前圓觀正被初心隨發足者即初心也知塵無有故曰知無知唯有識故云知識真空俗有遮照同時種從緣起者性假脩成也因脩有證方可論地位之差殊定聖賢之階漸耳準知初學只合圓脩斷證位階非己智分也種從緣起文出法華種即本習緣即三學階即地位若下四句責其妄分即前迷執三意之一執別觀者見此可為一悟三倒涅槃云相顛倒心顛倒見顛倒。
　　【科】有人心路慞惶情投莫準聞余此及勃爾興言撫掌大笑曰言何容易一何虗誕嗟乎不學浪有涉言吾聞真俗竝觀登住方脩如何下凡僭他上聖理義不可急須改之。
　　問答中因上發足竝觀故有此難總有二意初約宗以相難性(法相宗初心別觀登地方合如慈恩云五地已前真俗別觀至第五地方能合故準今問意正同相宗見解也)後則答成性宗(法性宗發足竝觀真俗不二以顯中道第一義諦準今答意正同性宗見解也)二約論以證難脩(以諸論中說第五地名極難勝由真俗二諦更互相違至此地中方能合故)後則答成脩證兩異(論中據實證為言故第五地方能竝運大師正意理在約脩故云在凡不學焉有克聖之期等)就初問中為二初九句非其所立不合教門吾下次六句立理正難抑其改證初中上五句前人不服慞惶謂心不自安莫準謂情無所詣聞予此及者謂聞發足竝觀之言勃爾猶忽然也下四句正責初句謂語不三思次句謂言多誑妄誕猶欺也後二句發言無歸過由不學次中初二句陳其自意登住即是登地(如上慈恩所云)後四句片非勸改下凡即是初心(準法相宗自合別觀)上聖即是登地今居凡位苟使竝觀即是下凡濫同上聖既違彼見故勸改之。
　　【科】余曰不可改也發心畢竟初後心齊唯識四位凡聖通學今則在凡不學何有剋聖之期故須發足竝脩脩明自然位聖。
　　初答中初科初句反拒發下正通為三初四句立意二今下二句反片三故下二句奪歸正理初中上二句示圓意發心因也畢竟果也在果則真俗雙遊在因則空有竝運因果不異故曰初後心齊其或因地別觀安得果中雙運是則因果不等非圓教意是以圓教行人圓發圓脩圓斷圓證脩一行即攝諸行證一位即攝諸位念念圓融非前非後故賢首云依圓教者隨得一位得一切位乃至因果無二始終圓融等華嚴經云初發心時便成正覺準此圓脩即大菩薩佛果證行有人不曉妄片南山判位太高或謂多約相宗抑為事觀訛風相扇延及後昆寄此略陳早宜改轍下二句顯圓脩若準諸論皆明五位今明四位正依梁攝一願樂位(資糧加行)二見道位(初地)三脩道位(二地至七地)四無學位(八地至佛果)論開四位約證淺深今雖在凡理須通學以此證知凡夫初心圓脩四位豈唯登地方說竝觀三中發足竝脩因也脩明位聖果也因脩果行故須真俗竝觀果滿因心自然事理雙運是則發心畢竟因果義齊。
　　【科】是知脩道行人常觀正理不可執文便乖義實故四依撿失念念準承當須依智不依於識識俗所習智是道筌聖立正儀無容輒濫。
　　勸誡中初立理正勸聖下約教伸誡初中又二初勸依義不依語觀正理者發足竝觀也能如理行即是依義言執文者登住方脩也偏從此語即是執文故下次勸依智不依識初二句總舉四依當下正明依智識下躡釋所以。
　　【科】文明上地止據階緣覈其雙遊終歸玅覺故經云常在三昧見諸佛土不以二相斯文可依。
　　次答中為二初二句點文正答(即諸論中至第五地真俗竝觀)次覈下舉果類顯初中文字通指諸論上地即第五地此正答問中登住方脩之言也言階緣者即地位也階謂階漸位有次第故緣即行法所證有異故如初地得自利功德二地離犯戒垢三地依大法光明四地由助菩提法能燒諸障五地真俗合觀乃至十地知一切法一切陀羅尼等竝據當地所證位次為階所得法門為緣各隨所證以彰其勝以此言之在脩則圓觀諸行在證則別示位階豈將所證之階緣以難所脩之圓行次中初正明玅覺即法身極果得無功用真俗雙遊反驗五地猶如功用若以上地比於玅覺正猶凡夫類於上地以果類因竝觀義立故下引證出維摩詰嚴淨梵王問阿那律天眼所見幾何答曰吾見三千大千世界如觀掌中菴摩勒果摩詰問言汝天眼見為作相耶假使作相則與外道五通等若不作相即是無為不應有見乃至梵王問言孰有真天眼者維摩詰言有佛世尊得真天眼常在三昧(真諦)見諸佛土(俗諦)不以二相(真俗雙遊)斯下結示。
　　【科】如執未開更為廣引經論明地行位殊途初地施淨二地戒淨豈可經一僧祇方行施戒此亦示地位之淺深開行相之階漸令諸脩趣之士踐跡可期若為說萬行齊脩方衢同進則心路茫然不知蹤緒故有教迹殊異如能一以貫之則大觀於日月矣。
　　引類中初二句生起經下正引經論通指唯據大乘行約所脩位據所證行隨證別故曰殊途初施二戒顯正行也豈下反質意謂若見經論初地施淨便謂初地方行布施從初發心經一大劫方登初地却顯地前一劫全無施戒耶故華嚴經云初地行施餘非不脩以此徵之十波羅蜜對地約證各各不同不妨地地具脩十法比今初學豈礙竝觀此下示意初示開列之益由有階漸可接機故若下次示不開之失萬行不出六度方衢即是大道齊脩同進皆是竝觀此謂但說齊脩不分行位則令脩進心路忙然故須方便示有教迹反驗唯執階漸不契圓脩者得在執文失於圓旨如下總括兩門以通一貫今家圓旨玅在斯焉竝觀圓融門也階位行布門也行布非圓失在隔別圓非行布失在籠通故須行布不礙圓融歷位齊脩萬行一貫之旨釋然大觀其猶日月麗天無不明矣。
　　【科】引教徵事篇第六(教謂聖教事即禮敬故引四依以證三善)。
　　釋引教徵事篇篇名如注其理自明注中三善即三業所行無漏因也。
　　【科】序曰有人言上列機緣文理備矣深知信為道元功德母智是出世解脫因但以根鈍時澆信堅難具行淺德劣智正易迷如何不知大聖立事理之教乎乃欲統羣機之大小迷於五乘之化遺隨宜之方便悟於一道之致蒙又惑焉未喻斯理。
　　文中初科欲顯上篇立法有據故假設疑情以生此篇引用之意須知此篇所引即是上篇所本之文就分為四初四句領前諸篇以彰明解二但下四句自陳辭遜生起問端三如下五句立理正難又二上一句總舉正教詰其不知下四句別舉所立責其迷教又二上三句牒所迷下一句示所立上三句中初句迷理理通三乘性空無我是二乘理此二屬小相空唯識是菩薩理此二屬大下二句迷事事通人天及以事淨三歸十善人天之教乃接俗之方極樂事淨西方之教乃隨宜之道今統會一乘同脩唯識則二乘偏小觀相不分故混於大小人天戒善行果不顯則迷於五乘雖彰事淨言非實果則失於方便四蒙下二句請問之詞欲知所立本何教意既懷疑結故請決之。
　　【科】答曰經教引心意存懷遠取其大致未可專文故經云雖誦千章不義何益是知深有所以凞何未悉其致致為指也得月而指自忘俗流常詠得意忘言豈意道門猶行封滯。
　　答釋中略陳大意初科初總示大意經教二字通乎權實如人天事淨雖是權教究其深旨皆為引心終期一乘故云懷遠取大致者體化意也未專文者誡執局也經下引證文見出曜是下結美經意熈字句絕責笑之詞致以指訓能標月故法以喻顯達理忘詮得意忘言語出莊子故曰俗流常詠豈下將俗例道何得自愚。
　　【科】然則四堅果信成行起於下凡在凡不行聖信無由而剋義實如此即須念念徵責步步推繩猶自迷妄叢生豈類全無思擇如不思擇非行道人故經云雖誦千義不行何益文良證矣。
　　次中初敘聖由凡起必假脩成四堅信者內凡已去具有根力其信堅固亦名四不壞信謂信佛法僧戒也義下一句印可前言即下躡理勸脩徵責謂策其進功推繩謂合其法則如斯策行猶自墮迷何況不思豈能通悟如下反責引證之經同前出曜。
　　【科】今立正儀行敬須本教宗教有權實不同行亦昏明殊則先須通其立本然後附本興懷可也。
　　引教區分中初科初二句總標教下躡釋教即聖教宗謂宗致教則隨機所演權實不同宗則隨人所崇性相有異如賢首宗約教有五約宗有十等準今文旨但有權實二教即下所引了不了經問上標宗教今釋教行即行與宗為同為異答宗依見解行約觀慧行起依宗宗還本教故宗與行義別旨同問教有權實宗分性相觀隨宗異圓別不同今文何本答了義實教法性圓宗是今所本真俗竝觀圓脩唯識是今正行先下勸令先識初勸生解則教有所承故曰通其立本次勸起行則宗有所趣故曰附本興懷。
　　【科】經說四依區分三位足為末代之龜鏡信是眾行之宗師大聖致詞終不徒設準教行事畢正無邪。
　　廣顯四依總明中標言經者據下所引正出涅槃亦即今家本所承用四依三位皆出彼文三位即人法行也此三四依能分邪正猶鏡之鑑妍醜如龜之決吉凶大小教門取之為則故曰眾行宗師大下勸依佛語。
　　【科】初人四依。
　　【科】謂從初賢至於極聖人資無漏法體性空據此依承理無邪倒。
　　別開三位釋人依中初賢等者住法圖讚引涅槃云有人出世具煩惱縛是名第一即是內外二凡守戒定者須斯二果是名第二阿那含人是名第三阿羅漢人是名第四此則大小二乘合明行位故經云第四依者所謂如來(已上彼文)若大乘中住行向人屬三賢位名須陀洹屬第一依初地見道名斯陀含屬第二依二地至七是脩道位名阿那含屬第三依八地至佛名阿羅漢屬第四依人約能證法據所證無漏性空即法依體據下結示捨人就理理實無邪問既云大小合位何得但體性空答性空正理大小同觀肇論云三乘等觀性空而得道也又可性空名通大小不妨教理自殊委如後說。
　　但以無相好佛尚惑魔形況有識凡夫能無受亂故立法依顯成楷定。
　　法四依中初科初示人不可依無相好佛即是毱多付法藏傳云第五毱多度人既廣時號無相好佛(行化如佛但無相好)語魔王波旬言我不見如來色身汝昔曾覩宜為我現魔言仁者我現佛身勿為我禮魔即現佛三十二相八十種好四眾圍繞毱多見已觀佛心至不覺為禮魔言仁者何故如此答言我知如來久已滅度見此容皃若似覩佛歡喜內發故為禮爾以此知之彼無學人尚遭此惑況凡夫位焉足可依故下次生起法依楷定謂軌範也。
　　【科】初明依法不依人者。
　　顯相初依標中依即依準。
　　【科】人惟情有法乃軌模性空正理體離非妄即用此法為正法依涅槃極教盛明斯轍。
　　次釋中初科初二句總顯人法人隨妄識故云情有法是教理故曰軌模軌則無邪事同車迹模則從正喻等陶師性下二句正出法體上句示體下句顯德言性空者名通大小小乘性有二種一者執性謂五蘊內有我為主即人我也二者體性謂執五蘊實有體性即法我也若空執性名曰人空若空五蘊名曰法空人法雙遣總曰性空此約妄性盡處名空大乘性者即圓成實性從本已來自性清淨名之曰空異於權小遣妄之空由性本空故離非妄前文所謂性絕色心後正觀云心體本來自性清淨皆性空也究竟言之唯識極理無越此也內典錄云大乘義本性空極於教宗華嚴經云性空即是佛肇論云性空者謂諸法實相也即下結示涅下示所出彼云依法者即是法性不依人者即是聲聞法者即是如來聲聞者即是有為等此經是終窮至極之教故云極教彼明法是法性今云法是性空義見後解。
　　【科】今行事者隨情妄依多棄法依人起則致乖遺寄陷溺身心。
　　次中初三句示情執起下示過失起猶動也。
　　【科】若能反彼俗心憑準聖量隱心行務知非性空乘持此心以為道路一分知非明順空理一分觀猒明違有事如此安心分名脩趣法性真道。
　　三中初正明反俗心者捨依人也憑聖量者令依法也專慮起脩謂之隱心行務此事行也若著所行未免能所既生我執即是非性若了非性性即真理則知所行不見行相能所既亡我執自遣故曰知非性空此理觀也知字屬能破之智非性是所破之執空字屬所顯之理也乘取運用持即軌持此心即上不著事行不廢正脩之心三乘道人竝由斯迹故乘此心以為道路一分等者釋前事理顯竝脩故然則知非即是觀猒違有即是順空但上據達空屬於真諦下約背俗攝在俗門言雖不同觀無前後真俗竝運理又明矣如下次結示法前觀智故曰如此安心行在初心未能全證故云分趣法性法性即唯識之正理也起信論云真體普遍之義通與一切法為性即顯真如遍於染淨通情非情等涅槃所示與此是同此性絕非故名真道問上言性空今言法性皆是法體同異如何答性空名通大小如上所明今言法性即大乘之性空也肇論云性空故故曰法性是也若爾小乘性空為可依否答人雖不同理本無異二皆無倒竝是可依請考涅槃及後了義方能一貫問泛言依法必指能詮之文今示正依多約所證之理能所相濫孰是正依答法有四種教理行果文雖談理必為教詮即知教理皆是正依。
　　【科】二明依義不依語者。
　　語是言說止是張筌義為達理化物之道證解已後絕慮杜言法尚應捨何況非法故經有捨筏之喻人懷目擊之談豈不以言詮意表得意息言月喻玅指無宜不曉。
　　二依義不依語釋中初科有三初語不可依義下義是可依依義發解故云達理物乃俗事物為理化而至於道故云化物之道化猶變也證下引證約文有三初約證理非復假言故引金剛捨筏之喻次引道教目擊道存不在言議故引莊子息言之談莊子云目擊而道存亦不容聲矣豈下亦用莊子外篇之意彼云世之所責道者書也書不過語語有責也語之所責者意也意有所隨者不可以言傳也(圭峰云所貴常在言意之表也)三引圓覺脩多羅藏如標月指竝證依義不可依語。
　　【科】今謂得義乃是言真行道者常觀常破常觀依語常破隨義謂言隨義還是誦言。
　　次中初正示雙遣謂得義忘言仍須遣義義若不遣還是執言故須常觀依語即依義以遣言也常破依義此依遣以遣義也遣之又遣方合正脩謂下反顯謂宜作捨問若言遣義依義焉存答不廢正依但令遣執。
　　【科】但無始妄習執見鏗然靜退詳研方知此過不爾奔飛追聲不及又可思惟。
　　三中恐迷不悟故又策之初示俗習難改靜下明決擇方知不下謂捨理順情徒勞無益。
　　【科】三言依智不依識者。
　　【科】識謂現行隨塵分見眼色耳聲躭迷不覺與牛羊而等度同邪凡而共行。
　　三依智示法體初科初正示貪瞋癡等攀緣亂起故曰現行根境相合於中發生故曰隨塵六識各緣云分見眼色耳聲即隨塵分見之義牛下示過患牛羊等度義見初篇邪即外道凡即凡夫凡外所執皆依此識故曰共行。
　　【科】大聖示教境是自心下愚冰執塵為識外所以化導無由捨之是知滯歸凡識倒遣聖心愚迷履歷常淪三倒勇勵特達念動即知知倒難清名為依識知流須返名隨分智如是加功漸增明大後見塵境知非外來境非心外是自心相安有愚迷生憎生愛思擇不已解異牛羊。
　　次科初識智比量次勇下脩識成智初中又三初二句明智體大聖是佛教即是法自心即唯識也如楞伽中三界唯心萬法唯識等即是佛說了義教也次四句示識相邪凡所執故心境兩分三是下四句總約迷悟校量謂識智同體無他法也但封滯妄情則歸凡識遣其我倒即是聖心聖心即識體也凡夫迷此故淪三倒即滯歸凡識之謂也次中初明脩法初句勇猛精進次句隨念觀察知下四句發起正解卒爾起心名之為念念動即知知有二相知念馳逸縱而不攝仍隨妄倒倒則難清此屬妄情故名依識知念能攝抑流返源此屬聖解故名依智初脩未證但見影像屬加行智故名隨分如下明悟相初句加功次句增智後下四句正明悟相昔以識見境是外物今以智見境即自心安下誡妄思下顯德。
　　【科】有人問云卿立此論明智異愚如何達觀猶稱凡識。
　　次問答中初問與前不立理智問似同而別彼問但說識心不明理智今問正明依智猶言唯識。
　　【科】答聖智無涯積空顯德豈惟一述即謂清昇此但得語隨言還執深知此執無始習熏三祇無間方能傾盡雜血之乳不可偏言起伏之相於是乎在。
　　答中初科初敘聖智高玅非易言彰此下反責空言無益深下重示聖智難言此執即是虗談橫計之情識也由識生執即煩惱障無始習熏即所知障至佛方盡要歷三祇雜下重責在凡未容偏說雜血乳者事出涅槃乳譬真性血喻煩惱比同凡夫真妄交雜從智即聖從識即凡故不可偏言須知真俗竝觀識智雙運將使識相漸伏智相漸起智相起故可以通真識相伏故可以遣俗今立唯識且欲接凡仍使竝觀不妨圓行是則不滯凡識漸合聖心不偏之旨於焉著矣起伏之相又煥然矣。
　　【科】如經初地行施餘隨分脩高軌立儀令人脩學何言一解剩能窮智必智可窮未曰高勝。
　　次中初二句略舉經意如前所述高下約經伸誡高軌是佛立儀屬法即華嚴中所明地位彼是圓頓上乘及論脩證行布若是豈得下凡妄自矜舉一言解理便謂窮源必下反顯謂若聖智一見便窮翻顯佛道未為高勝剩猶過分也。
　　【科】今人口誦其空心未忘有騰空不起入火逾難俱是心相封迷故爾後得通達心隨轉用豈不如鳥之遊空自當如布之火浣不足怪也。
　　責迷顯悟中初科初四句示迷情梵網經云口便說空行在有中俱下正責神通障礙莫非心相但聖悟則通凡迷故塞即前文云滯歸凡識倒遣聖心是也後下五句顯悟初句實證故云通達反上誦空次句用通故云轉用反上心有三四兩句神用自在則騰空得起入火不難反上可知如布火浣者山海經云扶南萬里有耆婆國東去復千里許有火山國其山雖霖雨其火常然山中有鼠時出在邊捕之以毛作布名火浣布布或垢膩用火燔之其垢即淨布體不損。
　　【科】所以脩道正士念念分心捨前詳後新新轉玅一俯一仰恭敬尊重竝足合掌收攝怠惰分分增明仍猶過習如何冰執一觀便休此乃凡懷遵承倒我我我因循何由見覺。
　　次科中初十句策行進脩猶隨過習如下次六句躡前脩捨正誡執迷初中初明行法又三初四句示心觀次四句示身敬後二句約行顯過次中初二句片前問者後四句躡誡迷情如問所執乃是凡懷苟不改迷寧非我倒因循謂以妄熏妄循環不斷。
　　【科】故當籌此分有出期還執出見猶承愛種載思載削氣味淳深重徵此味還由自起知唯識有何日消亡在凡道行域心齊此。
　　遣執示勝道中初科相躡有五初二句因脩得悟次二句因悟生執三載下二句因執載思又得深悟四重下四句恐因此悟轉執無窮故復徵求使合正理如是展轉以後遣前遣之又遣以至無遣則轉識妄念以成聖智今居凡地雖知此理薄解唯心無始執情卒難除遣故云何日消亡五在下二句結人從法未階聖位總稱曰凡非罪福業故曰道行。
　　更有勝道非復在言言既莫存焉資翰墨此一途也重惟翰墨實是心相如前開責無非道緣竝委登機臨陣交決(如論中欲是初軍憂愁第二瞋恚第三廣如常途所引)。
　　次科為二初五句深道難言重下次六句還依言顯初段上四句正遣言相對前立法故云更有勝道道本絕言思議匪及況乎文墨可得通乎下一句奪歸以總持非文字文字顯總持儻執非言亦一途之局見也次中謂道雖亡言離言非道若弃言求道則心有揀擇去道轉遠故須即文顯道當相求心文字性離心相平等是則文字翰墨皆自心相文句無體是我心現莫不皆是實相真道豈得去言絕議方曰真空故佛菩薩所證理智雖曰不可思議然猶可以如己所證表顯文句開導於人人復依言還同聖證是知文字語言皆真道也此乃大師顯示自己所證法門成諸篇行相為聖道行作增上緣說付當機令加勝進注文出大論具云欲是汝初軍憂愁軍第二飢渴軍第三愛軍為第四第五睡眠軍怖畏軍第六疑為第七軍含毒軍第八第九利養軍著虗妄名聞第十軍自高輕慢於他人汝軍等如是一切世間人及諸一切天無能破之者我以智慧箭脩定智慧力摧破汝魔軍等。
　　【科】但出聖道無始未經今欲革凡理變恒習自揣形服都非俗流如何想觀全乖道望誠可笑也。
　　第五中初勸改習以出世聖道背塵合覺凡夫妄倒背覺合塵故於此道未經染習今求聖智理須改之恒習即迷執也自下次勸自量且偏競執情凡愚所習今居道位何得自愚或尚己情誠乖道望。
　　【科】四依了義經不依不了義經者。
　　四依了義標中了不了義交雜難分今準涅槃大小分之故彼經云了義者名為菩薩真實智慧隨其自心無礙大智猶如大人無所不知是名了義不了義者謂聲聞乘聞佛如來深密藏處悉生疑恠不知此藏出大智海猶如嬰兒無所別知是則名為不了義也若依慈恩義林四種分別初以內外分之外道典籍竝非了義二以大小分之諸小乘教竝不了義三就大乘隱顯分別隱密言教竝不了義四亦大乘廣略分別文義略者竝不了義若準清涼大師云不了義經謂小乘教了義經謂大乘經(此同涅槃)大乘教中復有了不了義謂有大乘雖六度悲智兼脩而定說三乘不一亦非了義(相宗)若有會歸一極以玄爐陶於羣像智海總乎萬流無二無三無不成佛中道理觀不共二乘方為了義(性宗)又佛性論說闡提有性成佛即是了義無性不成即不了義詳今文旨前引楞伽顯談唯識以為了義後舉散善說為成佛為不了義而不分大小偏圓之別然楞伽唯識觀理極深散善人天教理至淺況說不了因果有差今舉兩極以攝中間則事理偏圓可同諸教切詳祖意正用極深攝於至淺雖第五篇正立此意教理未明故於今篇首張問發開決之義至此方明則知小理偏真俱通唯識人天事淨同會一乘主意在斯不宜不曉問業疏圓體皆明唯識何以彼用法華涅槃此依楞伽阿跋答意用不同彼用二經意彰開顯後明唯識還指楞伽今說唯心雖宗阿跋及論開會還準二經由此四依正出涅槃了義極教以深會淺順佛本懷宜在大觀無拘名相。
　　【科】此之兩經竝聖言量凡入道者率先曉之則無壅不通有疑皆決但為羣生性識深淺利鈍不同致令大聖隨情別說。
　　釋中初科初勸先解竝聖言者皆佛說故但下次推說意。
　　【科】然據至道但是自心故經云三界上下法我說惟是心此就世界依報以明心也又云如如與真際涅槃及法界種種意生身佛說唯心量此據出世法體以明心也。
　　別示中實教初科初二句示意至道則是了義極教自心即是唯識故下正引即楞伽阿跋摩羅寶經彼說三界唯心萬法唯識究竟顯談諸法體性故云了義文有二段即依正二報竝以也字分之初言三界即欲色無色唯言上下義該八方法即依報色非色法我字屬佛假名流布故云我說唯遮外境顯真諦故心是本識顯俗諦故二諦一境如前所明然諸教談心淺深異轍若說此心但唯八識真如凝然不能即理此是權教非今所宗今準此經深談真識真妄和合名阿棃耶即如來藏證知此心雖是八識以性相雙包即如來藏由無始妄習所熏成阿棃耶轉成煩惱隨境造業隨業受報報分六道六道正報必有所依故有三界器世間也是知三界本非他法亦無自性全是一心之所顯現故云唯是心也此下結顯次正報中言如如者一者真如即一心真體二者俗如即隨緣萬法不變之性二如不二故曰如如此則直就真如本性以明心也(此準佛性論說)言真際者真是萬法之體萬法是一真之相窮萬法以見真理乃為際畔故名真際經作空際者以真理無相故此約窮事見真諦理以明心也涅槃梵語此云圓寂諸佛證此名大法身此就果德以明心也言法界者準法界觀具明四種今此且約十界差別凡聖同體以明心也種種意生身者彼經大慧菩薩問佛意生身者何因緣故佛言譬如意去速疾無礙故云意生準百法論疏鈔廣明即是菩薩出假化他變易之身屬定果色其名有四一名變易生死身變謂改變易謂轉易謂諸菩薩由悲願力資其故業故業被資重感異熟種子改麤身為細質易知壽為長年二名不思議身由無漏定願之力所資感得其體微細玅用難測非二乘等所知故三名意生身由隨菩薩大悲願意而成此身如楞伽等經三種意生身一得三昧樂三摩鉢提意生身言三昧者此云等至此即是因初地已上菩薩得殊勝定為因而起此身從因得名二如實覺知諸法相意生身諸法相者依他等三性法也菩薩於無漏觀中了遍計無體依他如幻圓成實有故名覺法相意即由此意不捨大悲起身教化眾生所起果身從能起因為名即六地已上三種類俱生無作意生身種類有多般相似義一時而起名俱生任運化生名無作菩薩於定位能化出萬億種類之身而無加行故從彼為名即九十二地(云云)四名變化身麤淺分段被無漏定願資感之後改轉異本如變化故此約出假化他定果之色以明心也佛下總前諸相結示一體量即名數此下結示經意上是依報唯世間法此屬正報通世出世正報心體即是真如隨流不變能為諸法所依之體故云出世法體問如如真際涅槃法界皆是窮理盡性究竟之談今總會一心孰為至極答真如是一法佛說種種名隨其說處即為至極如圓覺經云無上法王有大圓覺流出一切清淨真如菩提涅槃及波羅蜜若準彼經則真如涅槃出於圓覺即以圓覺為至極也準知今經即以一心究竟至極真如等法皆心相爾。
　　【科】終窮至實畢到斯源隨流赴感還宗了義。
　　次中初二句結前了義的示所歸下二句統會餘經令知宗本若約隨機人天事淨教誘凡愚四諦因緣意存小道今約佛意開其權淺同達化源會彼五乘同歸實道故曰終窮至實畢到斯源等故業疏云今識前緣終歸大乘第五篇中圓張玅觀旨在於此。
　　【科】故佛以法約定權機。
　　不了義標中約定權機者即是隨流赴感所演之教故大師云斯道被俗開誘實繁非佛本懷乘機權設是也。
　　【科】何以知然且如欲有亂善(禮佛誦經觀想念佛等竝是世善不能出有)體封下界經中有說為不動業及以成佛竝非了義以此凡愚少猒欲苦令脩淨觀多生退沒故隨意樂說為道業。
　　徵釋中初科初句徵且下釋為三初二句明決因果亂善是因下界是果因果相等教理分明下界即欲有也次經下三句示不了義初說亂善為不動界繁不了也不動即四禪已上不為三災所動次說世善為成佛理事不了也經字文通未可偏指如彌陀經聞經受持及聞佛名皆得不退阿耨菩提等竝此意也三以下六句示教意初明機欲故下正示欲苦即欲界苦果謂此機緣於欲界苦少分厭離心雖慕道而怯於苦行苟令脩觀藥病不登故於菩提多生退沒佛善誘人教開遠意故以世善而進其行以佛果而動其心所趣既高所行且易彼則忻樂勤而行之說福為道良在茲矣。
　　【科】然其此業因亂果定覈其脩證成相似報得生善趣事淨國土終非事業剋於佛果後因前業重更脩明靜智澄清方遂前願故論云若有誦持多寶佛名得生淨土者別時遠意。
　　決示中初示因果決前不了初二句總推因果此業即禮佛等業約相起脩故云因亂說為成佛故云果定覈下唯約果論如生上界雖是善趣未免輪轉相似清外或生西方但是事淨未即斷惑相似出界既云相似明非實果故云終非事業等次後下躡示遠因決前說意初句推遠因重下示後行或約即世或在後生或即此方或居西土隨其利鈍前後不同無非會理靜智澄清即是定慧曩說成佛意在此時昔願求真今方得果故云方遂前願以此決通不了事福終會一乘何況偏真而不成佛果乎故下引證文出攝論事同前述前云不退菩提從正報說此云得生淨土從依報明準此淨土即是理淨若是事淨容即生故。
　　【科】且就一權自分麤細福道交加純雜備有恐新聞者有致煩昏故且筆削餘如凡聖行法次第廣解。
　　結意指略中初句就權乘自分純雜且以淨土觀門分之約教則彌陀稱讚等經所詮行相但示五燒唯明念誦此屬散善名曰雜脩可配文中麤福雜字十六觀經立觀想念此屬道分名曰純脩可配文中細道純字約機則有九品三輩純雜可知而言交加備有者則一一經中容有多教且如觀經三種福業是福分十六行相是道分又十六行相皆是事脩是心是佛等又屬理解又乃一人具行眾行或行福而助道或觀相而加念如斯之類其相無窮不可具書故且存略餘下次總約權實二教以分純雜凡聖行法隨朝道整禪師所作總分時教以為六行一凡罪行二凡福行三小乘行四小菩薩行五大菩薩行六佛果證行初則凡聖一分前二是凡後四是聖就凡行中罪福為二初罪二福就聖道中初分大小前一是小後三是大又大乘中權實分二前一是權後二是實就後實教因果一分菩薩是因佛即是果凡罪行者所脩善行本為福生惡習所資反成罪累如上文中因福起罪等凡福行者但求世報不思出有即藏乘中人天等教及三乘人散心所脩即上文中禮佛誦經觀想念佛等竝福分攝小乘行者唯觀五陰證空無我既不利他但求小果小菩薩者唯了境空不知心造雖脩二利事理未圓大菩薩者了境是心真俗雙運三祇未克位尚在因佛果行者二障永盡三德俱圓究竟住持清淨圓覺如斯分位深淺有階權實偏圓不分自別故云次第也。
　　【科】此之一篇分定邪正不解不行則非所述。
　　結篇意中問法依四種俱是教相如何取別答依經是教依義是理依法約前人以簡境依智約自見以簡心更有異論避繁不述。
　　【科】行四依者。
　　【科】律中自明三乘行者通所資用所謂納衣乞食樹下塵藥各有開制如常共傳。
　　行四依中指同律者彼受戒後示為行本律既廣明故此存略三乘通用者釋迦一化無菩薩僧形服既同理須齊奉納衣開長乞食開請樹下開房塵藥對病開酥密等故云各有開制也。
　　【科】餘有四種墨印四種廣說如別顯之故不備載矣。
　　結略中十誦墨印四分廣說皆類四依能分邪正如常所問。
　　【科】約時科節篇第七(謂六時禮敬三業加勤)。
　　釋約時科節篇篇名如注所顯。
　　【科】序曰夫為務學之士無時不行固得念念策心新新習起豈可前念背惡遂剋苦而靜塵後念陵善便縱意而揚怠所以論美四脩(謂長時無間恭敬無餘也)經歎一慮(謂行住食息常爾一心也)然後方能正想革絕凡懷。
　　文中初段初四句示正意務學有二謂解與行無時不行示不廢也念念新新明行相也豈下四句責其不常上二句示乍脩下二句明即廢陵善反上背惡所下總引二文以成前意論即淨土論彼云一者恭敬脩謂恭敬彼佛必命為期二者無餘脩謂專念彼佛乃至專讚不雜餘業三者無間脩謂禮敬稱讚乃至心心相續不以餘業間斷四者長時脩謂菩薩已免生死所作善法迴向佛果乃至盡未來際等經歎一慮者如後引遣教晝則勤心又云制之一處等竝斯意也然下結非從正。
　　【科】但為倒想沸騰難為執捉教稱野鹿又等圓珠不可徵治無由待對事須商量分次以法籌之是以論云菩薩晝三夜三禮念諸佛。
　　次科論意初段初敘因迷立法是下次約論正示初中上六句迷情難治倒想即是妄心追逐緣境故曰沸騰野鹿類其奔馳圓珠方其走弄教喻極多不可定指亦如經中猿猴惡馬其喻略同又寧僧統物類相感志曰有圓珠置之平地終日不停言其轉走不止也文中所用即其事爾不可徵治由奔馳故無由對待以走弄故下二句出對治分次即六時也次中即十住婆沙論切詳前篇約事起脩多依此論則知今篇所立事法即是前篇所明事行也。
　　【科】致使宗文之士崇遵此教遂分六時以淨三業餘時捨縱且習由來此則福淺罪深無由拔本又理都不然情亦不可。
　　次科初敘法執宗文之士即執語之徒不悟論中接俗之意專執六時以為定式餘時捨棄妄習世緣此下次伸誡責善心薄故福淺業障重故罪深我執既堅何由濟拔若以教照理實不然人情推之亦不可也。
　　【科】何以知乎夫以六時之候接俗恒儀類彼八齋同於五戒言雖有數事義無窮準此以論故知擇日分時可以例準。
　　三科中初句徵起夫下推釋初二句躡示分意類下例顯圓脩又三初二句約數以類六時次二句約義以比常脩後三句結顯八齋五戒如律所明五外加三故云八戒(不著華鬘不坐高牀及作伎樂不非時食)約相有數推理無窮以戒法類通有境皆護。
　　【科】經云汝等晝則勤心脩習善法無令失時初夜後夜亦莫有廢(此謂晝夜一心常行道觀撿據身心無人無法故也)中夜誦經以自消息(此謂日夜剋心惑致昏昧故以言誦經用散情意)以此文證通日連夜安有閑時。
　　四科中初正舉經文即遺教經初段注中一心即上一慮常行道觀即釋經中脩習善法約注所示即人法二空引觀對經須知大小次注惑宜作或昏昧即睡眠也前明道觀則治其散情此曰誦經則警其昏睡文多言字以下以經符論義合常行。
　　【科】然自末代下凡煩惱濁重約令恒作退住俗流或竊服疑陽因循歲月寄心無地投形無所連日通夜一敬不行任業流溺知何不起故設六時以接愚惑微得漸集猶勝沈昏。
　　祖意中初科初示初心障重無任急制制之太急則反縱愚懷故生多失懼制休心退道歸俗一失也切食偷形因急成詐二失也教急機慢道業無成疑謗反生謂法無驗三失也猒急逃閑日夕俱廢四失也既不脩新翻種苦業互失也疑陽以喻顯法陽即日輪盲者不覩然不自咎疑日有私喻顯愚流謗法無驗因循(有作因脩字悞)故下次示因迷起教如能漸進猶勝不行漸字上聲集即就也。
　　【科】後漸明閑連時接運猶謂為好好故須除。
　　次中初示正行心意曠達故曰明閑二六時中勤行無替故曰連時接運猶下次遣執情因前分次故得常行因行起著故曰為好好是執情即須隨遣。
　　【科】凡夫起行各有異倫曾習便欣未行便捨致有去取眾務紛然。
　　起行差殊中初科異倫猶不等也如好坐禪隨情忻習於彼禮誦曾未行之合意即行違情即捨取捨無法故曰紛然。
　　【科】竊聞泥洹法域入有多門萬行雖殊宗歸捨著但以罪業違理一向不行福業順生觀時脩捨出世道業由來未經故須專志不容寧捨經雖廣說不出此三約理求文斯皆統攝。
　　次科中初舉宗要言多門者總彰萬行也歸捨著者的示宗要也然萬行雖多三行攝盡謂罪福道也罪即凡罪行罪性垢濁起必污心故曰違理此屬全捨故曰不行福即凡福行功非出界故曰順生然則下根脩之以遮罪路上根慕道著則非宜故曰觀時脩捨道即聖道行三乘聖賢假茲而出故曰出世道業即六行法後四行也此道由來不曾脩學特須專慮以自策勤豈容自寧捨而不學經下次結示。
　　【科】然今隨習各有生心或樂禪靜則以禮拜為麤疎樂禮拜者又以禪思為坐睡讀誦講解偏誚默念之徒苦節獨住特忿清談之叟是則相從奔競莫委其情朋騰任情不可比擬。
　　三中即示前科起行不倫之相文中交映作句示之。
　　
　　宗黨相尚故曰相從奔競封迷想見故曰莫委其情朋謂朋黨相從騰謂騰躍自大恣其愚見故曰任情觸事生癡無堪比擬。
　　【科】夫以大聖立教卓出恒倫序其指歸終為離著至於隨境流觀陶甄性靈廣張聲教都惟可學學在三位以攝教源。
　　會同三學中初科為二初四句示立教之意功存破惑故曰離著至下次明教本又二初廣顯教門不出三藏隨境流觀者且舉戒學境即所防如婬盜等觀為能防如對婬脩不淨觀等或可境即五乘之機觀即三學之法隨機授法故云流觀淘甄性靈者光顯淨心也如是隨機開導廣布羣詮數量塵沙意存脩學學下的示教源。
　　【科】祖而脩奉不越斯位乃至分時督課前脩舊行日夕三時禮悔相續可謂儀形有據不墜彞倫外攝羣小開俗信於未然內斂恒情增天龍之護助若此行之不徒設也。
　　明脩奉中初科初二句總示乃下別明三時禮悔雖據歸敬前脩舊行義通萬行可下結美行人合教正脩以彰功益。
　　【科】且禮念之法自有威儀三學言歸俗多分異。
　　別就敬明初科初標敬法次標三學。
　　【科】元立三學同傾一惑為宗以三征之不可分為三別如論所云戒如捉賊定如縛賊慧如殺賊明喻即目何用深思尋喻乃三約賊唯一事分三義宗成一滅故重張之意存通領。
　　正配初科初顯正意如下引文證出成實論明下結示尋下重顯喻三謂捉縛殺也賊一即劫使煩惱也事三即戒定慧也一滅即涅槃盡諦也。
　　【科】且如禮敬一法用息慢高如不屈躬斯名犯戒常念在心斯學定也常知無我斯名慧也一敬如此餘行同然是則萬行殊途三學攝盡。
　　約敬配中初科初約敬正配一下例通眾行。
　　【科】今學教者皆三別蹤又執自計以破他部擬前喻說理不容非固須一事沿脩隨公三學。
　　次中初出妄情不能圓脩故分三別執自計者尚己宗故破他部者生異執故擬下次顯正意指義如前即喻三賊一也。
　　【科】更為重顯如佛立戒無境不脩名作持惰名止犯犯從止起畏犯脩持持名隨戒戒名警策是為戒學安心此學非定不行名定學也深思此學為滅倒情縱而不學還順生死為絕苦本非學不明力勵徵責名慧學也。
　　約戒配中初句示重沓之意如下顯相初明戒學安下配定學深下示慧學。
　　【科】如此漸境漸境託心凡倒漸輕聖解漸厚積功不已無往不成千里一步如前具述時序可惜無容自欺。
　　五段中初勸依教漸脩凡下因脩獲益執亡障遣則凡倒漸輕理顯智明則聖解漸厚行之不已聖果可成千下躡事伸誡事同上述寸陰可惜時不待人努力勤脩勿自欺怠。

　　釋門歸敬儀通真記卷中
　　釋門歸敬儀通真記卷下

　　　　大宋蕭山沙門釋　了然　述
　　【科】威容有儀篇第八(謂斂束形儀敬道順俗內長信心外生物善故)。
　　釋威容有儀篇篇名中容止可觀謂之威容軌度格物謂之有儀戒本疏云威謂容儀可觀儀謂軌度格物注中上二句釋篇名下二句示篇意。
　　【科】序曰聖者立儀同法齊觀道宗乃異形敬畢通備列羣經無宜不用如有乖軌亂倫自招殃咎故違明誥罪深難宥。
　　本文立教勸行初科初六句示意勸依初聖者是佛立儀是法同法屬僧法通三藏僧別三乘各據宗門觀緣入道故曰道宗乃異至於策脩歸敬斂束儀容統會羣詮其相無別故曰形敬畢通如下四句明不遵之失上二句乖儀招報如初篇無敬於佛生龍虵中下二句違教結罪如律所制僧像等戒難宥猶言難恕。
　　【科】今生居叔世代稱滓濁煩惑日增何時傾蕩如不篤課於何成濟所以寄此形駭澄練性識屈折柔軟慢我將摧必若縱緩憍高彌增故習此語繁矣無奈患深徒便攻擊膏肓難及如不信此言可試讀此文撿此心行鏗然不動可謂上智下愚中流之人義有向背。
　　加勸中初科為三初六句約報加勸次所下六句立理策脩三此下十二句以教撿行初中上四句對時示過初示劫濁煩下明障重如下責勸篤課謂勤脩進業次中上二句總示托身脩敬用顯心理下四句反覆推撿又二上二句明功下二句顯過三中初四句責其不行患深喻其惑重攻擊比其教多膏肓(音荒)左傳曰晉景公有疾求醫於秦秦伯使醫緩為之未至景公夢疾為二竪子曰彼良醫也懼傷我焉逃之其一曰居盲之上膏之下若我何醫至曰不可為也如下七句以教自驗上智從善不為惡惑下愚習惡難以善訓中流之士心隨善惡故言向背鏗堅也。
　　【科】故經云今以若干苦切之言乃可入律此真用行供養佛人經云隨順我語名供養佛書云聞諫如流斯言可錄狠戾不信惡馬難調命盡計窮會思此告撫膺多愧常以自箴庶有同倫致序心曲。
　　次中初示釋經以彰受教經即維摩詰彼云此土眾生剛強難化故佛為說剛強之語而調伏之乃至云一切苦切之言乃可入律(律謂法也)此下示經意經下引律轉釋供養之語文出四分而言經者從教得名亦訓法也書下次引儒典以顯納諫即漢書述高祖之德證上順語其理無乖狠下反責狠戾謂頑訔也策之不進喻同惡馬臨終方悔恐弗及也常下生起後文既不依行時以自驚故曰常以自箴箴規也同倫即樂行敬者心曲即儀文也。
　　【科】今明諸經所敘威儀相狀中邊時俗各有異儀隨國行之以敬為本此乃初心非學不解故須委歷用曉未聞久行碩德固非所望。
　　方土異儀中初段文舉諸經義通大小中即五天邊收八表據下所示別指此方為邊此下示今文意推德云謙碩大也固實也。
　　【科】然中天虔敬震旦不同彼則拜少而遶多此則不遶而饒拜彼則肉袒露足而為恭此則巾屨備整而稱敬誠道俗之殊容乃方土之異等。
　　次科初二句總舉震旦梵語此曰神州戒本疏云崑崙東南方五千里號曰神州亦名赤縣彼下示不同之相屨履也誠下結顯不同一據道俗二約方土。
　　【科】且自統詳儀節事有機緣容預朝覲則三業殷勤時序忽切則四支削略斯竝行藏在要智出不思足使加敬盡衷彼我通意可也。
　　三中初四句教適時緩則殷勤急宜簡略斯下四句美其通變足下示意廣略雖殊心敬宜切衷即心也。
　　【科】故出曜經曰有信士威儀有出家威儀大道人威儀由是善行趣道之基故生善處以此文證明知歸信威儀入道之始不可隱略故敘以命之。
　　明道俗中初科初引經示相有三初即在家簡異外道故云信士次即沙彌簡異在俗故云出家三即比丘簡異沙彌故云大道人也各有法則故曰威儀善行是因善處是果近生人天遠通聖域以下示意不下生起後文命即教也引文用意以教人故。
　　【科】俗中周禮有九品之拜出自太祝之官斯非內教然禮貴從俗故也。
　　據位明初俗中初科周公所制故曰周禮太祝即掌祭之官此是外書故非內教然則禮貴從俗故先示之。
　　【科】一曰稽首拜謂臣拜君之拜也稽訓為稽(計奚反)即久稽留停頭至地少久也二曰頓首拜謂平敵者如諸候相拜也即以頭叩地虗搖而不至地也三曰空首拜此君答臣下之一拜即以頭至手所謂拜手者四曰振動拜謂敬重之戰慄動變之拜也五曰吉拜者謂拜而後稽顙謂齊衰不杖以下也言吉者此殷之凶拜也周以其與吉拜頓首相近故謂之吉拜即先作稽首拜後作稽顙顙是額也以額觸地無容儀也六曰凶拜者稽顙而後頓首拜謂三年服者拜也七曰奇拜者謂先屈一膝即今時所謂雅拜也一說奇拜但一拜以答臣下之拜也八曰褒拜者褒讀為報報拜者再拜是也又云褒拜今時持節之拜也即再拜於神與尸也九曰肅拜者但俯下手今時揖者是也亦指婦人拜。
　　示相中九品之相大師隨文約注竝自委釋故但隨難點示齊音咨衰音崔禮記云喪父斬衰喪母齊衰言不杖者語云執親之喪水漿不入其口者三日杖而後起(喪父竹杖喪母桐杖)今言不杖以下非父母之喪也吉凶二拜隨朝不同故特點示。
　　【科】又肅或至三也空首奇拜唯一餘則再拜之。
　　【科】上竝俗禮正文鄭康成依位釋之如此。
　　結指中鄭康成即鄭玄之字也。
　　【科】今據內教以禮敬為初大略為二即身心也。
　　次內教能敬約義示中初科初標顯宗本大下總示要門俗法脩身故名外典佛教治心故云內教。
　　【科】佛法以心為其本身為其末故須菩提靜觀室內如來歎為禮見法身華色初至寶階如來毀為拜於化佛故知靜處思微念念趣道觀形鑒貌新新在俗能所未免想見齊生我倒現前即為障道故佛約此而分身心敬也。
　　次科為三初二句總示故下次引事顯相又二初正引事出智論彼第十二云佛在三十三天夏安居受歲已還下閻浮提四部眾集人天相見龍天大眾眾會莊嚴先未曾有須菩提在石室中自思惟至佛所耶不至佛所耶今此大會雖復殊特勢不久停磨滅之法皆歸無常觀之悉知諸法空無有實作是觀時即得證道爾時眾人皆欲求先見佛禮敬供養有華色尼欲除女名之惡便化為轉輪聖王七寶千子眾人見之皆避座起去到寶階已還復本身最先禮佛佛言汝非先禮不如須菩提觀諸法空是為見佛法身得真供養非敬生身為供養也故下躡事褒貶初二句美其達理如空生石室觀法空故即見法身故言趣道次觀下六句貶其著事如華色寶階親承色相但見化身故云在俗能所未免心境別故想即是心見即是執依心起我由我生見見有顛倒故障聖道故下三結判。
　　【科】如能即色緣空觀境心造紛紛集起不無染淨知識妄念未可清澄想倒空時緣念斯絕今居凡地力極制御止得如斯念念自然漸能清淨常起兩觀不得單行謂知無境是漸向真謂知唯識是漸背俗如此策脩長時不已分分增明三祇方就前已明訖數數須知。
　　三中初二句總示觀門次紛下一十七句別明行相三如下六句結示初中雙遮二執不滯有空雙照二門圓觀真俗即是今家唯識玅觀也華尼以情想見謂佛為色執為外境不達法空故貪著俗諦空生以空智見謂佛為空但知無境未達唯識故滯於真諦今云即色緣空則外塵本無即是真觀觀境心造則實唯識有即是俗觀是則均空有於一諦融真化於一心方契大乘至極之理故大鈔云鈍見空時不分別色智知唯識不分別空是也次中初六句躡前正觀校量分齊又三初二句示識相如論所說集起名心即是八識由八識中集染淨種子起現行故故曰染淨紛紛次二句初觀解悟故但識妄歷行既淺故未可清澄猶屬下凡影像麤觀後二句觀深見理故想倒自空意言不生故緣念斯絕此屬上聖證真唯識今下五句且依凡位加功進脩常下六句重提圓觀以資凡行知無境者即色緣空故知唯識者觀境心造故境緣空故真理漸明故曰向真識相遣故煩惱漸淨故曰背俗。
　　【科】經中明敬有眾位之差故先目錄後依具解(謂初識敬事之儀然後依之而隨接)。
　　南無　稽首　敷坐具　脫革屣　褊袒　五輪著地　頭面禮足　右膝著地　胡跪　一心合掌　右繞　曲身膽仰。
　　顯相初經中初科諸經所顯儀相不同今總示之故言眾位。
　　【科】初言南無者經中云那謨婆南等傳梵訛僻正音槃淡唐言我禮也。
　　列釋中初示南無翻名易了。
　　【科】或云歸禮歸亦我之本情禮是敬之宗致也或云歸命者此義立代於南無也理事符同表情得盡。
　　會異中名雖不同心敬唯一故曰理同。
　　俗有重南無而輕敬禮者不委唐梵之交譯也況復加以和南諸佛迷生彌復大笑言和南者謂度我也今流溺生死河念依拯濟而得出也準此以言豈非和南先在尊師義通上聖念救拔也。
　　三中初斥迷名況下別示南無俗謂和南但可敬人故聞即大笑由不解名義也言下翻顯今下示意準下會釋尊師上聖人佛雖殊約敬盡情和南不別。
　　故經中來至佛所云南無無所著至真等正覺等是名口業稱讚如來德也且夫貴賤不同尊敬致異天竺設敬先以身禮後以頌歎如無量義經八萬菩薩來詣佛所頭面禮足遶百千帀散華燒香以衣寶瓔珞并鉢器百味充滿盈溢色香具足又設幢幡軒葢眾玅妓樂處處安置鼓作眾器而供養佛即前互跪合掌一心俱共同聲說頌讚曰大哉大悟大聖主無垢無染無所著天人象馬調御師道風德香熏一切如是等頌有三十餘章例諸大經竝有讚頌。
　　四中初科初文出阿含南無二字正標所出無所著者妄念空故言至真者證理盡故三世道齊故言等覺是下結歸即知南無屬口業也且下將引次文禮有前後故先敘之貴賤言通且約方土以分貴對五天彼稱中故賤對此土屬邊方故故上文云中天虔敬震旦不同此以拜讚前後故云致異如下次文引證前禮後讚其相可知如下結略例下指廣。
　　【科】如唐境俗中天子以下美敦盛德其流極廣或以聲歎或以文頌時俗敬尚其風彌遠。
　　次中上至天子下至庶民各陳偈讚歌詠佛德四海之內洋洋乎盈耳哉此葢大師生處昌時特彰盛事。
　　所以香口比丘報由歎佛正業所感為人所名。
　　三中事出智論阿輸伽王一日作八萬佛圖雖未見道於佛法中少有信樂日日請諸比丘入宮供養日日次第留法師說法有一三藏年少法師聰明端正次應說法在王邊坐口有異香王甚疑恠謂為不端欲以香氣熏王宮人語比丘言口中何等開口看之即為開口了無所有與水令漱香氣如故王問大德新有此香舊有之耶比丘答言如此久有非適今也又問有此久如比丘以偈答王迦葉佛時習此香法如此久久若常新出王言大德略說未解為我廣說答言王當一心善聽我說我昔於迦葉佛法中作說法比丘在大眾中歡喜演說迦葉世尊無量功德乃至從是已來常有玅香從口中出為人所名號香口也。
　　據其行事應在拜後因此稱揚遂及歎耳。
　　二明稽首者古文為[(〦/日)*(巢-果+(一/自))]今則為稽俗所常行不必從古白虎通云稽者至也首者頭也言下拜於前頭至地即說文云謂下首者為稽也三蒼云稽首頓首也謂以頭頓於地也。
　　釋稽首中初科白虎通書名也漢會羣儒於白虎殿通諸經義故以名焉說文乃字書也許慎所作三蒼亦古字書蒼頡一篇(七章李斯造)埤蒼三卷(張揖造)廣蒼三卷(樊恭造)彼明稽首與頓首不別。
　　【科】然今行事頓首為輕謂長立頓首於空也故晉時釋慧遠與俗士書但云頓首而不揖也謂非是曲身而但立也故長揖司空不必身曲。
　　次中初約時評量輕重故下引證晉朝慧遠法師與秦主并盧循書皆言頓首可驗是輕今時為重故僧與俗書不可一槩謂下出古頓首之相故下引事轉顯即後漢趙元叔漢陽人曾為窮鳥賦見司空袁逢但長揖而已。
　　【科】然頓首頓顙俗中恒度首頭之總名顙額之別目然古儀有稽首稽首頓顙頓顙上敬天子殷重之謂故重言之準此頓顙以額至地而拜也。
　　三中總會異名準義成重然稽首之禮道俗通有相亦無別今據內教故重出之如戒經序云稽首禮諸佛等。
　　【科】二明敷坐具四明脫革屣者中梵極敬合示三四初科中梵極敬者躡釋第四如上文云彼則肉袒露足而為恭。
　　【科】此土羣臣朝謁之儀皆在殿庭故履屣不脫有時上殿則劒履皆捨此古法也。
　　次科此方朝儀古今不定在殿不脫此約今制劒履俱捨此屬古法。
　　【科】天竺國中地多濕熱以革為屣制令服之如見上尊即令脫却自餘寒國隨有履之。
　　次中重顯天竺脫著所以初明須用由地濕故如下明須脫重尊長故自下明方土有無。
　　【科】行事之時既脫足已可踐土地應在坐具尋討經律無敷坐具之文但云脫屣禮足。
　　顯第三中初科初約事須敷尋下撿文無據。
　　【科】今據事用理須坐具故制坐具緣云為身為衣為僧臥具既為身衣明知前設。
　　次中義約制緣為身衣故準此禮拜理須敷展故云前設。
　　【科】又坐具之目本是坐時之具所以禮拜之中無文敷者故如來將坐如常自敷準此比丘自敷而坐不合餘人為敷。
　　三中引名從實即坐時之具由佛隨坐常自敷故準下伸誡。
　　【科】今見梵僧來至佛前禮者必先褰裙以膝拄地合掌長跪口讚於佛然後頂禮此乃遺風猶在可準用之無坐具明矣。
　　四中重引現量證前禮拜無具可明。
　　【科】比有行敬在佛僧前仍令侍者為敷坐具此乃行憍未是致敬又有要待設席方始禮者亦不可也如見尊長即須下拜安待覔席耶以事詳準隨時設禮不可待席有則從席無則從地可也如在清廟闕庭公衙之所何有設席以此準例則敬慢兩分。
　　五中初誡慢如下例顯先引尊長次引俗事清廟即宗廟闕庭即朝廷庭合作廷公衙即官府以下雙結。
　　【科】五明褊袒右肩或云褊露右肩或褊露一膊者所言袒者謂肉袒也示從依學有執作之務俗中短右袂便於事是也。
　　褊袒中初科初句標或下會釋異名所下示意俗下例顯事出論語。
　　【科】今諸沙門通著衫襦少袒三衣者遂割破襦子以為兩片號為襦袒此則名義俱失不可尋之故行事時但出一肩仍有衫襦非袒露法。
　　次料襦(人朱反短衣也)少袒三衣者袒字恐悞合作但字謂今時少有但三衣者既有衫襦肉猶不露遂即割破以表其儀比今襦衫當背割開雖分兩片肩還不出是狼得褊袒之名則名失也肉既不露又是義失故下顯正儀但字亦悞却宜作袒仍下重示非法。
　　【科】故大莊嚴論云沙門釋子者右肩黑是也外道通黑沙門露右故有不同律中但有三衣通肩被服如見長老乃褊袒之安以衣遮名為褊袒一何可歎也故知肉袒肩露乃是立敬之極也。
　　三科中初引論示有肩黑者由袒露故衝冐風日皮膚[參*皮]黑外道躶形故兩肩俱黑律下次引律明初正示安下反責準此衣襦俱袒方合正儀。
　　【科】六明五輪著地者亦云五體投地者地持亦云當五輪著地而作禮也阿含云二肘二膝并頂名為五輪輪為圓相五處皆圓今有梵僧禮拜者多褰衣露膝先下至地然後以肘按地兩掌承空示有接足之相。
　　五輪著地中初科或云五體等者會異名也文引阿含顯五輪義輪下覆釋今下引事顯相。
　　【科】今時行禮觀時進退若佛像尊師却坐垂足方可如上五輪接足如其加坐則隨時而已亦見有人聞有頂足之相遂致就坐拔他足出云我欲頂戴一何觸惱又是呈拙故知折旋俯仰意在設敬如是例知。
　　次中初教知時亦下正責故下顯正。
　　【科】七明頭面禮足者正是拜首之正儀也。
　　禮足中初科對前諸相此屬正儀故特標示。
　　【科】經律文中多云頭面禮足或云頂禮佛足者我所高者頂也彼所卑者足也以我所尊敬彼所卑者禮之極也。
　　釋中初科初引文我下示義智論問云何以頭面禮足答曰人身中第一貴者頭五情所著而最在上故第一賤者足不淨處最在下故以所貴禮所賤敬之極也。
　　【科】如俗中重尊友者不斥其名字相名為足下者義類同也又如天子太子有所稱謂不敢及形或稱乘轝車駕或云陛下殿下皆敬儀一也。
　　引俗事中斥猶指也言不敢正指其名故但言足下等又下類上可知。
　　【科】然中邊行敬其家不同此土設敬遠拜為重天竺設敬近形接足拜乃為至極。
　　【科】故經中陳如久不見佛來禮佛已以面掩佛足上斯則頭面禮足之相具也。
　　雜示中次科經即阿含取證中天以近為敬。
　　【科】善見云辭佛法遶佛三帀已四方作禮而去合十指爪掌叉手頂上却行絕不見佛更作禮迴前而去。
　　辭退法中四方作禮敬之切也合十指掌表攝心也却行更禮慕戀之極不能已矣。
　　【科】智度論其禮有三初謂口禮二屈膝頭不至地三頭至地是而上禮。
　　智論中初科三禮不出身口後禮最重故稱為上。
　　【科】若聞諸佛功德心敬尊重恭敬讚歎知一切眾生中德無過上故言尊也敬畏之心過於父母師長君主利益重故故云重也謙遜畏難故云恭也推其至德故云敬也美其功德為讚讚之不足又稱揚之為歎隨以一事至佛其功不可盡也。
　　次中六名亦出智論初三句總舉知下隨明即文為六竝以也字分之初以德高二以恩重餘四可知隨以一事者六中之一也至佛不盡者謂以一敬直至成佛論其功德不可盡也。
　　【科】八明右膝著地者經中多明胡跪互跪長跪斯竝天竺敬儀屈膝拄地之相也如經中明俗多左道所行皆左故佛右手按地以降天魔令諸弟子右膝著地。
　　右膝著地初科中言互跪者天竺敬相也如下引經分示左右以邊夷時俗多尚左道此方儒典亦且惡之故禮記執左道以亂政等道既反俗故特異之右手案地者如無垢菩薩禮佛經云世尊坐金剛座右手指地震動現瑞證大菩提。
　　【科】言互跪者左右兩膝交互跪地此謂有所啟請悔過授受之儀也佛法順右即以右膝拄地右[骨*委](退罪反)在空右指拄地又左膝上戴左指拄地使三處翹翹曲身前就故得心有專志請悔方極此謂心隨其身行慢失矣。
　　別顯明互跪中初科初示相可知此下以相顯心慢則易失故曰行慢失矣。
　　【科】今行事者都無思審徑至佛前加趺坐地者右[骨*委]著地者兩膝竝坐者經中名為駱駞坐也此竝身既慢惰心亦從之來欲請福反收慢罪既乖禮意又增慢習一成苦業獸中報受可不思哉。
　　次中初示非相加趺即是大坐腿著地者謂以兩足交踏而跪坐也兩膝竝坐者謂豎兩膝以尻蹲坐經中斥為駱駞坐也此下責慢情來下示業報。
　　【科】故律中請悔或蹲或跪文自解云跪者謂尻(苦高反)不至地斯量也。
　　三科中引律重示正相此出聖言故云正量。
　　【科】僧是丈夫剛幹事立故制互跪尼是女弱翹苦易勞故令長跪兩膝據地兩脛翹空兩足指指地挺身而立者是也。
　　四科初三句制僧互跪剛幹事立者志力勇銳故尼下開尼長跪以報弱故。
　　【科】經中以行事經久苦弊集身左右兩膝交互而跪經中比丘亦有兩膝至地白佛者。
　　五中初示開意本唯一足蹺跪表勤勞苦既生故開互跪經下示不同據理無開必有事緣義須通用。
　　【科】言胡跪者胡人敬相此方所無存其本緣故云胡也或作胡跽者撿諸字書跽即天竺國屈膝之相也俗禮云授立不[起-巳+(危-(夗-夕)+巳)][起-巳+(危-(夗-夕)+巳)]謂屈膝俗所諱之凡有所授膝須起立。
　　明胡跪中胡者大師云雜戎之地也跪相出於彼國此方既無不可示相且依本緣名胡跪也問禮本中天胡非梵國今明跪相安用胡言或下解字跽(勤几反)授立不[起-巳+(危-(夗-夕)+巳)](渠委反)文出曲禮彼注云恐煩尊長俛仰受之俗所諱者由是受刑之狀故。
　　【科】九明一心合掌律文或合十指爪掌供養釋師子者或云叉手白佛者皆謂隨前緣而行事也莫不斂束其心不令馳散然心使難防故制掌合而心一也。
　　一心合掌初顯相中其相易了莫不以手束心使心不散也。
　　【科】今行事者掌合不得以事校量心堅硬而散亂也將欲反源更始須加功用當開指而合掌脩善行不得合指而開掌從惡習也。
　　斥時中以掌校心掌開心散將下顯正不下誡非。
　　【科】又兩足據地多乖儀節敬俗不立況行道乎亦須準前十倍努力當斂指而開跟如敬俗流不得斂跟而開指作八字立令無識者笑也。
　　示立法中初示非法兩脚據地者八字開足作奔騰之勢既非法軌故曰乖儀敬俗不立立猶成也亦下明正行斂指開跟表心一故如下舉例敬俗不立其相由此令無字寫倒或可除去無字。
　　【科】斯言苦楚斯事現行萬失不覺不狂濫也有心行者既覩斯文撫臆論心一何縱誕固當如上準酌漸漸依行心性調柔方可論道道在清通無繫無我如何存著反立慢根用此日生深非生寄門門指掌庶或可觀。
　　三中初立理斯言苦楚謂文旨殷勤斯事現行謂禮節常用行之非法故有失心不緣事故不覺如斯行事豈非狂濫於誠誡耶也宜作耶有下正勸初勸以教照心與教違故多縱誕固下勸以事調道下勸以理遣初正明文同三篇彼云義無壅結此曰無繫無我語異意同莫非遣著如下反責存著立慢誠乖於道用此以為日生之計辜負己靈虗生何托門下示重沓之意。
　　【科】十明右繞恭敬者經律之中制令右遶故左行繞塔為神所訶左遶麥[卄/積]為俗所責其徒眾矣且述知之。
　　右遶恭敬中初科言右遶者由敬佛在左肩欲卑己而尊像故故人惑左右習俗穿分故大師於壇經惑通傳等文委明左右今此更明庶懲迷謬初句標名經下顯相言經律者示所出也制右遶者出佛意也故下引事伸誡左行遶塔事見本律眾學篇左遶麥[卄/積]如雜寶藏經第六卷摩訶羅事如常所引。
　　【科】今行事者順於天時面西而北轉右肩袒侍而為敬也。
　　分左右中初科初句舉人即大師之世常途所行執左為右者次四句出所執順天時者年有四序二十四氣皆天之時候如春時屬木起於東方則正月建寅夏時屬火歷於南方則四月建巳秋金次西則七月建申冬水歸北則十月建亥此約時節運造順天之道皆是左行古人順此以為右轉故自南向西從西向北順於四時東南西北而回轉也有將此科為正義者執舊迷而自惑也。
　　【科】比見有僧非於此法便面東而北轉為右繞也。
　　次科所顯正與壇經傳鈔等處儀法大同有將此科反為謬執却引壇經東回左遶之文證成自義殊不知左遶之說葢順當時惑者所稱即是說左為右又是天常故言左遶若合人常順今正義本名右遶也豈不見真懿律師答大師云此不敢恠吾見大德恭禪師若行道時竝東回北轉此為右遶以此驗知大師以東回左遶而告意真懿以東回右遶而順答何固執而不悟乎初二句斥非言有僧者托前人以彰自意也非此法者破昔迷也下二句顯正便東回者立正儀也為右遶者結名從實使無濫也。
　　【科】天竺梵僧填聚京邑經行旋繞目閱其蹤竝從西迴而名右轉以順天道如日月焉。
　　三科中欲彰西竺亦同此方雷同取惑故引異儀以絕後議天竺即五印度真聖所都故名為梵皇唐御曆盛昌佛化故西天三藏輻輳神京故云填聚京邑從西回者自南向西而回北也言天道者即是天時同前明也如日月者日月有二若約纏度西出東沒本是右行(今人反為左也)若從風轉人間所見東出西沒即是左行(今人反為右也)今言如日月者且約風轉從西沒者廣如感通傳天人答大師中說問梵僧行相天竺正儀既竝西回可為現量苟斥為非則失於宗奉或以西回還同東轉則文義交差取捨兩端請垂一決問天時天道天輪天常同異如何後賢更須詳辯。
　　【科】然撿經中帀數無定或云一帀三帀七帀百帀千帀無數帀者斯何故耶皆謂隨務緩急致有不同。
　　匝數中初科初準經示數斯下徵釋竝由隨事緩急故致少多不同。
　　【科】莫不身曲掌合徘徊瞻仰不能已已周旋敬重申己信重之心也故內外清信來至佛前禮而後遶遶已復禮加敬重沓無得恒準總而言之以敬為本。
　　推本中初科初正推以事顯心心為敬本貴在精誠不貴多也故下引事總下結示。
　　【科】故語曰禮與其奢也寧儉故知禮與其敬寧重重則隨心顯晦萬途其致一矣故孔門贊素王曰仰之彌高鑽之彌堅瞻之在前忽焉在後是也。
　　次中語即論語初句舉彼正文禮謂儀節意存乎敬行之過儀名之為奢失其本意則奢而非禮行之簡略名之為儉得其本意則儉而為敬君子務本故奢不如儉奢侈也儉簡也故下約義切比俗雖推敬義在節身道則推心意存通理故云禮與其敬也寧重重則隨心貴通理也如須菩提靜室觀空為佛所贊豈以身敬而為禮耶顯晦萬途此言身敬如上奢儉故曰萬途其致一者謂通理也如下正觀注云萬行雖殊據理為一故下引證即顏淵讚孔子之詞初句讚其德重次句推其行堅三四二句尊其道大道無形狀不可言傳故曰忽焉等淵孔上賢言幾於理故引為證大哉吾道直指心源豈以忽焉能詮至理素王即孔子也言其有王者之德而無王者之位故以名之。
　　【科】已前約相且列十條餘有曲身低頭注目瞻仰隨心機用何可備之然一以貫之多陷前列。
　　結束中初總餘下指略然下約義收束。
　　【科】至於律制頗亦殊倫故下座之禮先備五法一褊袒二脫屣三禮足四互跪五合掌也上座於下座前悔則有四法除其禮足是知餘四通於尊卑禮足一法不行下位此謂懺罪故立四儀自餘常時四法都削(下座互跪亦據請悔之儀常途脩承理不行也)。
　　次律明中初二句總示故下引明初明下禮上法其相有五次示上敬下法其相唯四此下評量。
　　【科】上總明禮相策撿心行文事備矣方便成矣禮儀既具引至像前身不妄起起必加敬目不妄視視必瞻顏口不妄語語必歎德如前所顯甚易可知若至臨陣多負重責故論云佛世尊前無異言也可不思哉可不思哉。
　　起行中初科上列十條竝有法則披文撿行意在正脩故初四句結方便也儀軌既具事合遵行故次禮下顯正脩也正脩從相三業須陳敬本在心具兼身口故身不下顯敬相也三業翹敬功用必成脫墜慢情終歸妄業故若至下伸誡責也責妄之意簡在聖心故引論文證無謬也。
　　【科】今此之目目彼初心素未經懷無由鏡曉勿怪覼縷事義須之諺云教兒嬰孩教婦初來言雖淺俗其喻深遠故阿難白首而迦葉呼為少年非謂歲積而為老也以不善教誨而非老也理固隱審觀行如何。
　　次中因前諸相恐謂繁多故先釋疑令知本意諺云者出顏氏家訓第三篇阿難事出四分律彼云阿難白首迦葉號為年少訶云汝眾欲失汝年少都不善閉諸根貪不知足等非下示律意理下結告勸行意謂附文顯理固以審詳觀其所行未知何若觀字平呼行字去呼又可理唯智解隱密難知但觀事行方知何若。
　　【科】然三寶為敬謁之尊是以明其相狀。
　　所敬境中初科上明十條即能敬之儀軌此明三寶乃所敬之勝緣故次列之彰其勝德初總示可了。
　　【科】古德遺告云行者云何至心歸命常住法身所謂如來成就十力四無所畏五眼六通十八不共法大慈大悲三念處等一切種智無上調御功德智慧微玅清淨廣大如法界究竟如虗空安慰世間普覆一切無障無礙無所分別不可以智知不可以識識而能示現三十二相八十種好常舉右手安接眾生放大光明除無明暗百福莊嚴萬德圓滿雨甘露雨轉正法輪濟益眾生出生死海是故號佛眾聖中尊無上法王我今歸命。
　　別顯三相中初科初示所出古德未詳何人此指下文所列之相是彼古德所作也行下正明初二句能敬身心奉上故云歸命即南無也次常下明所敬又三初示理體常住法身如前已示如來即十號之一如來名義諸教不同今準賢首藏師約圓教釋本覺故如始覺故來本始不二故曰如來言十力者一知是處非處謂總知一切諸法因緣果報則降伏無因惡因知人可度不可度二知過現未等三種業報知所度有障無障三知諸禪解脫三昧垢淨及知依此所得諸果四知信等五根上中下五知種種欲樂令捨不淨增淨六知一三五乘貪瞋癡等種種性欲知即時異時誰可度不可度七至處道力八宿命力九天眼力十漏盡力此十通名力者能摧怨敵故不可屈伏故四無畏者一智無畏二漏盡無畏三說障道無畏四說盡苦道無畏言無畏者由障盡德圓如己所證為大眾說無所畏故五眼者謂肉眼天眼慧眼法眼佛眼佛總具之故云五眼菩薩已降次第減之六通者一天眼二天耳三他心四宿命五如意六漏盡總言通者瓔珞經云神名天心通名慧性天然之慧徹照無礙故名神通十八不共法者一二三身口意無失四無畏想五無不定心六無不知已捨七欲八精進九念十慧十一解脫十二解脫知見上六皆云無減十三四五一切身語意業隨智慧行十六七八以智慧知過未現在通達無礙此十八法二乘無分故言不共大慈者即無緣慈能與樂故大悲者即同體大悲能拔苦故三念處等者一不一心聽法不以為憂二一心聽不以為喜三常行捨心(不見可度)一切種智即後得智能覺他故無上調御十號之二世出世間無過上故故名無上適機施化故名調御萬行所成曰功德能照惑障曰智慧等覺未窮曰微玅清淨廣大如法界者依正一如稱體周遍故究竟如虗空者無邊無相常不動故安慰等者正是眾生所依處故無明垢盡故云無障玅智圓明故云無礙得一切智故無分別如此玅理三乘淺智尚不可知何容識識而下二明化相從真起用故云示現三十二相八十種好委如別文名相易曉避繁不錄餘文可了我下三示正禮。
　　次又歸命十二部經上中下善義味清淨自然具足開現梵行最上第一度於彼岸甚深實相平等大慧自性清淨心行處滅言語道斷而此正法境界無礙為眾生說不違實義由是無上出世良藥破滅眾生無始煩惱故我今日至心頂禮。
　　次法寶中初句能敬十下所敬又四初二句能詮教十二部經者謂契經重頌授記諷誦無問自說因緣譬喻本事本生方廣論議未曾有也上中下善即大小乘度緣諦也義下次明所詮之理義味屬理本來無染故云清淨自然具足開現梵行者一切功德由性本具一切淨業從此開發故超出諸數無可對待故曰最上第一依此法故能越苦海故度彼岸甚深實相性之體也平等大慧智之用也性本天真故曰自性清淨心滅言斷不可思議也而下三明稱理而說初二句結前正理為下正示所說即音聲所宣名句文等不違實義者真俗二門不相違故能滅惑病喻之如藥故下四示正禮。
　　次又歸命三乘淨僧所行三慧是菩薩道披弘誓鎧策精進馬執忍辱弓放智慧箭殺煩惱賊直心深心決定正趣無上第一平等正道不離念佛念法念僧受行諸佛一切言教常以六度度諸眾生常以四攝攝諸含識為尊為導為依為救定置眾生佛菩提道是故號僧明善友常以方便利益世間是良福田真供養者故我頂禮清淨僧海。
　　三僧寶中初句能敬三下示所禮初句標名三乘僧者總大小故所下示體又四初明所證功德即是理體言三慧者謂聞思脩若對三乘各有觀慧然求總相不出此三三乘雖殊終歸佛道故云是菩薩道法華經云汝等所行是菩薩道是也披下二明所行正行初即自利四弘誓願堅密如鎧精進不息喻之策馬忍辱無諍柔順如弓智慧明利破惑如箭離邪曲故曰直心求大法故曰深心決定正趣等者發心畢竟求無上道故不離三寶念依止故受行言教弘正法故常下三明度脫眾生即利他行言六度者即施戒忍進禪慧能越苦海故名為度布施愛語利行同事故名四攝德行重故為人之尊利用博故為人之導是下四結名示禮。
　　【科】今所撰集為始行人若不標顯起心無寄若語令念佛則落漠煩拏故曲示相起心標意如此專注永絕遲疑心性醒悟作業清白不爾順舊癡鈍無明雖加箴艾病深不覺。
　　約行挍量中初科初示文意既被初心故須委曲恐疑繁廣又重言之心神無托故云落漠手足忙亂故曰煩拏故下顯委示之益不下明不遵之過癡鈍無明即結使煩惱。
　　【科】有人聞余此告掉笑輕之余云不要必捉探收束聞名即禮作意策御方可及耳現見俗人禮佛拜拜不虧道人在道趂拜希有其人聞此猶故不信及禮五十三佛情露慢散都不聞之事竟乃悟方始慚恥余又告曰止得自叩努力裁割酷當奈何當復奈何如怪此言對陣方委。
　　次科初二句出謗詞掉即振動跳躍之狀謂見此文掉躍而輕笑也余下遮約不字上聲句絕要下勸以法自量則謹身節意方及此誨現下舉事挍量道不及俗五十三佛如藥王藥上經中明之余下再伸勉勵割猶斷也酷猶甚也勉勵之極故重言之。
　　【科】勒那三藏見此下凡悲心內充為出七種禮法文極周委鈔略出之。
　　引古禮中初科準華嚴篡靈記云三藏本是天竺人也既至此土華音又通講華嚴經道俗雲集(云云)準知三藏弘於華嚴見此下示述禮之意由人分勤墯故禮有慢恭七禮之興良由於此今所引示意用不殊然後之四禮皆是理觀行相幽奧交雜難分今詳三藏既宗華嚴則知觀法符彼經旨故圭峰禪師圓覺疏鈔相承傳用今家雖引鈔略不全若但用今宗釋彼觀相則深淺不分若唯據彼宗通於教理則圓別非會今先以大師所本隋朝道整禪師凡聖六種行法總配七禮義束為三初一凡罪行二三凡福行後四聖道行中是大菩薩佛果證行若準覺鈔第四正屬始教空宗似通小菩薩行以觀中深了唯心小菩薩唯知境空未及此行學者以意詳之但觀相唯準大乘不明小乘行爾次準圭峰禪師圓覺疏鈔以三觀五教配明後四仍用彼文交參釋之彼云第四空觀禮真諦佛入法之性無能所相故正屬始教空宗中禮第五假觀禮俗諦佛從體起用故屬終教中從體起用禮第六中觀禮第一義諦佛不計色空直見本覺真性故屬終教中顯實宗禮第七三觀一心禮三諦一境佛不取真弃假泯絕無寄故即頓教禮也問若用今宗唯識對三觀四禮同異如何答若據勒那宗於華嚴圭峰依宗準用大師為分勤惰故因引之況禮分四門唯識一觀約宗對教理實不同若約性宗圓脩唯識對三觀四禮其理頗同故事鈔云諸法外塵本無等名通達真即是空觀又云實唯有識等名通達俗即是假觀又云此理深玅即是中觀又下文云觀察自心非空非有止觀雙遊真俗竝運等即是三諦一境三觀一心以此推之唯識真觀即是一心三觀用此配禮四義無別但四禮隨相別觀唯識圓融一觀攝別歸總不出唯識玅觀也。
　　【科】初名我慢禮者。
　　初禮中標言我慢禮者我故尊己慢故陵他約相似恭故名禮也。
　　【科】謂依次位心無恭敬高尊自德無師仰意恥世下問諮受無所心無法據如碓上下一形所作無境住心輕生薄道徒勞無益外覩似禮內增慢惑猶如木人情不殷重手不至地五輪不具。
　　釋中依次位者身隨集也無恭敬者心輕[仁-二+易]也高下四句我慢心也行實鄙俚無德可稱自伐其能人不推伏故曰高尊自德由自德故無師仰意由慢他故諮受無所心無法據者愚暗自封故如碓上下者作業無記故不貴人報故曰輕生不重法儀故云薄道外下示禮相內下明我慢猶下示慢相。
　　【科】此是慢業名我慢禮。
　　三結中正同上篇因福起罪三毒所收故云慢業。
　　【科】二唱和禮者。
　　唱和禮中初科唱即舉唱和即相隨圓覺鈔云高聲喧雜詞句混亂也起伏相順故名為禮。
　　【科】雖非慢高心無淨想粗正威儀身心虔敬起伏相順。
　　釋中初句簡前法心下示今禮。
　　【科】片有相扶其福薄少非真供養。
　　結中片猶分也扶即助也或可作符合也心不淨故福薄是世報故非真若依覺鈔此屬罪分今據身心虔敬福分所收。
　　【科】三身心恭敬禮者。
　　三禮中標云身心恭敬禮者圓覺疏云敬從心起運於身口五輪著地鈔釋云情發於中而形於言讚詠之不足故懇到而禮拜之也。
　　【科】聞唱佛名便念佛身如在目前相好具足莊嚴晃曜心相成就實對三身申手摩頂除我罪業是以形心恭敬無有異念供養恭敬情無猒足。
　　次釋中初示行相念即是心心念雖專欲見未見但存假想故云如在語云祭神如神在護法篇云舉目摧撼如在不疑是也心下四句明感通心即是念相即佛身念心既至佛隨心現前但假想今方實見故云心想成就異前如在故云實對三身等此謂因緣契會感應道交故覩勝相梵網經云佛來摩頂見華見光便得滅罪等問有相可見即是化佛何言三身者答一佛三身莫生別見然是取相未入無生故非理觀爾(古云非外事理不分)是以下四句明發敬所以因感前相彌加精篤故情無猒。
　　【科】是名境界禮佛心眼現前專注無昧此人導利人天為上為最功德雖大未是智心後多退沒。
　　三結中初三句結觀智異後理觀此有勝相故云境界心存目見故云心眼現前等(古云入佛境界恐濫後禮)此下結功益未通正理報但人天由心純一福中為勝故稱上最既非理智但事業收故多退沒據此可同凡福行也準覺鈔中此上三禮則通人天二乘菩薩散心脩也。
　　【科】四發智清淨解達佛境界禮佛者。
　　第四禮標中前之六字屬能觀佛境界是所觀禮佛二字能所合示智發于心心本無念念靜則智明故云發智清淨智淨如鏡佛身影現由智解了心境寂然故云解達佛境界也能觀智清淨故所觀境清淨智境俱淨則能所兩亡泯相絕心深入法性若準覺疏名無相禮深入法性離能所相故引彼照此清淨即無相也無相即所顯理也此理即佛境界也故智論釋般若云清淨即空義也言禮者翹勤三業具足五輪接足投誠盡於敬奉也問觀名無相深入法性今釋禮義仍約事者答顯事理故若但從理釋失於事義則入道者迷於因果故覺鈔釋云自此已下皆述身口恭敬禮時作此觀智非謂身口都不禮敬但將無相等以當禮佛善須思之準此下三皆同此釋。
　　【科】行者慧心明利深知法界本無有礙由我無始順於凡俗非有有想非礙礙想今達自心虗通無礙。
　　釋中初科初句示智智是心用故曰慧心如理通達故云明利深下明解達佛境為三初二句正明深知即解達也言法界者有體有用本字正詮心性即法界之體法界差別即心性之用若就事分相則六凡四聖各有依正以智達理則本無差別故云無礙即此法界無礙之理是佛境界由下次示昔迷從真起妄故曰順凡法性本空今作有想法界無礙今作礙想今下三明今悟既達自心則了法界無差別相反前妄有故曰虗通反前情礙故曰無礙虗通無礙即清淨相也。
　　【科】故行禮佛隨心現量禮於一佛即一切佛一切佛即一佛以佛法身通同無礙故禮一佛徧通一切。
　　次科佛寶體遍中初二句總明約事明禮則心境能所以智顯理則佛即自心故曰隨心現量量即心相謂佛菩薩等各有名義自性差別皆是自心相分之識故攝論云名義互為客菩薩應尋思於二亦當推唯量及唯假等問若云佛隨心現與後起用何別答心體是同智用有異以智冥理則心淨境空以智起用則熾然緣起冥理則正屬今禮能所兩亡起用則次禮所收真俗雙運禮下正示初示玅境以下反釋法身既同故一多無礙據此所明則禮法身理體真佛同前覺鈔真諦佛也。
　　【科】如是種種香華供養例同於此。
　　次科所敬之佛隨心既遍所奉之供隨佛亦遍古德香華偈云願此香華雲遍滿十方界等。
　　【科】法僧加敬義亦同之以三寶同性理無異故三乘名異解脫牀同故知一禮則一切禮一切禮則一禮。
　　顯法僧中初二句例顯以下示意又三初示三寶性同住法圖讚云何謂為佛自覺覺彼無師大智五分法身也何謂為法能軌能正滅諦涅槃清淨無相也何謂為僧能和合眾無學功德自他滅處也此則三寶區別之門(古人以此為同性者非)若論極教理唯一統照無不周照周等覺謂之佛寶體無非法謂之法寶至德常和謂之僧寶此乃體一義三同體三寶(已上正文)三下次示三乘理同智度論云三乘同坐一解脫床涅槃經云一切三乘同一佛性所以者何同盡漏故故下三顯能敬禮同上云禮一佛即一切佛則局就佛明今云一禮則一切禮則總該三寶三乘同一禮敬。
　　【科】如是三寶既能通達一切三界六道四生同作佛想。
　　三中初二句結上觀智以四聖為境一下四句以六凡為境以凡望聖約位實殊以智達理性本不二故以六凡同作佛想。
　　【科】供養禮拜自淨身心蕩蕩無障念佛境界心相轉明一拜一起為尊為勝。
　　結中初科初三句結智清淨次四句結佛境界由智淨故身心清淨身心淨故佛境清淨俱清淨故蕩蕩無障故覺鈔云蕩蕩無障是離能所合法性之相也。
　　【科】是名真實果報殊大由心無限故使淨業無窮。
　　次科由心清淨理非虗偽故得真實果報殊大由下反釋。
　　【科】五明徧入法界禮敬供養者。
　　第五標云徧入法界禮者一心真性乃法界之體體本圓滿名之為遍十法差別是法界之用彼此交徹猶如鏡像名之為入即同覺鈔起用禮也。
　　【科】行者想觀自己身心法從本已來不在法界佛法身外亦知諸佛身心法不在我身外發解冠達自身一切身徧滿法界是名法界不增不減清淨法門。
　　釋中初科為三初六句示觀法發下三句顯智用是下二句結顯初中初立理即遍入之義上四句明我身心入佛法界自己身心屬能入法界法身屬所入謂我身心從無始來本性平等則與法界諸佛法身分毫無差今雖在凡亦與法界諸佛法身重重交徹故云不在外也下二句示佛法界入我身心反前可了諸佛字下合有法界二字次中由心解教發於明智故云發解智光內照圓悟無方故云冠達初了自身遍入法界次一切身亦遍法界則知十界交羅互入猶如帝網三中我身入法界而法界不增法界入我身而法界不減皆由法界性平等故常不動故隨緣起用無障礙故故名不增不減清淨法門。
　　【科】如是解了故知我今禮於一佛一佛之身徧於法界法界之中所有三界位地無漏法身皆有佛身佛身既徧一切我身隨佛亦徧一切所以禮敬供養一切身中具足莊嚴。
　　次科中初二句躡前觀智印可正脩禮下正示有四初明禮一佛身圓遍法界次法下一一法界皆有佛身言三界者舉依報以攝六凡地位者舉行位以收三乘無漏法身別示佛界三佛下示所禮佛身既遍法界能禮身心隨佛亦遍四所下明所設供具隨我亦遍如是則禮供一佛一佛身內具足一一佛身一一法界我身供具乃至一一法界一一佛身彼彼互融重重交入我身供具理亦如之同時交參遍入無礙故云一切身中具足莊嚴。
　　【科】然此法界性常寂然隨緣徧滿乃至行住坐臥因緣果報不離法界身隨於心故解無礙法界緣起一切事成。
　　體用中初科初三句正示從體起用之相則與覺鈔允符玄旨問第四禮中亦云法界與此何別答體同用別如前已明前但冥理故云無礙此明起用故曰隨緣性字屬法界之體此體不變名之曰常其性不生名之曰寂不生不變故曰然也言隨緣者法界之用也由法界真理不守自性隨染淨緣起於凡聖染淨之果從染說者無明為緣起於三細三界六道從此而生從淨說者師教為緣起於三學三乘十聖因茲而立聖凡雖異事理本同故於一身圓收百界故云隨緣遍滿乃下三句攝用歸體真如法界因也無明師教緣也六凡四聖果也所感苦樂報也然則隨緣之用皆從體起攝用歸體故曰不離法界今約禮敬而論緣起者準圓覺疏觀身與佛皆從緣起如佛以大悲大願為因眾生善根為緣起應化身遍滿法界我身以淨信為因諸佛勝相為緣起脩敬心運心普遍諸佛法界也身下二句潛通伏難謂心理冥通可云無礙身是色法何得融通將文答之則知事隨理遍依正互融圓覺經云覺性遍滿清淨不動圓無際故當知六根遍滿法界又覺疏序云心通法遍是也法下二句雙結法界是體緣起是用體用無礙故曰一切事成。
　　【科】如一室中懸百千鏡有人獨見鏡鏡之中皆有像現佛身清淨明逾彼鏡一切法界悉現身中故我供養一切凡聖凡聖之身皆同供養有目者見盲者不覩。
　　喻顯中初五句舉喻佛下合法喻有二相一鏡二人法有三相一佛身二法界三我身佛合鏡喻我合有人界喻不顯又我供中初謂我供於彼凡下彼我互供有下簡示迷悟。
　　【科】如此行學法界法門大有利益終至此解不學不知是故行人常須緣觀所得功德不可校量。
　　結益中初科初三句正結行謂修持學即解理解行雙顯故云行學終下勸脩終至此解聖所證故不學不知凡須學故是下正勸所下示益。
　　【科】既知我身在佛身內如何顛倒妄造業耶。
　　【科】六明正觀禮自身佛不外緣境他佛他身。
　　第六禮中初科初二句標示名義不下遮簡初中自身佛者謂自己色身之中有本覺之心名為佛性性具神解故名為覺即性之解寂而能照解從性起還照於性遮無外境故名正觀禮自身佛即覺疏云第一義諦佛也次中不緣外境正簡前禮由前起用自他俱成今但照心故不緣外境圓覺疏云不計色空直見本覺真性故。
　　【科】何以故一切眾生自有佛性平等滿足隨順法界緣起熾然但為迷解有外可觀所以妄倒常淪生死若能返照解脫有期若向他境謂有可觀邪人邪行經教不許。
　　徵顯中初科初句徵起一下釋顯為二初五句明性具一切眾生即十界凡聖於自分中具有本覺寂知之心故云自有佛性然此佛性即是中道第一義諦無上涅槃故涅槃經云佛性即第一義空第一義空名為中道中道者即名為佛佛者名為涅槃是也常此佛性在自分時一時圓遍一切分中彼我具足未嘗增減故云平等滿足隨順緣起義同前示但前體用兩成心境交入今直明自性隨順緣起所起之用全是自心故緣境時即緣自心不作境解故有異也若爾復與第四何殊答第四俱泯今此存心舉要言之第四自他俱空第五自他俱有第六存自簡他故有異也但下示本迷由如來藏心不守自性舉體隨緣成諸染法眾生不了報為外境造業受報故有彼此生死輪回若下顯今悟初二句示正觀言返照者照即是覺覺有二義性本寂知即本覺義解心初發即始覺義性是心體覺即心用用從性起還照自性故云返照即此兩字是正觀之玅旨也如是通達則解脫可期若下遮謬解境實心有妄從外求中道既乖故名邪行故般若有色見聲求之責涅槃彰不觀佛法之徵故云經教不許。
　　【科】故云不觀佛不觀法不觀僧以見自己正法性故又云色聲見我名行邪道。
　　次科初即涅槃彼云不觀佛法僧者以不取相能見真實性故遮無外境故曰不觀顯有自心故云見性次文即金剛般若如常所解。
　　【科】是故行人常行禮拜但見身心有禮有敬未能通解常猒常行後一通達知心無外方識自心清淨本性此即自性住佛性也隨力脩明引出佛性也三祇果圓十地位極至得果佛性也。
　　起正行中為三初五句示凡行但見身心雖知無外有禮有敬猶屬事脩既於正理未有所悟故曰未能通解常下次五句示聖解初句明正脩道觀雖行須防取著故須常厭不取是理須防癈事故須常行後下四句顯悟準攝論中如理通達即是見道論云菩薩如此得入初地已得見道得通達入唯識等準此已前屬尋思觀今得通達實知無外即如實觀清淨本性即真實性準此見道已去入脩道位見真實性故云方識自心清淨本性故論云若至登地故似唯識意言分別亦不得立又云菩薩得無分別智得證真如法界乃至得入真實性等此下後七句躡前觀智以示差別文出攝論彼云信實有者謂實有自性住佛性也信可得者謂引出佛性也信有無窮功德者至得果佛性也佛性論等文同廣引文中三性竝以也字分之初是見道名自性住次即脩道故云引出後屬無學故云得果覺疏內觀即指自性。
　　【科】此解微玅唯聖達之位在下凡不宜不解不脩習也。
　　結判行位中初明聖位方通如上所明見道已去皆是聖人同見性故位下明下凡須學如前文云在凡不學焉有克聖之期。
　　【科】七明實相三寶自他平等禮者。
　　第七禮標中言實相者即是自心真實之相也與夫法性法界佛性法身本無差別然既隨教所說名字不同隨名定行不妨觀相亦有深淺如第四禮深入法性則窮事見理第五遍入法界則心境雙存第六禮自己佛則遮無外境莫不性起有相則相俗性真會俗歸真則相空性顯今言實相則性相不分真俗一體即前所明法界三寶自他凡聖能所之相當相寂然不假會境歸心亦非取真弃假事事無礙法法皆如故即諸法以明實相非泯相而見性也自他平等非會境以歸心也涅槃經云無相之相名為實相一切法無自相他相及自他相乃至廣說一切諸法皆是處假隨其滅處是名為實是名實相是名法界名畢竟智名第一義諦名第一義空等法華經云諸法從本來常自寂滅相肇法師云實相本無等。
　　【科】大意同前前猶有禮有觀自他兩異今此無自無他佛凡一如古今無別見佛可禮大邪見人。
　　釋中初科初句示同前正觀禮所顯中道即是實相故曰意同又可前之三禮約相雖異莫不皆顯法界法性故曰意同前下顯異初示前禮或從理起事或攝事歸理故有禮觀或起用則自他宛然正觀則簡他存自故有自他兩異今下示今觀初三句明正義以實相平等故無自他佛凡古今之相見下遮謬解圓覺鈔云見佛可禮者雙遮外境及自身內佛也若爾此禮以何為行相耶答無別行相全用前三以成今觀初入法性以空諦為境次明起用以俗諦為境三顯自心以第一義諦為境今此竝觀三諦唯一實相真俗俱遣境智一如是今行相問前云無相亦泯自他若為取別答約覺鈔意無相之言通此四門不妨隨門權實自異第四無相正屬空宗以無相為所顯之理不得無所觀故今云無相即是實相實相本無無所觀故問四云深入法性即是顯性何得言空答教宗有異不可混然彼談法性亦皆空故如般若中一切智智皆清淨故又以無性為真如故若爾實相本無亦皆空義何得有異答前了諸法泯相見性故名為空今明諸法之相全是自心實相實相平等離言說相離心緣相離名字相畢竟平等故曰本無非作故元本性無故不同空宗推之使無且舉大槩非學不知儻有餘力別求詳決問既云無禮無觀而云平等禮者答此義同前第四中說又下文云禮不禮等問前云正觀禮自身佛不緣外境豈有自他答既云禮自未免遮他禮觀有無何得非異。
　　【科】經云觀身實相觀佛亦然以實相離念不可以心取不可以相求不可以禮敬不可不禮敬禮不禮等供不供等安心寂滅名平等禮故文殊十禮云不生不滅故敬禮無所觀。
　　引證中初文即仁王般若彼云爾時世尊告波斯匿王汝以何相而觀如來王言觀身實相觀佛亦然無前際無後際無中際不住三際不離三際不住五蘊不離五蘊不住四大不離四大乃至非覺非知心行處滅言語道斷同真際等法性我以此相而觀如來以下七句覆釋前經以成觀意以實相玅理自性清淨非妄所染故云離念起信論云心體離念離念相者等虗空界無所不遍法界一相即是如來平等法身等不可等者有心則念起有相則非實有禮則能所紛然不禮則因果迷昧今達實相則心相一如禮否不二安下結示攝心圓照妄念不動謂之安心寂滅寂滅即實相也次文即入佛境界經彼有十偈故云十禮不生不滅即實相體有念則境生心滅則法滅若見生滅而行禮敬則有所觀今達實相即相常住故無生滅雖行禮敬故無所觀自餘九偈文廣不引。
　　【科】此後二禮寂而能通福而行道故使止觀雙遊真俗竝運心乃虗蕩身實累緣在凡行學其相齊此過此不行下愚妄習不足問也。
　　示後二中初科為二初五句正示二心下七句明分齊初中初句標指寂下示意又二上二句牒觀理下二句明觀行止寂是定觀通屬惠竝是能觀福是俗諦道屬真諦竝是所觀能觀定慧一念圓收則止觀雙遊所以寂而能通也所觀真俗一法圓具則真俗竝運所以福而行道也二中上四句正示如上結云此解微玅唯聖達之位在下凡不宜不學故約聖解通被下凡示其分齊以凡夫始行事理未融心雖解理身屬緣礙意在舍身進脩道業過下三句斥非舍此正觀向外別求謂之過此困於發足怠而弗脩謂之不行如此下愚不足問道也。
　　【科】然以隨相者多止得自解故文云凡夫淺識深著五欲計我見者莫說此經以聞不解重增謗毀不如不聞行凡事福。
　　次中初句遮妄世多著相不悟正脩次句索機意欲後人覽茲嚴誡感激發志努力進脩也故下引證文出法華說法應機不可妄授以下牒意伸誡聞而增謗不若不聞且脩事福以遮罪路。
　　【科】功用顯迹篇第九(勤惰雖殊無非功用勤則聖美惰則凡非)。
　　釋功用顯迹篇。
　　篇名中三業勤脩謂之功用隨業感通謂之顯迹注中初二句明功用下二句示顯迹。
　　【科】上備明其勤惰其相備矣下濁迷凡多懷曲見未能行用先出謗疑故列羣經用杜冰執庶有心行者知予意之在斯焉。
　　本文中初科初二句指第八篇下濁下生起此篇多曲見者逐情想故出謗疑者非正行故故列下正顯篇意廣引聖言明顯感通用杜凡愚隨惰之執庶下勸解正意廣顯所由。
　　【科】是知初心後進必須憑師善友今依止三寶常樂親近。
　　示所依中初科初示意今下顯所依師友之言即是三寶問前立觀門正存終行豈當卷末反為初心答約觀求人實存終行約文用意偏被初心既令初心學他聖觀故須委示引入圓門凡聖同脩如前所示。
　　【科】故大智度論云若菩薩未入法位遠離諸佛壞諸善根沒在煩惱自不能度安能度人是故不應遠離諸佛譬如嬰兒不離其母行道不離粮食熱時不離凉風寒時不欲離火度水不離好船病苦不離良醫是故菩薩常不離佛何以故父母親友人天王等不能益我度諸苦海唯佛世尊令我出苦是故常念不離諸佛。
　　次中初明下凡脩行不依三寶有多過失一壞善根失法利故二沒煩惱增有漏故三自無力失利人故法位即十回向觀諸法空得無生忍今言未人驗是初心譬下引喻是下合法何下徵釋所以初以父等益微不能度我唯下次顯諸佛德深堪為依止。
　　【科】今欲親覲諸佛聞出世法作何方便脩行正行以凡無始約相脩福故還約相行遠離法論云未位大清淨已來終無住故所以先置道場安設尊像旛葢華香隨力供養有十種相見佛善根一者禮拜二者讚歎三者發願迴向四者觀佛相好五者專念脩慈六者三歸十善七者發菩提心八者讀誦經戒九者供養舍利造佛形像十者脩行正觀(萬行雖殊據理唯一)。
　　廣顯中初科初敘意有下分章初中初則尋求方便以下立法順機凡下合有夫字論下引示須脩大清淨者即佛位也今言未位則十地已還竝未全淨仍須無住以趣上階無住猶言不住也所下莊嚴像設次中正觀下注會事歸理也。
　　【科】今以釋尊遺法所脩行者竝付慈佛令悟聖果文相既廣理固難違或願生淨土例亦無壅以正覺義齊拯濟情一解脫便止何有乖離且以慈氏標宗餘則十方準例。
　　次科中將脩正行必約所歸故先示教主令心有寄釋尊法付慈佛者以龍華三會先度釋迦弟子故梵音彌勒此云慈氏因脩慈行故得是名或下示任機所宜問上言生淨乃屬權方今有願生又言無壅者答上文顯實故指淨土為權方今接初心故任機而無壅問護法篇中令歸理體今明依止何歸化佛答上篇示本故依法身今接初心故須約相即末顯本還依理體即此文云正覺義齊(法身同故)極濟情一(化相均故)但求解脫無勞強分故云解脫便止等。
　　【科】初明禮拜得見佛者。
　　【科】行者以至誠心質直心專注心敬重心深心信心如敬父母禮拜彌勒等十方佛者能除重障生彼佛前。
　　依章別釋次釋中初段初教運心至誠心者離虗妄故質直心者離邪曲故專注心者不散亂故敬重心者不輕浮故深心者求法無猒故信心者崇重賢善故如下明正行能下結益即感通義一能除障二能見佛。
　　【科】故上生經云若有敬禮彌勒佛者除却百億劫生死之罪乃至來世龍華樹下亦得見佛又云我滅度後四眾八部聞名禮拜命終往生兜率天中若有男女犯諸禁戒造眾惡業聞是菩薩大悲名字五體投地誠心懺悔一切惡業速得清淨若有歸依彌勒菩薩當知是人得不退轉彌勒成佛見佛光明即時授記。
　　次引證上生文有多益竝是感通顯迹之相初得滅罪乃下得見佛又下捨報生天我即釋迦自指四眾即僧尼士女八部即天龍等如常所知兜率翻為知足即四天內院彌勒所居若下離犯戒罪若歸依下獲果得記。
　　【科】增一云禮佛有五功德一者端正(以見相好生尊上故)二得好聲(以見佛時三自稱曰南無如來真等正覺故)三多饒財(以其花香燈明隨力供養故)四生處高貴(以見佛時心無染著又能右膝著地長跪叉手禮故)五生天上(以念佛功德法爾故)。
　　【科】二明讚歎佛德者。
　　【科】以清淨心口業加歎如成佛經梵王讚曰。
　　正徧知者二足尊　　天人世間無與等　　十力世尊甚希有　　無上最勝良福田　　其供養者生天上　　稽首無比大精進
　　又如文殊問經讚佛曰。
　　我禮一切佛　　調御無等雙　　丈六真法身　　亦禮於佛塔　　生處得道處　　法輪涅槃處　　行住坐臥處　　一切皆悉禮　　諸佛不思議　　玅法亦如是　　能信及果報　　亦不可思議　　能以此祇夜　　讚歎如來者　　於千萬億劫　　不墮於惡趣
　　讚歎佛德釋中初科初明能讚不出二業清淨心者無貪著故如下正引初文二足尊者福惠具故勝良由者超三乘故次文殊偈中初二偈禮佛道超十地故無等位極三身故無雙丈六法身此通二釋丈六是化法身屬真丈六非法身體用別故三乘隔別教也丈六即法身本跡同故一乘圓融教也今存後義是所宗故佛塔即是住持生處等者先聖遺迹也諸下一偈通讚法僧初句躡前佛德次句以法化量三句能信是僧四句總彰勝德能下一偈總結功益。
　　【科】如菩薩本行經曰正使無數億計人成辟支佛有人百歲四事供養功德甚多不如有人以歡喜心一四句偈讚歎如來功德無量又如善生經云以四天下寶供養於佛又以重心讚歎如來是二福德等無差別大悲經云一稱佛名南無佛者以是善根入涅槃界不可盡也。
　　【科】三明發願迴回者。
　　三發願回向中初標言發願者業由心起曰發克志懇祈曰願回謂回己所作向謂向佛菩提。
　　【科】行者善根力劣以願扶持如行無目平地顛仆故須願行相須如輪涉遠應作是言願我先世及以今身所脩善根施諸眾生皆共迴向無上佛道生彌勒前聞清淨法悟無生忍願命終時心無障惱隨善根力自在往生一切佛前。
　　釋中初科初敘相須發願如目正行如足亦如輪翅相須無缺無遠弗屆也應下正明行相初明回向文言過現義兼未來善根雖多不出福道二行施眾生者回己向他也回向佛道者回迷向悟回妄入真也生下次明發願初願生彌勒前無生忍者十向已去知法無生也次願命終無惱三願隨樂往生。
　　【科】故智度論云有人脩少福業聞有樂處常願往生及至命終各生其中又莊嚴佛國事大獨行功德不能成就要須願力如牛雖力挽車要須御者能有所至淨佛國土由願引成以願力故福德增長不失不壞常見佛故。
　　引證中初少福有願隨即生又下有行無願不能至果如下喻顯淨下合法牛力合行御者合願。
　　【科】四明修念佛相好者。
　　【科】行者專心閑室端坐正念如來身相閉目開目了了分明罪業重者多時乃見以此想觀知惡重輕。
　　四念佛相好釋中初科初示能念如下示所念閇下能所合明功行成就方能明見問此言見佛為見自佛為見他佛答此教初心又非理觀但順想心見他佛也。
　　【科】俱是妄想而善惡天別不可思議生死切人不容自怠若素不作意後遭重病周慞困悶寄心無地一切惡業自從心生無善種子如何排業若素懷善常念佛故隨其心相須見即見。
　　舉善勸脩中初三句躡前心想以示善惡俱妄想者見光影故以心緣塵積因成妄故是惡也以心念佛息念成智故是善也善惡業理唯佛窮源故曰不可思議也生下立理加勸業從心生心即八識種即思種或通想念皆有種故問思等本有自種那云無者答本種無記未成善惡新種未熏故云無也今既懷善即熏善種故見相好還隨心現。
　　【科】故觀佛三昧經云我滅度後佛諸弟子捨惡去閙少語省事晝夜六時乃至須臾念佛白毫了了不亂注意不息若見殊相或不見者是人除却九十六億那由他恒河沙微塵劫數生死之罪設復有人但聞白毫心不驚疑歡喜信受此人亦除八十億劫生死之罪佛言如來相好八萬四千不及白毫少分功德是故我今為來世人說白毫相大慧光明消惡觀法若有惡人聞此毫觀生瞋恨者白毫相光亦覆護之除三劫罪後生佛前。
　　示功益中上言相好總該八萬今經所示單顯白毫相好雖同功有優劣初明方便念下示正想若見下顯功益初是脩觀故除深罪那由他者千億之數也設下聞名滅罪猶劣佛下重顯勝功大惠光明者惠從心起心淨惠明法華經云智慧光明如日之照言白毫者智者觀經疏云如來眉間有白毫相猶如珂雪長一丈五尺毫有八楞周圍五寸其毫中空右旋宛轉如琉璃筒從此發光照無量國以此言之白毫相光能照十方眾生蒙光離苦得樂其功最博故超眾相若下惡人瞋恨亦獲除罪斯由大悲平等故爾。
　　【科】五明專念佛德脩習慈悲名真供養者。
　　第五標云念佛德者思報恩故脩慈悲者濟眾生故上求下化功行最深故此標云真供養也。
　　【科】行者以清淨深心於一切時念佛大恩令出生死如念父母此但生身一世之養佛恩深重為諸眾生入三有獄殷勤教誡令脩正行得出生死無數劫苦故我今日常念佛恩況念佛故生善種子功德果報不可窮盡。
　　別釋念德中初科初能念推恩清淨深心同前所示令出生死者推佛恩也佛有是恩故須念之又可念佛恩故使我得出生死也如下二恩比校初示父母恩淺佛下示諸佛恩深入三有獄者法華經云能於三界獄勉出苦眾生慇懃教誡亦法華中慇懃方便也故下結示況下獲益善種是因果報是果。
　　【科】故金光明經云於佛起業果報無邊。
　　引證中前科正意專念佛恩今引諸文皆證得益竝感通義文皆易曉隨難釋之。
　　【科】又如觀佛三昧經云佛人中寶祐利處多聞名禮拜供養者尚獲重報何況繫念思佛正相。
　　【科】又上生經曰佛滅度後若有精勤脩諸功德威儀不缺掃塔塗地華香供養行諸三昧讀誦經典如是等人雖不斷結如得六通應當繫念念佛形像稱彌勒名若一念頃受八戒齋脩諸淨業命終之時即往生於兜率天上蓮華臺中應時見佛白毫相光超越九十億劫生死之罪隨其宿緣為說玅法令得不退。
　　上生經中念佛形像正順今意掃塔塗地受八齋等竝是助脩。
　　【科】大悲經云若志誡心念佛功德乃至一華散於空中於未來世諸天梵王其福不盡以其不盡終至涅槃。
　　【科】增一云眾生三業造惡臨終憶如來功德者必離惡趣得生天上正使極惡之人以念佛故亦得生天。
　　【科】又華嚴云若能須臾念佛者智慧光明滅癡暗也。
　　【科】又智論云菩薩常愛念佛故捨身受身恒值諸佛。
　　【科】大悲經云假使三千世界滿中聲聞辟支佛有人於一劫中一切樂具供養乃至滅後起塔盡形供養功德雖多不如有人於如來所起一淨信思惟信解諸佛智慧不可思議以此善根勝前無比何以故如來功德大慈大悲五分法身無量無礙由是境界不可思議若有敬養亦不可思議是故果報亦不可思議。
　　後段大悲經中舉二聖挍量優劣初供養二乘不下思量佛惠以下舉功正挍何下徵示法身智慧即是境界不可思議今能信解供養獲果不可思議也。
　　【科】次又依教脩習慈悲四無量心。
　　次脩慈標中四無量者慈悲喜捨遍眾生界也此四以慈為首故特言之如後更述。
　　【科】何故如是以諸佛心所謂大慈今不脩習行不同佛無由得見故念佛時行脩慈觀。
　　正明中初科初句徵以下釋佛心即大慈者佛無諸心唯大慈悲以為心爾華嚴經云慈悲心者即是佛心今下反顯勸脩。
　　【科】行者初心欲脩慈時閑處端坐繫念十方一切眾生皆如己親無恚礙想以上玅具四事供給或一念頃一時一日能生功德隨心分量不可限故。
　　明脩法生緣中初科初明方便繫下教運心己親最切故舉為況以冤如親故無恚礙即悲能拔苦也四事供給慈與樂也此則以眾生為緣與世間之樂名生緣慈一念一時舉近況遠顯功益也隨下顯無量義。
　　【科】大集經云若脩慈者當捨命時見十方佛手摩其頂蒙手觸故心安快樂尋得往生清淨佛土。
　　感報初科中文顯四益初臨終見佛手下次蒙佛摩頂蒙下三心安快樂尋下四得生淨土。
　　【科】余見世間性行柔軟臨終安隱如意自在本性麤疎臨終荒忽眼光先落失音不語雖有善教不相領解即事以求行慈為極今忽不行止是惡業無慈悲心須投惡道故經云如是修慈見無量佛。
　　次科初示慈順善終本下示麤疎惡死荒忽猶忙亂也即下躡事勸行今下示不脩之失故下引文重證脩慈見佛反驗不脩自沈惡道也。
　　【科】若脩法緣無緣慈者具四無量獲得佛道。
　　次明二慈者觀心論疏云見六道生死苦悲拔慈與即空涅槃之樂名法緣慈見二邊分別苦悲拔慈與如來中道法身之樂名無緣慈是則次第拔苦與樂雖緣如來非同體無緣故是思議今觀九界即是佛界觀如來界不失九界榮枯雙照即大涅槃真寶之聚準此法緣但得小果今從究竟畢至佛道故云得佛。
　　【科】六明受三自歸拜十善戒者。
　　【科】以諸道俗有識之徒皆須歸依三寶請求加護所得功德無有限量七眾約戒前已受歸不妨重受重感無作善惡既爾戒亦通之若未受戒止得但受飜邪三歸日別六時隨時便受顯歸三寶自誓不迴。
　　三歸十善別釋三歸中初科初四句明須受諸道俗者收七眾也言有識者傍攝四生以五趣中皆容得法所下二句示功益七眾下示重受義約文據義則含多相如下文云日別六時隨時便受者此約時時別受以明重也即此文云七眾約戒前已受歸不妨重受重感無作此約歸戒次第重受重發以明重也又壇經云戒有九品下為上因此約增下劣為上勝以明重也然此之法廣在聖言有人欲廢述祖訓也善下引例作善感業重作重生作惡招報重作重受例今無作其理昭然若下顯任機六時隨受重義彌顯立志克期故云自誓。
　　【科】其受法云我某甲盡形壽歸依佛歸依法歸依僧(心生口言一心向佛如上三說名得歸法)我某甲盡形壽歸依佛竟歸依法竟歸依僧竟(如此三說自誓受訖)。
　　【科】如善生經云若人受三自歸所得果報不可窮盡如四大寶藏舉國人民七年之中運出不盡受三歸者其福過彼不可稱計。
　　【科】又挍量功德經云四有州中滿二乘果有人盡形供養乃至起塔不如男子女人作如是言我某甲歸依佛法僧所得功德不可思議以諸福中惟三寶勝故若起謗毀獲罪無邊以善惡例同故耆域調達同出佛血以心有善惡致使劫壽獲於苦樂。
　　引證中次文初舉喻四有洲即四天下不下合法以顯勝用若下善惡類明耆域等事見護法篇。
　　【科】又雜含經云與須達交者令受三歸終生天上有懷妊者為其胎子受三自歸生已復受後有知見復教三歸設有奴婢客人懷妊生子亦如是教若買奴婢受三歸及以五戒然後買之不能不買乃至乞貸舉息要受三歸然後與之若有施三寶物者從世尊聞稱名呪願乃得生天佛言善哉如來有無上知見審知方便皆得生天。
　　雜含中須達梵語此云給孤獨亦名善施由此長者內懷淨信外護三寶凡與交遊親知借貸奴婢孕女悉教受歸若有下此亦須達勸人之語佛下明佛記長者所言不謬。
　　【科】故處胎經云佛告彌勒偈曰汝所三會人是吾先所化九十六億人受我五戒者次是三歸人九十二億者一稱南無佛餘廣如正念經受歸果報生天樂相。
　　【科】次明受十善法者謂身三口四意三善行此之十業戒善之宗。
　　十善標中大聖輪王有所制約無過三毒及與七支大小二乘禁戒所制亦不出此故云戒善之宗。
　　【科】今多依相罕有受者比有愚夫不肯受之云不作惡即名為善今謂不然先須願祈不造眾惡依願起行有可承準若不預作輙然起善內無軌轄後遇罪緣便造不止由先無願故造眾惡大聖知機故令受善若謂我不作惡使是善者汝不作善亦應是惡如是牛馬驢騾亦不殺生豈是善耶此乃心在無記無罪福業故須起念專至深重方成業道。
　　正明中初科初斥不受仍示彼見今謂下顯須受初示意大下顯出聖心知非臆說若下反責愚迷即端栱止持也將惡例善兩各不成如下引畜例明此下不受無報故下奪歸須受。
　　【科】故未曾有經云下品十善謂一念頃中品十善謂一食頃上品十善謂旦至午於此時中心念十善止於十惡故野干心念十善七日不食生兜率天又上生經云我滅度後四眾八部欲生第四天當於一日至第七日繫念彼天持佛禁戒思念十善行十善道以此功德迴向願生彌勒佛前隨念往生言七日者且從近說尚感彼天何況一生而不尅獲。
　　引問顯功中初未曾有善分三品文相可知野干應作豻經音義云其形如狗七日念善亦得生天問畜獸愚癡安能念善言下點釋經中七日之語。
　　【科】問曰天上勝報不可思議如何七日便感大福答善因雖微獲果甚大如小火所起能燒大山一善乃微能破大惡又一念邪見誹謗大乘時雖極短長劫受苦因果道理業不思議不可以凡情臆度。
　　問答中將因質果其問可知以惡例善其答可曉。
　　【科】次明受法有師從受無師自誓如上三歸三自歸已口自發言我某甲盡形壽於一切眾生起慈仁意不起殺心如後九善例此而不復繁文。
　　受法中先示歸結者出受體也口下示相唯舉不殺餘九準知。
　　【科】七明發菩提心者。
　　【科】菩提云覺自覺覺他故名佛也。
　　第七釋中初科初句翻名自下釋義覺有三義今文唯二佛之一字即覺滿也。
　　【科】行者既在佛法即佛種子須發覺求作意觀度此乃趣佛果之津梁成萬行之根本如空之含萬像若海之納百川若不先建此心起行則便迷沒。
　　敘意顯德中初敘意佛種子者紹聖裔故既為佛種須發佛心佛即覺也此下顯德能度彼岸故如津梁能生萬行故為根本廣大含攝喻之空海苦下示不發之失建即立也。
　　【科】是菩提者其相如何今欲發心有理有行在緣乃二於義則通不爾真俗兩乖非正法義。
　　正明行相中初科初二句推覈今下釋顯其相有二即理行也在下會通以理則契心行須對事以心融事事必由心心事圓融方符正軌如乖真俗不合圓脩。
　　【科】言理發者即是自心五陰諸法本性無我深知此要名菩提心。
　　別明初理中初科初句牒定即下正明心即本識五陰諸法緣生假有是識相分即依他性眾生迷倒計此為實而生我見(人我法我)即遍計性本性屬理即圓成性今知諸法本來無我即依遍計入無相性復了諸法即是自心實無緣生即依依他入無生性復了諸法本性天真非染非淨即依圓成入無性性深下結示此三無性是真實理能知此要故名菩提。
　　【科】故淨名云寂滅是菩提離諸相故假名是菩提名字空故又如問菩提經云菩提相者出三界過俗法言語斷滅諸發無發是名發菩提心如是眾經例遣相心故名發心。
　　引證中初引淨名彼維摩詰語彌勒言無以此法誘諸天子實無發阿耨多羅三藐三菩提心者所以者何菩提者不可以身得不可以心得寂滅即是菩提滅諸相故不觀是菩提離諸緣故乃至假名是菩提名字空故彼文極廣取要引之又下次文具云文殊問菩提經出三界者離繫縛故過俗法者非有相故言語斷者名字空故依境發心故云諸發不著發相故云無發如下總結。
　　【科】謂此心體本清淨究達此理作業令淨故曰發心即名行也。
　　三中躡前理體生起行門初句總標理體心即八識體即真理本性清淨通三無性同上所明究下生起行發所依之理性既本淨所作之業相亦清淨故下雙結行依理起理假行成攝行從理故云理即行也。
　　【科】行者如上安止心已生大欲心我入佛道廣度眾生所脩善根皆悉迴向無上正覺。
　　次行中初科初二句本於正理生下發起正行大欲心者即菩提心本涅槃經云三十七品根本是欲乃至善欲即是初發道心阿耨菩提之根本也是故我說欲為根本我入佛道即自利行廣度眾生即利他行所下總回二利向於菩提據此行發以理為本也。
　　【科】故智論云若人發心言我定當作佛已過諸世間應受勝供養。
　　【科】又十住論云若人發心求佛不休不息有人以指舉大千世界在空劫住不足為難若發願言我當作佛是人希有何以故世人心劣無大志故。
　　【科】發菩提心論云有十大正願常志脩行。
　　因明願戒顯大願中初科論有二卷彼明十願皆為發菩提心也。
　　【科】一願我先世及以今身所種善根施與眾生迴向佛道令我此願念念增長生生所生終不忘失為陀羅尼之所守護。
　　別明第一願中初明所脩二利回向菩提令下正出願言陀羅尼此云總持。
　　二願以此善根生處值佛常得供養不生無佛國中。
　　第二願生佛國。
　　三願我親近諸佛隨侍左右如影隨形既得親近為我說法成就五通。
　　第三願得近佛聞法通悟(論示發心屬乾惠地但證五通)。
　　四願通達世諦假名流布解第一義得正法智。
　　第四依世俗諦流布真諦真俗雙流獲其正智。
　　五願以無厭心為眾生說示教利喜皆令開解。
　　第五說法無厭令人開解。
　　六願以佛神力徧至十方一切世界供養諸佛聽受正法廣攝眾生。
　　第六憑諸佛力供養諸佛聞法攝生。
　　七願我隨順清淨法輪一切眾生聽我法者聞我名者即得捨離一切煩惱。
　　第七上順諸佛清淨法輪下化眾生令脫煩惱。
　　八願隨逐眾生將護與樂捨身命財荷負正法除無利益。
　　第八出假化他拔苦與樂。
　　九願我雖行正法心無所行亦無不行為化眾生不捨正願。
　　第九以法利生不求果報。
　　十願我此十大願徧眾生界攝受一切恒沙諸願若眾生界有盡我願乃盡然眾生界不可盡故我此大願亦不可盡。
　　第十圓發十願遍眾生界以此十願為願中王含攝無窮一切願故若下示無盡切詳第十行相不明撿論對文不無少異論以近佛聞法開為三四今文合之為三依論開之行相自顯。
　　【科】行者如是發正願已次受菩薩三聚淨戒其文易了故不備之須見者如正行儀下卷。
　　明受戒中其文亦指菩提心論正行儀即大師所述具云釋門正行懺悔儀惜乎此文今已亡矣受戒大要寂爾無聞哀哉。
　　【科】八明讀誦佛正經典者。
　　第八標言正經者簡外典故。
　　【科】以此大乘了義經教宣說甚深清淨空法由從如來法身所流。
　　釋中初科先示所誦正經大乘簡異小乘了義簡於不了清淨空法即是大乘第一義諦一乘玅理法身所流者推寄有本顯能說故。
　　【科】行者以清淨心愛重大乘受持讀誦書寫供養乃至餘乘所有經典皆是大乘之所流故我亦受持無相違背是故功德得見諸佛。
　　次能誦中初則唯誦大乘乃下總弘諸教大乘所流者為實施權也受持無背者解權即實故。
　　【科】如大品說若有受持般若文字親近讀誦憶念書持種種供養不墮惡趣常見諸佛從一佛國至一佛國亦以供養諸佛。
　　引文中初大品即摩訶般若彼明功益約文有六一持名字文合作名二近誦者三誦正文四憶義理五書寫六供養不下結益。
　　【科】涅槃云若為恐怖故利養及福德書是經一偈則生不動國若為希福利一日讀誦經或自身財寶施於說法者若能聽書寫受持及讀誦諸佛之祕藏則生不動國。
　　涅槃經中為怖為利為福持經乃至一偈生不動國餘文易了。
　　【科】又金剛三昧經云若有暫聞佛勝智慧深心隨喜不起誹謗者於百千劫不墮惡道生處值佛乃至念佛法身功德無邊。
　　【科】九明供養舍利造佛形像者。
　　第九標言舍利者此云靈骨。
　　【科】如大品云佛見是利故入金剛三昧碎身如芥子若有得佛舍利隨力供養者是人天上人中受樂乃至苦盡福猶不盡。
　　釋中初科初示佛本願若下示行相是下結益。
　　【科】又無上依經云假使娑婆世界碎為微塵皆是四果辟支佛等有人盡形供養乃至起塔其福雖多不如男子女人取佛舍利如芥子造塔如阿摩勒大戴剎如針大露盤如棗葉大造像如麥大此之功德勝前無量不可思議若不迴向無上道者以此功德聚盡娑婆世界微塵數作六欲天王轉輪聖王不可說盡。
　　次科無上依經文有二卷阿摩勒西天小果名以小況大顯功益也。
　　【科】又涅槃云若於佛法僧供養一香燈乃至獻一華則生不動國善守佛僧物塗掃佛僧地像塔如母指常生歡喜心亦生不動國。
　　【科】此即淨土常嚴不為三災所動。
　　三中次科因唯世福報免三災雖曰常嚴實唯事淨。
　　【科】十明脩習正觀者。
　　第十標云脩正觀者相對簡辨凡有三義一簡事行前九皆事此唯屬理事但助脩理唯正行故云正觀總標注云萬行雖殊據理唯一二簡邪解如外道等亦脩邪定實非正想故下文云唯佛道有餘道則無三簡偏權雖佛法中三乘同脩至於祖意正顯心本故下文云觀察自心自性清淨乃至今達本性不見人法此是實觀餘名虗解等間七種禮中亦有正觀同異如何答彼觀自心唯宗圓教此空二執通被三乘問大鈔指唯識為佛果證行業疏顯空識為大乘極處況今正明真俗用顯一乘那指二空以為真極耶答此觀名通三行理貫一乘破執功強攝機義勝故立此法以備眾緣問理通一乘何異唯識答能所分之如下自顯問空識齊深孰為真極答唯識理深二空功大以至大之功顯極深之理理既無盡功亦何窮引至心源即理智二身也若此以明即與七禮正觀無異如下具釋。
　　【科】至理真極不越人法二空唯佛道有餘道則無由人法二空則二執斯斷一切煩惱無因得生。
　　釋義總舉中為三初二句總示二唯下二句簡顯三由下四句明功初中上句顯理深下句明觀玅言至理真極者準下三乘皆須二觀若在自乘皆稱至理無非真極今據圓脩正用二空顯唯識性故直言至理即圓成實性是諸佛之本源乃眾生之性體窮理盡性故云至理理本無妄名之曰真三乘所歸名之曰極理雖真極妄覆不顯妄即人法欲遣二執功由二空二空成時即顯至理是知唯識非二空而不顯二空非唯識而不圓捨此行門無足過者故云不越二空準此即是二種無我也次中凡夫外道背此二空常執身心實有人法故於空理無得而聞縱脩世禪但逐邪想三中初二句能破二執下二句能斷二障。
　　【科】故金剛般若云一切聖人皆以無為得名此謂三乘聖賢深淺有異至於入證唯在二空。
　　正明中初科初引經文出魏譯此下示意機分大小證有階差所以三乘深淺異也行位雖殊皆空人法所以入證唯二空也問泛言小乘不達法空今何通者答若約化儀實如來問由佛初開政先對小乘但說人空不說法空故人空一觀是其當教今準行事鈔云鹿苑唱本為聲聞八萬諸天便發大道是則圓音普被利鈍等聞故得小乘通明二觀然小乘部分二十計有六宗(六宗如別)唯犢子道人亦說有我(即我法俱有宗)其餘諸宗皆說無我由佛未出世有諸外道各計有我或即五陰或離五陰或大或小或白或黃主寄此身名為神我佛既成道為破此計對小乘人說四諦法言一切法無我故諸小宗觀於苦諦唯見五陰和合成形何有神我能為主宰但是自心貪瞋癡等妄想緣氣虗妄搆劃積妄為因故受苦果今了集因妄息自息橫計之我畢竟無主知人無我名曰人空然各於法所執不同或三世皆有或過未是無或麤細皆實或麤細皆假或麤假細實或麤實細假所執既異觀相亦乖今且據此方假實二解以顯不同薩婆多部即實法宗說三科法三世皆有麤細皆實名法有我無宗彼觀法空但空麤相色心微細觀慧力劣故又執之為勝義諦由能破此麤實法故亦名法空然名色既在伺為空法不妨彼計自為真極曇無德部號假名宗(即諸法但名宗或曰見通假實宗)計三科法在陰名實(一色四心各有體性故)界處名假(攬陰成形自無體性故)其立觀也準成論云滅三種心名為滅諦謂假名心(假名有二一者假人二者假法人即神我法謂界處人是虗計法假陰成二皆無體總曰假名執此名故曰假名心)實法心(即五陰自體色是極微心是剎那能為諸法所依之體故名實法執此無實故名實法心)空心(謂以空智滅實法心法心雖滅空智猶在)問云何滅此三心答假名心或以多聞因緣智滅或以思惟因緣智滅法心在煖等法中以空智滅空心入滅盡定時滅苦入無餘涅槃斷相續時滅以此文證行者初心雙脩二觀以生空智於五陰中諦求假人不見神我唯有塵大六根假法(故業疏云對我觀析唯見是塵)以法空智觀此塵大攬陰成形自無體性但有假名假法既空假名何有即能分破法執麤相此從初心至別相念即解此理由能滅此假名心故得入煗等加行位中於此位中猶執五陰名色細法為真實有(故業疏云對陰求之但唯名色)準此法空加行位中正以名色為所觀境即用空心為能觀智乃至聖位色心俱空唯以空智緣二空理法執細相究竟滅盡法心即滅法心滅故我心不生我執細相亦究竟滅是知前資糧位雖得二空亦未究竟至此二執究竟滅處方曰二空至理真極(故業疏云求人求法了不可得是為空也)故論云先以生空於五陰中不見神我後以法空於五陰中不見色性乃至不見識性又云有二種觀空觀無我觀空觀者不見假名眾生如人見瓶中無水故空若不見法是名無我又云以法空故見色體滅乃至識體滅是名空無我智又云諸陰相在則我心不必竟斷以因緣不空故若滅五陰爾時乃名空相具足乃至譬如有樹剪伐焚燒灰炭都盡樹想乃滅已上二宗假實雖異至於入證唯在二空(上是聲聞乘其緣覺乘因緣雖異究其所證不出二空也)問疏鈔小乘性空無我今云二空為同為異答性空無我即二空也然性有二一者執性(即是神我)二者體性(即是五陰名色二法)若空執性即是人空若空體性即是法空故事鈔云諸法(所觀境也)性(執性體性所破執也)空(人空)無我(法空)廣如上論無足致疑二小菩薩明二空者人空同前法空觀者直觀諸法本相是空唯情妄見故有幻相知幻無體空色自融不待宰割然後空也三大菩薩明二空者略同前示謂深觀自性本無人法二執斯亡三身圓證如後更廣問前二偏小皆說二空本何經教答小乘諸論同宗阿含大師內典錄云經部所攝必祖四含是也小菩薩者理須詳究然法空之語遍見大乘諸經但空有偏圓理分深淺今引諸宗以定其教準此行人位居偏小則知諸部般若等經中別被大乘初心淺破諸法因緣之相畢竟空寂即是此宗所本經也圭峯云滿淨覺者現相人中先說生滅因緣令悟苦集滅道既除我執未達法空欲盡病源方談般若慈恩云佛說四諦令知我空唯有其法憍陳那等最初得道彼聞法有便執諸法究竟是有執著小果不求大位佛為方便復說法空破除有執故次時中說般若等言一切法本相皆空須菩提等回心向大便撥諸法性相都無等天台四教云鈍根菩薩但見偏空不見不空乃至云般若方等部內共般若等即此教也(原人論云龍樹菩薩立二種般若一共二不共共者二乘同聞信解破二乘法執故不共者唯菩薩解密顯佛性等)準此諸文合宗般若謂此行人但解法空未窮心本劣於後大故謂小名道觀雙流慈悲廣運勝前二乘故稱菩薩問有云四分空宗即小菩薩教其義如何答四分約義約宗人雖通大約時約教限局小乘小菩薩者全屬大乘疏鈔明文兩乘天別經論觀行二理歧分請究祖文無勞妄判又有人云約教雖小約人是大此曇無德既解法空復猒無學運心向大志慕佛乘況鈔文明判此宗大乘心觀既通寧非菩薩是又不然既慕佛乘終期一實即大菩薩佛果證行那將小位以抑大心亦有總指四十心人亦有獨指十信云云不少未暇論之若爾小菩薩位其相如何答大品經中始從乾慧終至佛果位通三乘九十二位即小菩靡所證果位廣如大智度論瑜伽論聲聞決擇論明之宗鏡錄云諸聖所以垂言教者普為生盲凡夫令不著生死(人天)眇目二乘令不住涅槃(三藏)夜視小菩薩令捨於權乘(通教)羅縠別菩薩令不執教道(別教)但於人法二執俱亡一道常光自現(圓教)。
　　【科】行者脩學當依地持論云脩行法者託虗寂靜身不遊行口默少言少睡多覺常一坐食不雜種食思量如來所說諸法知非有無以其所知徧通諸法令得善解。
　　示正脩中初科上但約經分示大小行相既通欲成今文所立正意故引聖論以示正脩足知二空正顯唯識初二句標顯所宗論下引文示觀為二初明方便思下示正觀又二初三句依教生解思量是智準義即是聞思二慧所說是教即大乘了義十二部經諸法是境即經中所說世出世間有漏無漏依正等法體通三性知非有無者正是經中所詮觀相由聞故思因思故知非有無義具如下釋以下三句依解起行上二句引智對境以成正行下一句以智照教令離邪執徧謂竝觀三性通謂解達有無問諸法是境境通三性如何用觀知非有無答初觀諸法妄計我人是遍計性(即人法麤相也)此性實無故曰非有(即二空初相)次觀諸法唯識所變即依他性(即二執細相)此性假有故曰非無後觀諸法自性清淨即圓成性此性真有故雙非有無(即二空正觀所顯真如)初是真觀次即俗觀後即第一義觀若別觀前二不觀後一則但屬事觀未契圓脩若唯觀後一不觀前二則單屬理觀對名判位恐隔初心今觀一法三性即俗即真一境三諦非前非後是則上通極聖下接初心如前已明善宜取解故中觀論云諸法不有不無者第一真諦也涅槃經云諸佛菩薩顯示中道雖說諸法非有非無而不決定乃至從緣生故名之為有無自性故名之為無佛性論云二諦不可說有不可說無非有非無故真諦不可說有不可說無者無人法執故不可說有顯二空故不可說無俗諦亦爾分別性故不可說有依他性故不可說無(云云)。
　　【科】以此文證行者須知觀察自心從本已來自性清淨非空非有非染非淨離諸分別但為妄想致有是非得失罪福因之增長今達本性可謂還源常作此觀不見人法即是達空空本無形如何起妄如是一切作業動身運想不得失念如上已明此是實觀餘名虗解。
　　約義立中切詳本論但觀諸法今觀自心似與論異然大師欲顯事理圓融恐謂論云諸法但成事觀故直指真心以為觀境即顯論中觀諸法時即觀自性今觀自性不離諸法真俗互舉性相全收文中初二句約教警人觀下正明行相又五初六句立觀又二上一句示觀境下五句明觀相觀察二字屬能觀智自心二字屬所觀性即圓成實性此性隨緣成諸法時(人法二執)天真不變不受妄染故曰自性清淨問自心之性清淨可知欲談諸法自性清淨其可得乎答諸法無性性即自心自心之性全體成相性既清淨相安有染即知人法全相之性染淨不二本來真寂即說諸法自性清淨是知諸法自性即心自性切宜善解莫乖真俗問前釋論文總約三性明非有無其義已顯今直明自性非二之義願聞其旨答將成觀行須善教詮今以義求略存二釋圓成實性真常具德故曰非空(不空如來藏也)性自天真本無妄法故曰非有(空如來藏也)由非有故即顯非空正由非空即知非有又解前云非有非有是空遍計實無故圓成自性是天真清淨之空非遍計無體之空故曰非空前云非空非空是有依他似有故圓成自性是常住真實之有非依他假相之有故曰非有由遮空有故顯有空真俗竝觀圓融交貫善須思之又隨緣成妄其相似染此心不染故云非染用觀治妄妄盡見空是名為淨此性本淨不假脩治故曰非淨如是則知一切諸法離言說相離名字相離心緣相畢竟平等離諸名相種種分別作此觀時則知人法本空心性本淨人法空故能顯觀圓心性淨故所顯理極前云至理真極義見于此有抑大師立事觀者見此好自求悔故攝論云云何應知真實性由說四種清淨法應知此性一此法本來自性清淨謂如如由空實際無相真實法界釋曰由是自性本來清淨乃至一切眾生平等有故說一切法名如來藏乃至四種云云如論又業疏云要識心本是大乘理從本以來自性清淨佛性論云分別性體恒無所有依他性體有而不實真實性體有無皆真如如之體非有非無又云佛性者即是人法二空所顯真如又云世間所知唯有二種一人二法若能通達此二空者則為永得應如實際乃至自性清淨心名為道諦惑本無生淨心不執名為滅諦(云云)已上諸論皆是大乘究竟極談竝用二空顯真如理有執二空與唯識別者見此好為一悟次但下四句由妄致迷故生二執此中即是依計二性即依此性顯自心故三今下五句脩迷成悟以遣二執本性是源從真起妄即是隨流今既逆流返源復本清淨故曰還源此觀即是正觀正觀既成二執斯斷故曰不見人法觀成執盡真理顯現故曰達空空即第一義空清淨心體即為所顯之至理四空下五句顯德誡妄由了自心本來真淨故曰無形真既無形妄何由起是則真心本無妄執是故行人於一切時一切處一瞻一禮一華一香動身運想常作此觀故云不得失念五如下三句結示上字即指至理真極不越二空之文問若用二空破執顯理何須復明真俗二觀答真俗二觀不越二空觀法相須不可相捨真俗所觀境也人法所破執也二空能顯智也唯識真理所顯理也是知用二空智觀二諦境破人法執顯一真理並唯識觀中所用道理也故上篇中觀身無我觀心無著竝以二空圓顯唯識玅在解通非筆可述。
　　【科】華嚴經云觀察諸法及眾生國土世間悉寂滅心無所依無妄想是名正念佛菩提又云若欲得佛智當離諸妄想有無俱通達疾作天人師。
　　三中華嚴二偈竝證二空初偈初二句總示第三句顯理第四句結成次偈初句發心求道次句勸離二執三句圓顯正觀四句圓證極果人天師者即是佛也。
　　【科】行者脩行此觀一時一念功德無邊。
　　【科】故迦葉經云大千眾生所有福德如彌尼王不如有人脩遠離法淨心相應解諸法空無來無去如是少忍功德非譬喻所能及之。
　　示功益引文中初科彌尼王者未詳何事不下合法。
　　【科】又普賢觀經云若有晝夜六時禮十方佛誦大乘經思第一義甚深空法一彈指頃除百萬億那由他恒河沙劫生死之罪行此法者真是佛子從諸佛生十方諸佛及諸菩薩為其和尚是名具足菩薩戒者不須羯磨自然成就應受一切人天供養。
　　普賢觀中禮佛誦經因引其事思下正證今文第一義者即是至理此理幽奧故曰甚深性本天真故云空法一下結歎功益問上云發正願已次受菩薩三聚淨戒今言不須羯磨自然成者答上據法儀約教須受今明正觀會理須通如有高明別俟箴誨。
　　【科】程器陳迹篇第十(謂表心因觀形沐道內省自疾託事興詞)。
　　釋程器陳迹篇。
　　篇名中程示也器謂懷抱欲顯諸篇所述行相莫非示我懷抱陳述教迹貽及未來同弘佛道故戒疏云敢程器于將今等又程謂期限也器謂報形也陳謂敘述也迹謂教相也以大師年侵晚景方作此文故立此篇以記時序章服亦云記其程器時序意謂天數將終報緣有限故曰。程器曲順來情仍陳教迹故云陳迹也注中初二句撿策形心即程器義下二句托事立言即陳迹義。
　　【科】余年侵蒲柳旦夕待盡非業莊嚴何假傍及。
　　本文初段初二句報形有限即期限義蒲柳草木之弱者秋至先凋喻其非久次二句惑業未淨意在策脩自行未圓何暇陳述故業疏云余老矣恐徒移日晷妄損正功耽滯無益之詞以送有涯之命誠不可也。
　　【科】又述撰行相其徒寔繁隨時救急總撮亦備。
　　陳迹中初科初明所述即律部疏鈔及諸傳錄等隨下明功益。
　　【科】今有觀方志道相從問津季代常徒禮敬為切領余撰錄擬用箴銘不堪苦及遂復陳敘。
　　次科初明伸請初二句能請人季下示所請法即是敬儀領下弟子受教志願流通領猶受也箴即誡也銘即藏也不下允彼所乞故作此文。
　　【科】凡此十篇止存三業上弘佛道下攝自他詞甚丁寧義存遣著庶其覽者知其意焉如或有虧請俟箴誨。
　　總結中此即第三流通分也存三業者示正行也上弘佛道即自利行下攝自他即利他行詞丁寧者示文體也存遣著者示脩意也庶下勸信如下示謙。

　　釋門歸敬儀通真記卷下(終)

　　吾祖南山聖師所製歸敬儀其來久矣誠觀行之宗歸顯事理之臻極古來雖有解釋於觀理未明。
　　不空然律師撰記以闢之文義煥然理味深遠今門人欲鋟板以廣其傳命予挍勘因紀其歲月敘之云耳。
　　旹鉅宋開禧三年歲在大火五月望日
　　紹興府管內都依止昭慶戒壇院住持傳南山教觀木菴(如皎)識