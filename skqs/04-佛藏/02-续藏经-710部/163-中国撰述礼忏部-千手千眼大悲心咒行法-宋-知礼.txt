續藏經   千手千眼大悲心咒行法
　宋 知禮始集　清 讀體重纂

　　 

　　千手千眼大悲心呪行法

　　　　四明尊者　知禮　儀軌始集
　　　　華山律師　讀體　刪文重纂
　　　　嘉禾沙門　寂暹　補像較梓
　　南無大悲觀世音菩薩(三稱)
　　一切恭謹
　　一心頂禮十方常住三寶(一禮畢)
　　(燒香散華首者唱)
　　是諸眾等　　各各胡跪　　嚴持香華　　如法供養
　　願此香華雲　　徧滿十方界　　一一諸佛土　　無量香莊嚴　　具足菩薩道　　成就如來香
　　(想云)
(　　我此香華徧十方　　以為微妙光明臺　　諸天音樂天寶香　　諸天肴膳天寶衣　　不可思議妙法塵　　一一塵出一切塵　　一一塵出一切法　　旋轉無礙互莊嚴　　遍至十方三寶前　　十方法界三寶前　　悉有我身修供養　　一一皆悉遍法界　　彼彼無雜無障礙　　盡未來際作佛事　　普熏法界諸眾生　　蒙熏皆發菩提心　　同入無生證佛智)
　　供養已一切恭謹(唱已一禮)
　　南無過去正法明如來現前觀世音菩薩。成妙功德。具大慈悲。於一身心。現千手眼。照見法界。護持眾生。令發廣大道心。教持圓滿神呪。永離惡道。得生佛前。無間重愆。纏身惡疾。莫能救濟。悉使消除三昧辯才。現生求願。皆令果遂。決定無疑。能使速獲三乘。早登佛地。威神之力。歎莫能窮。故我一心歸命頂禮。
　　一心頂禮本師釋迦牟尼世尊(想云)
(　　能禮所禮性空寂　　感應道交難思議　　我此道場如帝珠　　釋迦如來影現中　　我身影現釋迦前　　頭面接足歸命禮)
　　(如禮阿彌陀佛。即云阿彌陀佛影現中云云。禮僧但改為菩薩等。下隨位倣此)。
　　一心頂禮西方極樂世界阿彌陀世尊　　一心頂禮過去無量億劫千光王靜住世尊　　一心頂禮過去九十九億殑伽沙諸佛世尊　　一心頂禮過去無量劫正法明世尊　　一心頂禮十方一切諸佛世尊　　一心頂禮賢劫千佛三世一切諸佛世尊
　　(○大眾聞罄上香)
　　一心頂禮廣大圓滿無閡大悲心大陀羅尼神妙章句(三稱三禮　想云)
(　　真空法性如虗空　　常住法寶難思議　　我身影現法寶前　　一心如法歸命禮)
　　一心頂禮觀音所說諸陀羅尼及十方三世一切尊法
　　(大眾上香)
　　一心頂禮千手千眼大慈大悲觀世音自在菩薩摩訶薩(三稱三禮　想云)
(　　能禮所禮性空寂　　感應道交難思議　　我此道場如帝珠　　大悲菩薩影現中　　我身應現大悲前　　為求滅障接足禮)
　　一心頂禮大勢至菩薩摩訶薩　　一心頂禮總持王菩薩摩訶薩　　一心頂禮日光菩薩月光菩薩摩訶薩　　一心頂禮寶王菩薩藥王菩薩藥上菩薩摩訶薩　　一心頂禮華嚴菩薩大莊嚴菩薩寶藏菩薩摩訶薩　　一心頂禮德藏菩薩金剛藏菩薩虗空藏菩薩摩訶薩
　　經云。若有比丘。比丘尼。優婆塞。優婆夷。童男。童女。欲誦持者。於諸眾生。起慈悲心。先當從我發如是願。
　　(眾隨舉　以下一字一擊引磬)。
　　南無大悲觀世音　願我速知一切法　　南無大悲觀世音　願我早得智慧眼　　南無大悲觀世音　願我速度一切眾　　南無大悲觀世音　願我早得善方便　　南無大悲觀世音　願我速乘般若船　　南無大悲觀世音　願我早得越苦海　　南無大悲觀世音　願我速得戒定道　　南無大悲觀世音　願我早登涅槃山　　南無大悲觀世音　願我速會無為舍　　南無大悲觀世音　願我早同法性身
　　我若向刀山　　刀山自摧折　　我若向火湯　　火湯自枯竭　　我若向地獄　　地獄自消滅　　我若向餓鬼　　餓鬼自飽滿　　我若向修羅　　惡心自調伏　　我若向畜生　　自得大智慧
　　(行者想身。對此佛菩薩前。稱念尊名。惟在哀切。如遭焚溺。求於救濟)。
　　南無觀世音菩薩　　南無阿彌陀佛
　　(稱念稍急各十聲。至第四第七。高揭首句末字。俱聲大磬。佛號終收一下拜起問訊。主者舉)。
　　觀世音菩薩白佛言。世尊。若諸眾生。誦持大悲神呪。墮三惡道者。我誓不成正覺。誦持大悲神呪。若不生諸佛國者。我誓不成正覺。誦持大悲神呪。若不得無量三昧辯才者。我誓不成正覺。誦持大悲神呪。於現在生中。一切所求。若不果遂者。不得為大悲心陀羅尼也。乃至說是語已。於眾會前。合掌正住。於諸眾生。起大悲心。開顏含笑。即說如是廣大圓滿無閡大悲心大陀羅尼神妙章句。陀羅尼曰。
　　南無喝囉怛娜哆囉夜[口*耶](一)(此是觀世音菩薩本身。大須慈悲。用心讀誦。勿高聲神性急)　南無阿唎[口*耶](二)(此是如意輪菩薩本身。到此須存心)　婆盧羯帝爍鉢囉[口*耶](三)(此是持鉢觀世音菩薩本身。若欲取舍利骨。誦此存想菩薩持鉢)　菩提薩埵婆[口*耶](四)(此是不空羂索菩薩押大兵)　摩訶薩埵婆[口*耶](五)(此是菩薩種子自誦呪之本身也)　摩訶迦盧尼迦[口*耶](六)(此是馬鳴菩薩本身。手把鈸折羅即是)　唵(七)(此唵是諸鬼神合掌聽誦呪也)　薩皤囉罰曳(八)(此四大天王之本身降魔)　數怛那怛寫(九)(此是四大天王部落鬼神名字也)　南無悉吉栗埵伊蒙呵唎[口*耶](十)(此是龍樹菩薩本身。大須用心誦此。勿疎失菩薩性急)　婆盧吉帝室佛羅楞馱婆(十一)(此是圓滿報身盧舍那佛)　南無那囉謹墀(十二)(此是清淨法身毗盧遮那佛本身。大須用心)　醯唎摩訶皤哆沙咩(十三)(羊鳴。此是羊頭神王。共諸天魔為眷屬)　薩婆阿他豆輸朋(十四)(此是甘露菩薩。亦是觀世音菩薩部落以為眷屬也)　阿逝孕(十五)(此是飛騰夜叉天王。巡歷四方察其是非也)　薩婆薩哆那摩婆薩哆那摩婆伽(十六)(此是婆加帝神王。其形黑大。以豹皮為裩。手把鐵叉)　摩罰特豆(十七)(此是軍吒利菩薩本身。把鐵輪并把索。而有三眼是也)　怛姪他(十八)(此是劍語)　唵阿婆盧醯(十九)　盧迦帝(二十)(此是大梵天王本身。神仙為部落)　迦羅帝(二十一)(此是帝神長大黑色也)　夷醯唎(二十二)(此是三十三天。是魔醯首羅天神。領天兵青色)　摩訶菩提薩埵(二十三)(此是實心更無雜亂心。即名薩埵)　薩婆薩婆(二十四)(此是香積菩薩。押五方鬼兵以為侍從。不可思議)　摩囉摩囉(二十五)(此是菩薩相罰語。即為齊也)　摩醯摩醯唎馱孕(二十六)(同前)　俱盧俱盧羯幪(二十七)(此是空身菩薩押天大將軍。領二十萬億天兵也)　度盧度盧罰闍耶帝(二十八)(此是嚴峻菩薩。押孔雀蠻兵也)　摩訶罰闍耶帝(二十九)(同前)　陀羅陀羅(三十)(此是觀世音菩薩大丈夫身即是也)　地唎尼(三十一)(此是師子王兵騐讀誦)　室佛囉[口*耶](三十二)(此是霹靂菩薩降伏諸魔眷屬)　遮囉遮囉(三十三)(此是摧碎菩薩本身。手把金輪)　摩摩(某甲受持)罰摩囉(三十四)(此是大降魔金剛本身。把金輪)　穆帝[口*(肄-聿+(企-止+米))](三十五)(此是諸佛合掌聽誦真言)　伊醯移醯(三十六)(此是魔醯首羅天王)　室那室那(三十七)(同前)　阿囉嘇佛囉舍利(三十八)(此是觀世音菩薩。把牌弩弓箭也)　罰沙罰嘇(三十九)(同前)　佛囉舍耶(四十)(此是阿彌陀佛本身。觀世音菩薩師主)　呼盧呼盧摩囉(四十一)(此是八部鬼神王)　呼盧呼盧醯唎(四十二)(同前)　娑囉娑囉(四十三)(此是五濁惡世也)　悉唎悉唎(四十四)(此是觀世音菩薩利益一切眾生不可思議)　蘇嚧蘇嚧(四十五)(此是諸佛樹葉落聲)　菩提夜菩提夜(四十六)(此是觀世音菩薩結緣眾生)　菩馱夜菩馱夜(四十七)(此是阿難本身也)　彌帝唎夜(四十八)(此是大車菩薩手把金刀)　那囉謹墀(四十九)(此是龍樹菩薩手把金刀之處)　地唎瑟尼那(五十)(此是寶幢菩薩手持鐵叉是也)　波夜摩那(五十一)(此是寶金光幢菩薩鈸折羅杵)　娑婆訶(去聲)(五十二)　悉陀夜(五十三)(此是達一切法門)　娑婆訶(去聲)(五十四)　摩訶悉陀夜(五十五)(此是放光菩薩手把赤幡)　娑婆訶(去聲)(五十六)　悉陀喻藝(五十七)(此是諸天菩薩盡悉以集。手把金刀)　室皤囉夜(五十八)(此是安息香也)　娑婆訶(去聲)(五十九)　那囉謹墀(六十)(山海慧菩薩本身。手把金刀)　娑婆訶(去聲)(六十一)　摩羅那羅(六十二)(此是寶〔即〕王菩薩手把金斧)　娑婆訶(去聲)(六十三)　悉囉僧阿穆佉耶(六十四)(此是藥王菩薩本身。行療諸病)　娑婆訶(去聲)(六十五)　娑婆摩訶阿悉陀[口*耶](六十六)(此是藥上菩薩本身。行療諸病)　娑婆訶(去聲)(六十七)　者吉囉阿悉陀夜(同聲)(六十八)　娑婆訶(去聲)(六十九)　波陀摩羯悉哆夜(同聲)(七十)　娑婆訶(去聲)(七十一)　那囉謹墀皤伽囉[口*耶](七十二)　娑婆訶(七十三)　摩婆利勝羯囉夜(七十四)　娑婆訶(七十五)　南無喝囉怛那哆囉夜耶(七十六)　南無阿唎[口*耶](七十七)　婆盧吉帝(七十八)　爍皤囉夜(七十九)　娑婆訶(八十)　悉殿都(八十一)　漫哆羅(八十二)　跋馱耶(八十三)　娑婆訶(八十四)
　　觀世音菩薩。說此呪已。大地六變震動。天雨寶華。繽紛而下。十方諸佛。悉皆歡喜。天魔外道。恐怖毛竪。一切眾會。皆獲果證。或得須陀洹果。或得斯陀含果。或得阿那含果。或得阿羅漢果者。或得一地二地三四五地。乃至十地者。無量眾生。發菩提心。
　　(一拜默念我及眾生。無始常為三業六根重罪所障。不見諸佛。不知出要。但順生死。不知妙理。我今雖知。猶與眾生。同為一切重罪所障。今對觀音十方佛前。普為眾生。歸命懺悔。惟願加護。令障消滅　念已。跪唱云)。
　　普為四恩三有法界眾生。悉願斷除三障。歸命懺悔。
　　(唱已五體投地。心復念言)。
　　(我與眾生。無始來今。由愛見故。內計我人。外加惡友。不隨喜他一毫之善。惟徧三業。廣造眾罪。事雖不廣。惡。心徧布。晝夜相續無有間斷。覆諱過失。不欲人知。不畏惡道。無漸無愧。撥無因果。故於今日。深信因果。生重慚愧。生大怖畏。發露懺悔。斷相續心。發菩提心。斷惡修善。勤策三業。翻昔重過。隨喜凡聖一毫之善。念十方佛。有大福慧。能救拔我。及諸眾生。從二死海。置三德岸。從無始來。不知諸法本性空寂。廣造眾惡。今知空寂。為求菩提。為眾生故。廣修諸善。遍斷眾惡。惟願觀音慈悲攝受)。
　　(想訖跪唱云)。
　　至心懺悔(弟子某等)與法界一切眾生。現前一心。本具千法。皆有神力。及以智明。上等佛心。下同含識。無始闇動。障此靜明。觸事昏迷。舉心縛著。平等法中起自他想。愛見為本。身口為緣。於諸有中。無罪不造。十惡五逆。謗法謗人。破戒破齋。毀墖壞寺。偷僧祇物。污淨梵行。侵損常住。飲食財物。千佛出世。不通懺悔。如是等罪。無量無邊。捨茲形命。合墮三途。備形萬苦。復於現世。眾惱交煎。或惡疾縈纏。他緣逼迫。障於道法。不得熏修。今遇(一拜)大悲圓滿神呪。速能滅除如是罪障。故於今日。至心誦持。歸向(一拜)觀世音菩薩及十方大師。發菩提心。修真言行。與諸眾生。發露眾罪。求乞懺悔。畢竟消除。惟願(一拜)大悲觀世音菩薩摩訶薩。千手護持。千眼照見。令我等內外障緣寂滅。自他行願圓成。開本見知。制諸魔外。三業精進。修淨土因。至捨此身。更無他趣。決定得生(一拜)阿彌陀佛極樂世界。親承供養。
　　大悲觀音。具諸總持。廣度羣品。皆出苦輪。同到智地。
　　(次起立云)。
　　懺悔發願已。歸命禮三寶。(一拜)
　　南無十方佛　　南無十方法　　南無十方僧　　南無本師釋迦牟尼佛　　南無阿彌陀佛　　盧無千光王靜住佛　　南無廣大圓滿無礙大悲心大陀羅尼　　南無千手千眼觀世音菩薩　　南無大勢至菩薩　　南無總持王菩薩　　自歸依佛。當願眾生。紹隆佛種。發無上心。　　自歸依法。當願眾生。深入經藏。智慧如海。　　自歸依僧。當願眾生。統理大眾。一切無礙。　　和南聖眾
　　本茲心非心。幻出千手眼。剎剎用全彰。塵塵體應現。觀盡世間音。耳根悉照見。稽首大悲陀羅尼。尋聲救苦不思議。一毫端上非他物。畟塞虗空渠即伊。噫嘻。普運含靈登覺岸。千差萬別總相宜。
　　又　從不立文字處。向未彰名相時。且道畢竟喚甚麼。非思量際絕言思。真如兮如是。自在兮在茲。拈出個中關棙子。不妨好事大家知。
　　此大悲心呪。出像暹自髫年所得。敬誦久之。至康熈乙卯始。合刻懺法。今于己卯冬。參閱數本。最可法者。纂入重輯。公諸同志。寂暹拜讚并識。
　　白描盡善。字畫尤寄。唐言不是。梵語亦非。幻住隨喜手加額。喚作觀音古大悲。

　　西天目山沙門明本再拜併題于卷之尾云

　　觀音大智土。具大悲心者。善說陀羅尼。大悲救一切。我今發弘誓。持此大悲心。無礙陀羅尼。光明從頂出。遍炤我此土。及以十方界。下際風輪際。上至有頂天。彌樓與鐵圍。大海江河水。是中諸眾生。蒙光皆獲益。離苦得解脫。悉發菩提心。盡此一報身。同生極樂國。
　　願此大悲心。光明照十方。所有虗空界。微塵眾佛剎。彼土諸如來。皆生大歡喜。方便願智力。慈哀加被我。各於無見頂。普放大悲光。從彼微塵方。咸來灌我頂。滅我一切罪。成我一切願。令我早具足。無礙大悲心。如諸佛世尊。廣度於一切。
　　本師釋迦尊。說此大悲經。我於此經中。決定信無疑。願我於未來。當成一切智。以此大悲心。廣大作佛事。供養洹沙佛。度脫諸眾生。如觀音菩薩。能救世間苦。
　　右此偈。比丘自如。日常誦呪。私發願文。淨明道者。大啟悲誓。持此章句。課誦忘歲月。至大庚戍。春。得此經卷。適符本願。此大士付囑流通之意也。一日捧經。請書前偈。因謂之曰。
　　大士無身示身。千手千眼。無語示語。章句音聲。若能於形相語言之外。信受奉行。非唯觀世音。我亦從中證。
　　建安自如
　　呪音充徹一切處。如大風輪持大地。若佛菩薩天仙。於喉舌中吐光熾。滅除歷劫業障因。豁達眾生清淨智。圓滿無礙解脫門。淨明道者。未興一念底便是　淨明道者。得此呪本。為題之云。
　　淨慈東嶼德海
　　稽首觀音大悲心。現千手眼不思議。宣說秘密陀羅尼。救度眾生震大地。天人悲仰鬼神欽。外道羣魔生佈畏。譬如日輪行虗空。放大光明遍赫熾。能摧一切障礙山。能開一切金剛智。能除眾生熱惱心。令食甘露清涼味。淨明道者日受持。顯出無量大悲誓。若還決定信無疑。成就諸佛清淨慧。

　　徑山住持比丘[文/巾]陵說偈讚云

　　正法明觀自在所說神呪。號大悲拔濟眾生離苦海。
　　延祐己未秋。淨因寺元明上人請贊。故書。
　　甬東乾符比丘普容
　　無聲無字一篇呪。誰謂大悲無礙心。展示諸方明眼者莫將黃葉作黃金。
　　延祐庚申孟夏。蓮華院沙門義潤。書于江城懺室。
　　一念大悲心。十界咸圓滿。本無一切相。當試一切辯。幻應叵測量。強施千手眼。徧遮一切惡。總持一切善。水濁月似亡。水清月似現。但了介爾性。觸境即靈驗。明師具此眼。墨塵發光焰。深諦大悲體。克獲離諸見。青天白日中。有流多洄漩。稽首大悲主。恒興大方便。
　　天竺九品觀堂圓照再拜書
　　稽首具足大悲心。利生身現千手眼。一身復現剎塵身。妙智神通廣敷闡。與拔徧至我無為。由始那僧熏萬善。中天日朗蔀或豐。大地春回物何限。爾欲真入持明門。密語奇形莫分辯。當頭一句解自持。正法明王暗中顯。
　　明道人記

　　敬書畫像大悲心陀羅尼後

　　晉二十歲。誦持大悲心陀羅尼。聞谷大師云。塵勞罪業。智愚未免。豪賤共有。子能一宿。誦滿五遍。眾善競會。萬惡爭消。不可說不可說。迄今五十歲。惟日喃喃。一念不動耳矣。屆母難日。蒼雪法師。擕此筴見示。胡跪展玩。繕寫白描。楮墨如新。恍如大地震動。天雨寶華。悲喜交集。因稽首曰。觀音大悲主。本來無身。現出千手千眼。本來無字。宣出神妙章句。更有何代何人。幻出四十九相好身。俾中峯國師以下過去七人。又各各綴偈讚于尾。果光明幢印神通藏耶。法師掩卷一笑曰。請求之形相語言之外。
　　晉潛在拜識
　　晉受持梵筴。又十年矣。緇素相索。隨喜者如雲。因憬然曰。建安自如贊嘆。淨明道者課誦忘歲月。適符大士付囑流通之意。因即刊布八遐。仰謝蒼雪老人。持贈至誼。時年六十有二。晉載拜識。