續藏經   禪宗雜毒海
　清 性音重編


　　同是點畫所成之字。經有心眼者。拈掇之便。能如畫家點睛。令其人生氣溢目。對之不覺咄咄呌絕。又如人各與鏡面目。俾之了了。德山之棒。臨濟之喝。似猶遜此痛快。雜毒海所集。往哲偈頌。皆是物也。此真道人本色文字。宗門中不得已而有文字。必若是而後可也。予嘗謂。衲僧家不向本分吐露。而馳騁聰明炫燿辭句。與文人墨士。角工巧誇多鬭靡是。何異尼山所云。君子而去仁也。若使之從毒海游。吾知必爽然自失矣。是集從恕中梅谷二和尚增訂之後。較龍山所作。尤成大觀。但南中之板。流通不廣。北方學者。恒少見焉。因重為刊出。其間補入一二。亦援梅和尚之例。併如梅和尚之言。非敢阿好也。昔世尊自述。在因時求得半偈。乃遍書於林葉石壁間。以傳示國人。予今補刻之役。非與前人爭功。聊代書葉書壁之勞爾。
　　康熈甲午夏六月古柏林寺沙門性音敘。



　　昔妙喜老祖。居洋嶼菴。凡有所唱說。侍僧宏首座者皆錄之。而名之曰雜毒海。葢取老祖所謂參禪不得多是雜毒入心之語也。是故後之學者。凡遇宿師碩德偈頌佛事等語。手錄成帙。亦以雜毒海目之。其來久矣。龍山仲猷禪師。一日閱其所錄。厭其譌舛。遂刪其繁冗。摭其精要。分類成卷。始版行之。其心葢欲不負作者之心。永永為後學之懿範也。或謂。師之用心固善。其如戾妙喜之訓何。然文字語言。以不著為尚。譬如鴆毒人飲之則死。曹瞞飲之則無害。在學者取捨何如耳。然則是編之行。其於法門。不為無補。故為之說。洪武十七年鞔峯無慍題。



　　恕中和尚曰。吾宗所謂偈頌者。借事顯理。曉人心地。使事理混融。純一無雜。如醍醐之味。薝蔔之香。使人鼻舌略經觸受。莫不通乎心。暢乎體。灑然清爽者也。又曰。宋季咸湻間。諸尊宿凡寓興贈別。及呻咏字號之類。皆有偈頌。以四句為準。其作至精。假使滅去名目。而其義自昭顯。自非契證深密。傍通墳典。取之左右逢原。用之頭頭合轍。而託此以吟暢元旨者。不能也。予每謂門人曰。此作頌偈不易之定論。開人眼目之金鍼也。是書流布法社。其來已久。至洪武初。龍山閳師。為之刪繁摭要。分類成集。始版行於叢林。而恕中和尚。乃為之序。余觀閳師重編之意。甚與恕師所論吻合。而恕師作序之意。又與閳師刪摭心同。因效顰二師。徧採古宿遺珠。并蒐近代全璧。依類增入。再行叢林。原集共七百三十二首。今增八百七十有奇。至若泛採阿私。則吾豈敢。或於見聞寡陋。惟高明教之。順治丁酉南澗行悅述。

　　雜毒海目錄

卷一
　　佛讚

卷二
　　雜讚

卷三
　　投機

卷四
　　鈔化

卷五
　　雜偈

卷六
　　雜偈

卷七
　　道號

卷八
　　山居
　　 

　　雜毒海卷一

　　　　京都柏林嗣祖沙門　性音　重編

　　佛誕

　　大術胎中無伎倆。毗藍園裏逞風流。年年惡水難迴避。煩惱皆因強出頭(疎山如)。
　　從來家富產嬌兒。纔出胞胎便亂揮。到得伎窮雙樹下。始知四十九年非(懶菴樞)。
　　未曾撞入摩耶腹。兩手知他甚處安。右脇出來魔境現。只堪惆悵不堪看(天目禮)。
　　指天指地展戈矛。直至如今戰不休。假使羣靈都殺盡。一身還有一身愁(高峯妙)。
　　摩耶今日產嬰孩。剛道天宮降下來。不是雞窩生鳳卵。分明象子出驢胎(千巖長)。

　　成道

　　瞿曇打失眼睛時。雪裏梅花祇一枝。而今到處生荊棘。却笑春風惱亂吹(晦堂心)。
　　六年雪嶺道方成。打失從前鬼眼睛。滿面慚惶無著處。至今生怕見明星(荊叟玨)。
　　入山去何所圖。出山來胡為乎。早知今日事。悔不慎當初(無準範)。
　　舉頭見星忽悟道。黃泥山上生茆草。李婆自做老裁衣。不翦乾紅翦香皂(栯堂益)。
　　二千年前臘月八。黃面瞿曇眼睛活。阿僧祇劫喫鹽多。苦行六年添得渴(月江印)。
　　今朝正是臘月八。釋迦老子眼睛瞎。青天白日被鬼迷。夜對明星將眼刮(朝宗忍)。

　　出山

　　不耐六年饑與寒。含羞又要出人間。早知伎倆祇如此。何不當初莫入山(無準範)。
　　頭髮髼鬆下翠微。凍雲殘雪綴伽黎。不須更問山中事。觀著容顏便得知(石屋珙)。
　　饑寒難忍道難求。又去人間賣口頭。不得面皮黃似蠟。如何遮得者場羞(千巖長)。
　　王宮不住箇癡騃。半夜逾城真怪哉。苦行六年誰采你。計窮祇得出山來(無極觀)。

　　涅槃

　　靈山山上葛藤樹。引蔓牽枝遍地生。不得波旬推倒力。至今無路與人行(佛熙光)。
　　臨死當休未肯休。雙趺一出便難收。至今骨節連毛竅。暴露春風百草頭(虗堂愚)。

　　彌陀

　　樹林日日談真諦。水鳥時時影正觀。祇為眾生心未瞥。曲勞埀手下雲端(晦〔室〕明)。
　　娑婆今日苦情多。土曠人稀爭奈何。若使一船都載去。管教平地起風波(竺菴成)。

　　文殊

　　依稀漁父風波裏。彷彿牧童煙霧間。鬼魅眾生何日了。看看荒却五臺山(西嵩壽)。

　　觀音

　　尋聲救苦太匇匇。泥水通身汗幾重。一十千人難教化。時時記在肚皮中(大川濟萬人緣腹臟)。
　　小白花巖不是真。龍華會上現全身。者般土子能乖角。肚裏時時著萬人(斷崖義萬人緣)。
　　丰姿窈窕髩欹斜。賺得郎君念法華。一把骨頭挑去後。不知明月落誰家(隱山璨)。
　　月眉斜印海門孤。逐浪隨波不丈夫。雙手向人提掇處。却將魚目換明珠(別浦舟)。
　　童子南詢尚未回。白華巖下望多時。長天萬里無雲夜。月在波心說向誰(石屋珙)。
　　藍中錦尾沒來由。怕爛常將賣市頭。須知富嫌貧不愛。爭如拋却更忘憂(呆翁悅二)。
　　提攜眾生誓願寬。眾生度盡願方完。不知度盡眾生界。手裏籃兒甚處安。
　　稽首圓通自在尊。好將救苦念頭輕。而今處處觀音現。耳朵都能作眼睛(緣雨蕉)。

　　維摩

　　毗耶城裏老維摩。一默無言詭詐多。三萬二千獅子座。一時掀倒看如何(無用全)。
　　不二深談絕見知。默然早已涉支離。當時若遇儂家在。擬議拳頭擘面槌(無際派)。
　　詐病從來不可醫。文殊特為下針錐。事褫一喙長三尺。問著依前似鼓椎(無準範)。
　　示疾毗耶方丈。文殊亦難近旁。看來無藥可醫。祇是忌口為上(西嵓惠)。
　　皺斷娘生八字眉。者些病痛有誰知。文殊針出膏肓穴。已是將為死馬醫(仲宣孚)。

　　善財

　　五十三人一縷穿。小兒雖小膽如天。茫茫煙水無重數。買得風光不用錢(北磵簡)。
　　平生擔板逞婁羅。參罷歸來事若何。一百十城都歷徧。識人多處是非多(笑翁堪)。
　　南方經歷幾雲煙。收得珍奇貨滿船。彈指便風帆到岸。一時翻作大光錢(無準範)。

　　城東老姥

　　城東老姥坐蓮臺。大地眾生正眼開。與佛同生嫌見佛。一身難做二如來(虗堂愚)。
　　老婆眼裏有瞿曇。故得分明見指端。若謂一生不願見。信他定是受他顢(呆翁悅)。

　　廣額屠兒

　　放下屠刀處。棒打不回頭。雲自帝鄉去。水歸江漢流(退菴休)。
　　是佛有何成不成。癡人說夢信為真。須知一自放刀後。愈是刀刀見血生(呆翁悅)。

　　羅漢

　　虗空翦碎補虗空。驚得金烏出海東。喚作衲衣衣下事。知君綫路未曾通(北磵簡)。
　　金針透處脫規模。放去收來得自如。掣斷手頭紅線子。趙州東壁挂葫蘆(妙峯善)。
　　橫片豎片胡亂搭。長針短針信意聯。但見日從東畔出。不知塵世是何年(無準範)。
　　離離披披破骨董。補一孔了又一孔。三竿紅日透籬邊。看來何止七觔重(雪巖欽)。
　　寒時急用底物。趁暖著些針線。忽然臘月到來。免致手忙脚亂(無門開二)。
　　始見些兒光影。要了末後一段。若是無門拳頭。不打者般鈍漢。
　　肩背相挨航一葦。觀於海者難為水。龍王鬭富我鬭貧。不費一錢能使鬼(天如則)。
　　破衲當陽舉。何人眼有瞳。山河并大地。祇在一針鋒(晦翁明)。
　　攫霧拏雲謾作狂。忽看平陸浪翻江。是何尊者從何至。彈指聲中即受降(了菴欲)。
　　人間天上無心住。多在山邊與水邊。彈指一聲龍虎伏。脚跟不費草鞋錢(唯菴然)。
　　未動舌頭文彩露。五千餘卷一時周。若言待月重開卷。敢保驢年未徹頭(竹巖印)。

　　誌公

　　一聲呱地面兜搜。利物心如曲尺凹。鍾阜風高枯樹上。饑鷹無復整危巢(末宗本)。

　　豐干騎虎圖

　　上了虎背下不得。當時莫是錯商量。眾生指望攜蓮男。看你將何作主張(智觀慧)。

　　傅大士

　　不向雙林寄此身。却於梁土惹埃塵。當時不是誌公老。也是悽悽去國人(雪竇顯)。
　　身披壞衲片雲寒。脚著朝鞵頂戴冠。要使三家歸一轍。揑砂終是不成團(笑翁堪)。
　　非儒非道亦非禪。杜撰修行忒可憐。擔閣一身三不了。至今八百有餘年(一衲介)。

　　布袋

　　長汀汀上風顛子。拽杖回頭等阿誰。向道那人元不在。汝須知有轉身時(天目禮)。
　　撫背乞錢成漏泄。回頭轉腦昧真機。可憐閙市無人識。獨自肩擔布袋歸(拙菴光)。
　　黑漆拄杖挑布袋。轉身忘了率陀天。茫芒不顧肩頭重。猶要逢人乞一錢(中峯本)。
　　靠著布袋微微笑。半似癡憨半似顛。看你者般無去就。當來成佛待驢年(千巖長)。
　　一汀秋月渺煙沒。兩岸寒林挂薛蘿。日日下生彌勒佛。單單瞞得蔣摩訶(漢江)。
　　布袋橫挑拄杖頭。袒胸跣足不知羞。可憐內院忘歸去。却向人間入下流(約翁久)。
　　花冠卸下辭兜率。笑面殷勤處處逢。布袋也須都放下。一身來往便輕鬆(特雲門)。
　　杖挑布袋走紅塵。底事何嘗見得親。業識茫茫無本據。不知開口笑何人(大夢因)。
　　一文乞與濟誰貧。浩浩塵中孰是親。自己慳囊放不下。又來開口笑何人(芥菴大)。

　　懶殘

　　糞火但知黃獨美。銀鈎那識紫泥新。尚無餘力收寒涕。那有工夫對俗人(洪覺範)。

　　寒拾

　　嚴前埽盡千秋月。松下吟殘五字詩。敗闕重重都納了。五臺山月照峩眉(少室陸)。
　　一笑相看兩弟兄。面虎塵土髮鬅鬙。驚人有句知誰和。唱與森羅萬象聽(了菴欲)。
　　一句子寫不出。拖下紙把住筆。我今助汝腕頭力。動著晴天風雨疾(千嚴長四)。
　　一箇帚拈在手。大地塵日日有。轉埽轉多轉不休。放下自然清宇宙。
　　覿面相逢笑未体。現成句子筆尖頭。書來字字磨今古。祇恐芭蕉不奈秋。
　　十方世界海中沙。諸佛眾生眼裏花。一箇竹筒些子大。如何盛得許多渣。
　　一箇禿帚如許大。旁觀未免成話杷。勸君不必費精神。撒手諸塵歸去罷(呆翁悅)。

　　四睡

　　拾得寒山笑未休。豐干騎虎趁閭丘。而今依舊成羣伍。不是冤家不聚頭(笑翁堪)。
　　豐干拾得寒山子。靠倒無毛老大蟲。合火鬥頭同做夢。不知明月上高峯(虗堂愚)。

　　初祖

　　萬里孤舟駕怒濤。長竿意在掣金鰲。連拋兩釣無消息。惆悵空來打一遭(天目禮二)。
　　強將不識鼓唇牙。胡語如何亂得華。若使梁王皮有血。定應趕逐過流沙。
　　萬里西來老骨楂。不遵行止度流沙。被人打落當門齒。啞子分明喫苦爪(或菴體)。
　　含元殿上藏無計。少室峯前坐有因。若使當時遭毒手。不應千古累平人(復菴)。
　　賊身未露罪全彰。攪得西乾沸似湯。項上鐵枷無計脫。却來東強土分贓(無門開)。
　　東西走得脚皮穿。教外何曾有別傳。任你一華開五葉。好兒終不使爺錢(愚菴盂)。

　　二祖

　　思量何用覓安心。求得心安却苦身。三尺雪深曾立處。不知誰是雪中人(佛國白)。
　　覓心無處更何安。嚼碎通紅鐵一團。縱使眼開張意氣。爭如不受老胡瞞(大慧杲)。
　　平地無端起骨堆。將身活向雪中埋。假饒盡得皮兼髓。還我娘生一臂來(隱山璨)。

　　三祖

　　渾身燥癢倩人搔。入骨搔來身已勞。一下被伊搔著了。平生癢處一時消(水菴一)。
　　了知罪性本來無。絕後何曾得再甦。元是從前風恙病。被他斷臂強塗糊(癡絕冲二)。
　　通身是病骨粘皮。舉世無人識得伊。縱使罪根都懺了。依然失却兩莖眉。

　　四祖

　　解說深坑得自由。單攜獨弄逞風流。無端累及栽松老。業識茫茫未肯休(諾菴肇)。
　　放下栽松鈍钁頭。當胸叉手欲何求。本無一法堪傳授。空向黃梅結死讐(天目禮)。
　　破頭峯頂紫雲飛。三却天書老翠微。滯貨雖然無用處。不應分付小孩兒(少室睦)。

　　五祖

　　埀埀白髮下青山。七載歸來換舊顏。人却少年松却老。是非從此落人間(佛國白)。
　　種得千山無空地。一枝猶挂钁頭邊。不因脫賺周家女。衣鉢何緣到你傳(中峯本)。
　　幾年活計钁頭邊。萬本青松鎖翠煙。夢破曹溪天地闊。再來不值半文錢(少室睦)。
　　手種青松數百株。饑餐渴飲自如如。無端借路重相見。却被人傳上祖圖(退翁休)。

　　六祖

　　黃梅夜半錯分付。纔得星兒便亂做。大庾嶺頭屙一堆。後代兒孫遭點污(木菴永)。
　　七百高僧總會禪。眼空四海鼻撩天。黃梅若也無私曲。有甚衣盂到你傳(癡絕冲)。
　　荷條柴擔眼頭空。路入黃梅伎已窮。賣得藂林枝葉盡。嶺南無地種春風(中峯本)。
　　負舂元是嶺南人。十字呼來九不真。偷得衣盂連夜走。至今無處著渾身(退菴英)。

　　懶融

　　牛頭峯頂鎖重雲。獨坐寥寥寄此身。百鳥不來春又過。不知誰是到菴人(明覺顯)。
　　紫氣氤氳透白雲。因逢宗匠指迷津。銜花百鳥空惆悵。不見菴中舊主人(楊無為)。
　　花落花開百鳥悲。菴前物是主人非。桃源咫尺無尋處。一櫂漁蓑寂寞歸(張無盡)。
　　著鞭騎馬去。空手步行歸。寂寞菴前路。銜花鳥不飛(鐵山仁)。

　　破竈墮

　　禍福威嚴不自靈。殘杯冷炙嚮何人。一從去後無消息。野老猶敲祭鼓聲(佛眼遠)。
　　倚竈為靈不自靈。靈蹤斷處一堆塵。野老不來敲祭鼓。打正因邪別是春(佛燈珣)。

　　蒙山明

　　夜深傳得老盧衣。恨殺黃梅老古錐。向道趕人休趕著。果然落節一番歸(雪溪戒)。

　　鳥窩

　　鳥窩吹布毛。紅日午方高。趙王因好劒。合國人帶刀(真淨文)。
　　佛法有些子。言中沒網羅。布毛吹起處。依舊不離窩(無準範)。
　　老到忘機是鳥窩。西湖湖上控煙蘿。布毛吹起無多子。鐵眼銅睛不奈何(寶峯乾)。
　　一向曾無刀斧痕。還他本色住山人。無端節外生枝者。惹得平空禍到門(孝如元)。

　　馬祖

　　即心即佛口喃喃。非心非佛轉不堪。八十四人門戶別。何曾一箇是同參(楚石琦)。
　　多謝尊前窈窕娘。好將幽夢惱襄王。禪心已作霑泥絮。下逐東風上下狂(綠雨蕉)。

　　百丈

　　曾將古鏡再磨礱。拂拭方知啐啄同。一喝耳聲三日後。至今獨坐大雄峯(佛性泰)。
　　野鴨高飛落遠汀。賺人扭得鼻頭疼。思量箇樣無滋味。笑不成兮哭不成(楚石琦)。

　　龐居士

　　喪盡生涯賣笊篱。白拈隊裏討便宜。看他伎倆祇如此。也道心空及第歸(別峯印)。

　　趙州

　　無端提起七斤衫。多少禪流著意參。盡向青州作窩窟。不知春色在江南。

　　普化

　　盤山會裏錯呈真。筋斗翻來笑殺人。更與白拈同合夥。瞎驢端的眼無筋(天目禮)。
　　振鐸搖鈴恣賣乖。大悲院裏赴村齋。河陽木塔休穿鑿。當甚街頭破草鞵(笑翁堪)。

　　船子

　　驀口一橈全殺活。點頭三下便撩天。至今千古風流在。誰謂華亭覆却船(佛照光)。
　　三寸離鈎摵一橈。百千毛竅冷颼颼。雖然雙手親分付。要在渠儂自點頭(無際派)。
　　三十餘年在藥山。鬼家活計豈能傳。當時不得夾山老。你且耐煩撑破船(清溪徹)。

　　臨濟

　　黃檗棒頭全不顧。高安灘上錯商量。無端遍地栽荊棘。佛法初無一寸長(佛照光)。
　　禍福無門口自召。三遭痛棒打驢腰。可憐敗國亡家恨。萬古春風吹不消(天目禮)。

　　裴相國

　　補[六/衣]調羹著著先。一尊古佛幾經年。自從黃檗安名後。鼻孔無端失半邊(天目禮)。

　　德山

　　親到龍潭不見龍。紙燈吹滅眼頭空。一條白棒掀天地。滅却西來達磨宗(佛照光)。

　　洞山

　　鳳閣香沉月色親。琉璃古殿現全身。茫茫宇宙人無數。青白傳家未見人(笑翁堪)。

　　石霜

　　三更月落兩山明。古道迢遙苔滿生。金鎖搖時無手犯。碧波心玉兔常行(投子青)。

　　投子

　　水出崑崙浪接連。天高地逈秀林巒。禪牀略下雲山斷。凡聖無蹤海嶽寒。

　　夾山

　　散席迢迢到海湄。痛棒連打兩俱非。父南子北知何處。月冷漁歌落釣磯(天目禮)。

　　興化

　　中原一寶有來由。拶得君王引幞頭。到此若無青白眼。當機誰敢謾輕酬(雪溪逸)。

　　曹山

　　金匣香消更漏永。沉沉玉殿紫苔生。高空有月千門照。大道無人獨自行(石帆行)。

　　九峯

　　戴角披毛異類身。寒灰枯木眼中塵。笑他不具披鱗手。徒有臨行一著親(丹霞湻)。

　　雪峯

　　九到洞山緣底事。三登投子尚沉吟。自從雪擁鰲山後。象骨一峯青到今(晦菴光)。

　　元沙

　　滴滴通身是爛膿。釣魚船上顯家風。時人祇看絲綸上。不見蘆花對蓼紅(天衣懹)。

　　汾陽

　　杯酌鋪陳祭祖先。更無元妙與人傳。同真十智分妍醜。面目雖存腦葢穿(無際派)。

　　楊岐

　　屋老四壁踈。雪珠牀上跳。猶有閒情懷。對白雲發笑(大川濟)。

　　天衣

　　潮回寒浦月明初。父子生涯有異途。的是破家能做活。何愁放却一船魚(月堂昌)。

　　五祖演

　　楊岐驢子白雲關。踢踏分明祇等閒。百二十觔窮鬼擔。一肩荷負到東山(笑翁堪)。

　　芙蓉楷

　　芙蓉帳裏御罏香。十二樓分禁苑涼。水殿夜闌風月靜。昆明池畔舞鴛鴦(俍亭挺)。

　　圓悟

　　認得頻呼小玉聲。連忙開眼已雞鳴。東山暗號從此滅。門戶如今冷似冰(笑翁堪)。

　　應菴

　　楊岐正脈一絲危。洋嶼菴中特付衣。畢竟虎丘成父子。到頭叔姪不傳持(東石禮二)。

　　密菴

　　先師手段齩猪狗。持戒如何報得伊。破沙盆是正法眼。不妨依樣畫貓兒。

　　龍池行脚圖

　　燈花爆斷鐵牛脚。踏遍閻浮入五臺。花發笑巖桃浪暖。一頭片笠去還來(天笠珍)。

　　天童

　　千年白骨露銅棺。佛祖難將正眼看。凜凜腥風吹大地。等閒觸著骨毛寒(弘覺忞)。
　　滿肚無明沒處發。逢人恨不得打殺。識利害者諦當看。果是菩薩是羅剎(呆翁悅)。

　　磬山

　　刮虗空髓。奪露柱胎。威音喫棒。元要受災。晝打三更睡虎嘯。真燈照世磬雲開(天笠珍)。

　　雲門澄

　　拈來芒梗勝靈鋒。殺活乘時不放鬆。倒卓秦山歸去也。玉梅香度耶溪風(位中符)。

　　南澗

　　棒頭如雨喝如雷。臨濟頺綱獨振回。生鐵心肝含笑面。師真得描幾人來(呆翁悅)。

　　樓子

　　你既無心我便休。此身無喜亦無憂。饑來喫飯困來睡。花落從教趁水流(孚上座)。

　　蜆子

　　紙錢堆裏可憐生。臭口纔開便葛藤。蕩盡鬼家窮活計。至今古廟絕人行(東山源)。
　　江上撈鰕[魚*解]。江風吹面寒。西來意不識。推出酒臺盤(隱商子)。

　　孚上座

　　涅槃偏正及流通。不出禪人一笑中。千古平山堂下路。依然寒角動悲風(笑翁堪)。

　　政黃牛

　　橋下清波曉夜流。橋頭春色轉清幽。奇哉底事無遮護。何必騎牛更覓牛(少室睦)。

　　郁山主

　　百尺竿頭踏斷橋。太虗凸處水天凹。古來喫跌人無數。不獨闍黎者一交(北磵簡)。

　　李軍容見溈山

　　破壁蕭條自上泥。不知背後客官來。看他轉笏相承處。直得虗空笑滿腮(了菴欲)。

　　湖隱濟書記

　　隨聲逐色恣遨遊。祇要教人識便休。邏供得錢何處去。堂堂直上酒家樓(天目禮)。

　　靈照

　　爺將活計沉湘水。累汝街頭賣笊篱。不是家貧連子苦。此心能有幾人知(無際派)。
　　不肯守閨閣。將身入市廛。笊篱無賣處。祇好哭蒼天(無準範)。
　　手握肩挑入市中。笊篱誰買去撈風。不如赤土塗牛奶。轉步回家哄阿翁(呆翁悅)。

　　凌行婆

　　年少行藏獨倚樓。一家女子百家求。祇因不入浮杯眼。對鏡看看白盡頭(笑翁堪)。

　　猪頭

　　托起猪頭。佛祖不及。有問若何。肥從口入(古林茂二)。

　　蝦子

　　水裏撈來。當陽拈出。三界茫茫。蝦為子屈。

　　張果老倒騎驢圖

　　舉世多少人。無如者老漢。不是倒騎驢。祇愛回頭看。

　　自贊

　　貌古形疎倚杖藜。分明畫出須菩提。解空不許離聲色。似聽狐猿月下啼(功臣政)。
　　雨洗澹紅桃蕚嫰。風搖淺碧柳絲輕。白雲影裏怪石露。綠水光中古木新(闡提照)。
　　坐斷南閩第一峯。羣魔膽喪虎潛蹤。有時一喝春雷動。解逼生蛇化活龍(長靈卓二)。
　　面目[山*藍]巉耳搭腮。好時如佛笑顏開。莫教觸著無明袋。百怪千妖盡出來。
　　粥稀後坐。牀窄先臥。耳聵愛高聲。眼昏宜字大(玉泉皓)多年塵世兜搜面。百伎全無一伎能。自古江南山水窟。如何生出者般僧(竹菴珪)。
　　參禪無悟。識字有數。眼三角。似燕山愁胡。面百摺。如趙婆呷酢。一著高出諸方。敢道飯是米做(藏叟珍)。
　　不破古人元關。元關自破。不碎今時窩臼。窩臼自碎。鷲峯之衣爛却。西丘之話無傳(大川濟)。
　　持刀殺人。人心不死。赤手殺人。人心不死。伎倆俱盡。人心自死(橫川珙)。
　　匙挑不起箇村夫。文墨胸中一點無。曾把虗空揣出骨。惡聲贏得滿江湖(無用全)。
　　強項生來不順情。何曾揑怪釣虗名。單提木槵百八顆。換却大千人眼睛(見心復)。
　　醉傲風顛卒未休。杖頭明月冠南州。轉身移步誰能解。雪覆蘆花十二樓(濟顛)。
　　平生要說拍盲禪。掘地如何覓得天。三處住山貧徹骨。了無衣盋與人傳(呆菴)。

　　雜毒海卷一
　　雜毒海卷二

　　　　京都柏林嗣祖沙門　性音　重編

　　禮祖像
　　寰中

　　問其般若何為體。依樣隨聲他答他。句後更無針隙地。半簷紅雨落殘花。

　　法濟

　　門外刀兵隊隊來。阿師掩息未全灰。當時若斬為三段。安得重新又活埋(象潭泳)。

　　雲門

　　睦州用盡腕頭力。負義忘恩忒殺乖。要好當初休葢覆。從教千古露屍骸(浙翁琰)。

　　長慶

　　一言坐斷備頭陀。萬古芝山翠不磨。敢問當年簾不捲。不知天下事如何(石溪月)。

　　明覺

　　三皇五帝是何物。辛苦曾經二十年。一大藏教收不得。至今狼藉乳峯前(象潭泳)。
　　日沉野水光明藏。蘭吐春山古佛心。不用低頭苦尋覓。骨頭節節是黃金(末宗本)。

　　天衣

　　毗嵐吹倒葛藤樁。扶起韶陽大法幢。黃鶴樓前藏不得。幾回雁影落寒江(介石朋)。

　　無著

　　五臺凝望思遲遲。白日青天被鬼迷。最苦一般難理會。玻璃盞子喫茶時(象潭泳)。

　　保寧

　　乳寶峯前誓別時。一言既出駟難追。活埋三尺金陵土。道不過人果不歸(明極峻)。

　　明教

　　如說如行炳日星。回瀾一柱屹亭亭。湖邊安得磨巖石。只刻尊僧篇作銘(介石朋)。

　　大覺

　　藤蘿深處鎖寒煙。一塔巍巍萬象前。縱火不焚龍腦盋。鄮峯高不到青天(柏庭文)。

　　大慧

　　竹篦三尺恨難酬。血濺空山草木秋。不是自家親骨[(月-二)@(冰-水)]。合應千里竄巖州(介石朋)。

　　宏智

　　正音不振妙高臺。楊廣山前事可哀。老柏臥波寒影動。誰云無伴不成來(明極峻)。

　　石田

　　趁晴來刈石田禾。三繞雲邊窣堵波。竹引清風松帶露。音容雖少語言多(愚極慧)。

　　枯禪

　　青鳳山前古澗邊。屋簷頭上更無天。而今冷地思量著。細擘春雲作紙錢(愚谷智)。

　　禮祖塔
　　華嚴塔

　　山前馬廐普光殿。門外牛欄正覺塲。五十三人同日塟。善財走得脚生瘡(應菴華)。

　　禮六祖真塔

　　曹溪滴水自靈源。流入滄溟浪潑天。多少魚龍爭變化。源頭一脈尚泠然(憨山清)。

　　送心上人禮大梅祖塔

　　即心即佛投巖虎。非佛非心落網禽。莫把炊巾容易展。丈夫膝下有黃金(恕中慍)。

　　送福上人禮祖師塔

　　祖師塔是鶻崙磚。祇在山邊與水邊。一一從頭巡禮遍。草鞋依舊自還錢(石屋珙)。

　　謁霜華諸祖塔

　　萬年一念口生埃。枯木寒灰活自埋。八伯高人扶不起。至今無計出頭來(靈谿昱二)。

　　禮石霜圓祖塔

　　西河獅子無窠窟。踏破芒鞋賺我來。惟有霜花潭上月。寒光千古照荒臺。

　　明招塔

　　稍硬風頭早已乖。更歸煖室自生埋。翻令千古成蹤跡。枉喫羅山白飯來(介石朋)。
　　藤深蔓短塔纍纍。獨眼名龍恐是伊。放下泥盤叉手立。當年誤殺矮闍黎(古智喆二)。

　　禮暹道者塔

　　髑髏元自有靈光。雪竇何曾抖屎腸。截斷婆婆三寸舌。至今雙劒倚天長。

　　尋谷山禪師塔

　　行盡湘西十里松。到門却立數諸峯。崇公事蹟無尋處。庭下春泥見虎蹤(洪覺範)。

　　禮黃龍南祖塔

　　石屋峻層覆骨堆。炊巾三展笑顏開。輕輕欲扣黃龍角。忽地傾湫倒嶽來(古梅友)。

　　謁準禪師塔

　　同條生不同條死。覿露全機誰後先。一句鶻崙難擘破。一時乞與子孫傳(洪覺範)。

　　送元上人禮無準祖塔

　　是他圓照下兒孫。自遠趨風掃塔塵。昔日烹金文武火。至今煖氣尚如春(月江印)。

　　禮虎丘隆祖塔

　　今古雲巖氣象雄。千門煙火列朝舂。誰知瞌睡當年虎。占斷東吳第一峯(箬菴問)。

　　松源塔

　　三督黃牙竅到天。鷲峯何處有親傳。自知終始無交涉。一瓣兜樓拜塔前(天目禮)。

　　禮高峯祖塔

　　二十餘年抱死關。那來魂夢落青山。臨行白骨無藏處。擿向金毛舌上安(紫柏可)。

　　禮建文君遺像

　　陰謀休恨姚廣孝。老佛曾傳楊應能。斂却殘棋誰勝負。閻浮提內兩員僧(正法　二)。
　　行無蹤影住無門。留得空山像設存。衲子莫驚珍御服。從來何處不稱尊。

　　東叟塔

　　虎生三日氣吞牛。養子誰如孫仲謀。老屋四櫩天在上。此心有媿到杭州(栯堂益)。

　　禮斷巖祖塔

　　千丈巖前曾受屈。父子不傳真妙訣。蟭螟蟲子正揚聲。大地山河一片雪(六吉謙)。

　　禮笑巖老祖塔

　　九鼎曾經一綫危。黃金充國塔崔嵬。聖朝世廟親三到。遍地兒孫盡受知(呆翁悅)。

　　示徒

　　從來共住不知名。任運相將祇麼行。自古上賢猶不識。造次凡流豈可名(石頭遷)。
　　學道之人不識真。祇為從前認識神。無量劫來生死本。癡人喚作本來人(長沙岑)。
　　枯木龍吟真見道。髑髏無識眼初明。喜識盡時消息盡。當人那辨濁中清(曹山寂)。
　　人情濃厚道情微。道用人情世豈知。空有人情無道用。人情能得幾多時(龍牙遁)。
　　楊岐乍住屋壁疎。滿牀盡撒雪珍珠。縮却項暗嗟吁。翻憶古人樹下居(楊岐會)。
　　不是嶺頭攜得事。豈從雞足付將來。自古聖賢皆若此。非吾今日為君裁(瑞鹿安)。
　　曉天雲淨濃霜白。千峯萬峯鎖寒色。驪龍失珠知不知。無限平人遭點額(明覺顯二)。
　　門掩還同歲月催。石窗經雨積莓苔。一牀枕簟淨名老。時見斷雲孤月來。
　　泥揑金剛水底走。筆描菩薩火中行。頂門有眼看不見。丈二眉毛額下生(保寧勇)。
　　空門有路人皆識。到者方知滋味長。心地不生閒草木。自然身放白毫光(東山演)。
　　此段本來無向背。要須堅猛力行持。金剛五眼通身是。萬境來侵莫管伊(圓悟勤)。
　　昔日楊岐老祖翁。牽犂拽耙逞神通。兒孫帶水拖泥去。熨斗煎茶銚不同(大慧杲二)。
　　一口吞盡三世佛。正是吾家客作兒。爭似璞禪無用處。一毛頭上便忘機。
　　江上青山殊未老。屋頭春色放教遲。人言洞裏桃花嫩。未必人間有此枝(虎丘隆)。
　　懸崖促拍舞三臺。死虎驚忙眼豁開。聖地不生凡草木。果然親見瞎堂來(瞎堂遠)。
　　少室門庭冷似灰。長年不見一人來。汝今若解知慚愧。那取工夫到一回(應菴華三)。
　　五十三州七百僧。驢腮馬頷得人憎。諸方若具羅籠手。今日無因到淨明。
　　急水灘頭下釣時。錦鱗紅尾尚遲疑。驀然跳出洪波裏。攫霧拏雲宇宙低。
　　圓通不開生藥舖。單單祇賣死猫頭。不知那箇無思算。喫著通身冷汗流(簡堂機)。
　　南臺靜坐一爐香。終日凝然萬慮忘。不是息心除妄想。都緣無事可商量(南臺安)。
　　情解泯時金翳眼。疑團破盡鬼分贓。被人說著心頭事。鐵作心肝也斷腸(或菴體九)。
　　衲僧行履豈尋常。出匣吹毛不隱藏。奪食驅耕全正令。東西無復鬼分贓。
　　暗撒驪珠成瓦礫。閒傾鴆毒是醍醐。冤將恩報滅胡種。舉眼無親真丈夫。
　　著脚孤危草不生。勿棲泊處等閒行。臨風闊却噇空口。斷送渾家入火坑。
　　生獰別是一般村。品藻先賢薄後昆。掉放孤峯爭合煞。棒頭有眼葢乾坤。
　　瞎驢種草不消憑。舊閣元關唾手贏。湖海晏清還獨步。功歸寸刃血長鯨。
　　棄身捨命討冤讐。熱血相噴肯便休。及到大家無寸土。空雙手去占雲頭。
　　赤骨力窮擔片板。顛癡勃癩豎雙眉。驀生做處難名狀。佛祖當頭聽指揮。
　　一拳也是打爺來。未有輸贏莫放開。割捨拍盲窮性命。嘴咼鼻塌見全材。
　　三冬水上打鞦韆。百尺竿頭棹釣船。寄語兩堂龍象眾。毋勞掘地覓青天(密菴傑二)。
　　三月江南啼鷓鴣。人行錦繡百花圖。離微不犯通消息。笑倒西天碧眼胡。
　　學道猶如守禁城。晝防六賊夜惺惺。中軍主將能行令。不動干戈致太平(性空菴主二)。
　　不耕而食不蠶衣。物外清閒適聖時。未透祖師關捩子。也須存意著便宜。
　　節外生枝莫謾尋。根源坐斷祇如今。鴛鴦繡出頭頭是。誰肯輕拋一寸針(月堂昌)。
　　不依本分要參禪。賣了山前祖父田。赤手出門成活計。好兒終不使爺錢(松源嶽三)。
　　心王及第未超情。棒下承當翳眼睛。勿謂少林人不見。黃鸝時喚兩三聲。
　　敗壞多年苕帚樁。等閒拈起定宗綱。者些標格天然別。不比諸方孟八郎。
　　見猶離見非真見。還盡八還無可還。木落秋空山骨露。不知誰識老瞿曇(破菴先)。
　　大地撮來如粟粒。九旬禁足誑嬰孩。楊岐種子無碑記。時把龜毛眼裏栽(無際派)。
　　盤陀石上共安居。水遠山高一事無。惟有多情峯頂月。夜深移影到堦除(萬菴柔)。
　　太平時節息干戈。滿路惟聞唱凱歌。到此未應輕扎住。更須合眼跳黃河(無用全)。
　　大道無南北。東西似掌平。獨行無伴侶。高揖嶺南能(大川濟)。
　　四大聚成元兔角。六根縛住白龜毛。漚花影裏翻筋斗。出沒閻浮是幾遭(中峯本四)。
　　濁水盡清珠有力。亂心不動佛無虧。眼前盡是家鄉路。不用逢人覓指歸。
　　一爐古篆一枝蓮。目挂寒空萬慮捐。清泰故鄉歸便得。誰分東土與西天。
　　一鈎蘿月照松龕。門外無人宿草菴。萬億紫金身化主。不離當念是同參。
　　擬續當年雪隱絃。行菩薩行更加鞭。驀然自屎不覺臭。插翅蒲鞋飛上天(月江印)。
　　全身荷負萬鈞重。千里傳來一幅書。且喜重闕俱透徹。浩歌歸去倒騎驢(東山源)。
　　無相無形本寂寥。擬擡眸處轉迢遙。蒲團靜倚無餘事。窗外一聲婆餅焦(龍溪文)。
　　三月韶光沒處收。一時散在柳梢頭。可憐不見春風面。却看殘紅逐水流(止翁□)。
　　報恩門下透難還。死款臨岐作麼翻。觸著渠儂些子毒。直教迸破鐵心肝(何菴□)。
　　瓦盋為貓方撲破。伽黎因雨爛無蹤。三更不用來分付。明日堂堂下籜峯(暮翁□)。
　　驢事未了馬事到。鈎鎖連環沒斷頭。祇管今朝又明日。等閒蹉過一生休(天如則五)。
　　蜣蜋負須常嫌少。老鼠搬金不怕多。祗道臨終將得去。臨終却不奈他何。
　　病來便作死承當。箇是單傳秘密方。你若目前無主宰。落湯螃蠏沒商量。
　　脩行如買世間物。肯破慳囊事即圓。祇把口頭閒議論。恰如著價未還錢。
　　幻軀將逼從心年。松下經行石上眠。珍重北山龍象眾。普通年話幾時圓(行中仁)。
　　年登六十一春秋。祇合投閒待死休。不料業風吹到此。又同衲子結冤讐(性原明)。
　　開先寺裏迎賓日。禪月堂前索偈時。客路如天春似海。子規啼斷落花枝(愚菴及)。
　　一片荒田一把鋤。翻來覆去用工夫。一鋤翻得春風轉。也有瓜茄也有瓠(石屋珙)。
　　蔬園全仗眾工夫。自己工夫不可無。一旦糞多茄子大。方知地壯菜根麤(笑巖寶)。
　　工夫未到方圓地。幾度憑欄獨自愁。今日是三明日四。雪霜容易上人頭(絕照輝)。
　　昨日為儒今日僧。轉凡成聖不多能。翻思昔日靈山老。也是其年得越城(天隱脩)。
　　未跨船舷三十棒。那還何有岸堪登。雲龍驚起千層浪。無底船招舊住僧(嵩乳密)。
　　昏昏長夜莫能惺。佛法真如照世燈。點出當人頂門眼。依前日午打三更(鶴林門二)。
　　叢林古制育英才。選佛場今赤手開。日用明明七件事。要從檀越信心來。
　　一條白棒誰堪喫。倚壁長年總不拈。不是山僧情性懶。萬中無一繼茆鐮(隱明綸)。
　　短拂高提在客司。諸方有此亦全非。報恩門下青苔滑。祇放無毛鷂子飛(南菴依)。
　　不是冤家不聚頭。隨流得妙又何求。好來扶我剎竿子。鐵壁風高振九州(汝風杲)。
　　爛銀高涌響如雷。大士全身現幾回。要到普陀巖上見。驢年保汝出頭來(百癡元)。
　　衲僧荷擔衲僧事。極是尋常沒甚奇。當念時流泛泛者。不思慧命似懸絲(呆翁悅六)。
　　拶到心如牆壁了。須知一擊百雜碎。丈二眉毛額下生。正眼摩醯誰敢覷。
　　須識源清流亦清。冤家狹路總無情。牢關平地如山險。公驗分明不禁行。
　　老漢生平一句子。從來在子盋囊收。若言更有重分付。何異更安頭上頭。
　　南磵西華十五年。虎頭虎尾話方圓。黃梅夜半苦心事。又復挑燈為子傳。
　　總有定緣休勉強。直鈎自古釣金鰲。也隨拗曲安香餌。縱得魚蝦直幾毫。

　　贈別

　　草履初登南客船。銅瓶猶貯北山泉。衡陽舊寺秋歸後。門鎖寒潭幾樹蟬(清塞)。
　　選得幽居愜野情。終年無送亦無迎。有時直上孤峯頂。月下披雲笑一聲(李翱)。
　　化門舒卷豈同時。出塞還須斬萬機。道泰却施林下日。捲簾閒看嶽雲歸(雲峯悅)。
　　羣峯杳藹留不住。遠道依依祗藤屨。舊隱蘿龕付與誰。寒猿後夜啼高樹(明覺顯)。
　　極目春光水照空。岸沙汀草碧茸茸。三千里外生靈望。獨倚寒藤振祖風。
　　澄江依棹碧光流。風冷蒹葭雨乍收。別夜新吟許誰約。白蘋汀上月陵秋。
　　雪殘春島路迢迢。水盡雲開見碧霄。別後誰同此深意。祇應孤月共寥寥。
　　乘興飛帆到翠峯。水光春盡冷涵空。道人若問曹溪意。祇報盧能在下風。
　　禪石飛流濺碧莎。利生還喜下雲坡。途中若立三千客。剔起眉毛不在多。
　　栴檀林裏振金毛。四顧清風拂幾遭。曾許全威作雲雨。不知何處是塵勞。
　　雲衣輕拂下層巒。松檜生風觸袖寒。誰問親遊乳峯意。百千年後與誰看。
　　古策風高瓶浪闊。春雲片段分清絕。金盆後夜孤頂寒。去去誰同落殘月。
　　鄞江秋晚忽成春。況是台星作主人。去去高攜古刀尺。二千年運續芳塵。
　　三十餘年四海間。親師擇友未曾閒。今朝得到無心地。却被無心趁出山(暹道者二)。
　　不是無心繼祖燈。道慚未廁嶺南能。三更月下離巖竇。眷眷無言戀碧層。
　　撥轉千差向上機。攙旗奪鼓不饒伊。翻身踞地全生殺。始是金毛獅子兒(圓悟勤)。
　　桶底脫時大地闊。命根斷處碧潭清。好將一點紅爐雪。散作人間照夜燈(大慧杲)。
　　相逢相別兩無言。萬柳亭邊上渡船。勿謂空來又空去。舉頭渾見舊山川(松源嶽)。
　　南來揩癢毒蛇頭。一口親遭恨未休。縱使兩川三峽水。到頭難洗此冤讐。
　　雪老迎歸笑滿腮。俊名喜與太原偕。三年祇在天封寺。不似揚州聽角來(珍藏主三)。
　　南方浩浩正談禪。爭似君家博飯田。待我寒衣都補了。袖茶來訪钁頭邊。
　　髩絲不可織寒衣。煑字那能療得饑。別欲與君安樂法。正忙却未有閒時。
　　青箬笠前天地闊。碧蓑衣底水雲寬。不言不語知何事。祇把心來不自瞞(濟顛)。
　　家住匡廬最上層。孤猿啼處月華明。如今底事思歸去。莫記當年腸斷聲(浙翁琰二)。
　　幾年鏖戰歷沙場。汗血功高孰可量。四海狼煙今已息。踏花歸去馬蹄香。
　　冷泉近日飯籮空。無奈栽田歲不豐。有箇休糧方子妙。衲僧競去問天童(石田薰)。
　　孤蹤抹過海門東。吳越溪山幾萬重。一拜起來還一拜。不知何處見圓通(虗堂愚二)。
　　正此補寒忙不徹。遽來別我去參方。鍼頭削下三觔鐵。與你前途鑄脊梁。
　　內心纔起病目尋。脫體須明不病人。脚未跨門先轉步。六橋官柳正搖春(石林鞏)。
　　去到雙林見舊遊。眉橫新月眼橫秋。寒暄未舉宜先問。因甚橋流水不流(石溪月)。
　　興化當年打克賓。叢林千載話猶存。雲黃有棒且高閣。祇麼煎茶送出門(大歇謙)。
　　興化當年為克賓。棒頭敲出玉麒麟。遁菴放過定禪客。祇要渠儂眼自明(遁菴演)。
　　三呼三應便翻身。六月螺江徹底冰。歸到家山人不識。一輪明月照廬陵(枯禪鏡)。
　　曾經巴峽聽啼猿。萬想千愁舉不全。十萬里風吹夢醒。月明人在錦江船(偃溪聞)。
　　極目寥寥水照空。白蘋紅蓼戰西風。三千里外深深意。鐵劵誰將累祖翁(西巖惠五)。
　　白紙無端黑筆書。分明一句却糢糊。青燈夜雨湘江上。添得平沙落雁圖。
　　千峯積雪初消後。萬國春回物物新。好箇轉身時節子。鐵關難鎖玉麒麟。
　　龍從流水響泠泠。一曲韶音和不成。散作鄱陽湖上曲。幾人篷底聽秋聲。
　　我居雙徑汝靈山。一語臨風要說難。紙襖幸然無點墨。三冬途路要遮寒。
　　雲遮劒閣三千里。水隔瞿塘十二峯。抖擻屎腸都說了。莫教錯認甕為鐘(大川濟)。
　　萬里波瀾一葉舟。秋風如箭月如鈎。不須更問途中事。過得三巴即便休(何菴)。
　　瑞巖有句送東巖。未舉分明落二三。莫謂無人知此意。石橋流水繞松杉(少室陸)。
　　鳳凰山下鳳凰兒。文彩纔彰羽翼齊。鐵網縵天攔不住。歸心已在碧梧枝(孤雲權)。
　　烏石嶺頭相見了。玲瓏巖畔又逢君。臨行無可贈行色。萬里西風捲斷雲(東山源)。
　　子規啼血染山花。拄杖頭邊興轉賒。眼底迢迢皆客路。草鞵今夜脫誰家(中峯本)。
　　空拳打入長蛇陣。殺氣連雲戰更酣。輥到了無干涉處。牛頭向北馬頭南(無文燦二)。
　　無數飛花舞曉風。天開二十五圓通。要知門戶從何入。問取溪邊石耳峯。
　　動靜何曾涉葢纏。何須更透未生前。故園千里今歸去。陸有征途水有船(東州永)。
　　佛香浮霧晝霏簾。春澗鳴泉雪後添。乞食歸來雙樹底。散花如雨讀楞嚴(見心復)。
　　儋耳曾聞玉局歸。潛龍猶記識天威。朱巖滄海九千里。一錫閒雲自在飛(笑隱訢)。
　　十萬里來傳一信。一千七百箇封皮。到家的的無文字。問你展開知不知(千巖長)。
　　舊日廬山舊眼看。阿師有甚不平安。放蠅莫打紙窗破。風雨落花春正寒(天如則)。
　　心未寧時為汝安。落花小雨釀春寒。斷橋流水孤山路。楊柳絲絲拂畫欄(愚極慧)。
　　白雲飛落劒池旁。紙[糸*奧]新糊玉一方。塔影忽然顛倒卓。為渠懸筆寫提綱(楚石琦二)。
　　山上鯉魚生一角。忽然[跳-兆+孛]跳上青天。俱胝道者無尋處。却把天龍鼻孔穿。
　　高高峯頂屹雲中。八十溪翁也眼空。相見莫言行脚事。累他雙耳又添聾(野翁同)。
　　黑漆竹篦光爍爍。拈來不用更商量。為渠抝作百雜碎。看你如何孟八郎(如晦□二)。
　　徑山老漢惡相逢。要你生吞栗棘蓬。丁字脚頭挨得入。大家輥入草窠中。
　　五十三人病痛深。海濤日夜助呻吟。煩君大展活人手。痛與膏肓下一鍼(絕照輝二)。
　　生鐵心肝冷面顏。平欺佛祖眼頭寬。試將一滴曹溪水。漲起西江十八灘。
　　倒拈禿帚默施功。向未屙前盡埽空。一大藏經揩糞紙。百千諸佛廁中蟲(標指堂)。
　　江水無情去不還。惟留兩岸好青山。輕雲藏跡能歸岫。不向東風向素顏(建文帝)。
　　上人參禮何方去。玉几難為指路頭。有箇長汀憨布袋。如今出化在饒州(東生)。
　　肩荷長長箇楖栗。煙山煙水去尋師。石頭踢破娘生脚。帶累芒鞋喫苦皮(破山明二)。
　　病喫烏藤咄咄歸。逢人謾把惡風吹。砂鐺土竈埋深澗。活煑清泉接鈍機。
　　為號空門徹底空。今年窮勝去年窮。窮坑莫謂難填塞。消得龍王多少風(本陳忞)。
　　幾番拽杖思歸省。踏斷溪聲到處家。煩語倚閭頭白毋。好看隔岸柳絲斜(玉林琇)。
　　如今無處覓深山。但得心閒即閉關。吳越不分煙水路。醉人秋色月初圓(箬菴問)。
　　雲厭春山日映紅。老菴新理旋栽松。偶偕清賞多生澀。怕見鄰巖大小空(三宜盂)。
　　丈夫事業丈夫成。葉茂枝榮根固深。九到三登明徹底。看來祇怕有心人(石奇雲)。
　　破浪乘風六月來。清秋還駕天風去。歸去西江十八灘。為人好指曹溪路(呆翁悅)。

　　雜毒海卷二
　　雜毒海卷三

　　　　京都柏林嗣祖沙門　性音　重編

　　投機

　　三十年來尋劒客。幾回落葉又抽枝。自從一見桃花後。直至如今更不疑(靈雲勤)。
　　夜宿花城與酒樓。一聞歌管惹離愁。利刀掣斷紅絲綫。你若無心我便休(樓子)。
　　萬象之中獨露身。唯人自肯乃方親。昔時謬向途中覓。今日看來火裏冰(長慶稜)。
　　憶著當年未悟時。一聲畫角一聲悲。如今枕上無閒夢。大小梅花一任吹(孚上座)。
　　傑出叢林是趙州。老婆勘破有來由。而今四海清如鏡。行人莫與路為讐(黃龍南)。
　　我有明珠一顆。久被塵勞關鎖。如今塵浮光生。照破山河萬朵(郁山主)。
　　一二三四五六七。萬仞峯頭獨足立。驪龍頷下奪明珠。一言勘破維摩詰(天衣懷)。
　　山前一片閒田地。叉手叮嚀問祖翁。幾度賣來還自買。為憐松竹引清風(東山演)。
　　金鴨香消錦繡幃。笙歌叢裏醉扶歸。少年一段風流事。祇許佳人獨自知(圓悟勤)。
　　商量極處見題目。途路窮邊入試場。拈起毫端風雨疾。者回不作探花郎(或菴體)。
　　書堂兀坐萬機休。日暖風柔草木幽。誰識二千年遠事。如今只在眼睛頭(陳了翁)。
　　棄却飄囊摵碎琴。如今不煉汞中金。自從一見黃龍後。始覺從前錯用心(呂洞賓)。
　　揑不成團擘不開。何須南岳與天台。六根門首無人用。惹得胡僧特地來(普菴肅)。
　　鼓寂鐘沉託盋回。巖頭一拶語如雷。果然祇得三年活。莫是遭他受記來(張無盡)。
　　頂有異峯雲冉冉。源無別派水泠泠。遊山未到山窮處。多被青山礙眼睛(白楊順)。
　　枯木無花幾度秋。斷雲猶挂樹梢頭。自從鬥折泥牛角。直至如今水逆流(寶華鑑)。
　　黑漆崑崙把釣竿。古帆高挂下驚湍。蘆花影裏弄明月。引得盲龜上釣船(伊菴權)。
　　幾年箇事挂胷懷。問盡諸方眼不開。肝膽此時俱裂破。一聲江上侍郎來(分菴主)。
　　三更月下一聲蛙。撞破虗空共一家。正與麼時誰會得。嶺頭脚痛有元沙(張九成)。
　　從來姿韻愛風流。幾笑時人向外求。萬別千差無覓處。得來元在鼻尖頭(蔣尚書)。
　　趙州狗子無佛性。萬象森羅齊乞命。無底籃兒盛死蛇。多添少減無餘剩(一源寧)。
　　清風樓上赴官齋。此日平生眼豁開。方信普通年遠事。不從蔥嶺帶將來(越山鼐)。
　　大地山河一片雪。太陽一照便無蹤。自此不疑諸佛祖。更無南北與西東(斷巖義)。
　　埽盡葛藤與知見。信手拈來全體現。腦後圓光徹太虗。千機萬機一時轉(日本覺阿侍者)。

　　留贈
　　送曾侍禁

　　冷匣秋波射斗星。鐵衣隨從古霜清。宣池莫問當年事。一片威風動地生(明覺顯)。

　　贈魁天紀

　　拈筆詩成首首新。喜來豪呌欲攀雲。難醫最是狂吟病。我恰纔痊又到君(圓至)。

　　贈憲司張大使

　　眼光爍破人肝膽。挂起崚嶒鐵面皮。萬事一公都了辦。驚天動地丈夫兒(千巖長)。

　　送李宗遠歸廣東

　　三山木落雁啼霜。虎踞關頭買小航。明日相思望南斗。水流不盡楚天長(見心復四)。
　　太平身退更何憂。歸老南山問故丘。一色梅花三萬樹。夜和明月醉羅浮。
　　聞說高矦氣膽狂。校詩多在白雲窗。秋來椰子甘如蜜。寄我須緘五百雙。
　　鸚鵡杯深泛紫霞。風流渾訝謫仙家。錦袍留客催春燕。開徧東園荳蔻花。

　　留典座

　　寒山爨下供燒火。拾得堂前拾菜渣。贏得坐籌香積國。後園茄子又開花(行可)。

　　送嚴使君端溪歸越中

　　江南木落雁天高。一路青山送客舠。應訪寒山舊苕跡。松門斜日聽秋濤(退翁儲)。

　　送麻居士

　　紗帽山儀白苧袍。遠投孤頂近吾曹。攜來七尺霜前竹。劃斷天雲不放高(明覺顯)。

　　醫士

　　牙齒分明一具骨。十中今祇二三存。先生若不重栽種。老去如何齩菜根(元叟端)。
　　眾生病已在膏肓。舉世誰傳奪命方。是草拈來都是藥。何須九轉透瓶香(無學　二)。
　　話頭一則耆婆藥。大藏諸經和劑方。抹過三途開口笑。不勞鍼砭起膏肓。

　　相士

　　人說先生相最靈。試將一問問先生。山僧未出母胎日。葢膽毛還有幾莖(東巖日)。
　　風搖翠竹聲敲玉。雨洗羣峯色潑藍。妙相堂堂祇者是。先生有口怎生談(谷源道)。
　　雙眸烱烱逼人寒。驗盡賢愚瞬息間。父母未生前面目。應須返照自家看(拙菴光)。
　　面如生鐵鑄崑崙。有底榮枯到你論。謾說青青亭畔竹。春風幾箇有兒孫(無文燦)。
　　長短生成都一樣。賢愚眼裏分中上。問君具底摩醯眼。法報化身作麼相(智觀慧)。

　　贈了空羽士

　　劒光電繞蒼巖裂。阿母金盤進紅雪。攜手一笑三千年。更約乘鰲拾海月(笑隱訢)。

　　卜士

　　卦盤掇轉昧真機。禍有胎兮福有基。昨夜孛星移一位。先生睡著不曾知(石田熏)。
　　無位真人赤骨律。面門出入有誰知。太虗元與渠同壽。庚甲憑君仔細推(癡絕沖)。
　　汝鑽龜甲我鑽心。鑽透靈源值萬金。爆地一聲爻象露。六爻平靜絕追尋(萬峯蔚)。

　　演史

　　問行伴手一烏藤。獨坐長年對碧層。不聽子談興廢事。那知身是太平僧(一翁如)。
　　吳征越戰好崢嶸。幾度春風青草生。側耳聽渠話來歷。眼頭千嶂陣雲橫(孤雲權)。

　　歌者

　　三撥琶琶唱渭城。喉音嘹喨遏雲行。如何解奏無生曲。佛祖從教努眼睛(百癡元)。

　　裁縫

　　鄱水一條生白練。廬山半幅舊青蘿。李生提我袈裟角。補得渾崙不欠多(中峯本)。
　　手攜刀尺走諸方。綫去鍼來日日忙。量盡別人長與短。自家長短幾曾量(石屋珙)。
　　得於心兮應於手。補得虗空無滲漏。若有絲毫未了時。更向鍼鋒打筋斗(覺首座)。

　　漆匠

　　裏面盡情灰得了。外頭方始好揩磨。雖然本有靈光在。也要工夫發用他(石屋珙)。

　　鋸匠

　　拽去推來妙意同。作家相見密施功。通身手眼能回互。盡在當陽一綫中(無趣空)。

　　鞵匠

　　出格工夫眾所推。笑他時輩亂鍼錐。脚頭脚底通霄路。明月清風步步隨(潛書記)。

　　鑄鐘匠

　　野店小橋外。黃昏欲雪時。一聲誰側耳。千古喚愚癡(應菴華)。
　　天下有名何鑄鐘。遠來相訪老巖翁。吾家火冷冰生也。且趁諸方爐鞴紅(千巖長)。

　　吏人

　　活捉生擒百種囚。敲枷打鎖問來由。箇中一字能通變。活却從前死路頭(無準範)。

　　刀鑷

　　提起霜刀風凜凜。二三四七也低頭。看他立地為人處。毛髮不存方始休(浙翁琰)。
　　剃了又長長又剃。一年幾度遠煩過。大夫祇管來求福。我福如何有許多(石屋珙)。

　　送僧禮寶陀然指

　　是真精進實奇哉。一朵蓮花指上開。要識觀音真面目。此回親到寶陀來(嶮巖)。

　　送鐵山道人禮寶陀

　　脚跟下鐵山萬仞。眼睛頭白浪千尋。不於者裏承當去。更要重參觀世音(中峯本)。

　　送無極道人禮寶陀

　　道人無事發狂心。涉水登山海外尋。一拜起來還一拜。不知屋裏有觀音(虛白旵)。

　　送觀上人禮補陀

　　補陀巖畔去何求。不見觀音誓不休。見了觀音當自笑。元來胡餅是饅頭(天如則)。

　　送智觀慧侍者禮五臺

　　清涼欲禮不辭勞。往復炎天萬里遙。勘破老婆舌底路。歸來正好語聲高(呆翁悅二)。
　　文殊老不避羞慚。剛道前三與後三。汝去更詢多少眾。看他又爭放癡憨。

　　送僧省親

　　孃生面目既分明。遠不疎兮近不親。試向途中問歸客。不知誰是倚門人(癡絕沖)。
　　衲衣換得綵衣斑。佛國宣傳及第還。母問子供何職事。空王殿上翰林官(藏叟珍)。
　　白頭八十雙親在。日望南方應斷腸。一見掀眉呈舊面。莫言無物獻尊堂(虗堂愚)。
　　今生父母當親近。從本爺孃子細看。動轉施為全得力。一回舉起骨毛寒(別浦舟)。
　　空花要覓生時蒂。陽燄須尋起處波。不是出家恩愛重。夢魂偏在故鄉多(楚石琦)。

　　贈真淨

　　諸葛昔年稱隱者。茅廬三顧出山來。松花若也霑春力。根在深巖也著開(香城順)。

　　寄佛印

　　粗沙施佛佛欣受。怪石供僧僧不嫌。空手持來還要否。更無一物可增添(蘇子由)。

　　答子由

　　空手持來放下難。三賢十聖聚頭看。箇般供養能歆饗。木馬泥牛亦喜歡(佛印元)。

　　寄臥雲菴

　　黃金園裏馬交馳。徑寸多成按劒疑。月曬梅花千樹雲。臥雲一枕夢回時(虛菴實)。

　　呈妙喜

　　不是心兮不是佛。通身一串黃金骨。趙州參見老南泉。解道鎮州出蘿蔔(吳學士)。

　　寄育王東堂

　　靈源大士居昭默。橫川老師居山寮。高風相去三百載。人世南朝自北朝(栯堂益)。

　　賀淨慈起千佛閣畫五十三參改路立兩牌門

　　千佛束之高閣了。百城煙水一毛吞。縱饒別有通天路。也落南山第二門(空海)。

　　行者

　　了身不若了心休。了得心時身不愁。若也身心俱了了。神仙何必更封侯(應菴華三)。

　　宿解田

　　夜宿西山居士家。圍爐相對話生涯。從來無一絲頭許。自是勞生眼裏花。

　　祥禪

　　濁港江頭送別時。碧雲秋水澹依依。莫嫌老拙疎慵甚。他日重來扣竹扉。

　　寄萬峯蔚

　　鬱鬱黃花滿目秋。白雲端坐碧峯頭。無賓主句輕拈出。一喝千江水逆流(千巖長)。

　　寄仰山無念學首座

　　五派傳來臨濟宗。入門一喝露機鋒。老婆心切能容易。試看泥蛇變化龍(萬峯蔚)。

　　寄翠峯頂長老

　　行處要教機路絕。說時莫遣意根生。如來大寶華王座。不比尋常黑漆棚(恕中慍三)。

　　寄妙菴首座

　　黃獨煨來可療饑。心如牆壁眼如眉。趙州去後參尋少。有箇拳頭豎向誰。

　　寄法姪衍斯道除建元

　　二妙林間五色鸞。赤霄終見散飛翰。藤州事業非難繼。況是胷中宇宙寬。

　　東嶼和尚

　　相別於今八載餘。君匡徒眾我閒居。白雲流水乾坤外。終不相親在寄書(元叟端)。

　　鐵鞭和尚

　　思量四句寄承天。湊得完全缺半邊。頌又不成詩不是。如何拈出向人前(訥堂辯)。

　　寄歸宗華姪禪師

　　坐斷金輪第一峯。千妖百怪盡潛蹤。年來又得真消息。報道楊岐正脈通(大慧杲)。

　　寄烏龍長老

　　雪帶煙雲冷不開。相思無復上高臺。江山況是數千里。祇聽嘉聲動地來(明覺顯二)。

　　寄內侍太保

　　千尺寒巖噴冷聲。草堂雲淡竹風清。蒲團時倚無他事。永日寥寥謝太平。

　　寄訊竺菴和尚

　　春色初浮千佛嶺。鐘聲遠度六朝松。法堂乍起天花落。人在寒雲第幾重(南菴依三)。

　　寄木菴大師

　　喝後曾聞三日聾。西江自此起宗風。等閒拋出一輪月。高挂好山第一峯。
　　法道埀秋近日來。承虗接響浪栽培。吾家不鬥門庭好。祇愛當人眼正開。

　　寄奐天章并諸名勝

　　石牀煙裊瓦爐香。千聖頭邊較短長。兩口果然無一舌。莫將消息到諸方(南石琇二)。
　　堂堂臨濟下兒孫。重按輕提廓頂門。七穴八穿無味話。何妨嚼碎渾崙吞。

　　初到善溪慧照菴寄張無盡

　　世辯不妨無骨舌。好山難絆自由身。從他折脚鐺兒笑。且欲南來識鳳麟(洪覺範二)。

　　寄石頭志菴主

　　世途巇嶮鼻先酸。折脚鐺尋穩處安。誰見睡餘閒振策。松風吹耳夜濤寒。

　　寄淨慈平山和尚

　　領破蹄穿五百牛。南屏寺裏一欄收。皮毛換得光生也。拽耙拖犂再起頭(石屋珙)。

　　天目和尚

　　翁翁八十再生牙。爛嚼虗空吐出渣。撒向玲瓏巖畔樹。枝枝葉葉是曇華(希叟曇)。

　　寄百丈友人

　　多時不見牯牛蹤。夢斷雲山幾萬重。莫是隨羣貪水草。被人拴住大雄峯(獨立邁)。

　　上鐵菴

　　紅爐燄上火星飛。誰解當頭下一鎚。將謂鐵菴渾是鐵。頂門一著爛如泥(何菴)。

　　辭山

　　水牯從來不受穿。鼻頭牽著便風顛。請公收取斷繩去。放與林泉自在眠(慶首座)。

　　吳必東請偈

　　百草頭邊千聖眼。一毫端上萬重關。更無佛法并玄妙。堪與知音共往還(應菴華)。

　　喜圃田韓少府見訪

　　忽聞梅福來相訪。笑著荷衣出草堂。兒童不慣看車馬。爭入蘆花深處藏(胡釘鉸)。

　　答吳元昭

　　通身一具金鎖骨。堪與人天為軌則。要識臨濟小廝兒。便是當年白拈賊(大慧杲)。

　　聞法雲大秀遷棲賢以此寄之

　　七百高僧戰法場。盧公一偈盡歸降。無人截斷黃梅路。剛被迢迢過九江(溈山秀)。

　　清菴和尚住南華

　　當機一喝怒雷奔。攪得黃河曲曲渾。今日斬新翻舊轍。曹溪無底水無痕(鐵關樞)。

　　酬李仲思宰相

　　晴雲萬疊裹羣山。巖瀑千尋落樹間。定裏驚傳玉駕至。祇應來奪老僧閒(中峯本二)。
　　歸鞭未舉且婆娑。平地須知險處多。休把世情名字相。累他巖穴老頭陀。

　　酬馮海粟待制

　　無言童子拂香臺。報道長沙學士來。爛煑橘皮砂罐冷。幾年生意喜潛回。

　　答八山居士

　　太極玄關寶鏡臺。三家活計總塵埃。道人別有安身訣。不打三家路上來(玉芝聚)。

　　訪俞秀才

　　萬疊雲山未得歸。寂寥心許老盧知。江城雨雪書名紙。不謁鴻儒更謁誰(明覺顯)。

　　趙提宮請偈

　　言前薦得已天涯。句後承當路轉賒。一擊鐵關如粉碎。水天空闊雁行斜(大慧杲二)。

　　寄無垢居士

　　上苑玉池方解凍。人間楊柳又垂春。山堂盡日焚香坐。長憶毗耶杜口人。

　　和宮使侍郎頌送入莞山菴

　　此山已是勝天台。峯頂寥寥正眼開。無限水雲難湊泊。却容埽地相公來(應菴華)。

　　李香嚴乞偈

　　百家諸子徒糟粕。藏海波濤赤手翻。穩坐家堂誰是主。未生前事問香嚴(箬菴問二)。
　　南湖煙水欲留人。肯負臨溪把手吟。一語不傳真秘訣。要將物格話重行。

　　穀日答唐祈遠

　　行脚心頭已悄然。不禁放曠好林泉。松風水月終何物。結我多生聚首緣(牧雲門)。

　　酬王奉常煙客

　　銀鈎鐵勒法堂懸。手闢生機點畫前。百萬英靈齊斫額。直教人看眼睛穿(退翁儲)。

　　秋日寄懷黃介子

　　高名少小重如山。選佛猶嫌豈選官。頭戴華巾離少室。手攜蓆帽出長安(弘覺忞二)。
　　玉局文章都尉禪。脫空師語亦碑傳。無人過與價三百。贏得雙眸貫五天。

　　辭石溪請

　　出世宗師萬萬千。祇餘迦葉守枯禪。老僧若也隨流去。辜負山居三十年(千巖長)。

　　參天通和尚

　　聚寶由來帝里山。碧峯雲鎖絕躋攀。試看木馬嘶風處。火裏清冰六月寒(玉芝聚二)。

　　次董兩湖韻

　　君如五柳常酣酒。我似溈山不學禪。塵劫去來同一笑。謾論人世此何年。

　　別友

　　世有百千閒日月。人無一點好身心。知他為甚麼邊事。添得茫茫業海深(中峯本二)。

　　酬李思宰相

　　機裏藏機復見機。秋霜點點透征衣。話殘夜壑三更月。又約天雲擁毳歸。

　　答嵩禪師(因嵩師戲作悼詩寄之師作此偈畢擲筆而逝)

　　道契平生更有誰。閒卿於我最心知。當初未欲成相別。恐悞同參一首詩(如布衲)。

　　答頑石和尚

　　佛法[泳-永+芝]教爛便休。多年紙被自蒙頭。生涯祇有數株芋。熟在山中亦嬾收(千巖長)。

　　答雪竇顯禪師

　　一兔橫身當古路。蒼鷹纔見便生擒。後來獵犬無靈性。空向枯樁舊處尋(韓大伯)。

　　雪中懷洞如

　　敗絮相親三十年。冰霜同冷鐵同堅。更添門外雪盈尺。老眼能堪榾柮煙(玉林琇)。

　　答竺元和尚

　　此時有院不愛住。聞在江皋自隱居。劫火灰飛大千界。普光心印祇如如(元叟端)。

　　寄圓悟和尚

　　出林依舊入蓬蒿。天網恢恢不可逃。誰信業緣無避處。歸來不怕語聲高(華嚴覺)。

　　訪抱璞和尚

　　芒鞵竹杖為尋君。山隖重重煙火村。及至相逢無可語。梅花十里一溪雲(雪嶠信)。

　　寄信上人

　　一瓶一盋且隨緣。此事時時強為宣。知己不來春漸老。孤峯皎月對寒泉(東山演二)。

　　寄舊

　　寄書未到他先望。傳語不來我便知。度日林泉無世慮。斂眉偷看白猿兒。

　　寄雪竇禪師

　　茅茨函丈古臺垣。乳決青層雪卷門。豎箇拳頭知己嬾。肯將鐵劵累兒孫(靈章蘊)。

　　寄崑崙

　　業風吹破進賢冠。生死關頭著脚難。六百年來今一遇。莫將大事等閒看(萬世尊)。

　　寄無準和尚

　　鼈與猿交割不開。兄呼弟應似忘懷。及乎說到誵訛處。又却心肝不帶來(訥堂辯)。

　　寄曉菴和尚

　　天南每遇長沙客。盡道黃曇古佛安。博飯種田同百丈。高風颯颯逼人寒(呆翁悅三)。

　　寄如皋范就卿

　　今時難得真居士。常憶東皋老范禪。大似衲僧乾嚗嚗。逢人開口氣衝天。

　　柬興隆主人借閱大藏

　　盡道拭瘡疣故紙。是非今古數如麻。果然拭得瘡疣否。一一從頭要驗他。

　　寄吳江草堂神山

　　聞說養親在草堂。此情遠慰我憂忘。臨流半楊曾懸否。蒲履同編供母嘗(天笠珍)。

　　悼惠書記

　　惠初不死而言死。空本無情似有情。手把遺書一揮淚。秦溪三夜雨連明(空東山)。

　　悼雲巢和尚

　　人傳師死已多時。我獨躊躇未決疑。既是巢空雲又散。春深猶有子規啼(訥堂辯二)。

　　悼東山和尚

　　藕絲牽出繫虗空。溼紙拈來裹大蟲。此伎施呈今已矣。不堪老淚灑東風。

　　悼人

　　二十四年春夢斷。百千三昧死中參。可憐得病無多日。問訊重來又入龕(日貫)。
　　生了死了復燒了。恰似從前總不曾。見說茶毗相送日。柳條分遍一千僧(希白)。

　　天童侍者在靈隱作侍者死

　　三喚聲中負不平。興師百萬欲攻城。誰知菡萏峯前路。削木書名又伏兵(雲外岫)。

　　弔善禪師

　　出輪迴又入輪迴。究竟何曾有去來。昨夜冰河中發燄。虗空燒作一堆灰(保寧勇)。

　　悼志公大士

　　去年曾涉白雲巔。投老相逢亦偶然。蟬蛻君今成敗葉。春蠶我已作三眠(洪覺範二)。
　　悍喪未減春爐煖。丈室偏宜道骨寒。擺手便行呼不應。閒名在世試除看。

　　雙髻峯有懷高峯和尚

　　雙髻峯深古道危。不來夜半扣柴扉。六年底事成遺恨。寂寞空山啼子規(中峯本二)。

　　客中聞訃

　　訃音遺我客牀頭。話到輪迴鬼亦愁。肉眠未空今古夢。滿天霜月曬骷髏。

　　悼或菴和尚(圓寂時以硯遺贈)

　　翩翩隻履逐西風。一物渾無衣袋中。留下陶泓將底用。老夫無筆判虗空(曾侍郎)。

　　題晦堂

　　中無門戶四無旁。學者徒勞捉影忙。珍重故園千古月。夜來依舊不曾藏(吳恂　二)。
　　廬峯居士舊門人。描得師真的的親。大地撮來成箇眼。翻騰別是一般新。

　　扣角

　　身前身後事茫茫。欲話因緣恐斷腸。吳越江山尋已徧。却回煙棹上瞿塘(圖澤)。

　　過孫山人故居

　　溪邊野竹映寒沙。茅屋青山處士家。燕子歸來寒食雨。春風開遍野棠花(見心復)。

　　悼古林和尚

　　古往今來一欠伸。茫茫劫海起塳塵。虗空昨夜翻筋斗。驚倒靈山會上人(月江印四)。

　　哭徒舜逢源

　　精明見道出常流。造極登峯尚不休。聞說百骸同鶴瘦。可憐未死已枯髏。
　　法門非福歎承天。爾不匡徒也棄捐。此土他方雖趁俊。盋盂無底倩誰傳。
　　蝸角壁黏縣學帖。蠅頭手錄劒南詩。觸人鐵石心腸碎。勝似三聲猿呌時。

　　歷正沈老居士自化

　　七十六年渾是夢。拖來拽去總非真。全身放出光明藏。疑殺閻浮一界人(智觀慧)。

　　雜毒海卷三
　　雜毒海卷四

　　　　京都栢林嗣祖沙門　性音　重編

　　蓋大殿

　　黃面老子眼[目*荅]眵。千方百計討便宜。而今無著渾身處。却要兒孫蓋覆伊(松源岳)。
　　瞿曇老子面皮黃。一箇渾身沒處藏。普請為渠遮蓋去。免教赤體露堂堂(秀嵒瑞)。

　　挂鐘

　　重似鴻毛輕似山。當陽挂起大家看。一聲直透威音外。撼動一天星斗寒(浙翁琰)。
　　一模脫就轉風流。平地教休不肯休。要得洪音喧宇宙。直須更上一層樓(枯禪鏡)。

　　五十三參壁

　　幸得十方無壁落。誰將五彩畫虗空。善財眼裏生花翳。去却一重又一重(西嵓慧)。

　　鑄鐘

　　通身祇是一張口。百鍊爐中輥出來。斷送夕陽歸去後。又催明月上樓臺(雪嵓欽)。
　　大爐鞴裏翻身出。不犯鉗錘勢萬鈞。一擊清風徧寰宇。喚回多少夢中人(簡菴清)。
　　大爐鞴裏翻身轉。開口當知有賞音。多少師僧齊側耳。聽渠號令震叢林(呆菴莊)。

　　化藏

　　八面渾無刀斧痕。堆金抹綠要爭新。出門遇著經綸手。撥轉如來正法輪。
　　瞿曇老賊口親屙。驢屎相兼馬屎多。打得一團都撥轉。潑天臭氣柰渠何(長翁淨)。

　　化燈

　　一點光明未發輝。燈籠露柱暗攢眉。驀然觸著星兒子。照破瞿曇鐵面皮(簡堂機)。
　　點著心光便發花。從教千古照河沙。假饒大地毗嵐起。到底如何滅得他(谷源道)。
　　劫初一點光明種。猛烈工夫拶出來。瀉入碧琉璃裏去。百千諸佛笑顏開(唯菴然)。

　　水燈

　　萬里煙波接素秋。銀釭耿耿泛中流。自從一點光明見。逐浪隨波未肯休(癡絕沖)。

　　血書蓮經

　　大丈夫兒皮有血。自家針劄自家知。一毫頭上能通變。紅菡萏花三四枝(雲谷)。

　　寫經

　　以字不成八字非。當陽拈出大家知。釋迦老子舌無骨。黃葉拈來嚇小兒(雲巢嵓)。

　　焙經

　　始終鹿苑跋提河。四十餘年口過多。爐炭上頭遭拔舌。莫言有罪不重科(黃龍南)。

　　寫法華塔為僧

　　此經一字何曾有。莫寫浮屠謗老胡。若謗老胡終有報。定教鬚髮一莖無(谷源道)。

　　化鹽

　　紅爐鼓浪立教乾。突出銀山照膽寒。便是馬師胡亂後。要須不被舌頭瞞(松源岳)。
　　合水和泥一處烹。水乾泥盡雪花生。乘時索起撩天價。公驗分明孰敢爭(潛菴光)。

　　化柴

　　一刀兩段絕誵訛。未免依然入草窩。直得通身紅爛後。變生作熟總由他(浙翁琰)。

　　化炭

　　黑漆渾身鐵面皮。當頭觸著火星飛。檀那切莫輕酬價。煆聖鎔凡總是伊(復菴)。

　　賀澤藏山修涅盤堂把鍼閣贖所溺坑等緣

　　涅盤一路盡掀翻。觸處工夫見不難。洗面驀然摸著鼻。繡針眼裏好藏山(會藏主)。

　　求度

　　天書入手頂門開。解道心空及第來。翻笑當年負舂老。半生擔閣在黃梅(浙翁琰)。
　　我儂嫌佛不肯做。子要伽黎搭半肩。一等共行山下路。眼頭各自看風煙(天目禮)。

　　化浴

　　渾身脫下赤條條。滿杓盛來痒處澆。但得通身冷汗出。自然百病一時消(竹菴珪)。
　　洗到無塵垢轉多。杓頭拋下看如何。對人不是揚家醜。祇要添柴助熱鍋(標指堂)。

　　化馬祖殿瓦

　　寄語江西老古錐。從教日炙與風吹。不是兒孫無料理。要見冰消瓦解時(土竺悟二)。

　　德彬修雙陽墖求頌

　　九層墖聳青霄外。七佛靈蹤在上方。山冷雲寒當午夜。惟聞天樂散天香。

　　老僧乞偈募龕

　　藏身無地復何藏。冰骨仙人玉作裳。佛眼謾云窺不見。分明北斗曬斜陽(梅逢忍)。

　　修船

　　生死河邊箇破舟。七穿八落半沉浮。娑婆業海風波惡。苦勸諸君努力修(孤雲鑑)。

　　重鞔法鼓

　　膽在渾身肯便藏。惡聲一任播諸方。乾坤未信知音少。骨露皮穿總不妨(呆翁悅)。

　　鄮嶺接待

　　玉几峯高難措足。行人多向半途休。無棲泊處開門戶。箇箇教伊到地頭(佛照光)。

　　大亭接待裝泗洲

　　潮生潮落三江口。人去人來四路頭。放下便知安樂處。泗洲元不在揚州(無準範)。

　　大芙蓉接待

　　水雲何處覓行蹤。踏遍天台雁宕峯。脚力盡時消息盡。小芙蓉接大芙蓉(無準範)。

　　風月接待

　　不蓄莖虀并粒米。要餐風月任從伊。莫嫌冷澹無滋味。一飽能消萬劫饑(商源)。

　　雞鳴接待

　　一粒米從檀度乞。一莖菜是別人栽。家私不與諸方比。也要開門接往來(商隱予)。

　　黃漢嶺開接待

　　路繞懸崖萬仞頭。行人到此一場愁。驀然得箇休歇處。重疊關山信脚遊(高原泉)。

　　漁浦接待

　　吳山那畔越山前。有飯充饑有榻眠。到此便能休歇去。帝鄉猶隔一潮船(絕岸湘)。

　　進月軒

　　桂輪孤朗碧天寬。簾卷清風入座寒。底事明明人不薦。又隨花影上欄杆(大川濟)。

　　留江心

　　孤嶼江心浪潑天。漁翁來看釣魚船。煙蓑雨笠渾無用。收卷絲綸展脚眠(竹菴珪)。

　　三教圖

　　各立門庭各自尊。談禪談道又談文。桃紅李白薔薇紫。畢竟根苗一樣春(雲山)。

　　三笑圖

　　三箇難分劣與優。你心頭似我心頭。不堪說破祇堪笑。笑到驢年未肯休(無準範二)。

　　祖圖

　　等是清平世界人。為因閒事長無明。使他箇箇能安分。圖上緣何有姓名。

　　宗派圖

　　虗名驚世刻舟痕。乃祖初無一法存。流出胸中蓋天地。祇今子子又孫孫(東山源)。
　　列派分宗定此圖。繩繩相貫若聯珠。不知佛祖未興日。還有許多消息無(癡絕冲)。

　　枯松圖

　　瘦骨槎牙耐歲寒。碧雲深處老龍蟠。笑他摘葉尋枝者。到此如何著手攀(谷源道)。

　　選佛圖

　　百千諸佛及眾生。休向圖中強較量。心印當陽輕擿出。堂堂端坐寂光場(一源靈)。

　　題天目弔和菴主

　　西丘老人八十餘。頭髮白盡黃牙疎。買得扁舟如葉大。哭和菴主過東湖(竺元道)。

　　大義渡

　　白頭望盡萬重山。曠劫恩波徹底乾。不是胸中藏忤逆。出家端的報親難(天目禮)。

　　歸湖上

　　鳥不驚飛水不流。碧潭空濶冷涵秋。一絲頭上無香餌。風輥蘆花落釣舟(石菴玸)。

　　海山寄興

　　午窗定起晝沉沉。觸目虗凝一片心。好鳥關關知我意。盡情啼破綠楊陰(大歇謙)。

　　翠嵓寺

　　野僧迎客下煙嵐。試問如何是翠嵓。門近洪厓千尺井。石橋分水繞松杉(張無盡)。

　　三墖

　　山前三墖要重修。凡聖齊教著地頭。肯似疎山窮鬼子。一錢不使逞風流(或菴體)。

　　善權洞

　　嵓下寒泉曲有聲。洞中丹竈紫霞生。現成門戶入不得。白日茫茫把火行(雪山)。

　　登祝融峯

　　南岳諸峯七十二。惟有祝融峯最高。九千七百三十丈。下視寰海如秋毫(虗堂愚二)。
　　岷峩華頂遠俯伏。九華五老來相朝。上方老僧日無事。興來以手摩雲霄。

　　東林

　　白薝蔔花露滴滴。碧苾蒭草香濛濛。田地更無塵一點。是何人合住其中(禪月)。
　　一山南北煙霞裏。兩寺東西林麓間。開眼如今渾似夢。莫言真箇在盧山(竹菴珪)。

　　西林

　　橫看成嶺直成峯。向背高低各不同。不識廬山真面目。祇緣身在此山中(蘇東坡)。
　　作家爐鞴烹佛祖。客來更撾茶毒鼓。昨夜南山鼈鼻蛇。齩殺大雄白額虎(竹菴珪一作題雪峯)。

　　鼈鼻菴

　　毒氣炎炎未肯休。草中交輥沒蹤由。如今橫在平坡上。誰敢當先摸鼻頭。

　　詠大椒

　　萬木凋殘方吐[豊*盍]。埀埀先實綴枝頭。從來辣性天然在。嚼著通身白汗流(夢菴格)。

　　呈遠錄公

　　誰能一日兩梳頭。撮得髻根牢便休。大抵還他肌骨好。不搽紅粉也風流(圓通秀)。

　　丈亭

　　青山歷歷映江流。半見明州半越州。亭下寒潮亭上客。不知來往幾時休(朴翁銛)。

　　涅槃臺

　　當陽立箇鬼門關。未死偷心過者難。火急翻身開得眼。屋頭元是舊青山。

　　生香亭

　　一種靈苗發秀時。須知花綻不萌枝。其間氣息難藏處。不假春風特地吹。

　　生公石

　　講經聲在轆轤間。要見生公却又難。一曲欄杆千古意。老僧無語石頭頑。

　　荷葉沼

　　徹骨貧來更有誰。[髟/(鹽-鹵+(必-心))]鬖壞衲藕絲垂。春風池面添新綠。又見冰蠶作繭時。
　　遇物令人仰祖風。弊衣遺在一池中。秋風吹破春風補。不犯清波一綫功。

　　他山堰

　　截斷寒流疊石基。海潮從此作回期。行人自老青山在。澗闊水聲無絕時(隱山)。

　　破草鞵

　　踏遍山邊與水邊。歸來脫向法堂前。僧參不用袈裟裹。問汝何時脚底穿(夢菴格)。

　　和菴主故居

　　影落深雲不自名。午香菰米雜黃精。不知那裏欠綿密。長有人來問二靈(象潭泳)。

　　三生石

　　去來今世互相瞞。休弄精魂業識團。一片石頭遭帶累。幾人來拂蘚痕看。

　　一聲軒

　　瓦礫聲中喪髑髏。門風從此轉蕭條。最憐萬竹當欄立。雨洗風磨恨不消。

　　棋盤石

　　明明黑白未分來。一片方方嶮似崖。試向機前投著看。春風春雨幾莓苔。

　　蘇公隄

　　春風細細柳抽條。十里湖光落畫橈。覿面坡仙知蹉過。古祠猶在第三橋。

　　龍湫瀑布

　　懸崖萬丈似危簷。放下珠簾六月寒。幾度風來半遮掩。不容収卷祇容看。

　　龍鼻水

　　洞裏當中忽迸開。磷磷青石滑如苔。五湖四海翻桃浪。盡向鼻端流出來。
　　石龍滴滴鼻中水。二十名泉髏莫齊。白髮老僧貪潄齒。杖黎日日過嵓西(橫川珙)。

　　石臺

　　天地生來本現成。最稜層處坦然平。其中自有點頭底。祇是無人解講經。

　　老馬

　　營司牽浴柳邊池。吐沫垂涎步較遲。洗見箭瘢知有恨。將軍忘却未侯時(藏雲二)。

　　桃源圖

　　綵雲綻處落欹斜。雞犬無聲祇幾家。五百年中興廢事。紛紛紅雨落桃花。

　　牛圖

　　三三五五戲平蕪。踏裂春風百草枯。莫寫溈山僧某甲。恐人喚作祖師圖(希叟曇)。

　　中峯

　　狐猿呌落中巖月。野客吟殘半夜燈。此景此時誰會得。白雲深處坐禪僧(無量壽)。

　　妙高臺

　　鴛鷺池塘芳草雨。綺羅簾幙杏花風。何如月在欄杆夜。長嘯一聲千嶂中(蘿月瑩)。
　　松枯石老凍雲摧。到此虗空漸覺低。脚力盡時情興遠。與誰攜手上天梯(虗堂愚)。

　　琉璃泡觀音

　　一氣工夫做出來。圓陀陀地絕纖埃。都盧一箇圓通境。門戶不將容易開(古梅友二)。

　　血書金剛經入佛腹藏

　　點點滴滴孃生血。狼狼藉藉給孤園。盡大地人收不得。依然返本又還源。

　　燈華

　　休將春色擬栽培。脫略人工巧翦裁。遊子滿園覓不得。祇因伊向火中開(磬山修)。

　　爆竹

　　看取當場手眼親。胸中毒氣種來深。借他一點無明種。擊碎千層與萬層(箬菴問)。
　　紙裹麻纏解不開。因緣時至出頭來。一聲霹靂驚天地。曠劫無明當下灰(愍生念)。

　　燈籠

　　靈明豈藉三光照。慣向昏衢立大功。祇為寸心恒不昧。輝天鑑地自玲瓏(琅琊真)。

　　破衲

　　零零落落幾經年。信手拈來搭半肩。午夜定回和束倒。箇中消息許誰傳(柏嵓凝)。
　　住山將就度流年。窮漢家私不直錢。一領衲衣冬又夏。熱來脫却冷來穿(箬菴問二)。

　　破被

　　長將破被蒙頭臥。地老天荒總不知。此是死心真受用。失便宜也得便宜。

　　觸衣碎甚作

　　不挂寸絲方免寒。何須特地裊長竿。而今落落零零也。七佛之名何處安(印首座)。

　　走馬燈

　　團團馳走不停留。無箇明人指路頭。滅却心中些子火。刀槍人馬一齊休(無際悟)。
　　槍如雨刺馬如風。殺入重圍不放鬆。不是不容鍼劄空。目前住脚幾英雄(養菴心)。
　　業風吹得走如梭。鬥勝爭強不放過。未得中間星火盡。不知何日息干戈(且菴蒭)。

　　破錢

　　半輪殘月掩塵埃。依稀猶有開元字。暗想清光未破時。買盡人間不平事(毗陵女子)。

　　芳塘

　　芳塘雨霽綠初肥。折得青條串露歸。一樹殘花喧鬥雀。紅香滿徑撲人飛(天隱至)。

　　漁父

　　籃裏無魚欠酒錢。酒家留下釣漁船。幾迴欲脫蓑衣當。又恐明朝是雨天(西湖僧)。

　　過天目山活埋菴

　　自古名高累不輕。飲牛終是上流清。吾師未死先埋却。又向巢由頂上行(紫柏可)。

　　宿永慶寺(建文帝)

　　杖錫南遊歲月深。山雲水月傍閒吟。塵心消盡無些子。不受人間物色侵(建文帝)。

　　宿深邨

　　行行一宿深邨裏。雞犬豐年閙如市。黃昏見客合家喜。月下取魚戽塘水(禪月三)。

　　深山逢老僧

　　衲衣綫麁心似月。自把矩鉏同榾柮。青石谿邊踏葉行。數片雲隨兩眉雪。

　　臨川道中

　　出谷入谷路迴轉。秋風已至歸期晚。舉頭何處望來蹤。萬仞千山鳥飛遠。

　　宿雪峯菴

　　雪深麋鹿無行跡。雲外樵歸何處笛。老禪騎虎不驚人。猿拾荒苔挂高石(笑隱訢)。

　　虎丘禮隆祖墖

　　爪牙曾展此峰頭。睡虎耽耽莫敢儔。千古知恩誰箇是。空階落葉響深秋(牧雲門)。

　　送可生禪人省親

　　六尺堂堂稟最靈。此身來處要分明。春風送上新安路。一片依依望母情。

　　受業處題偈行脚

　　古佛放光留不住。鐵牛無脚也須行。雖然未踏曹谿路。且喜今朝離火坑(大慧杲)。

　　宿北山贈唯山主

　　載雲松老響晴濤。數轉谿灣見把茅。深閉竹籬春不管。亂啼山鳥踏花稍(三宜盂)。

　　臨平道中

　　風蒲獵獵弄輕柔。欲立蜻蜓不自由。五月臨平山下路。藕花無數滿汀洲(道潛)。

　　舁母渡錢塘

　　母在籃輿子在途。子行不上母先呼。斷橋流水斜陽外。羞見寒林返哺烏(己恭行)。

　　石門道中

　　枝頭蜀魄一聲聲。百里春山送又迎。拈得泐潭潭上月。直教千古照人清(古雪喆)。

　　登維摩金粟堂憶洞聞和尚

　　青山滿目祇如前。初地尋師憶往年。不二法門無異相。空庭添得草芊芊(牧雲門)。

　　暢情

　　花無長在樹。人無長在世。有花須當賞。有酒須當醉。秋霜上鬢來。春風吹不去(鄧青陽)。

　　普請罷書偈

　　茶芽蔍蔌初離焙。筍角狼忙又吐泥。山舍一年春事辦。得閒誰管版頭低(志芝菴主)。

　　遣興

　　小鍋煑菜上蒸飯。菜熟飯香人正饑。一補饑瘡了無事。明朝依樣畫貓兒(祖某主)。

　　自適

　　雪裏梅花春信息。池中月色夜精神。年來可是無佳趣。莫把家風舉似人(懶菴樞)。

　　偶成

　　簷頭密布蜘蛛網。砌下高堆曲蟮泥。達磨眼睛渾不顧。尋常讀作一聯詩(中峰本二)。
　　秋雲片片秋空闊。秋葉沉沉秋雨寒。林下野人難曬[日*良]。眉毛終日不曾乾。

　　遣興

　　逸興應須傚皎然。此生瀟灑老詩禪。何妨剩得驚人句。詠徧江山一萬篇(明教嵩)。

　　立玉亭

　　山當崖斷孤亭立。竹樹迴環翠萬層。倒看夕陽深澗底。不知雲外有歸僧(玉芝聚)。

　　冷泉畫廊壁

　　一一塵中堅密身。改頭換面轉精神。誰知東壁打西壁。盡是靈山會上人(雙杉)。

　　屋子

　　甎瓦泥灰假合成。周縫隙罅用功深。就中有箇安身處。多少迷人不識門(無用寬)。

　　佛母堂

　　熱鐵洋銅地獄坑。禍胎今日又重生。黃梅山下人無數。誰解門前掉臂行(中峰本)。

　　湖上草堂

　　山居不買剡中山。湖上千峰處處閒。芳草白雲留我住。世人何事得相關(皎然)。

　　天台石橋

　　橋橫飛澗上崔嵬。澗瀑千尋吼怒雷。五百聲聞看不破。至今活塟在嵓隈(天目禮)。

　　過東坡影堂

　　力將正說排邪說。夢到黃州與惠州。竹屋數椽容老貌。大江千古祇東流(大慧杲二)。

　　過秦檜祠

　　路傍一對新華表。見說昔年官不小。爭知道冷煙疎雨埋荒草。

　　鰕子禪

　　杖黎何處問鰕禪。回首胥村鎖暮煙。一曲漁歌秋浦外。腥風吹滿渡頭船(夢觀仁)。

　　雷遷墖

　　一念慈容元不隔。何須特地肆乖張。平高就下婆心切。惱得雷公一夜忙(石田薰)。

　　女官墓

　　隴頭死樹丫微活。路口崩亭脚半斜。玉骨年深無祭祠。變成蝴蝶撲松花。

　　廬山佛手嵓

　　清淨身中金色臂。匡廬疊疊曉雲開。為人隻手無伸處。且聽勞生空望崖(中峰本)。

　　迥耀峰

　　草徑離離山影斜。寒清入骨半牕紗。數聲啼鳥破幽寂。晚色不侵茅屋家(雪嶠信四)。

　　青龍泉

　　不假雲雷勢自豪。一噴平地盡波濤。溶溶流入浙江水。飲者如何風調高。

　　出生臺

　　何處啼烏去復來。朝朝上我出生臺。有時粥飯因緣盡。脫落皮毛眼豁開。

　　曉發

　　葛捲衣邊秋捲蕉。曉行寒露草頭飄。邨中尚未炊煙火。且逐雞聲過版橋。

　　試心石

　　[山*突]屼高懸可試心。幾回獨立畏崖深。忽然脚踏虗空碎。石上風生大地春(磬山修)。

　　漂母祠

　　一諾千金肯背盟。始知義重見身輕。滔滔淮水長流在。愧盡王孫怨不平(箬菴問三)。

　　淮陰墓

　　墓石能存漢姓名。驚濤拍岸似猶爭。功成祇說英雄貴。跨下何殊走狗烹。

　　西亭懷古

　　千古朱涇得釣名。覆舟何處問途程。一天霜月無人夜。散作蕭蕭折葦聲。

　　寶刀隴

　　從來利刃號吹毛。萬樹松絲繫獨牢。莫謂鈍根虧斷得。此中原是活人刀(蓮池宏)。

　　雜毒海卷四
　　雜毒海卷五

　　　　京都柏林嗣祖沙門　性音　重編

　　秘魔巖

　　把斷重津過者難。擎杈須信髑髏乾。霍山到後知端的。同死同生未足觀(明覺顯)。

　　披雲臺

　　林底常懷老藥山。皮膚脫盡萬機閒。有時月下披雲嘯。千古風流滿世間(慈受深)。

　　偶作

　　竹外茅齋橋下亭。半池荷葉半池菱。匡牀曲几坐終日。萬疊青山一老僧(全室泐)。

　　棲雲菴壁

　　自從南嶽來雪竇。二十餘年不下山。兩處居菴身已老。又尋幽谷養衰殘(和菴主)。
　　十方世界目前寬。拋却雲菴過別山。三事壞衣穿處補。一條藜杖伴清閒。
　　黃皮裹骨一常僧。壞衲蒙頭百慮澄。年老嬾能頻對客。攀蘿又上碧崚嶒。

　　病起

　　病來又病皮黏骨。抖擻起來無一物。行不成步語聲低。鼻孔依然空突兀(東山演)。

　　乞歸老山中

　　六載皇都唱祖機。兩曾金殿奉天威。青山隱去欣何得。滿篋惟將御頌歸(大覺璉二)。
　　千簇雲山萬壑流。閒身歸老此山頭。餘生願祝無疆壽。一炷清香滿石樓。

　　偶泊齋題壁

　　百年未了隨時了。五十無家不做家。知道明朝與後日。是何面目討波咤(呆翁悅二)。

　　金山感舊

　　今日重來憶往時。影堂淚眼對先師。寥寥祖道塵埃重。皮髓分明幾個知。

　　述懷

　　傳燈讀罷鬢先華。功業猶爭幾洛叉。午睡起來塵滿案。半櫩閒日落庭花(素首座)。

　　曉過西湖

　　水光山色四無人。清曉誰看第一春。紅日漸高絃管動。半湖烟霧是遊塵(天隱至)。

　　再遊東林寺

　　臺殿參差聳瑞烟。桂花飄雪水潺潺。莫疑遠去無消息。七萬餘年始半年(貫休四)。
　　宣玄舊輦殘雲溼。耶舍孤墳落照遲。有箇山僧倚松睡。恐人來取白猿兒。
　　玉像珠龕香陣橫。錦霞多傍石牆生。辟蛇行者今何在。花裏惟聞鴆鳥聲。

　　書石壁禪居

　　赤栴檀塔六七級。白菡萏花兩三枝。禪客相逢只彈指。此心能有幾人知(前人)。

　　楞嚴廢寺

　　萬花叢裏畫樓新。玉女恁欄天上春。明月一輪天外冷。夜深曾照坐禪人(紫柏可)。

　　牛頭寺

　　行過多岐又問岐。雲林深處到來遲。寺僧相見不相語。自對夕陽讀斷碑(魯山泰)。

　　長樂寺

　　山翠一堆中有寺。谿流四繞外聞鐘。僧寮尋得雲封著。虎跡滿庭三兩松(智[舟*亥])。

　　夜坐

　　地爐兀坐燒殘葉。童子酣眠喚不譍。空盡大千無佛祖。老蟲翻下夜龕燈(楚石琦)。
　　點盡山窗一盞油。地爐無火冷愀愀。話頭留向明朝舉。道者敲鐘又上樓(恭都寺)。

　　栽松

　　鈍钁橫肩雪未消。不辭老步上苕蕘。等閒種得靈根活。會看春風長綠條(元叟端)。

　　蒔秧

　　疎陋無能處市廛。問農學稼力爭先。近來已得真三昧。豎擲橫拋直似弦(濟水洸)。

　　樵薪

　　驀持利斧和根斫。那管榮枯長短枝。縛去一冬燒不盡。有無句子總相隨(石潮寧)。

　　偶題

　　掘溝引水澆蔬圃。插竹為籬護藥苗。楊柳如絲風易亂。梅花似雪日難消(海舟慈)。

　　觀江際小兒埀釣

　　蓬頭穉子學埀綸。側坐莓苔草映身。路人借問遙招手。恐畏魚驚不譍人(胡釘鉸)。

　　金山

　　波中卓出始昂頭。裂破長江兩道流。隔岸紅塵飛不到。三三兩兩渡人舟(天童悟)。

　　空生石(石中空可居人而上平如砥建閣其中故曰空生)

　　盡道孤危曾不立。誰知大地自空擎。欲看樓閣空中建。請向虗空背上行(木陳忞二)。

　　眠牛石

　　頑皮似鐵骨如鋼。鼻孔渾侖管帶忘。祇為祖翁田地好。從教臥月更眠霜。

　　五指山

　　一葉浮天外。千山落鏡中。誰人揮隻手。劃破太虗空(憨山青)。

　　雪彌勒

　　突出全身白玉堆。橫拖布袋冷顏開。只為眾生多熱惱。下生故不待當來(琅琊真)。

　　雙劒峯

　　雙埀天末落羣峯。日照寒鋩血暈重。在昔虗空曾剖判。至今風雨尚磨礲(僧贅)。

　　渡曹溪

　　踏來空翠幾千重。曲折曹溪鎖梵宮。欲問嶺南傳底事。青山白鳥水聲中(紫柏可)。

　　雁宕山

　　展旗邀我過天窗。石女雙鸞展笑容。卓筆蘸乾龍鼻水。等閒題破石屏風(枯禪鏡)。
　　四海名山曾過目。就中此境難圖錄。山前向見白頭翁。自道一生看不足(惟一潤)。

　　賣毛帚

　　全身脫落鑊湯後。百億毛頭絕點塵。而今竿木隨身轉。十字街前等箇人(夢菴格)。

　　普請

　　我扣華鯨汝便來。區區運水及搬柴。為憐逐隊隨羣者。伸手從人覓草鞋(中峯本二)。

　　掃地

　　蕩盡從前垃圾堆。依然滿地是塵埃。等閒和柄都拋却。五葉曇花帚上開。

　　丐者堂失火死者數人

　　乞兒男女苦相煎。拶得無明火現前。一夜渾家都喪却。死骷髏上不生煙。

　　負暄

　　茅屋正當南。天寒好負暄。太陽勝輭火。第一且無煙(師子端)。

　　棄講歸雲棲修淨業

　　百城煙水少司南。四十無聞又過三。却憶蓮花池上客。松聲月色好同參(月潭德)。

　　磬山初闡

　　雲籠高獄倚荊南。謾剪藤蘿結小菴。獨坐月明當戶照。更無餘事到峯尖(磬山修)。

　　血書蓮經

　　重重寶藏一毫端。於一毫端揭示看。六萬餘言血滴滴。黃金難鑄此心肝(笑訢二)。

　　題中峯和尚墨蹟

　　缾瀉雲興諸佛機。不堪把玩涕交揮。仍愁玉匣誅龍劒。穿屋終隨霹靂飛。

　　讀密菴語

　　現成句子欠渾侖。把著師僧便滅門。七佛傳來正法眼。對人喚作破沙盆(栯堂益)。

　　讀此菴語

　　南海波斯持密呪。千言萬語少人知。春風一陣來何處。吹落桃花三四枝(中濟才)。

　　峯藏主血書華嚴

　　塵說剎說熾然說。無邊香水血淋漓。雜華林內紅如錦。五十三人醉似泥(月江印三)。
　　破一微塵出大經。血痕腥汗百餘城。善財南去無消息。啼斷春山杜宇聲。

　　血書金剛經

　　四句偈勝七寶施。祗園會上百花春。須知大士書經血。流出如來忍辱身。

　　血書華嚴

　　九會埀慈噴熱血。十身珍御惹塵埃。不因收拾毫端上。大地人遭點污來(鐵關樞)。

　　跋淨首座血書法華報親

　　父是誰兮母是誰。胷中忤逆是男兒。看他義斷情忘處。菡萏花開三四枝(五屋珙)。

　　題釣臺圖

　　江空落日暮雲迴。峽束飛帆樹杪來。漢業獨餘風月在。青山十里釣魚臺(玉芝聚)。

　　題住山卷

　　山中寂靜好脩行。柴水開門又現成。但得鍋中常有米。出家何苦世途行(牧雲門)。

　　挂草鞵

　　方丈門前挂草鞋。流行坎止任安排。老僧脚底從來闊。未必骷髏就此埋。

　　僧鞋菊

　　誰將僧履散東籬。每到秋深香氣飛。莫是淵明訪慧遠。虎溪曾帶一雙歸(琅琊真)。

　　思退歸

　　當初只得轉頭銜。轉得頭銜轉不堪。何似仁王高閣上。倚欄閒唱望江南。

　　寄鹽官安

　　摧殘枯木倚寒林。幾度逢春不變心。樵客見之又不採。郢人何事苦搜尋(大梅常)。

　　娑羅樹

　　娑羅寶樹我師栽。直自龍池一脈來。蔭覆乾坤根已固。兒孫代代見華開(石車乘)。

　　雲居祐禪師燒香偈

　　一身入定千身出。雲居不打者鼓笛。虎馱太華入高麗。波斯鼻孔撑白日(黃庭堅)。

　　掩關

　　槁木形骸百念灰。溪猿野鶴苦相猜。閉門獨掩青松雨。笑口逢人亦嬾開(見心復)。

　　赴天童

　　終日巖房靜打隈。不談佛法口生埃。聊通一綫開蓬戶。梁渚山頭敕命來(天目禮)。

　　西華檀護請訂入山之期書答

　　種田博飯生平願。況是名山親到來。豈敢相煩更招手。挂瓢定在木樨開(呆翁悅)。

　　赴請翠峯別靈隱禪師

　　臨行情緒嬾開言。提唱宗乘亦是閒。珍重導師并海眾。不勝依戀向靈山(明覺顯二)。

　　晦跡自怡

　　圖畫當年愛洞庭。波心七十二峯青。如今高臥思前事。添得盧公倚石屏。

　　荊南山中思親

　　暮雲秋草遍湖西。山色蒼芒望轉迷。雁到東吳書未寄。一天霜月聽烏啼(圓敏)。

　　耐重

　　坐斷孤危未肯休。荷擔傑閣與層樓。祖翁活計丘山重。得力全歸頂額頭(率菴琮)。

　　西湖北上

　　春園南北筍過牆。牆下離離草更香。啼鳥野花無問處。蒼山牢落下殘陽(洪覺範)。

　　西湖

　　幾度西湖獨上船。篙師識我不論錢。一聲啼鳥破幽寂。正是山橫落照邊(道濟二)。
　　出岸桃花紅錦英。夾陽楊柳綠絲輕。遙看白鷺窺魚處。沖破平湖一點青。

　　金粟種松

　　門庭冷落碧苔封。獨露當年康祖容。為惜雲歸無著處。荷鉏帶雨種青松(孤雲鑑)。

　　道話

　　團團相聚火爐頭。商略溈山水牯牛。一語若投人拍手。滿天霜月下西樓(中峯本)。

　　鉏地

　　钁頭邊事洞無痕。今古何人解報恩。東壁葫蘆纔下種。鎮州蘿菔便生根(古雪喆)。

　　解嘲

　　質庫何曾解典牛。祇緣價重實難酬。想君本領無多子。畢竟難禁者一頭(典牛游)。

　　遊仙

　　天涯咫尺即蓬萊。貝闕珠宮次第開。遙望羣仙朝謁帝。雲霞五色護瑤臺(憨山清三)。

　　懷南嶽

　　祝融峯頂聽天雞。直入雲霄最可棲。我倦欲從松下臥。煙霞酣飽醉如泥。

　　軍中作

　　緇衣脫欲換戎裝。始信隨緣是道場。縱使炎方如烈火。難消冰雪冷心腸。

　　戍所有感

　　十畆荒園旋結茆。芥菘挑盡到同蒿。聖恩未許還磨衲。且向階前轉幾遭(大慧杲二)。

　　移梅陽示蘊聞

　　雁回始覺瀟湘遠。石鼓灘頭莫怨天。一住十年秦楚隔。木弓重續舊因緣。

　　種梅於舍桴

　　從來去住但隨緣。此地重歸十五年。慚愧山門百無補。梅花仍種舊房前(呆翁悅二)。

　　再過嚴灘

　　孤臺不老漢冠新。何事長留七里春。畢竟煙波無可釣。祇堪冷看往來人。

　　至海昏

　　前身定是赤頭璨。風帽自欹麻苧衣。久客瓊巖看詩律。袖中藏得海山歸(洪覺範二)。
　　天公無計奈此老。時復致之拴索間。寄語故人休念我。幸因王事得遊山。

　　漁婦詞

　　阿儂住在太湖邊。出沒煙波二十年。不願郎身做官去。願郎撒綱辛搖船(魯山泰)。

　　自怡

　　白雲堆裏古家風。萬里霜天月色同。林下水邊人罕到。方知吾道樂無窮(東山演)。

　　採茶

　　拈一旗兮放一槍。多從枝葉上摶量。全身入草全身出。那箇師僧無寸長(無文燦)。
　　滿園雲霧自攜筐。黃鳥聲中曰正長。採罷不知山欲暝。風前間唱盋羅孃(靈章蘊)。

　　劈柴

　　不須費盡孃生力。何用輪椎覿面來。識得本根絲縷處。祇消一爺便揮開(夢菴格二)。

　　趕脚驢

　　終日奔波去路賒。蹇驢何事困泥沙。最憐客作途中漢。祇要將伊送到家。

　　謝事龍翔遊雁宕題龍鼻水以見意

　　雨足雲收得暫閒。謾將頭角寄空山。鼻端一滴無多子。引得人人到此間(龍翔肱)。

　　寒食

　　漠漠行雲晴復陰。野花埀溼晚沉沉。遊人莫怨天多雨。況在東皐春已深(明教嵩)。

　　辭宣讓王請

　　數椽茆屋萬株松。蒲榻高眠海日紅。不是賢王招不起。山人祇合住山中(資聖銘)。

　　因事

　　一笑繇來別有因。那知大塊不容塵。從茲收拾孃生足。鐵橛花開不待春(紫柏可)。
　　七尺單前一片地。自古上賢從此去。未聞故紙裏翻騰。尋得西來祖師意(呆翁悅)。

　　宿高安灘

　　臨濟當年遭蹇運。灘頭失脚墮洪潮。至今月落三更夜。尚有冤魂恨未消(靈谿昱三)。

　　月中懷衡岳

　　幻影偶淹湘尾寺。夢魂先上祝融峯。相依喜有多情月。投老生涯未到窮。

　　乞食

　　一鉢翛然手自擎。風流活計面相呈。邨婆不解山僧意。猶問傍人作麼生。

　　雞冠花

　　潔白異眾卉。階前莎草齊。曉來和露看。祇欠一聲啼(真淨文)。
　　花發雞冠媚早秋。誰人能染紫絲頭。有時風動頻相倚。似向階前鬥未休(東山演)。

　　芭蕉

　　一幅花牋寫未成。不知裏許是何情。無端夜雨偷開看。滴滴當當讀到明(靈叟源)。
　　青牋葉葉映窗紗。月翦風裁別樣斜。一片衷心都露盡。時人莫認眼中花(古航)。

　　栗子

　　刺髼鬆裏久懷胎。驀地低頭笑口開。畢竟是他時節至。圓陀陀地出頭來(浮石賢)。

　　半餅

　　太極圖邊見齒痕。阿誰齩破鐵崑崙。分明吐出初三月。未許泥牛一口吞(汝風杲)。

　　楊柳

　　奈爾縈風帶雨何。靜時常少動時多。初無惱亂春風意。自是春風惱亂他(北磵簡)。

　　橄欖

　　本分叢林輥出來。尖頭利嘴果中魁。不因齩著百雜碎。爭得甘從苦後回(清道)。
　　百果之中回味長。嚼來齒頰有餘香。祇緣徧體青如玉。博得芳名播四方(琅琊真)。

　　櫻桃

　　煉形道士藥爐空。枉費生前九轉功。一斗丹砂尋不見。曉來枝上弄春風(率菴琮)。

　　澹筍

　　澹中其味較偏長。瓦缽擎來分外香。翻笑山廚新宴客。添鹽著醬不堪嘗(夢菴格四)。

　　方竹筍

　　草本山中盡莽榛。剛方此日獨逢君。懸知勁直凌霜節。纔出頭來便不羣。

　　籩筍

　　穿籬透石走籩長。八月秋風晚更香。此際若教連夜雨。明年春色滿蒼莨。

　　燕來筍

　　點水清池雙翦輕。幾莖初出鬥尖新。東風昨夜長多少。消得園林第一春。

　　棕魚

　　陸地翻身亦俊哉。金鱗如粟露雙腮。可憐不入漫天網。跳出夜叉頭上來(率菴琮)。

　　石榴

　　一種靈根傍石栽。開花結子絕安排。珠璣滿腹無人識。直待通紅口自開(谷源道)。

　　苔脯

　　碧波深處長靈苗。潮落潮生探幾遭。入手自然成片段。者回不怕浪頭高(浙翁琰二)。

　　花椒

　　突出枝頭顆顆紅。包藏辛辣在其中。秋風吹得眼皮綻。百味珍饈總見功。
　　含煙帶露已經秋。課顆通紅氣味周。突出眼睛開口笑。者回不戀舊枝頭(無用寬)。

　　水筧

　　傑出叢林心已空。埽除枝葉不留踪。看他脫體橫身處。接得曹源正脈通(谷源道)。

　　水毬

　　雪老何曾解輥球。太虗輥出有來由。看他圓轉高低處。好在隨流更入流(浙翁琰)。

　　姑惡

　　晝夜哀鳴煙水鄉。為傷和氣結愁腸。聲前有恨憑誰說。家醜無端向外揚(率菴琮)。

　　促織

　　費盡工夫聲徹曉。天機不露一絲頭。夜深咿軋茆櫩下。暗織悲秋一段愁□□□。

　　蜘蛛

　　立處孤危用處親。一絲頭上定乾坤。渠儂不是呈機巧。要與眾生斷命根(湻菴□)。
　　羅網重重布古臺。看他幾箇撞頭來。臨機不解翻身轉。直是教伊死一回(何菴□)。
　　等閒掉下一絲頭。便見經天緯地謀。多少眾生迷活路。撞頭來結死冤讐(大光古)。

　　謝猫

　　覓得狸奴最可憐。黑花高下巧相聯。怡雲會裏慈悲種。鼠自翻盆渠自眠(怡雲□)。

　　失猫

　　捕鼠生機頗俊哉。受他籠檻竟難回。勞人幾度空敲盌。連喚花奴喫飯來(南叟茂)。

　　求猫

　　堂上新生虎面貍。千金許我不應移。家寒固是無偷鼠。要見翻身上樹時(虗堂愚)。

　　鼓

　　通身擔版面皮橫。肚裏虗空過一生。善法堂前行正令。輕輕擊著怒雷轟(彩首座)。
　　周遮嚴密自心空。包裹太虗在箇中。生急面皮誰敢觸。禾山解打振元風(無趣空)。

　　面桶

　　做時要用工夫。用處全無滲漏。任是鼻孔撩天。未免低頭相就(癡絕沖)。

　　涼簾

　　有月明明籭碎玉。無風匝匝起微瀾。高堂六月不知暑。要在當人放下看(何菴)。

　　鴒

　　飛騰活計遍天涯。霧罩雲迷路不差。自己屋頭明白了。者回不落別人家(斷巖義)。

　　水茶磨

　　一派滔滔直截過。機輪打動鼓風波。就中旋下些兒子。普與眾生敵睡魔(浙翁琰)。
　　機輪轉處水潺潺。機若停時水自閒。末上一遭知落處。十分春色滿人間(大川濟)。

　　水碓

　　深山深處湧清流。撥動機關自點頭。冷笑三家邨裏漢。相挨相拶幾時休(積堂)。
　　一派銀河滾滾流。機輪觸著轉無休。知他米白米未白。傍若無人自點頭(無量壽)。
　　閘斷江流十八灘。機輪觸處涌波瀾。點頭轉轉工夫到。舂出驪珠照膽寒(古梅友)。

　　數珠

　　心體圓明空不空。河沙諸佛悉皆同。阿僧祇劫難窮數。祇在當人掌握中(覺菴真)。

　　竹杖

　　香嚴一擊眼如盲。可怪無端節目生。不是一回親入手。人前寸步也難行(何菴)。

　　藤杖

　　骨露筋疎總率真。攜來恰稱水雲身。摩挲又動癡憨興。祇想橫拈打箇人(雪鴻信)。

　　琉璃

　　放下放下。提起提起。一點靈光。照天照地(丁生)。
　　通身瑩徹玉壺冰。藥火重燒大器成。箇裏有心纔點著。看渠到處發光明(浙翁琰)。
　　外面玲瓏裏面空。廓然一點赤通紅。千年黑暗歸何處。剎剎塵塵光燄中(笑巖寶)。

　　琉璃棚

　　冰壺凜凜玉龍蟠。吐出明珠照膽寒。好是山堂無月夜。一天星斗墮欄杆(率菴琮)。

　　靈雲石

　　雲去雲來非有意。雲來雲去亦無心。有無截斷靈何在。突兀一峯青到今(曹源生)。

　　風鈴

　　銅唇鐵舌太尖新。樓角懸來不計春。言外百千三昧法。因風說與箇中人(巨川海)。
　　通身是口挂虗空。不管東西南北風。一等為渠談般若。滴丁東了滴丁東(長翁淨)。

　　破衲

　　布袍勃窣老煙痕。晝作袈裟夜作衾。條縫渾身都裂破。朝陽猶自嬾拈針(夢菴格)。

　　謝智觀和尚書陶淵明詩文手卷

　　書法真傳自本師。松窗為我靜臨池。來朝更買澄心紙。乞寫淵明歸去辭(九溪續)。

　　放蝶

　　豈是閒閒鑽故紙。也知那畔有光輝。道人不作莊生夢。放爾出頭天外飛(芥葊大二)。

　　偶示

　　西江吸盡接龐公。多口馬師真脫空。無限家私狼藉後。笊籬一柄撮東風。

　　徽宗皇帝令繪慧持像頒行復自裂三偈

　　七百年來老古錐。定中消息許誰知。爭如隻履西歸去。生死何勞木作皮。
　　藏山於澤亦藏身。天下無藏道可親。寄語莊周休擬議。樹中不是負趨人。
　　有情身不是無情。彼此人人定裏身。會得菩提本無樹。不須辛苦問盧能。

　　雜毒海卷五
　　雜毒海卷六

　　　　京都柏林嗣祖沙門　性音　重編

　　雪佛

　　三十二相冰骨格。八十種好玉肌膚。大家瞻仰莫生厭。今日有兮明日無(標指堂)。
　　一花擎出一如來。六出團團笑臉開。識得髑髏元是水。摩耶宮裏不投胎(蔣生)。

　　香爐

　　規模脫得已周圓。古廟埋藏知幾年。拈起一星火種子。寒灰發燄氣衝天(率菴琮)。

　　香印

　　覆去翻來打一鎚。羅紋結角火星飛。誰知起滅不停處。使得人間十二時(野雲南)。

　　紙

　　出身元是臥藤蘿。做處工夫面壁多。千里憑渠通信息。令人笑殺備頭陀(率菴琮)。

　　轎

　　竹頭木屑盡兜籠。綿密工夫不漏風。任是兩頭扛得動。中間自有主人翁(止菴二)。

　　無絃琴

　　月作金徽風作絃。清音不在指端傳。有時彈罷無生曲。露滴松梢鶴未眠。
　　琴到無絃聽者稀。古今惟有一鍾期。幾回擬鼓陽春曲。月滿虗堂下指遲(癩可)。

　　風琴

　　至竟心為造化功。一枝青竹四絃風。寥寥雙耳更深後。如在緱山明月中(貫休)。

　　琴枕

　　仰山推出大溈前。一種無絃妙不傳。合眼黃昏開眼晝。正音端的落誰邊(偃溪聞)。

　　翦

　　渾鋼打就冷光浮。兩刃交鋒未肯休。直截當機為人處。何曾動著一絲頭(石門來)。
　　生鐵心肝解結絞。雙收雙放不辭勞。從來利鈍不相等。不必疑他兩面刀(朴菴)。

　　炭團

　　死柴頭上未全灰。打破依然揑聚來。輥入紅爐重煅過。幾人冷地報春回(何菴)。
　　冷地工夫做已完。未應便作死灰看。等閒放兩拋三去。多少師僧被熱瞞。

　　釘鞵

　　黑漆皮膚鐵齒牙。脚跟長短莫疑他。入泥入水棄身去。不涉程途即到家(笑翁堪)。

　　雪

　　普天匝地白漫漫。一片虗凝照膽寒。若謂普賢真境界。知君已被眼睛瞞(混源密)。

　　綫

　　五色拈來用不偏。針鋒影裏要爭先。收來放去從機變。鐵眼銅睛也被穿(無鏡微)。

　　盛落

　　休言身寄在櫩頭。解接吾家向上流。煅煉已知無滲漏。從教口角似傾湫(大川濟)。

　　船

　　千刀萬斧已成功。湖海橫行沒定蹤。但得把艄人在後。面前不拍打頭風(朴菴銛)。

　　枰

　　木石身心用得親。箇中輕重自分明。若人會得鉤頭意。八兩原來是半觔(璞菴)。

　　傀儡

　　三聲畫鼓兩聲鑼。鬼面神頭有許多。伎倆百般都做了。看他合煞事如何(卍菴柔)。
　　棚頭出沒逞風流。引得傍觀笑未休。縱使全身都放下。頂門猶挂一絲頭(斷橋倫)。

　　憶母

　　雪殞萱花淚濕衣。白頭無復倚柴扉。去年五月黃梅雨。曾典袈裟糴米歸(己恭行)。

　　蠅

　　為愛尋光紙上鑽。不能透處幾多難。忽然撞著來時路。始覺從前被眼瞞(白雲端)。

　　病中

　　一寒一熱又輕甦。正覓根源起處無。夜半鼠聲成陣出。牀頭打倒藥胡蘆(東嶼海)。

　　焙籠

　　篦纏紙裹最風流。冷處隈藏未肯休。看你通身都是眼。自應推出火爐頭(笑翁堪)。

　　獅子峯

　　踞地盤空勢未休。爪牙安肯混常流。天教生在千峯上。不得雲擎也出頭(雪竇顯)。

　　帽

　　黑漫漫地一片。頂上聊通一綫。等閒葢覆將來。多少討頭不見(大川濟)。

　　鍼筒

　　函葢乾坤器量周。銅睛鐵眼一齊收。幾多利[此/束]尖鋒者。到此如何敢出頭(無門開)。

　　鍋

　　鈍鐵親曾入爐鞴。通身紅煉脫規模。看他煑月烹風處。漏泄如今一點無(子元)。

　　扇

　　一從透出劒門關。無縫團團孰敢看。信手等閒提掇起。清風凜凜逼人寒(無門開)。
　　鹽官侍者錯商量。贏得風流話已行。今古有誰知柄杷。未曾搖動足風涼(指堂)。

　　滴漏

　　點點分明箭箭親。壺中別有一乾坤。若教水泄不通去。多少違時失候人(浮石賢二)。

　　跳珠泉

　　竹龍昨夜戲山根。一顆明珠吐復吞。看即不無爭不得。聽教撲碎又渾侖。

　　拍掌珍珠泉

　　掌一拍兮足一頓。靈泉滾滾珍珠噴。直饒是淚滿溪流。消得英雄多少恨(李又白)。

　　泥鶯

　　不離泥水見芳心。巧囀無聲是妙音。眼裏忽然親聽得。何須重到綠楊陰(浮石賢)。

　　白蓮

　　碧玉長柯雪色衣。夜深看見也相疑。數行鷺立波心月。拍手驚他不肯飛(北磵簡二)。

　　菊枕

　　青囊誰共實秋葩。轉寄深雲病叟家。驚起十年湖海夢。夜來白髮見黃花。

　　蔔萄

　　老爛多年一束藤。安排上架便敷榮。龍鬚卷處驪珠現。不比尋常鬼眼睛(矮翁)。

　　水車

　　平生擔版貴清閒。萬里無雲始踏翻。要得滔天并葢地。胷襟流出有何難(梅首座)。

　　茶

　　百草頭邊法戰時。槍旗未展露全威。直饒陸羽知端的。也落吾家第二機(松源岳)。

　　拄杖

　　得處不在高峯。亦非淺谿深壑。如今幸得扶持。老病是為依託(神鼎諲)。
　　多年寒谷古藤枝。行遍湖湘採得伊。探水敲空俱莫問。一般輕重少人知(虗堂愚)。
　　頭角崢嶸勢倚空。橫拈倒用疾如風。要知得力全提處。總在渠儂掌握中(率菴琮)。
　　與奪雙行驗是非。芭蕉性命若懸絲。橫拖倒拽人無數。那箇扶持大道歸(止翁)。

　　拂子

　　馬祖高懸機漏泄。趙州馳獻意何深。見他毛病拈他底。豈有絲毫錯到今(虗堂愚)。

　　煙火

　　輕輕點著便飛星。轆轆機輪轉不停。不是神仙三昧手。都緣些子藥頭靈(或菴體)。

　　草鞵

　　草裏縱橫用處耑。南泉曾受趙州瞞。衲僧步步承渠力。肯向龍牀角上懸(吳翁)。
　　脚下不辭泥水闊。鼻頭打溼為人忙。無紋印搭千峯面。曲盡元關道路長(菩提朗)。
　　綿密工夫打得成。通天活路任縱橫。看他到處獰如虎。無限清風足底生(琅琊真)。

　　出土漢玉環

　　遮顆圜光會也麼。泥團打破絕誵譌。雖然不受爐中煅。曾用工夫細琢磨(智觀慧)。

　　惜煙

　　爐無獸炭坐無氈。三箇柴頭品字安。家醜莫教輕放出。聽他炙地與熏天(大川濟)。

　　牛怨

　　七十餘城一戰收。歸家祇說便封矦。火瘢未冷重加軛。春雨春風暗結愁(宜行可二)。

　　聽雨

　　簷前滴滴甚分明。迷己眾生喚作聲。我亦年來多逐物。春宵一枕夢難成。

　　蠶

　　桑空柘盡始心休。綿密工夫一繭收。爐炭鑊湯棄得入。為人祇在一絲頭(默中唯)。

　　書懷

　　地爐無火客囊空。雪似楊花落歲窮。拾得斷麻連壞衲。不知身在寂寥中(簡堂機)。

　　鑄印

　　袍著金花勒小驄。揚鞭幾度月明中。黃河界上空來往。直至如今未樹功(虗堂愚二)。

　　銷印

　　鐵鞵無底飽風霜。歲晚歸來臥石牀。一對眼睛烏律律。半隨雲影挂寒堂。

　　礱米

　　脫得一層又一層。磨礱舂打莫生憎。須經籭過堪為飯。供養十方賢聖僧(均實水)。

　　菖蒲

　　根下塵泥一點無。性便泉石愛清孤。當時不惹湘江恨。葉葉如何有淚珠(明顛師)。
　　一拳石上起根苗。堪與仙家伴寂寥。自恨立身無寸土。受人滴水也難消(王沂公)。

　　懸巖畫蘭

　　嫋嫋春風一樣吹。託身高處擬何為。從地自作顛倒想。要見懸巖撤手時(黃文獻)。

　　苦筍

　　紫衣脫盡白如銀。百沸鍋中轉得身。自是苦心人不信。等閒齩著味全真(常藏主)。

　　祖花

　　造化之功品物情。正當生處不言生。尋枝摘葉空勞力。一朵開時一佛成(東山演)。

　　苔

　　青如蚨血染頺垣。漢寢唐陵幾斷魂。莫笑貧家春寂莫。漸隨積雨上青門(古心湻)。

　　葵

　　絕盡寒暄態。唯存向日心。東籬有黃菊。遙想是知音(憨山清)。

　　十竹

　　城中寸土如寸金。幽軒種竹祇十箇。春風慎勿長兒孫。穿我階前綠苔破(清順)。

　　新竹

　　翦去東西塞逕茆。如簪如角透谿[土*幻]。未離紫籜皆含節。直上青雲始放梢(智舷)。

　　桂花

　　雲根桂子何年植。西風吹落黃金屑。光浮月影散天香。填[土*冓]塞壑成狼藉(抱璞璉)。

　　谿梅

　　稜稜瘦骨薄煙籠。儘日谿頭送曉風。偏向雲中開隻眼。冷看荊棘鬥英雄(隱元琦)。

　　臥龍松

　　小橋為枕臥蒼鱗。古壑無雲獨露身。猶待春雷風雨作。崢嶸頭角出荒蓁(頂目徹)。

　　蜜蜂

　　潮鳴一夕到天光。日夜奔波有底忙。漆桶破時家醜露。百千孔竅看郎當(靈章縕)。
　　千花蕊上刺香時。百草頭邊得意歸。一竅透穿通活路。遊行無礙去來飛(天封慈二)。
　　桶底遭君打脫時。從前活計頓拋離。超然不戀舊窩窟。空有層層釀蜜脾。

　　窗蜂

　　空門不肯出。投窗也大癡。百年鑽故紙。何日出頭時(古靈卓)。

　　螢

　　不是祥光不是星。飛騰活計一身輕。看他一點光明處。黑暗林中作眼睛(古梅友)。

　　撲燈蠅

　　誰是靈光誰許泊。茶毗一箇又還來。癡蠅真實癡無比。爛額焦頭趁不開(呆翁悅)。

　　跳蚤

　　纔聞腥氣便來鑽。引類呼朋暗打團。觸著雖然能[跳-兆+孛]跳。通身依舊黑漫漫(晦山顯)。

　　紙帳

　　從來不怕惡風吹。一片寒雲四面埀。幸自明明還白白。休來裏許撒珍珠(恕中慍)。

　　竹拂子

　　出得泥來節節高。劋除枝葉嗣龜毛。等閒拈向華王座。大地山河也動搖(石門剛)。

　　蒲團

　　周遮無縫影團圞。放倒全身便自安。堪笑昔年稜道者。無端七度被他瞞(素嚴淵)。

　　雪壓梅

　　柔條能任幾深寒。野態便宜帶雪看。小立風前撐不住。一回斜倚在欄干(汝風杲三)。

　　過雲門竹隖

　　踏遍花溪到老槃。一峯天外逼天寒。我來夏盡猶堪賞。香老蓮房露未乾。

　　火筒

　　兩頭截斷見心空。一竅能生萬竈風。謾借渠儂伸口氣。死柴頭上也通紅。
　　命根已斷繁枝盡。隻眼圓明火宅遊。透底為人伸氣處。轟雷掣電死柴頭(呆翁悅)。

　　煤

　　抱寂千年終不了。全身須要入鄽來。盡機備應羣生欲。然後身心始得灰(笑巖寶)。

　　餛飩

　　飽齁齁地出頭來。扠手當胷擘不開。百沸湯中輕轉側。三心點破絕疑猜(石門剛)。
　　叉手人前且鞠躬。誰知腹裏廣含容。鑊湯深處翻身轉。齩破方知味不同(古梅友)。

　　湯團

　　工夫做倒圓成處。自然潔白絕纖埃。深深鍋裏翻身出。便是癡人也口開(石門剛)。

　　寄龍團茶與杲和尚

　　蒼壁團團不暗投。舌端有眼似離婁。莫言茗盌無三寸。解問如何是趙州(曾文清)。

　　東坡羹

　　分外濃甘黃竹筍。自然微苦柴藤心。東坡鐺內相容攝。乞與饞禪掉舌尋(洪覺範)。

　　聞角

　　幽幽寒角發孤城。十里山頭漸杳冥。一種是聲無限意。有堪聽有不堪聽(東山演)。

　　秋夜

　　漠漠空江煙水寒。虗窗生白亂星攢。起看天末來鴻影。半落黃蘆半落灘(隱明綸二)。

　　漢宮秋

　　摧秦夷項埽鴻溝。百戰功高莫與儔。禮樂荒唐溫樹死。月華猶照漢宮秋。

　　雷篆

　　聽法天龍百萬俱。空山曾駐阿香車。千年畫棟留遺路。雷火蒼煙秘玉書(玉芝聚)。

　　翡翠

　　見說炎州進翠衣。網羅一日徧東西。羽毛亦足為身累。那得秋林淨處棲(一初仁)。

　　竹蝦蟆

　　透出根身易却形。心空一切況蒼蠅。不知有甚不平事。祇是常常努眼睛(呆翁悅)。

　　鐵牛

　　百煉爐中輥出來。頭角崢嶸體絕埃。打又不行牽不動。者回端不入胞胎(常藏主)。

　　謝惠數珠

　　南詢初不失程途。收得金剛腦後珠。兩手持來親獻我。光明烱烱破昏衢(應菴華)。

　　香爐

　　有耳聞聲一似聾。無容餘物動乎中。灰心未必常如此。贏得清煙便不同(幻有傳)。

　　開荒

　　莫愁荒穢草根深。要在當人著意真。扶起犂鉏能用力。石頭土塊也翻身(呆翁悅十)。

　　清種

　　當陽揀辨絕周遮。到手休輕放過他。若是模糊在敗種。異時端的見焦芽。

　　雨糓

　　粒粒不教落別處。撒開揑聚任他為。靈芽護惜還須委。土面灰頭應待時。

　　栽禾

　　休云辨地實從苗。立意栽培識用高。手眼當人能逸格。根靈土瘦亦堅牢。

　　耘草

　　鉏頭如不倦殷勤。異草何曾得見聞。清楚本根能歷歷。野蛙鳴呌任紛紜。

　　颺花

　　禾秀蓬蓬花異常。祖翁田地盡馨香。諸禪且謾生歡喜。風雨須防早晚狂。

　　車溉

　　雖然眼見是嘉禾。也要時時潤澤他。盡道榮枯憑雨露。機關別有得知麼。

　　埀實

　　莖莖且喜漸低頭。我亦欣欣望有秋。欲得香飄須待熟。老農不審忍饑不。

　　刈穫

　　到此須防沒脚泥。和根截斷始稱奇。逢人若問青黃色。好舉禾鐮直示伊。

　　炊嘗

　　甑香飯熟豁雙眉。功用方知不汝欺。白汗不緣蓑笠透。而今安得頓忘饑。

　　洗筆

　　古人信文字。字字從此出。天下心不欺。爾亦有陰騭。濯之遺孺子。念茲未應失(明教嵩)。

　　竹杖

　　截斷塵根便不同。拄天拄地任縱橫。赤條條地無枝葉。一節空兮節節空(陽山授二)。

　　墨斗

　　竟日孤圓墨與隣。竝無文字與人論。從他曲直難分辨。一綫相通便見真。

　　託盋

　　一自西乾摶量出。却來東震表單傳。囊藏有意存函葢。展託無心口向天(菩提朗)。

　　眼鏡

　　作就規模自一雙。向人鼻上露堂堂。總饒眼有筋千尺。一鑑分明絕覆藏(智觀慧二)。

　　風鳶

　　紙鳶紙鳶。耀日參天。翻騰翥翼。者邊那邊。

　　古高僧圖

　　身肥似鶴鬢毛秋。拄杖橫眠大地收。千古寒潭清徹底。不開唇吻見咽喉(天岳晝四)。

　　埽盡風波圖

　　渠儂特煞用工夫。萬頃風濤一埽枯。試問未拈苕帚柄。纖毫著得力還無。

　　送秋濤赴明招

　　汝今遠走豈徒為。莫忘扶搖直上時。騎取毒龍布雪雨。從來佛祖是盲龜。

　　禪人出山乞示

　　未著草鞋前。毒刺錐人脚。見月忘指時。青天飛一鶚。

　　北風上茅屋(欽山樹可)

　　北風上茅屋。聲聲如折竹。竹折我不嗔。竹淺雲難宿。

　　次覺範洪禪師捕魚韻
　　觀津

　　守網盧公笑若為。何如湣計向江湄。海門乘興還來往。潮落潮生好趁時(夢菴格)。

　　放艇

　　霜落寒潭秋水清。西風陣陣葉舟輕。朱涇去後誰堪紹。舞棹呈橈幾箇明。

　　設餌

　　投筌淺水笑孤寒。要得鯨[魚*敖]海上看。祇有任公堪共語。犗將五十釣頭安。

　　埀綸

　　撈蝦撈蜆世偏多。斷港頹溝奈濁何。錦鯉自然潛巨浸。不妨千尺擿清波。

　　浮定

　　水面飄搖莫問風。浮沉先鑑任西東。離鉤三寸如能道。橈下翻身孰與同。

　　應掣

　　不犯清波那得知。纔吞香耳便乘時。一聲潑剌隨竿起。方信歬功不浪施。

　　串穿

　　落花流水暮春天。釣罷孤篷且晝眠。覺後將魚收拾去。柳條折向綠陰穿。

　　登岸

　　既得金鱗心便休。長歌撥棹倚歸舟。綠楊隄畔漫天雪。無限風光到岸頭。

　　市鮮

　　金沙灘外遶紅塵。售主難逢幾度巡。瑣子骨歸西土去。馬郎空自憶閨人。

　　得價

　　青錢白鏹出高門。爾汝招呼季與昆。紅蓼白蘋恣笑傲。逍遙澤國度朝昏。

　　雜毒海卷六
　　雜毒海卷七

　　　　京都柏林嗣祖沙門　性音　重編

　　題號
　　古帆

　　昔年到岸曾收卷。今日因風又展開。若要隨他那邊去。不妨洗脚上船來(淐菴)。

　　古鏡

　　從來夜叉菩薩面。當臺一照沒蹤由。就中磨滅不得處。黃鶴樓前鸚鵡洲(靈叟源)。

　　古樵

　　空劫已前無影樹。撐天拄地赤條條。新州有箇賣柴漢。收拾將來一擔挑(石屋珙)。
　　一從斫倒巖前樹。幾見枯樁帶蘚斑。年去年來堪笑我。斧頭又被蛀蟲鑽(石門來)。

　　西巖

　　北嶺南邊南嶺東。都盧無處覓渠蹤。誰知月落猿啼處。峭壁懸巖有路通(東谷光)。

　　春谷

　　東君長不老。祇在亂山隅。一點陽和氣。高聲喚得回(西巖惠)。

　　柏巖

　　苗裔忽生巖石裂。不同松檜拂雲長。蒼蒼無一閑枝葉。子落藂林也有香(大川濟三)。

　　枯海

　　一漚未發識根源。萬浪千波總妄傳。惟有珊瑚枝上月。夜深依舊向人圓。

　　斷橋

　　瞎驢一踏兩頭空。便與尋常路不通。寸步却成千里隔。憧憧多在半途中。

　　瞎翁

　　平生不是眼無筋。暗處工夫用得親。信步堂堂行大道。相逢多是撞頭人(璞菴)。

　　無礙

　　三家村裏謳歌去。十字街頭爛醉來。紅粉佳人歸宿處。伽黎倒搭舞三台(大川濟)。

　　無為

　　噇眠噇飯度春秋。佛法從教爛却休。若謂全身都放下。一絲頭是一絲頭(西巖惠)。

　　無禪

　　平生有口不談玄。向上誰言有別傳。缺齒老胡元不識。迢迢依舊返西天(東谷光)。

　　頑極

　　千古生公臺畔石。從來與我是同儔。我儂更勝渠些子。說到驢年不點頭(西巖惠二)。

　　大嗔

　　迅雹打翻千世界。暴雷轟破五須彌。直饒驚得虗空墜。未抵渠儂性發時。

　　山外

　　背向千峯笑展眸。楚雲寥落遠煙浮。平蕪斷處休相問。正恐行人借路問(石田熏)。

　　跛翁

　　坐立儼然無一事。出門入戶便乖張。脚跟點地不點地。自有旁人說短長([仁-二+幻]堂仁)。

　　病翁

　　見人無力下禪牀。已是肝腸不覆藏。若是不能知痛癢。跨門未免錯商量(偃溪聞)。

　　懶翁

　　埀埀白髮已忘年。折脚鐺邊息萬綠。百鳥不來花自笑。日高三丈尚酣眠(佛照光)。

　　牧翁

　　千簇雲山萬壑流。沒蹤由處有蹤由。老來收放便埀角。不在春風百頭(鐵脚)。

　　死翁

　　青天白日露屍骸。大地眾生眼不開。若是他家真嫡子。三千里外獻棺材(良山)。

　　退翁

　　一從放下便知羞。更不人前強出頭。寒涕埀頤衣露肘。縱橫無處不風流(西巖惠)。

　　樵屋

　　枯者是兮榮者是。一刀兩段沒商量。盡情收拾歸來也。半掩柴扉春晝長(虗舟度)。

　　無華

　　單單祇賣死貓頭。萬兩黃金未足酬。不比尋常生藥鋪。競將百貨誑時流(求首座)。

　　默翁

　　飽諳世事慵開口。會盡人間祇點頭。莫道老來無伎倆。更嫌何處不風流(無門開)。

　　雪收

　　整頓蓑衣禦苦寒。自家水牯自家看。白漫漫處無香草。笛弄梅花過別山(大川濟)。

　　月航

　　平如鏡面曲如鈎。落在波心攪不浮。索性一篙都摵碎。鼕鼕擂鼓轉船頭(參寥)。

　　鼎山

　　萬煅爐中鑄就時。十分重似五須彌。有人下得全提手。爛煑虗空供養伊(左溪)。

　　刖翁

　　幾年抱璞覓知音。兩度遭傷恨轉深。從此人前輥將去。了無脚跡與人尋。

　　古田

　　劫初片地沒高低。著脚分明三尺泥。賣與買人誰是主。一犁春雨鵓鳩啼。

　　古渡

　　五百生前過一遭。那時早已涉波濤。即今底事如何舉。水若漲時船自高。

　　鐵樹

　　劒戟林中識得渠。黑[甐-瓦+皮]皺地沒榮枯。試將根底推排看。孤硬無如者一枝。

　　雪樵

　　拶到孤峯不白處。全身猶墮棘林中。到家擔子兩頭脫。柴自青兮火自紅。
　　珠霰飄飄柴在肩。且謀燒火過殘年。庭前此際無人立。爐內憑誰續斷煙(元叟端)。

　　一菴

　　不著劃時全體露。擬承當處轉乖張。更言萬法歸何處。門掩湖山春晝長(浙翁琰)。

　　損菴

　　六處虗名不假脩。七穿八穴有來由。霜風霰雪縱橫入。不是愁人也著愁(大川濟)。

　　祖關

　　千重鐵壁勢磨空。東土西乾信不通。伎倆盡時挨得透。脚頭脚底起清風(石溪月)。

　　雪庭

　　一度寒來不可禁。森羅萬象盡平沉。箇般門戶誰能入。著脚分明三尺深(大川濟)。

　　霞浦

　　彤影重重蘸碧流。幾回錯認錦江頭。及乎光彩消磨盡。元是白蘋紅蓼洲(月坡明)。

　　半村

　　都盧祇有三家地。分得生涯在那邊。犬吠雞鳴無兩樣。春風却隔一溪煙(閒極岑)。

　　古桃

　　仙苑春風幾奏名。三千年實結初成。曾將一點枝頭血。換却靈雲兩眼睛(希叟曇二)。

　　凱翁

　　曾飛鐵騎破重圍。赤手揚鞭得勝歸。沙漠已成歌舞地。自皤雙髩對斜暉。

　　無參

　　得罷休兮便罷休。南詢著什麼來由。誰知五十三知識。門掩西風一樣秋(雪巖欽)。

　　無礙

　　一處通兮處處通。如風過樹月行空。藕絲竅裏輕彈指。推出須彌第一峯。

　　月屋

　　靈山話與曹溪指。賣弄清光共一家。不信但從今夜看。又移梅影上窗紗。

　　海門

　　潑天門戶難遮掩。偏向洪波險處開。不是弄潮潮裏漢。棄身能有幾人來。
　　業風吹起浪如山。多少漁翁著脚難。棄命捨身挨得入。方知玉戶不曾關(常藏主)。

　　閒田

　　秦不耕兮漢不耘。钁頭邊事杳無聞。年來也有收成望。半合清風半合雲(野翁同)。

　　木翁

　　不知天地本無根。到老全無刀斧痕。倩得同行箇上座。夜來扶過落花村。

　　夢菴

　　依依雲護石牀寒。睡裏生涯儘自便。門戶打開星似了。一拳贏得枕頭眠。
　　三世如來眼未醒。昏沉妄想立門庭。客來不把拳頭豎。寐語從他隔壁聽(天如則)。

　　滅堂

　　瞎驢一喝驚天地。臨濟家風始大張。累及兒孫成話杷。無門無戶可承當(浙翁琰)。

　　無牛

　　桃林花落草離離。失却繩頭拍手歸。幾度野田春水白。隔煙愁聽笛橫吹。

　　雷峯

　　一聲掩耳不及處。百里震驚山嶽摧。若是於心無愧底。坐觀雲散碧崔嵬。
　　驀地如將鐵鼓撾。眼頭電影走金蛇。誰知昨夜峩嵋頂。驚得象王花入牙。

　　鐵面

　　百金剛杵力難摧。此相何曾墮母胎。自是嶺南明上座。繡針眼裏出頭來。

　　白巖

　　夜半看來與晝同。峭巍巍地又玲瓏。飛來片雪無尋處。空得空生翳一重。

　　天菴

　　日月兩輪為戶牗。衲僧活計未蕭條。不知三十三重外。爛却春風幾許茅。

　　石關

　　巖巖為壁薜蘿門。天巧渾無斧鑿痕。百鳥不來雲自合。豎拳消息與誰論。

　　石田

　　石上栽田世所稀。老農聞得也攢眉。有人下得泥犁種。別甑炊香供養伊。

　　方菴

　　者一坐具地。生涯誰得知。夜來四簷雨。誠盡我家私。

　　絕待

　　上無攀仰下無依。大地空來更是誰。祇箇己靈猶不重。有何巴鼻與人知(谷源道)。

　　了翁

　　踏斷草鞋。抝折拄杖。徹底風流。匙挑不上。擬問如何。劈面便掌(斷橋倫)。

　　月浦

　　吞却七箇與八箇。十分圓處曲如鈎。魚翁一棹百雜碎。笑入蘆花萬里秋(東嶼海)。

　　竹房

　　碧雲堆裏六窗深。翻憶香嚴錯用心。有手不拋閒瓦礫。且鋪一榻對清陰(空巖有)。

　　雷隱

　　白日青天轟一下。掀翻海嶽裂虗空。三冬不用行春令。藏在無陰陽地中。

　　如翁

　　閒眠閒坐又閒行。那事不知何似生。因到水邊看白髮。秋風吹著兩三莖。

　　明叟

　　鑒盡昏昏燭盡幽。日輪當午月當秋。空來宇宙無知己。贏得春風到白頭。

　　鏡空

　　垢盡塵消體自圓。彩鸞無影不重懸。仰山擎處打不破。炫耀門庭五百年。

　　憩菴

　　外息諸緣魚止濼。內心無喘鳥棲蘆。老胡開者般門戶。帶累兒孫在半途。

　　密室

　　祇者方方一丈中。縵天網子百千重。放一綫道通汝氣。黃梅夜半送盧公。

　　石翁

　　五百力士拽不動。空生頑坐幾風霜。巴歌唱罷無人會。春草春花滿地香。

　　空海

　　返觀觀盡復何觀。清淨瀰漫一埽乾。月照毒龍眠不得。又從平地起波瀾。

　　實翁

　　不離生滅是圓常。花落花開見自忘。老眼一雙無著處。秋籬閒看菊花黃。

　　無範

　　德山棒落青天雨。臨濟喝轟平地雷。鎔盡規模空佛祖。更將何法示方來。

　　無在

　　三回五度打柴扉。將謂雲深未得歸。把手話來元不似。斷橋流水夕陽微。

　　足菴

　　日用何曾有欠虧。四邊門限不曾移。若言知止方為止。滄海依然似漏巵。

　　毒海

　　洪波浩渺浪翻空。一滴無非鴆酒同。斫額望風心膽裂。不知將底濟魚龍。

　　無得

　　夢裏堆藏總是金。一場富貴喜難禁。枕頭撲落忽驚起。四壁清風無處尋。

　　無言

　　有口祇堪閒挂壁。不將一語當宗乘。看他淵默雷聲處。未許毗耶老淨名(古鼎銘)。

　　圓中

　　轉轆轆地。如盤走珠。向外尋覓。天地懸殊(了堂一)。

　　諾菴

　　自喚一聲還自應。知伊未是到家時。如今門戶天然別。未到家時也許伊(千巖長)。

　　大徹

　　虗空寬廓猶嫌小。透底何妨透頂頭。吾祖口門端的窄。過窗之後更無牛。

　　無菴

　　誰曾架此三間屋。又是何人借住來。祇把虗空為壁落。從教門戶潑天開。

　　月舟

　　冰輪夜冷水天空。萬里清光一櫂中。七百高僧撐不上。黃梅贏得送盧公(元叟端)。

　　古畊

　　威音王世墾荒丘。留與兒孫種復收。今代未知承佃法。教人空手把鋤頭(天如則)。

　　晦空

　　千燈不照六窗寒。光影俱忘始解看。三萬二千人去後。至今門戶黑漫漫(中峯本)。

　　逆流

　　出源便遇打頭風。不與尋常逝水同。浩浩狂瀾翻到底。更無涓滴肯朝宗。

　　藏山

　　等閒掇轉太虗空。百億須彌不露蹤。盡大地人尋不見。是誰收在一塵中。

　　太古

　　七日莊周纔鑿破。百千諸佛未投胎。衲僧一箇閒名字。端的親從那畔來。

　　無隱

　　眼見耳閒元不隔。晝明夜暗絕商量。本來成現何多事。切忌當機自覆藏。

　　古田

　　七佛如來陳佃戶。五千餘卷舊鎡基。稻花香熟黃雲老。多少兒孫不自知。

　　省菴

　　一聲幽鳥到窗前。白髮老僧驚晝眠。走下竹牀開兩眼。方知屋外有青天。

　　定叟

　　為人散亂現威儀。千劫渾如坐片時。白日未曾輕動著。西風吹白兩莖眉。

　　秋江

　　氣肅風清徧界涼。數行新雁度瀟湘。一天好景憑誰委。兩岸蘆花對夕陽(傑峯愚)。

　　雲菴

　　或淡或濃拖雨去。半舒半卷逆風來。為憐途路無棲泊。却把柴扉永夜開(高峯妙)。

　　無鏡

　　從來一法何曾立。祇箇容成也不留。却笑雙林還有照。尚來臨水自觀頭(南石琇)。

　　無岸

　　舉頭四望白瀰瀰。南北東西竟莫知。不用篙篙撐到底。回頭便是上船時(石屋珙)。

　　石巖

　　千尋拔地青如玉。萬丈凌雲硬似鋼。望見嶮巘多退步。有誰撒手肯承當。

　　無敵

　　眼空湖海氣凌雲。傑出藂林思不羣。古往今來誰是我。得饒人處且饒人。

　　釣雪

　　百尺竿頭一縷絲。沒提撕處急提撕。離鈎三寸忽拋却。正是虗空粉碎時(無文燦)。

　　友巖

　　最難知是結交心。鐵壁銀山百萬尋。生死兩岐俱識破。石頭大小盡黃金(楚石琦)。

　　梅叟

　　看到南枝又北枝。從教兩髩白如絲。幻花滅盡留真實。正是青青著子時。

　　息菴

　　百尺竿頭罷問津。孤峯絕頂養閒身。雖然破屋無遮葢。難把家私說向人(常藏王)。

　　古松

　　劫初無地著靈根。直下誰知有茯苓。子落藂林成大樹。萬年不改四時青(千巖長)。

　　小菴

　　箇葉為苫煞有餘。一微塵裏搆菴居。雖然毫髮無容處。萬象森羅聽卷舒(笑巖寶)。

　　山居

　　一池荷葉衣無盡。數樹松花食有餘。剛被世人知住處。又移茅屋入深居(大梅常)。
　　千峯頂上一間屋。老僧半間雲半間。昨夜雲隨風雨去。到頭不似老僧閒(志芝菴主)。
　　山中住。獨掩柴扉無別趣。三箇柴頭品字煨。不用援毫文彩露(志菴主)。
　　萬機休罷付癡憨。蹤跡時容野鹿參。不脫麻衣拳作枕。幾生夢在綠蘿奄(志菴主)。
　　竹筧二三升野水。松窗五七片閒雲。道人活計祇如此。留與人間作見聞(和菴主)。
　　故園歸路隔天涯。絕頂閒房且寄家。翻罷貝多山月好。一棚花影漾袈裟(元叟端)。
　　拙直自知趨世遠。疎愚贏得住山深。現成活計無他物。祇有[甐-瓦+皮]皺杖一尋(湻藏主十二)。
　　屋架數椽臨水石。門通一徑挂藤蘿。自緣此處宜投老。饒得谿雲早晚過。
　　自笑疎狂同拾得。誰知癡鈍若南泉。幾回食飽遊山倦。祇麼和衣到處眠。
　　無心閒淡雲歸洞。有影澄清月在潭。此景灼然超物外。本來成現不須參。
　　隨身祇有過頭杖。飽腹惟憑折脚鐺。幾度遣閒何處好。水聲山色裏遊行。
　　瓦爐爇處清煙藹。鐵磬敲時曉韻寒。一串數珠麤又重。拈來百八不相瞞。
　　一瓢顏子非為樂。四壁相如未是高。爭似山家真活計。屋頭松韻瀉秋濤。
　　數行大字貝多葉。一炷麤香古柏根。石室靜延春晝永。杜鵑啼破落花邨。
　　漁父子歌甘露曲。擬寒山詠法燈詩。深雲勿謂無人聽。萬象森羅歷歷知。
　　坐石已知毛骨冷。潄泉常覺齒牙清。箇中有味忘歸念。身老無餘合此情。
　　幽巖靜坐來馴虎。古澗經行自狎鷗。不是忘機能絕念。大都投老得心休。
　　怕寒嬾鬀髼鬆髮。愛煖頻添榾柮柴。栗色伽黎撩亂搭。誰能勞力強安排。
　　萋萋茆舍新秋夜。白荳花開絡緯啼。山月如銀牽老興。閒行不覺過峯西(石屋珙十)。
　　滿山筍蕨滿山茶。一樹紅花間白花。大抵四時春最好。就中猶好是山家。
　　種了冬瓜便種茄。勞形苦骨做生涯。眾人若要廚堂好。須是園頭常在家。
　　一日打眠三五度。也消不得許多閒。循環數遍琅玕竹。又出青松望遠山。
　　巖房終日寂寥寥。世念何曾有一毫。雖著衣裳喫粥飯。恰如死了未曾燒。
　　半窗松影半窗月。一箇蒲團一箇僧。盤膝坐來中夜後。飛蛾撲滅佛前燈。
　　飯炊五合黃陳米。羹煑數莖青薺苗。淡薄自然滋味好。何須更要著薑椒。
　　一天紅日繞東南。自拔青苗插瘦田。布裰半霑泥水溼。歸來脫曬竹房前。
　　居山那得有工夫。種了冬瓜便種瓠。設使一毫功不及。許多田地盡荒蕪。
　　老來無事可干懷。竹榻高眠日枕斜。夢裏不知誰是我。覺來新月到梅花。
　　地爐黃獨終無味。屋角青松未有花。紅葉不題流水去。春山多少好人家。
　　黃葉任從流水去。白雲曾便入山來。寥寥巖畔三間屋。兩片柴門竟日開。
　　蓬頭垢面箇頭陀。天下禪和不奈何。便是佛來須喫棒。如今年老却成魔。
　　麥隴風清梅雨住。種瓜栽菜人無數。聞鼓聲歸喫飯來。鉏頭倒挂門前樹。
　　石上打眠還打坐。松間行去又行來。白雲影裏山無數。黃鳥聲中花正開。
　　冬瓜棚外種胡盧。茄子更栽千百株。九丈舌頭三百口。且同一夏住茆廬。
　　四五月裏竹葉落。萬木青青梅子黃。冷地看他生死事。如何空過好時光。
　　佛法文章一字無。柴牀對客[此/束]盧都。胷中流出葢天地。潦倒巖頭牙齒疎(天如則二)。
　　憶在蘇隄過六橋。小番羅帽被風飄。滿頭帶得湖山雪。幾度驕陽曬不消。
　　閒來石上翫長松。百衲禪衣破又縫。今日不憂明日事。生涯祇在盋盂中(灌溪昌)。
　　我也無端葢把茆。碌磚徒自向空拋。山深不見一人至。打著元來是樹梢(何菴)。
　　月在水中撈不上。徒勞[翟*支]碎水中天。夜深山寺開門睡。月自飛來到面前(橫川珙五)。
　　稱心稱意可長保。上苑名園春日花。一箇尖頭茆屋底。長年無事道人家。
　　七十二峯波面出。盧公去後石屏存。高歌數曲遊三日。圖畫又添僧一尊。
　　千丈巖根芋火香。天上日輪正卓午。東土西乾無祖師。白髮老僧七十五。
　　佛佛授手無多子。祖祖相傳似海深。昨夜西風撼門扇。天明無迹可追尋。
　　栗色伽黎千百結。倚松捫腹看雲飛。有人問我雲山趣。向道春深筍蕨肥(愚谷智)。
　　山中十日九日雨。樹頭青子落不住。白犬尋蹤入草間。驚起竹雞飛上樹(恕中慍)。
　　一樹青松一抹煙。一輪明月一泓泉。丹青若寫歸圖畫。添箇頭陀坐石邊(無見覩)。
　　新縫紙被烘來煖。一覺安眠到五更。聞得上方鐘鼓動。又添一日在浮生(蓬萊圓)。
　　生涯滿目是青山。一榻翛然屋半間。不是老僧誇富貴。日閒閒又夜閒閒(吳翁)。
　　谿上坐來久。谿聲流水長。隔籬煙上竹。道者煑茶湯(暮翁)。
　　占得溪房最上層。山中拋却一堂僧。小園祇在欄杆下。自摘青棃雜飯蒸(東石)。
　　背負斜陽出西堰。春雲狼藉藏春阪。過一谿橋見一邨。人聲漸近松聲遠(雪山杲)。
　　乘閒偶出青山去。日暮歸來趁野泉。谷口是曾風雨過。草堂修竹亂春煙(玉芝聚)。
　　梅花昨夜破寒汀。曉日初融露尚零。無事道人翻有事。一枝先供佛前瓶(唵[口*覺]香)。
　　送雨風無力。流花水不情。啼春枝上鳥。今日更分明(汰如河)。
　　半生株守獨家邨。愛月常常不閉門。枯木作菴伸脚睡。風流不減雪峯存(惟一潤)。

　　雜毒海卷七
　　雜毒海卷八

　　　　京都柏林嗣祖沙門　性音　重編

　　山居

　　三間茅屋從來住。一道神光萬境閒。莫把是非來辨我。浮生穿鑿不相關(隱山)。
　　一杯晴雪早茶香。午睡初醒春晝長。拶著通身俱是眼。半窗疎影轉斜陽(雪巖欽)。
　　春山筍蕨正蒙茸。好把黃粱徹夜舂。莫謂西來無此意。祖師渾在盋盂中(大梅英)。
　　山靜課花蜂股重。林空含籜筍肌明。倚欄不覺成癡兀。又得黃鸝喚一聲(石林鞏)。
　　紫蕨伸拳筍破梢。楊花飛盡綠陰交。分明西祖單傳句。黃鸝留鳴燕語巢(柏堂雅)。
　　就樹縛茅成屋住。拾荊編戶傍谿開。是他嬾瓚無靈驗。惹得天書動地來(布衲雍)。
　　冷風疎雨做新年。寂寞寒冰古澗邊。暖閣地爐煨榾柮。送窮不用更燒錢(冰谷衍)。
　　草堂秋似廣寒宮。金色花開碧玉叢。坐久不知凡骨換。天香清散月明中(天真則二)。
　　茶罷焚香獨坐時。金蓮水滴漏聲遲。夜深欲睡問童子。月上梅花第幾枝。
　　無事山房門不開。土階春雨綠生苔。此心將謂無人委。幽鳥一聲何處來(大巍倫)。
　　竹裏編茅倚石根。竹莖疎處見前邨。閒眠盡日無人到。自有清風為埽門(顯忠)。
　　煑菜無鹽懶去賒。化糧道者未還家。一條百衲拈來看。昨夜霜添瓦上花(呆菴莊三)。
　　蕎麥花開曉日晴。喚來童子聽叮嚀。好將紫芋收歸了。攜取長鑱劚劚=茯苓。
　　處世心如臘月冰。住山自笑百無能。菜羹且莫熬油者。留點堂前供佛燈。
　　鼓腹而遊是何日。無事乘閒向谿立。谿風晚生谿樹寒。谿上落花高一尺(法杲　四)。
　　買山開地別為家。折霧盤雲小徑斜。人跡如今到不到。侵階祇看紫苔花。
　　麻製衣裳草結廬。疎人先就我身疎。得車失馬都休問。萬事我今面壁初。
　　山紅草碧萬點螢。樹中落落黃茅亭。微風吹座更吹我。明月照人還照經。
　　昨夜秋風忽作威。白雲和葉曉還飛。幽人不用頻頻埽。況此山深客到稀(幻有傳)。
　　豈為老來登眺少。却因病後得閒多。呼童洗硯無他事。重寫當年破院歌(雪澗)。
　　寰中獨許五臺高。無位真人伴寂寥。一任諸方風浩浩。常空兩眼視雲霄(孤月澄五)。
　　甘貧林下思悠悠。竹榻高眠石枕頭。格外生涯隨分足。都緣胷次略無求。
　　自住丹巖綠水傍。了無榮辱與閒忙。老僧不會還源旨。一任青山青又黃。
　　深隱巖阿不記年。名韁利鎖莫能牽。七斤衫子重聯補。日炙風吹寂轉鮮。
　　颯颯春風和鳥哀。清音直到耳邊來。爐燒柏子端然坐。對月殘經又展開。
　　凝眸終日對青山。石几爐煙意自閒。懸榻久無高士駕。劃然長嘯白雲閒(天隱修二)。
　　大千總是一茅廬。善惡都從箇裏居。長的長來短的短。得便宜處失便宜。
　　荊谿陽羨佳山水。無福消受也難居。翠竹蒼松千萬頃。紅塵飛不到庭除(均實水)。
　　山中有居薜蘿下。山中有人瘦入畫。人兮歸來勿久淹。莫遣蘿陰逐時化(雪嶠信十五)。
　　春雲裂破一聲鳥。七片五片花飛沼。清冷莓苔爛石頭。新鮮薜茘穿林杪。
　　老倒扶寒破衲遮。黃昏眠去五更鴉。通身是痛醫難治。同病相憐誰作家。
　　簾捲春風啼曉鴉。閒情無過是吾家。青山箇箇伸頭看。看我菴中喫苦茶。
　　秋光一度正將殘。野菊無香木葉乾。入骨半窗寒雨過。愁人不在布衣單。
　　半天紅日照青巒。草薦封門睡正酣。莫道老僧真箇懶。起來吹火怕風寒。
　　青山茅屋洞雲齊。石壁煙蘿鳥合棲。誰道我年三十五。一身禪病懶如泥。
　　昨夜夢回茅屋冷。石牀生筍竈生苔。糧空正欲尋知己。一片白雲谿上來。
　　居山道者如何說。天際無雲月上竿。老兔地邊偷菜喫。齒寒嚼嚼又看看。
　　一間破屋雲為幕。半樹枯梅雪作花。爐煖不知人睡去。夢回天曉竹林鴉。
　　過橋數里道人家。亂放疎籬白荳花。扶杖科頭望雲到。燒香促膝喫杯茶。
　　卜築青山身便安。黃毛捲雪火爐寒。添些骨董煨些粥。雲到柴門月已殘。
　　三分月色七分秋。黃葉疎疎共水流。莫道寒光消落盡。更留煙雨在枝頭。
　　宜花宜雨草分香。斷續歌聲山夢長。春老不啼樵徑晚。離離曲曲水雲鄉。
　　從頭簡點總無能。枯木巖前老衲僧。信步攜筐尋野菜。攀蘿又上一稜層。
　　高居世外絕人求。深種良田自有秋。禪客扣門無可待。與他劈脊一拳頭(石車乘)。
　　讀經未罷眼如醉。驅遣睡魔無秘方。山堂一枕眠方穩。門外千竿玉送涼(靈谿昱)。
　　邨煙乞食路迢迢。火種刀耕足挂瓢。但得攀緣兩字免。紅塵無夢到雲霄(竺菴威十)。
　　翻土刪雲驅行者。澆蔬引水課兒曹。莫嫌活計同流俗。佛法長年無一毫。
　　清詞喜唱短長調。侍者唯留大小空。一等住山真快活。不分白月與清風。
　　愛行千聖頂[寧*頁]路。喜說諸方剩下禪。身老而今多閣起。人來嬾得豎麤拳。
　　橫塘十里隱菰蒲。紅樹邨邨入畫圖。聞說故人秋興好。小船昨夜宿西湖。
　　師子遊行無伴侶。白雲冉冉眾峯高。祖師活計埋芳草。三界何曾挂眼梢。
　　情義合時膠入漆。因緣離處火成灰。木人花鳥機關絕。那有一絲恩怨來。
　　了了瞻烏知兩月。綠雲芳草意遲遲。老年厭說忘情語。新竹滿林花滿枝。
　　夜深何處是清秋。月在青山雲乍收。坐倚繩牀開戶牗。故鄉天盡望西頭。
　　野雲香帶焙茶煙。布穀聲頻穀雨前。會得一花同淨妙。不妨消遣住山緣。
　　三有大城無事客。五濁惡世太平僧。鼻頭烈火沒些子。肚裏寒灰有數升(呆翁悅五)。
　　破舊衲衣縫又補。郎當茅屋拄還撐。不能入眾同寒拾。燒火邏齋過一生。
　　深山大澤家風冷。麥飯柴門笑語香。閒踏雪晴乘瘦蹇。衝寒野老惠壺漿。
　　月色一天茗椀白。梅花十樹草堂清。此時想箇同消受。頻看牀前折脚鐺。
　　少眠每笑祥叉手。多病嘗嗟燦赤頭。起意年來也改作。與他兩箇認同流。
　　薙草燒田土脈肥。離離葵藿滿荊扉。山廚自足充清供。客至何須更採薇(隱明綸二)。
　　芒鞋踏破寒林色。遍地芬芳綴落梅。野雀餐餘香滿舌。宮商不是等閒來。
　　一榻松風來枕上。凉生背後最相宜。老儂一種天真樂。萬兩黃金不讓伊(竺堂溥)。
　　曉日微明煙樹叢。采芝人立板橋東。平抽石筍花朝雨。淡卷溪雲谷口風(東明卓二)。
　　石幢雨霽月華明。自笑頻年夢不生。眼底已空今古事。襟懷不讓碧潭清。

　　廛居

　　閙叢叢裏密提撕。門掩春風日又低。冷地有時親聽得。賣花聲在畫樓西(舜田)。

　　水居

　　壁黏祖偈風吹落。簷罥蛛絲雨打開。滿徑綠陰花落盡。門前百鳥不曾來(南石琇)。

　　船居

　　千尺絲綸直下埀。一波纔動萬波隨。夜靜水寒魚不食。滿船空載月明歸(船子誠二)。
　　三十年來海上遊。水清魚現不吞鈎。釣竿斫盡重栽竹。不計功程得便休。

　　葉內翰選日集賓迎優禮作偈辭之

　　昨日曾將今日期。出門倚杖又思惟。為僧祇合居巖谷。國士筵中甚不宜(惟正)。

　　普明牧牛十頌
　　未牧

　　生獰頭角恣跑哮。奔走溪山路轉遙。一片黑雲橫谷口。誰知步步犯佳苗(普明)。
　　水草溪邊縱意哮。鼻頭無繫去迢遙。誰知宇踏皆王化。亂踏雲山犯稼苗(山茨際)。
　　湘之南。潭之北。頭角分明。東觸西觸(玉林琇)。

　　初調

　　我有芒繩驀鼻穿。一回奔競痛加鞭。從來劣性難調制。猶得山童盡力牽(普明)。
　　鼻孔生獰不易穿。一回入草一加鞭。狂心何計能拴續。賴有山童把索牽(箸菴問)。
　　少護頭。多捕尾。月下風前。盛溺埽屎(玉林琇)。

　　受制

　　漸調漸伏息奔馳。渡水穿雲步步隨。手把芒繩無少緩。牧童終日自忘疲(普明)。
　　熟徑難忘欲逞馳。芒繩在手緊相隨。豈容逐草尋芳去。晝夜拘拴不憚疲(嚴[車*度]轢居士)。
　　面月白。蹄墨黑。有索有鈎。忍饑受渴(玉林琇)。

　　回首

　　日久功深始轉頭。顛狂心力漸調柔。山童未肯全相許。猶把芒繩且繫留(普明)。
　　翻然自肯便回頭。滿地殘紅襯草柔。故國有懷情未撇。暗愁春老尚遲留(箬菴問)。
　　遠邪蹊。趨正道。步步登高。山長路杳(玉林琇)。

　　馴伏

　　綠楊陰下古溪邊。放去收來得自然。日暮碧雲芳草地。牧童歸去不須牽(普明)。
　　暖風晴日柳溪邊。俛首循人意悄然。花落郊原春色晚。相隨歸去不須牽(聞谷印)。
　　戴寒鴉。履芳草。毛骨馨香。見者道好(玉林琇)。

　　無礙

　　露地安眠意自如。不勞鞭策永無拘。山童穩坐青松下。一曲昇平樂有餘(普明)。
　　寒暑安。忙閒得。故鄉寬廓。任出任入(玉林琇)。

　　任運

　　柳岸春波夕照中。淡煙芳草綠茸茸。饑餐渴飲隨時過。石上山童睡正濃(普明)。
　　百花溪上柳陰中。飽食和雲臥綠茸。歌罷山童無所事。遺鞭枕上睡方濃(聞谷印)。
　　朝隴畝。暮茅檐。隨時水草。明月同閒(玉林琇)。

　　相忘

　　白牛當在白雲中。人自無心牛亦同。月透白雲雲影白。白雲明月任西東(普明)。
　　撐撐頭角臥林中。渠我渾忘雲水同。為愛山前蒭草細。夜深乘月過溪東(山茨際)。
　　刀砍水。珠斷貫。澹泊明志。寧靜致遠(玉林琇)。

　　獨照

　　牛兒無處牧童閒。一片孤雲碧嶂間。拍手高歌明月下。歸來猶有一重關(普明)。
　　一道寒光萬境閒。寥寥四顧水雲間。夜深明月歸來晚。照徹空王向上關(箸菴問)。
　　失却牛。撞破壁。一箇窮身。赤灑灑的(玉林琇)。

　　雙泯

　　人牛不見杳無蹤。明月光寒萬象空。若問其中端的意。野花芳草自叢叢(普明)。
　　人牛謾說絕形蹤。何異吹風欲滿空。若問還源親的旨。參天荊棘亂叢叢(嚴[車*度]轢居士)。
　　拋靈符。瞎正目。函葢乾坤。火寒雪毒(玉林琇)。

　　梁山牧牛十頌
　　尋牛

　　忙忙撥草去追尋。水闊山遙路更深。力盡神疲無處覓。但聞楓樹晚蟬吟(梁山遠原唱)。
　　暫時不在急須尋。莫待渠儂入草深。滿目青山何處去。祇消回首自沉吟(千巖長)。

　　見跡

　　水邊林下跡偏多。荒草離披見也麼。蹤是深山更深處。撩天鼻孔爭藏他(梁山遠)。
　　也知隔遠苦無多。祇管貪程作甚麼。蹄踏蹄兮嘴對嘴。明明此物更非他(千巖長)。
　　山坡柳岸蹄痕多。子細凝眸是也麼。識得跡蹤須著力。從今步步要尋它(納允菴居士)。

　　見牛

　　黃鸝樹上一聲聲。日暖風和岸柳青。祇此更無迴避處。森森頭角畫難成(梁山遠)。
　　識得形容認得聲。戴嵩從此妙丹青。徹頭徹尾渾相似。子細看來未十成(石鼓希夷)。
　　遠遠忽聞呌幾聲。隔溪一望草青青。本來鼻孔端然在。縱使嵩公畫不成(納允菴居士)。

　　得牛

　　竭盡精神獲得渠。心狂力壯卒難除。有時才到高原上。又入煙霞深處居(梁山遠)。
　　撩天鼻孔要穿渠。直待芒繩爛始除。向去不須分皂白。泥牛合水且同居(楚石琦)。

　　牧牛

　　鞭索時時不離身。恐伊縱步惹埃塵。相將收得□□□。羈鎖無拘自逐人(梁山遠)。
　　甘分山林寄此身。有時亦踏馬蹄塵。不曾犯著人苗稼。來往空勞背上人(石鼓希夷)。

　　騎牛

　　騎牛迤邐欲還家。羗笛聲聲送晚霞。一拍一歌無限意。知音何必鼓唇牙(梁山遠)。
　　指點歬坡即是家。旋吹筒角出煙霞。忽然變作還鄉曲。未必知音是伯牙(石鼓希夷)。
　　歷盡溪山始到家。任從落日散雲霞。歸來不語程途事。何必逢人挂齒牙(納允菴居士)。

　　忘牛存人

　　騎牛已得到家山。牛也空兮人也閒。紅日三竿猶作夢。鞭繩空頓草堂間(梁山遠)。
　　欄內無牛趁出山。煙蓑雨笠亦空閒。行歌坐樂無拘繫。贏得一身天地間(石鼓希夷)。
　　千重雲樹萬重山。倒臥橫眠任我閒。此景畫圖收不得。誰言身在畫圖間(楚石琦)。

　　人牛俱忘

　　鞭索人牛盡屬空。碧天寥廓信難通。紅爐燄上曾容雪。到此方能合正宗(梁山遠)。
　　人牛雙遣露真空。內外無私萬法通。莫立纖塵蹤跡泯。堂堂何處不歸宗(納允菴居士)。

　　返本還源

　　返本還源已費功。爭如直下若盲聾。菴中不見葊前物。水自茫茫花自紅(梁山遠)。
　　現成公案孰施功。眼不盲兮耳不聾。一一音聲諸色相。分明黑白間青紅(千巖長)。

　　入廛垂手

　　露胷跣足入廛來。抹土塗灰笑滿腮。不用神仙真妙訣。直教枯休放花開(梁山遠)。
　　殺人便解活人來。鬣頷何妨又託腮。甘作畜生行異類。重重關鎖盡[├/(冗-几+(夕/火))]開(千巖長)。
　　酒肆淫房任往來。莫教腦後露雙腮。全身同事全機攝。要使羣生眼盡開(夢菴格)。

　　元旦

　　新歲新春雪又濃。森羅萬象盡皆同。相逢莫認者般事。筋斗全拋示祖風(師子端)。
　　百年難遇歲朝春。姹女梳粧越樣新。惟有東邨王大姐。依前滿面是埃塵(高峯妙)。
　　太湖山上賀新年。萬象森羅笑揭天。驚得泥牛吞石虎。塵塵剎剎自安然(無用寬)。
　　一年三百六十日。今日分明是初一。會得一兮萬事周。世間出世從茲立(費隱容)。

　　立春

　　無影枝頭一點春。可憐大地盡埋塵。陳年宿債昨宵盡。錯謂今朝又是新(密雲悟)。
　　春風纔動春花開。春雨相催春水來。惟有通元峯頂石。依前白蘚與青苔(無異來)。
　　春風春載入春郊。春蹋春芳春事饒。春日釀春春最麗。春歌春鼓閙春宵(木陳忞)。

　　元宵

　　元宵佳節同歡樂。處處咸然無盡燈。火光爍破勝熱面。夜神忽喚冷頭疼(大慧杲)。
　　曠大劫來燈一椀。照天照地幾人知。要看不盡傳持處。兜率宮中夢覺時(恕中慍)。

　　春日

　　兩兩三三陌上行。春雲踏碎一天青。雖然各立風光處。又較儂家半月程(隱元琦)。

　　解冬

　　祖師門下絕人行。深嶮過於萬丈阬。埀手不能空費力。任他堂上綠苔生(保寧勇)。

　　寒食

　　禁煙時節陳寒食。荒塚野田人啼泣。死髑髏上活眼開。鬼神茶飯俱打失(古湛沖)。
　　清明日日爽精神。風送楊花足四隣。分付子規謾啼血。明年更有許多春(雪嶠信)。
　　春朝晴日望飛煙。半是人家燒紙錢。本有爺娘渾不識。却看黃土哭蒼天(山茨際)。
　　瞬目今年三閱月。一春半在雨中過。西來祖意都狼藉。花落風前知幾多(石瀾寧)。

　　結夏

　　揮戈佛日不西流。照徹人間洞九幽。從此安居無一事。休將元妙挂心頭(龍門遠)。
　　西峯結制不尋常。穀滿倉兮僧滿堂。既得者些根蒂固。大家搖扇取風涼(高峯妙二)。
　　一百禪和三十州。無繩自縛萬山頭。誰是護身誰是殺。白雲影裏鐵船浮。

　　端午

　　諸方盡喫菖蒲茶。惟我自酌青原酒。儱儱閧閧發顛狂。打落南辰連北斗(唯菴然)。
　　是處人家懸艾虎。靈巖但喫菖蒲茶。莫言淡薄無滋味。畢竟風流出當家(南石琇)。

　　中夏

　　一夏悠悠今已半。尅期取證事如何。幻華非幻消磨盡。祇與從前不較多(元叟端)。

　　祈雨

　　山磵水流如鑿開。旱年祈雨為民災。不知雲從何處起。祇見雨從頭上來(師子端)。
　　遮墺龍王現白龜。應身何事出潭遲。欲知利物及民處。便好為霖濟旱時(無相真三)。
　　久旱山川若火焚。龍神何忍臥淵深。願興雷電重施雨。以濟斯民渴望心。

　　謝雨

　　山僧多幸造靈祠。却感龍天力護持。上澤不知何以報。重來聊復謝恩私。

　　祈晴

　　天關久鎖不開容。日夜滂沱鼓黑風。奮性一椎俱擊碎。頂門迸出一輪紅(高峯妙)。
　　廓然天地清如洗。散盡陰雲見古臺。物物頭頭全體露。衲僧正眼自應開(費隱容)。

　　解夏

　　百煉黃金鑄鐵牛。十分高價與人酬。庭前不有花含笑。又是東山一夏休(東山演)。
　　一箇葫蘆纔倒地。滿地葫蘆盡傾倒。欲識單傳直指禪。今日鬥湊得恰好(或菴體)。
　　老矣無心鑄鐵牛。眼前隨分即相酬。庭前葉脫西風起。且喜凌霄一夏休(元叟端)。
　　禪人解夏東西去。莫道腰包趁早涼。三界炎炎如火宅。不知何處是家鄉(笑隱訢)。

　　中秋

　　從本無心無可傳。何須握地覓青天。無心恰似中秋月。照見三千與大千(元叟端)。
　　土木場中輥一回。平生己眼豁然開。廣寒宮殿無關鑰。撞破髑髏歸去來(無文燦謝脩造進嚴耆舊)。

　　重陽

　　金蕋叢叢帶露新。采來烹茗賞芳辰。浮杯何必須宜酒。但有清香自醉人(白雲端)。
　　[颱-台+弗][颱-台+弗]籬根菊正黃。妙談西祖意琅琅。不知誰解聞斯語。堪為宗門立紀綱(羅漢南)。
　　種陽黃菊未成花。落帽無勞憶孟嘉。但得青山長在眼。不妨流水去無涯(開福寧)。
　　時移節換是尋常。過了重陽又一陽。人事自生今日意。黃花祇作去年香(愚菴及)。
　　中峯用處沒疎親。道合寧論主與賓。却笑汾陽強分別。重陽九日菊花新(笑隱訢)。
　　胷中一寸灰已冷。頭上千莖雪未消。老步祇宜平地去。不知何事又登高(宜翁觀北禪指座)。
　　茱萸鮮嫩菊花香。暢殺陶家醉倒郎。我輩泛觴雖絕分。東籬閒玩也無妨(石門雅)。

　　結冬

　　火冷灰寒炭又無。大家兀坐嘴盧都。冷灰堆裏忽豆爆。大地通紅火一爐(雪巖欽)。
　　擁門黃葉深三尺。冰齒寒泉懸萬尋。禁得苦寒忘閴寂。梅開不待嶺頭春(玉林琇)。

　　冬至

　　羣陰剝盡一陽生。草木園林盡發萌。惟有衲僧無底鉢。依然盛飯又盛羹(冶殳川)。
　　六陰已極一陽生。佛道還同世道亨。惟有祖師門下客。依前日午打三更(千巖長)。
　　羣陰剝盡一陽生。萬國歡呼賀太平。日出三竿天四霽。五雲獨遶九重城(呆菴莊)。

　　謝雪

　　雪覆蘆花欲暮天。謝家人不在漁船。白牛放却無尋處。空把山童贈鐵鞭(雪竇顯)。
　　凍雲四合雪漫漫。孰解當機作水看。祇為眼中花未瞥。啟窗猶看玉琅玕(中峯本)。
　　捱到虗空粉碎時。空花一任眼前飛。若還別覓安心法。客路漫漫沒處歸(無文燦)。
　　雪覆千峯光不散。梅開一樹暗香飄。西來祖意盡呈露。何用山僧把舌饒(芥菴大)。

　　除夕

　　一年三百六十日。今宵正是結交頭。移身換步無多子。六合清風卒未休(大慧杲)。
　　一年三百六十日。日日塵勞事不同。今夜勸君都放下。管教明取少林宗(恕中慍)。
　　浮世光陰自不多。看看又是一年過。夜參欲說無窮事。奈此風頭峭硬何(呆菴莊)。
　　春回幽谷見梅新。雪水煎茶樂不勝。誰道夜深年是盡。曉來依舊日東昇(山茨際)。
　　一年三百六十日。逗到今朝是除夕。遠年帳目盡丟開。摩訶般若波羅密(隱明綸)。
　　送了窮神接好年。家家燒紙揖門前。隨鄉也把空拳豎。聊當兒孫壓歲錢(呆翁悅)。

　　雜毒海卷八(終)