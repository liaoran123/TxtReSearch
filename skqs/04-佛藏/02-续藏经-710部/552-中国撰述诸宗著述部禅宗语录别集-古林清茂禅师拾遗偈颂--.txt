續藏經   古林清茂禪師拾遺偈頌
　日本 海壽編次

 刊古林和尚拾遺偈頌緒

　　　　嗣法比丘　梵僊　述
　　小師海壽侍者。一日携巨冊。謂余曰。昨有如聞上座者。欲南詢。乃附舶而去。飄風至耽羅舶破之。逗留高麗。高麗人問其故。乃出一巨編以示。則皆古林和尚所作。中間唯略間東山空和尚者一二耳。聞乃錄之。以為得至寶而歸。今年復有舶發。乃遺於壽之旋師兄具幢處。而復南也。由是壽請之。以似師。又曰。以觀之。則皆古林師祖所刊所錄中。大段無有者。壽即錄出其未刊者。或得便則刊之。雖乃師祖所棄之物。譬如明珠大貝。為富家所棄。貧人得之。則受用無窮矣。余曰。君之言然。然余之貧。亦不欲明珠大貝。唯從所好如何耳。壽復曰。此抄寫本。或落或誤尤甚。冀校勘之。余曰。曷知其元作為何。而校之歟。是大難也。然亦強從爾請。於是壽編錄之。乃為之校。或於落誤之處。固不能知實為何字。以意逆之。或補或正。得二百九十四首。後玄璵侍者。自九州來。見之曰。某與如聞同志。於高麗獲此本也。柰何不即開版耶。於是欲募緣。復使余作疏。余謝之。乃乞建仁。又復於圓曙藏主處。得三十九首。并道皎首座處。得題跋五首。并使校之。及間有詰問處。就為之批。古語曰。校書如掃塵。以莫能盡也。況此無其本可以考者。而又余之不能哉。不唯不盡。必亦多為金銀車矣。見者毋誚。時康永乙酉秋。書于南禪東堂之東軒。

　　助緣檀越

太上法皇
　　前權大納言藤原氏忠　　權中納言源重資　　參議藤原基隆

如來藏院殿
　　從二位藤原蔭子　　院一條　　典侍源重子
　　 

　　古林和尚拾遺偈頌卷上

　　　　比丘　海壽　編次

　　讀應庵語

　　堆雲老人癡肉塊。三百年來煖猶在。人間萬朵色正萎。洞裏一枝紅不改。黃河水決奔鯨吼。太華山崩巨靈走。謾說屠龍手段高。且看渠儂咬猪狗。天南地北無尋處。平不留兮嶮非取。彈指空來八萬門。白兔赤烏西畔去。

　　送翠峯長老之京

　　不見同光帝。收得中原未為貴。茫茫海內沒人知。至寶獲來有誰覷。興化略借看。光明照天地。托起幞頭脚。露出金色臂。不見宋太宗。與僧相別靈山中。三千年記語可驗。無影樹下盤金龍。當今天子更超越。我佛心宗親口說。聖文神武三四王。大地山河凜英烈。左右盡皐夔。八方皆稷契。風俗既還淳。吾道何昭徹。灌頂大國師。一一承記莂。切莫高眠愛洞庭。行行正好朝金闕。拈却東山下左邊。覿體全真此時節。

　　送僧歸天台省師

　　休居說偈無平仄。七穿八穴成狼藉。閃電機先搆却難。從空放下如絃直。況是佛法無定期。縱橫妙用誰能知。青天自可覆白日。井底不得蓬塵飛。道人生天台。風骨頗靈異。觸熱來扣門。要覔贈行句。將歸阿師傍。一一從頭舉。南山雲起北山雨。東行不見西行利。

　　送僧之五臺

　　五臺山上清凉國。山中盡是黃金色。重疊煙霞不見人。聞道文殊半天出。當年無著曾未知。南方佛法成澆漓。三百五百何太少。前三後三多更奇。至今眼底數不足。但見青山與幽谷。金鸎啼處白雲飛。師子吼時芳草綠。上人自是寒拾流。翩然忽作臺山遊。神光萬里露片額。布褐一領青雙眸。眾生熱惱思甘露。大施門開為流布。佗日懸崖撒手歸。莫道東西沒分付。
　　金鸎啼處白雲飛。師子吼時芳草綠。若以詩人取之。亦可謂奇句耶。然此非詩也。又此二句。每上四字。人能道之。而每下三字。曰白雲飛芳草綠。以接其上。孰能擬乎。

　　次雲外和尚韻。送萬首座

　　從來一滴曹溪水。匝匝之波平地起。道人曾具截流機。力挽天河有如此。香爐峯頂擲金鈎。宿鷺亭前獲頳鯉。天宮說法夜夢閑。四句百非空妙理。當頭一諱不可觸。肋下三拳終莫比。藏身北斗五位分。瞬目白雲千萬里。朝來訪我江之東。江上春風正桃李。須臾話別去匇匇。脚下青泥渾不洗。

　　次前韻寄東州故人

　　鉢裏飯兮桶裏水。不知此話從何起。一千七百祖師機。那箇機先結構此。休居怒癭懸空舉。問訊當年赤梢鯉。天高地厚竟不聞。二十里松談妙理。一塵不立萬境閑。明月清風安可比。楚江東畔望飛鴻。青海盡頭吾故里。何當一錫凌雲濤。石上同盤嚼紅李。笑倒街頭契此翁。湛湛鄞江淨如洗。

　　送寧維那

　　寧可碎身如微塵。終不瞎箇眾生眼。笑佗黃檗老婆心。何似睦州擔片板。擘開三要與三玄。竪亞摩醯頂門眼。歸去來歸去來。簾卷西山春晝永。淡煙橫處露崔嵬。

　　寧一川病作以寄之

　　昔人有病皮粘骨不去街頭討藥喫。一川時復走醫家。病不能痊藥無力。玄沙通身是爛膿。曹山覔起處不得。挾方儲藥聞叢林。至今百病相攻擊。了知四大本來空。為眾生故示此疾。當知維摩亦強言。畢竟身安道方適。我今快說此伽陀。速為消除頂中癧。十方菩薩仝證明。摩訶般若波羅蜜。

　　送可禪人之東禪

　　東山欲寫天邊雁。毛色不真成不辦。當年豈是欠工夫。無錢娶妻自擔板。休居欲畫西牧圖。手臂無力眼腦麤。量今較古盡如此。付與衲子爭名模。岩前袖手白日坐。對影分明成兩箇。因看烏奪樹頭窠。不知頂上紅塵墮。東禪老法兄。開口但笑我。佛法無寸長。只解吞飯顆。佗日見閻王。推向鐵床臥。苦哉佛陀耶。放教肚皮大。

　　秋日懷天門書院山長范竹所二首

　　平明望青山。旭日照空壁。美人姑溪上。講誘登華席。明時重英才。眷此文正嫡。平生壯士志。所患心匪石。先憂後始樂。千載甞未易。皎皎匣中鏡。璨璨荊山璧。鏡比古人心。璧蘊君子德。所以天地間。求之不可得。懷哉復懷哉。何時見顏色。
　　憶別吳城下。千里心悠悠。惜君事行役。山川鬱綢繆。文章乃小伎。明哲安可儔。清晨講書罷。□與諸生遊。浼浼姑溪水。怱怱成滯留。秋風起庭樹。缺月照屋頭。長空但過雁。平陸無停舟。豈不有所思。作詩寄無由。懷哉復懷哉。早晚歸林丘。
　　脫一字未審。不敢妄補。

　　送林古岩之福寧州僧判帳

　　中吳法道天下稱。巨持要得僧中英。古岩三年職僚佐。條分案牘無勞并。天台自古文物地。掩勝潛奇產靈異。秋月尚明秋水清。胷次於公曾不二。福寧名郡山谷間。潮田種稻供盤餐。風淳俗厚聖化洽。碁分列剎星回環。紫騮一策霜蹄輕。褰帷夾道歡相迎。銅章在握馳政聲。佇看千里萬里搏鵬程。

　　送祥一雲之吳縣副綱帳

　　悠然一片西山雲。卷舒方外生華春。皇皇祖道望霖雨。為吾一沃焦枯新。人生豈在五馬貴。護法安僧不容易。看取綱宗特盛時。夾道爭迎福星至。橫塘柳眼搖波清。踏歌聲裂鶬鶊鳴。得錢沽酒聊相傾。願學當年杜陵叟。與公爾汝俱忘形。

　　送戴都綱帳號斷雲

　　氷壺徹底之清未足清。寶鑑照膽之明未足明。斷雲三年莅吳邑。皎如孤月懸青冥。東南法道大如許。何人勉力提綱紀。盡把功名付等閑。豈知造物怜才美。情深義重逾金石。攬轡殷勤問行色。見說三山舊姓名。馨香尚有多人識。天邊雨露來何遲。雲本無心斷還續。佗日金門躍馬回。更對薰風酌[酉*靈]醁。

　　古藏主貝葉為示索偈

　　高人示我貝多葉。來自竺乾光燁燁。梵書初看墨尚鮮。行布橫斜不相涉。緬想當年結集時。法王真子知為誰。阿難無學只強記。迦葉不語長攢眉。城東母不願見佛。豈復認此為希奇。我今合掌尚加敬。意根夙習何由除。空花無根擬結果。分摘句讀開胷愚。晚生學道貴勉勵。赤水有底宜尋珠。須臾還復高人去。將止小兒啼不住。

　　珍藏主求

　　道人姑蘇來。何時離浮佛。相見情黯然。不語坐兀兀。良久乃舒顏。脫却胷中物。胷中之物既已無。真金百煉經紅爐。龍門萬仞忌點額。虎穴一探空菸菟。楊岐之驢三隻脚。騰踏乾坤誇作略。放去收來百艸頭。竪四橫三搆不著。須臾別我歸何處。袖帋欲書長短句。短也長也宜自看。是也非也河沙數。

　　贈鄭拱之

　　拱之昔在姑蘇時。聲名落落人共推。危言鯁論比先哲。有如脫頴囊中錐。拱之自別姑蘇後。月曉星殘幾回首。萬里雲開俊翮高。一聲雷震奔鯨吼。人生獨立世所難。臨風起我空三嘆。謀踈計拙不自揆。背名好德徒相殘。西風葉葉吹敗壁。肘露衣穿眼不得。見說編荷可禦寒。手頭更借針鋒力。
　　眼字恐是眠字歟。

　　欲藏主號了菴

　　道人以了名曰菴。正與佛祖為同參。即今已是萬想滅。豈待把手方相諳。人人自己光明藏。直下一鎚成兩當。若將分別強形模。眼色耳聲俱是妄。庵內人庵外事。差之毫釐失千里。卷野出沒任縱橫。笑倒神荼并鬱壘。上上人休擬議。空洞難將太虗比。直須了却事方休。未了莫來菴裏住。
　　此公諱清欲。天資甚粹。受業師乃徑山虎岩伏禪師。亦於徑山辦事。久隨古林老人。乃為之嗣。出世漂水開福。次住本覺。今居東堂。

　　送僧

　　祖師遺下一隻履。千古萬古播人耳。東山老人眼搭眵。跣足肩擔日千里。踏著踏不著。總是自家底。廣大門風要力扶。神通妙用超言義。石上種瓢苗。法昌曾有語。結箇大冬瓜。快斧斫不破。塞斷衲僧咽喉。管取三箇五箇。阿呵呵。會也麼。

　　寄投慈講主

　　佛法猶如水中月。黃面瞿曇親口說。眾生業識竟如何。逐影隨形妄分別。琴川有叟居其中。一心三觀俱圓融。虗空是口萬像舌。來者一一開盲聾。四座拂拂飄香風。萎花落盡新花紅。堦前莫遣墮黃葉。沒却來往人天蹤。

　　送處維那之江西

　　荊棘不擇地。春至自華開。栴檀何日種。林下少人來。湘南潭北在何許。雲深路窈山崔嵬。男兒一了一切了。佛法於我何有哉。豈不見馬大師即心即佛。言下頓悟於大梅。又言非心非佛。大似平地起骨堆。既不遭其惑亂。何妨似鴨聞雷。朝遊南岳。暮往天台。便與麼去。早晚却回。

　　寄淡齋劉理問

　　儒中之傑僧中雄。聲光浩浩恢吾宗。裴公龐老久不作。誰能企仰高其風。鐵樹團圝果方結。靈根異種天然別。無枝無葉赤條條。聞道花開當臘月。曹溪波浪深且寒。澄江瀉出如奔湍。漁翁却立不敢入。手中拋下青琅玕。我家活計公已知。一拳之外何能為。他日相逢不須解下腰中帶。輸公手面機鋒快。

　　送僧歸鴈宕

　　諸佛不出頭。祖師沒巴鼻。大力那羅延。擡脚也不起。上人天馬駒。奔逸有如此。頭頭凜生殺。著著超言義。始見風雷生。隨即霹靂至。休居伎倆無。相見但掩耳。見免三日聾。寧失一時利。因思諾詎羅。神迹顯靈異。崖頭瀑布落。屈膝但瞌睡。不怕蛟龍驚。惟見衲子懼。我昔與一拳。打落渠兩齒。當時祇拍盲。別也無長處。今日若相逢。稽首拜而已。不以筋力能。況是佛弟子。

　　送僧之永嘉

　　休居不跳金剛圈。亦復不能吞栗棘。渴飲飢飡恁麼過。那知別有真消息。上人幸是東嘉人。不將佛法為人情。衲衣脫下痛一頓。棒頭有眼須相親。大覺老人真瞎賊。興化有言猶欠德。先師意旨本無多。豈是得它黃檗力。袖裏金鎚誰敢道。頂門更有通天竅。說與曹溪一宿師。江月松風應絕倒。

　　送川僧遊天台

　　道人遠自西川來。捲衣又說歸天台。天台西川翠千里。朝遊莫到誠悠哉。神通妙用有如此。豐干拾得真堪陪。高歌數曲崖石裂。短舞一笑山花開。山花開時滿岩谷。誰道上人遊不足。石橋南畔老曇猷。相見定邀方廣宿。衲僧一隻通天眼。不在眉毛額角畔。廓徹靈明在頂門。照天照地光燦爛。半斤八兩沒高低。千古有誰親得見。忽然摸著鼻尖頭。便可與人通一線。既是明明在頂門。因甚知來鼻尖上。我行荒草汝莫行。汝若行時著草絆。不見江西馬簸箕。胡亂何曾少鹽醬。
　　翠字亦可疑。又於後押韻亦放甚。

　　示僧二首

　　語默離言詮。見聞越聲色。馬師纔陞堂。百丈出捲席。萬象魂膽驚。虗空双耳側。電捲星馳格外機。天回地轉神通力。拈却須彌山。吞却佛殿脊。管取風流出當家。從教人喚無明賊。南山白額虎。踞地無人識。咬殺老大虫。聲光何藉藉。擘破三玄頂上看。七穿八穴填心臆。
　　休居懶放日已久。老屋數椽成獨守。粥飯不擇精與麤。世情誰更分妍醜。岩前睡虎喚不應。嶺上白雲招可友。方塘日暖水鷄飛。幽徑草深獅子吼。上人遠自中峰來。烱烱双瞳射牛斗。寶劒提將手面揮。神珠撒向盤中走。妙矣深明格外機。嶄然肯落諸人後。他日當軒大坐時。為吾痛罵中峯叟。
　　此必居虎丘隆祖塔時作。後示蘊禪人者亦爾。以師退開元。東洲永禪師延之。互為主伴。以接方來。是故有志衲子。蟻慕而至。故後乃又有休居來雲岩。偈債有千萬。年頭至年尾。迅筆寫不辨之句也。

　　示超禪人

　　走石飛沙歲莫天。禪人來覔送行篇。鷲峰有則深深句。畢竟何人是的傳。不是栗棘蓬。亦非金剛圈。太湖三萬六千頃。黃河澄徹三千年。問口不在舌頭上。休來擔水賣河邊。因甚如此。不直半文錢。
　　始初但欲作四句律體而已。乃變而續之。成古風也。

　　示蘊禪人

　　一句截流。乾坤暗黑。不向己求。豈從他得。未興一念恰完全。才動舌頭成過失。達磨不西來。少林空面壁。二祖覔安心。截却臂一隻。水乳曾未分。鵝王擇而食。還它過量人。盡力提得出。豈不見吾祖睡虎曾有言。畫斷生公葛藤。笑倒點頭頑石。廣大門風要力扶。休將日月虗拋擲。

　　送要禪人遊台鴈四明

　　天台山高不可上。上時牢把山形杖。龍湫水深不可[奭*斗]。[奭*斗]時須用無底盂。山形拄杖無底盂。上人親手能提持。江頭梅梢玉始破。溪畔柳眼青方舒。目前一一露真智。世上擾擾誰能知。試問寒山子。題詩在何處。風瓢歷歷鳴高樹。亭前兩朵優曇花。抱子黃猿盡偷去。更探諾詎羅。瞌睡醒也未。袈裟褁却頭。開眼不見鼻。崖頭懸泉瀉不竭。喊空顛石飄霜雪。何時有約出山來。蹴踏驪龍双角折。笑倒長汀契此翁。布袋滿盛乾屎橛。

　　送璉維那遊台鴈

　　道人遊天台。亦復登鴈宕。凌晨看瀑布。遇夜宿方廣。空潭蟄蛟龍。細路蟠巨蟒。曇猷但宴坐。詎羅亦來往。神通乃小見。佛法豈可罔。足下煙雲生。太虗日月朗。萬象圍繞時。青天須喫棒。此行真壯哉。百歲未為枉。他日再相逢。眉毛應策上。

　　送贊首座省母

　　睦州昔日曾編蒲。二時粥飯氣力麤。嘉禾人來拶折脚。忍痛不得双跏趺。纔入雪峯門。拄杖吞乾坤。步行騎玉馬。赤脚登崐崙。人天眼目有如此。古今天地皆相似。三千里外忽歸來。啐啄同時母與子。他日再相逢。拍手歌春風。虗空一撲碎。大地無行蹤。

　　送勉侍者

　　永嘉一宿留曹溪。勉禪三年在吾右。果然佛祖不同途。脫略從前舊窠臼。更將五采畫牛頭。點額黃金誇好手。如斯標致出天然。堪續牟尼子孫後。萬機休罷眼上眉。千聖不擕露双肘。當時香嚴亦何事。忽爾此言成過咎。踈山不肯我自肯。豈待香嚴再開口。勉禪歸去舉似渠。不似踈山招倒嘔。

　　送允維那歸四明

　　休居來雲岩。偈債有千萬。年頭至年尾。迅筆寫不辨。是句與非句。一一從頭剗。子細審思量。豈是了事漢。臘月三十日。贏得手脚亂。不如興化師。當斷即便斷。大棒打克賓。罸錢趂出院。雖是死馬醫。就中有機變。後學參禪者。明取這公案。勇猛著精采。莫受人轉換。譬如涉重溟。直是到彼岸。南海波斯念八還。西天胡子來真旦。

　　玄藏主求入山卓庵

　　道人中峯來。云是金華人。鬱密檮樹中。曾結大士因。無錢買衣補破衲。隨分不管富與貧。松蘿為菴蓽為戶。黃葉煖膝猛獸馴。如來正法眼。左右七八斤。有時一[翟*欠]瞎。大地無纖塵。休居仰望不可及。何況寒山拾得梁寶誌。一見合掌禮意勤。更須拋下手中斷貫索。捉住五色天麒麟。

　　傳上人求演福聽教請益南叟首座

　　我觀此說明如日。一一當人口中出。佛性天真本現成。直下了然超百億。念經念佛復念法。晝夜舒光照塵剎。飜身直上白蓮華。掛體垢衣猶未脫。男兒學道貴猛利。方便門開成第二。客塵掃蕩數三千。顯出無邊真實義。法法既圓成。心心皆具足。十劫坐道場。六六三十六。是名真法供如來。撒手懸崖這一回。南叟老人親薦得。不妨舌底起風雷。

　　示圓侍者(因舉欽山問德山機緣。大愚芝云。欽山只顧其前。不顧其後)

　　天皇龍潭與麼道。未問已前先入草。德山之棒不虗施。粉骨碎身無處討。欽山顧前不顧後。豈解騰身藏北斗。大愚雪上更加霜。伸出蒼龍翫珠手。話頭久矣無人識。盡謂德山機用密。那知大事合如斯。證聖超凡承此力。圓禪侍我來浮佛。曾把斯言細徵詰。編逼教渠沒處尋。黑漆竹篦當面握。如今各在天一方。袖香忽爾來其傍。更持此語為拈出。奮迅金毛恣返擲。

　　送逸首座歸越州雲門

　　道人說法天宮來。舌頭滾滾生風雷。双峩稜層智劍竪。碧玉宛轉神眸開。機鋒不受摩詰觸。妙語自許天人猜。蒼鷹掠草走狐兔。駿驥伏櫪驚駑駘。他年大坐萬象遶。佛日欲晚宜昭回。衲僧眼活正如此。若不如此胡為哉。肩上烏藤生兩翼。忽爾尋思越山碧。扣門別我去怱怱。江路霜風凜寒色。雲門六寺相掩映。山色溪光尤絕勝。賀家湖上白蓮華。見之心淨眼亦淨。斯言勿許洞山知。今日風光昔日非。若教昔日如今日。未必當年賦不歸。

　　次韻送連維那遊洞庭

　　洞庭山水深且幽。山中木落驚高秋。人家門前種梨橘。梨多橘熟歲不憂。琳宮佛宇相連並。下有白銀三萬頃。鷲嶺蓬萊不易登。此中宛是神仙境。漁翁出沒忘近遠。手中閑把絲綸卷。國去那知范蠡賢。蒪香豈識張翰面。蘆邊柳下敲鳴榔。波頭驚起沙鷗雙。得魚入市買酒喫。醉倒不覺寒濤舂。盧公說法天人來。方池水湧蓮華開。至今遺像凜生意。禮足不敢驚飛埃。禪人此去誠嘉賞。藤鞋竹杖穿雲上。路轉峯遙不見人。一聲長嘯千林響。粗語說禪人不喜。□□去禪真有意。我今非去亦非留。詩亦不成禪不是。
　　脫二字以俟後來。

　　送斷江首座月江藏主遊江西

　　達磨不來東土。家家有鹽無醋。二祖不往西天。艸鞋耳斷無人穿。佛非佛兮祖非祖。此道分明賤如土。蓋色騎聲作者誰。與君更把從頭數。孰云馬簸箕。懸羊賣狗無人知。振威一喝三日聾。耳朵依前兩片皮。孰云白拈賦。佛法無多會不得。大愚肋下築三拳。飯白還從米中出。江西法窟自古多。如今此話誠如何。不信更上五老峰頭石上看。只有山北山南葛藤絆。
　　此乃斷江恩和尚嗣橫川珙禪師。月江印和尚嗣虎岩伏禪師。

　　送怠侍者歸天台兼簡東嶼和尚

　　家山好家山好。絕壁危巒分鳥道。昔不曾來今不歸。知心尚有寒山老。寒山作詩無題目。石上松根寄幽獨。金鸎啼處白雲飛。黃葉落時歌一曲。休居平生懶開口。咄咄擬題三百首。正音決定有誰知。古也不先今不後。南閻浮提人我山。上者極易下者難。去與溪邊石頭語。他日重來結心侶。
　　金鸎白雲之句。此老人亦自為之喜歟。於是不覺重出也。而其於下所承之句又別。可謂活矣。

　　送僧之永嘉

　　道人八月來東禪。新春又買東嘉船。歸心切切有如此。定不枉費蒲鞋錢。永嘉曾作曹溪宿。高風豈是無人續。筭沙入海謾勞神。不如且唱還鄉曲。休居石鉢破來久。夜來欲傳誰出手。他年補綴得完全。白飯滿盛將餧狗。

　　送肯禪人之大都

　　肯禪不自肯。亦不肯他人。但肯佛與祖。此理難具陳。昔日老韶山。曾問多口因。一語不覆藏。吞却赤肉身。休居無此機。但感請問勤。每坐浮佛堂。獅子驚嚬呻。森羅及萬象。消殞歸一真。七棒對十三。八兩即半斤。明明絕回互。歷歷分主賓。朝來別我言。去踏京華塵。叮嚀善參學。所得斯日新。當禮灌頂師。為法忘疲辛。毋但事空言。虗負平生春。

　　贈魯松庵茂首座號孤雲

　　道人昔日凌霄峯。夜多說法昇天宮。三百五百閙浩浩。為渠一一開盲聾。孤雲出沒本無意。何時來此青山中。高歌幾曲碧雲合。下視萬境紅塵空。青松尚識魯君子。白石定有秦人蹤。竹床坐久側兩耳。上塞下塞鳴悲風。當年兵氣王山谷。想見艸木皆英雄。古今夢事有如此。胡不躡足遊空峒。汲泉煑茗供一笑。出門又在山之東。

　　星學王松齋攜東洲和尚偈求和

　　三世如來同一性。蠢動含靈無多剩。若言狗子佛性無。喪却趙州窮性命。未得箇入頭。須當發深省。驀然打破牢關。高佩毗盧正印。印泥印水復印空。於一切處無不正。上不慕諸聖。下不重己靈。壬癸人屬水。不怕毛頭星。臘月花開。冬行春令。松齋直下承當。諸境自然清淨。

　　送信禪人之南屏

　　但信自己即是佛。於一切處皆天真。須彌峯高日卓午。大洋海底風蓬塵。不與萬法侶。便是逍遙人。若從宗鏡堂前過。一喝須分主與賓。

　　示滿禪人

　　道人行處如蓮華。不著泥水初無他。如王寶劍握在手。斬盡一切諸妖邪。須知自己佛與祖。亦是現世生冤家。巍巍堂堂是什麼。壁立萬仞如懸崖。諸方既火葬。我此但活埋。當頭一坐斷。豈受人差排。神通光明藏。受用俱偶諧。滿禪如此窮教徹。此是休居真實說。

　　送覺首座遊京都

　　去去實不去。楖栗一條生鐵鑄。來來實不來。門前古路生蒼苔。煙塵漠漠幾千里。白日照曜黃金臺。頂門眼既正。人我山當摧。一舉四十九。揑聚還放開。所以佛祖機。不著言語該。風行即艸偃。處處興雲雷。丈夫行脚有如此。燕南冀北誠悠哉。使夫德山臨濟。聞而歡喜。見而贊嘆。是謂法王之真子。可以展三玄戈甲。列五位君臣。大張爐鞴之才。天上人間不可陪。咄咄。

　　送珍藏主遊西湖

　　天何高地何厚。南北東西成隊走。塞破虗空一窖無。傾出神珠三百斗。取也不在進前。捨也不在落後。一物不將來。誰道空雙手。丹桂飄香十里湖。小艇輕舠賣菱藕。

　　送權禪人參東禪

　　權衡祖道無今古。四七二三難比數。忽然突出三脚驢。踏碎虗空無寸土。眼上眉毛雙卓竪。傾出黃河清到底。少待與汝都揭翻。洗光佛日誠不難。善用其心於一切處。佛祖難窺人天罔措。大千沙界沒絲毫。八萬四千風過耳。全暗即全明。法爾渾不爾。跣足肩擔走不休。擡頭撞著自家底。阿呵呵。古往今來爭奈何。

　　送宗知客

　　天無門地無戶。南北東西有何數。一句臨機萬仞崖。三玄指出千差路。草底捉飛鷹。樹頭走凉兔。水上輥蓬塵。大地無寸土。相喚相呼去喫茶。記取日輪正卓午。

　　送訓藏主回江西次一山和尚韻

　　山高水遠。峻陟清臨。見成一句。不用沈吟。破一塵出大經卷。截千差隨機淺深。三世如來休擬議。把手共行無可比。坐斷乾坤向上人。不留涓滴西江水。百丈重登馬祖堂。當頭寶劒舒光芒。振威一喝萬象怖。衲子至今成禍殃。黃檗老婆心。聞之驚舌吐。何似渾侖擘不開。三千里外無人舉。

　　示謙禪人

　　謙以學道。退以立身。萬機俱罷盡。方是本來人。聚十數雷為一喝。臨濟宗風不勞拈出。揭百千日為一照。洞山寶鏡猶涉纖塵。不墮三玄三要。休分五位君臣。無孔鐵鎚成隊走。入門一隻重千斤。

　　與玻禪人

　　入門須辨主。泥水當時分。未暇開口話。憑誰子細論。休將正法眼。喚作破沙盆。當如十影駒。一躍登崑崙。巍巍三界內。何處不稱尊。

　　送文禪人

　　至言不文。至理不華。現行三昧。豈在周遮。青天廓徹萬象露。明月夜照千人家。無心自合道。有願不撒沙。東行不離西行利。問佛解答三斤麻。

　　送銑維那歸天台

　　白雲口裏道。誰敢道不好。此話誠未然。休向句中討。如王髻中珠。得之方是寶。天台銑維那。志氣非艸艸。遍歷宗匠門。所得恨不早。認著大哥妻。元來是阿嫂。此行歸故鄉。去問寒山老。黃業滿堦前。便是來時道。

　　與瑄禪人

　　鴈蕩山中看瀑布。鐵壁銀山全體露。拄杖頭邊拶出來。南北東西贈行句。昨登浮佛堂。不說來何處。頂[寧*頁]眼豁開。師子吼無畏。驚倒瞎驢兒。踏殺老鱉鼻。喚取東村李大公。為吾拽却茶輪去。

　　送岸禪人歸東禪省師

　　汝師黃檗非干我事。放兩拋三。丁一卓二。托開無位真人。捩轉衲僧巴鼻。非不非是不是。截鐵斬釘須薦取。鏡裏迷頭演若多。水中捉月休居士。一句定乾坤。大棒打老鼠。笑倒祕魔杈下死。歸去東禪舉似師。金圈栗棘憑誰委。

　　鞋匠皮生求

　　祖師遺下一隻履。日炙風吹難比擬。有時裁作七八片。依舊完全綴將起。針孔線蹊成佛事。剎剎塵塵宣此義。豈特衲僧脚底下。不是放身捨命處。寸長尺短俱有功。添多減少皆從容。皮生手段更綿密。妙處不與尋常同。相逢莫問會不會。果然著著超方外。象王蹴踏震乾坤。海底須彌都喝碎。諸方浩浩稱宗匠。畢竟有誰依此樣。但把工夫壓當行。莫較三文并兩鏹。

　　剖禪者求

　　栽田愽飯真難得。不似楊歧箇老賊。奪食驅耕手段高。湖南長老何曾識。芝塘湖寺剖禪者。越格超宗頗奇特。受向門前弄土沙。兩手扶犁水過膝。慇懃覔偈休居翁。休居患啞還患聾。有時信口道一句。逼塞大地凌虗空。須彌為筆海水墨。描寫太虗成五色。擬向堦頭賣與人。笑倒寒山并拾得。

　　送林首座省親

　　睦州昨昔參黃檗。傑出叢林古標格。至今大義塞乾坤。渡口波瀾猶拍拍。米山閉戶編青蒲。炊飯為母供朝餔。韶陽曾來拶折脚。家風委地誰能扶。古山久矣明斯旨奪食驅耕難比擬。倐然別我還天台北堂萱艸香風起。春深有意重歸來。杪羅滿樹花應開。不須更問石橋水。淺深且與握手同徘徊。

　　送璝藏主歸遊天台鴈蕩

　　道人手握智慧劍。妙用縱橫電光閃。東禪虎丘沒奈何。鴈蕩天台歸弄險。石橋下有蛟龍蟠。淙淙西澗驚濤瀾。不妨信脚一踏斷。毋使大地人躋攀。龍湫水深不可測。雪瀑翻空雲洞黑。詎羅出入無定蹤。擬欲追尋何處覔。如來藏裏摩尼珠。晝夜烱烱寒光舒。逢人傾出一栲栳。知音自會掀雙眉。

　　次韻贈陳待詔自號春野牛

　　野牛便是溈山牛。只要識取這一頭。遼天鼻孔沒可把。東觸西觸飽即休。吾今為汝施鞭索。從前水艸都拈却。餓到皮消骨爛時。頭上依前戴雙角。

　　送姚希聲善子平數

　　韶陽一曲超今古。不屬宮商角徵羽。天上人間和轉難。只箇臘月二十五。子平得之能變通。解別費賤分吉凶。正音歷歷播人耳。豈在造化推排中。三世如來傳此曲。四十九年歌不足。始終一字不能宣。拈起花枝眩人目。達磨面壁經九年。欲高其唱猶未然。雪饕霜[虎-儿+匕]凍不死一死忽吐春風前。桐江有叟楊希聲。格局向背俱分明。休言只學子平術。端與韶陽調平出。

　　送德藏主

　　黑風捲雨敲琅玕。雪雹打碎芭蕉壇。寒山拍手拾得笑。但覺眼底雲濤飜。道人何事兩眸碧。掌上摩尼耀紅日。照見三千剎海中。魚鼈鯤鯨頭角出。休居曲費平生力。香餌鈎頭分曲直。放去收來只麼休。畢竟水寒都不食。摩尼珠摩尼珠。莫教海底驪龍識。當時臨濟不解惜。被人喚作白拈賊。

　　題癡絕和尚法語普說卷後。就普說中所舉機緣成偈

　　癡翁說法如雲雨。漉漉口中都是水。當知此水無竭時。浸瀾虗空殊未已。五須彌山笑點頭。萬象聽之亦聳耳。強頃無過是衲僧。見此亦須毛骨竪　諭子母啐啄同。一歷耳根發歡喜。情塵交結任縱橫。世緣逆順頭頭是。心之與道是何物。況復更分一與二。大智圓明廓頂門。方便隨機聊指示。荊公受氣剛且大。曲剛大故問佛意。老元不答猶更親。言詞文彩義理備。當時文公亦何為。扣之愈力障愈熾。道存目擊脫蓋纏。一刀兩段見猛利。更甘淡泊似頭陀。便是人間第一義。紫岩昆中賢且明。忠義文章世無比。慇懃報母德□□。請法老謙不容易。趙州狗子佛性無。截斷根源消一句。山河大地當時空。自己靈明無著處。米胡兩眼如電光。應機接物等遊戲。既能索筆判虗空。胡為不識王常侍。獅子從來解咬人。逐塊韓攎徒擬議。忽然會得也不難。八角磨盤空裏住。我觀癡翁說此法。譬如時雨沃大地。纖洪長短悉沾濡。隨其根力乃發耳。稽首說偈為贊揚。同證此翁根本智。塵沙億劫常現前。胸中切勿留元字。
　　所脫數字。以俟後來。

　　和東嶼和尚示[打-丁+(與/手)]藏主

　　寥寥祖室生光彩。千百年來古風在。一句渾侖擘不開。拋向千人萬人海。太虗不受塵醫沾。經頭以八無人參。當胸叉手問什麼。一字不識猶謙謙。有伎倆兮無伎倆。總是隔靴抓著痒。何如一鏃破三關。截斷百千閑妄想。笑倒東禪箇老翁為人徹骨鏖清風。不惟除却苦熱惱。直與大地開盲聾。

　　猷藏主相訪

　　道人來凌霄。打我松下門。開門見顏色。笑語春風溫。人生會面難。感此氣義敦。祖道如何陳。勿以言跡論。明朝出門去。赤脚登崑崙。
　　此公蓋是冣初與師相見時歟。是後往往隨逐之。鮮離左右。蒙在保寧時。為座元。見其為人甚敦篤。所學與夫寫染俱美。諱良猷。號仲謀。出世住溧水無想。今住溫州仙岩。為師承嗣。蓋其所自來。始於斯耶。

　　舟中在感

　　我生近桑榆。萬事滅料想。幽居傍深林。回首脫塵鞅。看雲但高歌。對月或撫掌。乘風度澗壑。坐聽松韻響。枕石傲許由。麾手謝元毫。胡為事行役。徇物聊俯仰。孤蹤若萍蓬。飄忽隨蕩颺。朅來江海遊。波浪駕輕槳。風飡曉氣浮。水宿夜潮漲。篙人拂晨霜。飛雪洒頭上。新春有餘寒。旭日照萬象。明朝到匡廬。足以慰嘉賞。
　　題曰。舟中有感。乃有萬事滅料想。并殉物聊俯仰。及明朝到匡廬之句。蓋是赴永福之命時所作歟。又有赴番易。請舟至池口。阻風所成者。以所寫本脫誤殊甚。故不復收。

　　次韻送持首座

　　三五十五。南山石虎。二三非一。魚稠網密。放去收來。有何法則。擘開臨濟三玄。[翟*欠]瞎頂門一隻。皷無明山上之雲雷。轟煩惱海中之霹靂。不惟三世諸佛六代祖師天下老和尚。膽戰魂驚抑使毛凡道敗善根非器眾生一一眼橫鼻直。是所謂天宮說法離四句絕百非。看象龍之崢嶸乾坤太窄。

　　次韻送合西堂

　　拈出分明主中主。何須更擊雷門皷。聲前領旨謾徒為。句後精通非衲子。顯出百千三昧門。象龍雜遝狐兔奔。虎須倒捋笑臨濟。不妨賣弄閑精魂。從來此話無人識。魯祖見人空面壁。垂慈端不在多言。萬別千差宜賞識。頂門電卷星馳。脚下波翻浪激。殺活臨時。箭鋒相敵。土上加泥施棒喝。拄杖聊將太虗撥。東西南北沒商量。八萬四千俱解脫。豈特如此而已。更看輝天鑒地。

　　次艮岩和尚心庵歌韻

　　幻住老人剛咄咄。一箇心庵著不得。只知開口便成非。當年馬祖如何即。天邊明月不可比。庭際雪寒何處覔。也不喚作庵。也不喚作物。無名無字盡包藏。三界茫茫有何極。長伸兩脚眠快活曾無敵。四面沒遮欄。太虗何迫窄。從教拽下面前簾。是聖是凡俱不立。若言萬象是同參。我道偶然成窒塞。鏡無塵休更拂心是庵兮庵是心。限甚天南并地北。

　　送仲禪人參徑山

　　多人乞語上徑山。仲禪亦向那邊去。集雲峰下四藤條。拈來打落龍王鼻。欽師被惑猶等閑。豈在馬師圓相間。即今休居只亦啞。他年來必無人罵。

　　送瑛禪人之廬山

　　瑛禪來澹湖。兩夏如一日。四大雖少安。一念頗真實。咄咄聽吾言。扎扎用心力。捨近而趨遠。舉枉而措直。所以日用中。有損而無益。三玄妙法門。何曾立閫域。佛祖本同途。太虗無影迹。有如摩醯羅。竪亞眼一隻。息妄當自知。求真轉難覔。此行遊廬山。參盡好知識。萬境豁然空。神機逈然出。他日再歸來。掀眉笑何極。

　　送輝禪人遊浙

　　三要三玄。鑑地輝天。權實照用。眼目定動。妙挾兼帶。遍周沙界。一一分開有主賓。全機出沒俱無碍。住則不似。似則不住。浙中清水白米。喫了知慚知愧。頂門[翟*欠]瞎摩醯。管取拈匙放筯。

　　送寧藏主

　　寧可截舌。不犯國諱。一句截流。長人入水。轉得身來萬仞崖。千重百匝難回避。拈燈籠擊露柱。崑崙兒。眉卓竪。爍破摩尼藏裏珠。無限清光照天地。

　　送溥禪人遊嶽

　　南嶽山高。澹湖水淺。山高難登。水淺易見。擬把長竿釣巨鰲。莫教失却釣絲線。水茫茫。尋不見。踢倒峰頭八字碑。娘生兩眼明如電。

　　次虗谷和尚韻送覺侍者

　　出袖入袖金鎚。從來佛祖傳持。不問是凡是聖。一槌擊碎無遺。信手拈來不擇。物物頭頭暴白。須知萬里神光。到處輝騰顯赫。豈在多多和和。特地討縫吹毛。若不當頭坐斷。轉見以訛。傳訛。渠深自然有水。空洞元無表裏行看五髻峯頭。井底蓬塵競起。摩尼吒哩悉哩。總是吾家奧旨。
　　宗門達士。所倡法句。非同新學小生。習為聲律嘲風詠月之詩。乃拘拘為韻也。但以聲音聊彷彿相近。即押為韻耳。然若夫浙人雅音。出口成章。自然諧叶。必不押毛字同和字作韻。唯福建問尊宿。往往押高刀毛毫等字於歌戈韻內耳。虗谷和尚。乃婺州人。婺雖在浙。而語音甚為聱牙。今押毛字於和訛字間為韻。蓋其鄉音耳。又每見福建間語音高音歌刀音多毛音摩豪音和。且如於今東山空禪師偈頌。盛行於世。槩可見也。如四威儀頌。押到字與坐箇字作韻。又押做字與住醋字作韻。又押道字與座字作韻。如此者蓋亦略相近耳。又凡人曰。蛇虎等尾曰尾巴。乃正書巴蛇之巴字。平聲。邦加切。而東山送璉兄之雲門偈。押在去聲韻內。字作尾靶。乃去聲。必駕切。且靶者。乃是轡革。御人所把處物也。此乃大達宗師臨時落筆。但以示人真正法眼。誰管誰何。今者後生。略去參禪。唯欲學習言句。又奚可同年而語也。

　　送福藏主遊徑山

　　江浙迢迢去復來。水飡風宿興悠哉。須知入林不動艸。從教古路生蒼苔。酧僧問字但與說。不說此道今如灰。君不見。峰頭萬仞龍門開。宿客不來魚曝腮。
　　此亦是律體。變為古體也。

　　送義侍者遊浙

　　勝義諦中真實義。八萬四千塵勞門。一句不來慚拙訥。黃河九曲出崑崙。珠有采而川媚。玉無瑕而石溫。行盡吳頭楚尾。眼頭清濁須分。颺下犀牛扇子。等閑坐斷乾坤。四七二三俱罔措。百千諸佛競頭奔。
　　此一首又別。前六句聲音。似李白詩。後六句不似也。又自第四句。至第五第六。乃逼似。

　　贈吳實山卓庵

　　學道身心貴真實。到此不分儒與釋。果然一念頓忘懷。世出世間為第一。眾生日用總現成。取舍行藏無固必。神通寶藏莫它求。性地圓明從此。出番昜信士吳實山。志願堅凝等金石。與妻陳氏發大心。誓脫塵勞煩惱域。貪瞋世網正交羅。人我稠林亦深密。實山既握智慧劍。陳氏亦修慈忍力。資財拋擲付兒孫。夢幻光陰同瞬息。求真息念理自明。絕世攀緣屏人跡。剪菑除翳結艸庵。越聖超凡離心識。南山嵯峨聳蒼翠。寶林華樹相連直。道人不出心地間。出亦何曾惹荊棘。念經念佛復念。法無欠無餘無得失。但從此去樂平生自然獲證波羅蜜。

　　贈上藏主衡維那

　　佛祖從來沒蹤跡。南閻浮提人不識。道人昨自廬山來。家在天台石橋北。自言此道今荒凉。不辭趼足來番易。江邊撈波黑如漆。三人欲買何人強。休居年來腕無力。誰解提攜古刀尺。且坐同烹屋後茶。鐵磬聽敲甘露室。

　　次東嶼和尚韻送輝首座

　　睦州昔日來韶陽。入門吐氣凌諸方。當機一拶脚為折。至今負痛呼蒼蒼。東陽首座振金錫。開發人天轟霹靂。辛辣過如老睦州。不掃其言掃其跡。春風爛熳閑枝條。剪除況有如意刀。操來遠遠入吾室。不憚水闊并山遙。搏空萬里看鵬舉。誰聽喃喃梁燕語。五葉花開正此時。動地驚天方可矣。

　　次必大饒居士韻

　　達磨不會禪。夫子不識字。各各不相知。胡為立宗旨。迢迢空劫前。浩浩俱周圓。三皇及五帝。此土并西天。有如屈伸臂。展握掌與拳。要知大化中。擾擾生死根。無心即是道。契理元非禪。願言著精采。母守癡肉團。

　　送長江西堂

　　禪翁有口自解說。說著令人舌頭結。況是親登卍字堂。當軒大坐分風月。懷哉小釋迦。伎倆一何拙。梵僧才跨門。便好當面截。更待呈神通未免繫驢橛。何如足峯頭。臨機看施設。言行既相應。著著自超越。峯頭白浪飜空出。井底蓬塵遮白日。時來忽到澹津湖。窮教到底無涓滴。話別欲何之。還尋舊山去。袁州城裏閙啾啾。法身驚起無尋處。

　　送箎藏主與師造塔

　　去去何處去。深秋木落霜風起。來來何日來。明年二月桃花開。拋沙撒土呈懵袋。青天白日興雲雷。祖師一隻履。寥寥千載留熊耳。東山老人氣力麤。跣足肩擔在半途。楊歧一頂衣七穿八穴無人知。鷲峯深藏歲月久。兩手持來渠不受。先師靈骨今猶在。歸去欲添黃土蓋。君不見。踈山造塔曾大嗔。三文兩文酧匠人。

　　送古霞然書記

　　道人住在西湖頭。時來忽作姑蘇遊。胸中萬卷若灰燼。量外一句如川流。夜深對坐羣象息。石火電光照四壁。盡道當臺鏡有神。誰知大海空無滴。雙峩峯前一條路。去去來來幾朝暮。明日前村又有齊。得錢買緉青蒲鞋。

　　送僧上天目見魁首座

　　無明業識成何物。一念不生空突兀。須彌崩倒大海枯。信脚踏飜師子窟。我生自秉智慧劍。白刃中挨赤身嶮。拋來擲去石火飛。叱咜喑鳴電光閃。如今還坐青山顛。水間雲淨心悠然。瞎驢滅却正法眼。石上迸出黃金蓮。君不見紫垣道人天目山。垢衣[土*孛]窣煙雲間。調高一曲無人委。見說髮長過兩耳。

　　送西國曇藏主

　　天無四壁。地絕八荒。道無南北。遍界難藏。唯君二十年。樹北光明幢。聲前非聲色非色。頂[寧*頁]一著超諸方。驅耕奪食直易事。移星換斗誠難量。我來白雲鄉。荷負心已忘。螺螄蚌蛤夢。徹見威音王。何由得一語。萬里充資糧。猛虎不食伏肉。俊鷹那打死兔。明朝拄杖頭邊。管取乾坤獨露。

　　火後送僧化藏經

　　五千餘卷非干舌。業識一團遭火爇。可憐三世佛慈悲。立在渠傍聽渠說。文殊普賢心膽寒。至今不得成泥洹。觀音大士妙智力。不將耳聽將眼觀。如今又是幾百年。最初一句無人宣。但知力盡道不得。炳然字義何周全。斯言盡是紙上語。居士無心解相許。一毫頭上定乾坤。轉大法輪而已矣。

　　送舜禪人遊廬山

　　去去來來。有甚憑處。寒暑到來。如何回避。搖扇取凉。伸脚打睡。日出東方夜落西。山是山兮水是水。五老峯頭子細看。靈蹤更在猿啼處。

　　送泉西堂

　　江西湖南與麼去。草鞋包在袈裟裏。不是雲門語路深。發言未必能容易。雲門脚折不解走。七尺烏藤攜在手。有時攛出南山蛇。觸著便作獅子吼。玄沙沒柰何。叉手在背後。雖不用南山。難塞別人口。湘南潭北雲悠悠。[褒-保+公][褒-保+公]不盡長江流。兄呼弟應笑復語。左提右挈皆良籌。他年莫道石頭滑。到我一舉還一喝。

　　送珍藏主到廬山

　　衲子工夫論實地。不在那邊并這裏。從來毫髮不相瞞。千古萬古播人耳。深秋落月千峯雨。廬阜看雲三百里。有問經題字若何。不消注脚分明舉。

　　送福維那

　　興化打克賓。罸錢趂出院。澹湖明窓下。安排叵成現。聲前明殺活。手面存機變。減少與添多。所得亦不淺。佛手開驢脚展。腦後神光如閃電。袖裏金槌影動時。海門驚得波濤捲。夫是謂之道人行處如湯消氷。無蹤跡之可求。在臨機之方便。分三成六兮宜自看。江上西風急如箭。

　　送海東曇侍者入浙

　　家住海門東。扶桑日先照。萬里復南來。此心俱了了。杖頭水石煙雲。眼底風帆沙鳥。索取一顆明珠。等閑傾出栲栳。落落神機轉不難。茫茫手面誰能曉。煒煒煌煌兮可貴可尊。寂寂寥寥兮非大非小。更探驪龍頷下看。歸來說與休居老。
　　此乃即今之寂曇西堂也。余住淨妙時。謂余曰。所得古林和尚法句。至高麗失之。乃出帋以口誦。使余書之。迨今又十餘載。復會於此。乃以余所書揭於寮中。不差一字。

　　次韓知事韻

　　余生在空門。苦樂皆可受。萬事如鴻冥。焉能同狗苟。放浪雖任真。戒律還自守。大法適澆漓。祖肩當荷負。縱橫妙用時。一一啟聾瞍。當鋒囓鏃機。斵堊運斤手。物我既相忘。誰能分薄厚。兢兢惜寸陰。幾見日入酉。堆床萬卷書。祇可供覆瓿。氷懷藐姑射。豈類効顰醜。世態等浮雲。倐忽變蒼狗。憐君佐幕才。卓犖昌黎後。固無排佛篇。富有辨河口。不特事廉明。抑且識休咎。文章有源流。渥澤乃能久。八甞登清臺。苦苦縈印綬。感德賢士趨。聞風姧吏走。政軋暴勝之。行比公孫丑。視彼瑣瑣徒。才能空赳赳。焉能使風俗。純愛如孟母。華裾謾駢闐。莫擇賢與否。且評有公論。此語能會不。君看堯舜時。王佐豈多有。臯夔與稷契。落落眾星斗。沛澤及斯民。如解倒懸紐。懷哉商道衰。暴[虎-儿+匕]共刲剖。箕子但佯狂。惡來名不朽。天賦自有由。難將仁義誘。微生值明時。暮景及耆耇。凌霜羨松柏。凋秋嘆蒲柳。美不愛芝蘭。惡不病莨莠。鳩鷃適枋榆。麟鳳集郊藪。飲啄但隨緣。終不離畎畆。豈知禪宴餘。得此方外友。軒渠見真情。破戒為姑酒。賸采湖上芹。少割園中韭。坐久壺未傾。詩成已千首。休誇十丈蓮。謾說如船藕。學幻匪吾真。言哤乃塵垢。至道本自然。古今同一偶。千里立機關。百匝開戶牖。三玄泥水分。一喝師子吼。當知驚雷門。豈在擊瓦缶。凉風從西來。洗我炎熱怮。琅琅讀君詩。侍立環左右。信筆聊續紹。字字為君壽。

　　送辨侍者

　　大巧若拙。大辨若訥。口邊白醭霏霏。脚底紅塵[土*孛][土*孛]。坐斷乾坤。色前不物。三千年激浪奔鯨。九萬里捎空俊鶻。明暗路歧。聖凡窠窟。歸來臨汝峯頭。試看全機出沒。

　　和定山和尚韻送篙侍者參徑山

　　大元國裏多禪師。一箇兩箇千萬箇。本無位次可安排。曾把虗空都塞破。山頭老古錐無大(唐佐切下同)得做大。萬斛明珠信手撒來。不比諸方野狐涎唾。後生晚學參禪。知它道箇什麼。縱饒百煉精金。也被渠儂煆過。見量了無存坐。豈是拍盲摧挫。無非真實為人。直要空花結果。禪人此去遭呵。黃檗老婆心舌吐足可賀。

　　次韻示侍者

　　休居有口甜如蜜。點著令人肝膽裂。入戶休將見解呈。望風只合頻加額。門外湖波漾秋碧。白日無風荷露滴。須知此境出天然。絕勝咸池浴朝日。須彌倒卓大海枯。覺道既成甘露滅。

　　古林和尚拾遺偈頌卷上
　　古林和尚拾遺偈頌卷下
　　繡法被

　　一方方是一佛剎。一片片是一如來。少林面壁看不破。五葉一花從此開。

　　天源

　　一條寒瀑界青霄。聲落滄溟萬派消。向上有人窮到底。始知來處十分高。

　　毒川

　　一滴沾唇便滅門。滔滔東去更難論。百千諸佛同生殺。攪得滄溟徹底渾。

　　峻宗

　　祖佛門庭著脚難。萬重崖壁萬重關。果然挨得渾身入。振領提綱總是閑。

　　此宗

　　只者便是為人句。百匝千重總莫論。歷劫傳來到今日。單單留得破沙盆。

　　石崖

　　一片巉岩萬仞高。孰云無路透青霄。有時拶著通身句。撒手全憑者一遭。

　　中山

　　四面孤危逈不同。巉然一簇插晴空。德雲只在高高處。童子徒勞過別峯。

　　無己

　　四大何曾解累人。不妨剎剎與塵塵。直饒轉得山河去。也是從前認識神。

　　同虗

　　無相無名等太清。目前萬象自分明。箇中若也論緇素。又是多添眼上星。

　　一菴

　　獨坐寥寥絕四鄰。白雲流水冷相親。渾無百鳥銜花獻。門掩晴輝幾度春。

　　竹所

　　森森寒玉遶虗櫩。多福曾將作對談。曲曲斜斜誰會得。前三三與後三三。

　　蕙畆

　　澤國風光久不聞。眼頭蕭艾正紛紛。誰知九畹春歸後。又向荒畦誄楚魂。

　　立岩

　　一片嶄然聳碧空。孰云無路與人通。曉來一陣花狼籍。添得崖前蘚暈重。

　　無學

　　胷中不留元字脚。祖師心印從誰傳。拭瘡疣紙五千卷。別有正眼開人天。

　　竹坡

　　渭川千畆即平原。曲曲斜斜在眼前。擺雨搖風提祖令。是真如境復何言。

　　月樓

　　萬里無雲轉玉盤。幾多人在上頭看。古今只有寒山子。若不將心比亦難。

　　次韻夜坐無燈

　　祖師肝膽昔曾傾。解道無油不點燈。暗暗昏昏莫相笑。對人挑剔我無能。

　　次韻酧碧山祝總管訪予懷祖菴五首

　　道韻如山不可攀。禪心似井更無瀾。不因月下舒長笑。何事乘驂到此間。
　　道韻如山不可移。頂門一著亦曾知。鐘聲畢竟先來耳。靖節何因却皺眉。
　　道韻如山不可搖。間情猶復訪吾曹。松頭落日荒村遠。破戒何妨送過橋。
　　道韻如山不可登。未應無髮便言僧。銀魚紫綬真如識。堪作人間照世燈。
　　道韻如山不可躋。此身端與白雲齊。不緣金粟稱居士。爭見蓮華出游泥。

　　謝淨提點寄秋扇二首

　　形跡踈來越兩霜。寄將秋扇意何長。老懷只怕西風至。莫怪逢人少舉揚。
　　細骨纖藤巧樣圓。腕頭力弱覺輕便。看它無意凉人處。不屬炎炎造化權。

　　題墨蒲萄二首

　　翠藤斜落影團團。曾向晴簷月下看。不是和棚秋雨夜。黑風飜作老龍蟠。
　　一枝高又一枝低。風蔓牽長苦不齊。喚取金僊來下降。盡情收拾過凉西。

　　求燈籠頌次韻示之

　　一段光明聚作身。不勞挑剔自生春。有時沿壁天台去。笑倒石橋南北人。

　　淨髮待詔求

　　拈起霜刀盡剗除。不留些子做根株。曉來再把青銅看。只見橫分眼上眉。

　　示鏡藏主

　　平如鏡面嶮如崖。一點酧僧話未諧。演出更須重演入。大千渾不費安排。

　　次陸教授韻

　　大教污隆不易評。偶因池畔得懽迎。重看一幅伽陀上。盡是塵沙古佛情。
　　遠公結社逢脩靜。道在何妨送又迎。千古虎溪流不竭。累人特犯欠忘情。
　　去去來來總強名。有何相送與相迎。纔存一法難忘我。蕩盡絲毫亦是情。

　　贈相士月岩

　　識得人多相便高。胷中元沒一絲毫。夜來一片岩前月。無限清光在碧霄。

　　次東禪韻送孚侍者歸鄉

　　東禪一曲還鄉調。音韻傳來世所稀。賴有東嘉孚侍者。等閑拈起向人吹。

　　示鑄知客

　　拈起茶甌驗作家。主賓分處定龍蛇。誰云獵犬無靈性。曾對韓公露齒牙。

　　送竹鶴與鄭郎中壽二首

　　竹有高枝鶴有齡。畫堂宜並老人星。錦衣不用朝金闕。自有芝書出鳳城。
　　春風桃李正斯時。誰敢違條把壽巵。只合指它千載柏。與公同作歲寒期。

　　次韻答陳治中二首

　　鄉曲難忘是道情。胸中涇渭自天真。也知一見龍潭後。不怕橫岡白蠎嗔。
　　湖海聞名已十霜。小舟何日到吳江。寄來佳偈清人骨。一夜燈岡憶老龐。

　　次楓橋韻送僧二首

　　覔得寒山偈一張。入門便覺菜柦香。不煩拾得重分付。自有豐干為舉揚。
　　霜濕輕色露濕衣。白雲深處怪來遲。破沙盆是閑家具。正是商量煑菜時。

　　寄無外僧判壽

　　凉秋時節近重陽。喜見優曇一朵香。手把茱萸語龜鶴。此生同生樂年長。

　　送全上人之東州

　　全放全收正此時。目前生殺看臨機。明朝青海頭邊去。萬里秋空一鶚飛。

　　送僧之南屏

　　句要新鮮說要長。不知無法可商量。南山白額令人怕。切忌遭它一口傷。

　　送僧歸金陵

　　六朝煙艸正萋萋。喜見家林路不迷。潮滿石城船到岸。山形丈子手親攜。

　　華維那求

　　洞裏桃花處處開。阿誰不折一枝來。年年江上青山好。莫道春光尚未回。

　　送規藏主

　　大藏小藏八羅娘。舉得完全尚欠長。浮佛盡情都說了。凉秋時節是重陽。

　　祝總管號碧山。又稱栖碧山人。三十年前夢。一童行持金剛杵。令洗腸肚。言畢引至一池所。金蓮萬柄。樓閣穹崇。皷樂喧闐。友人徐居士以偈贊之。出以語予。遂成十偈贈之

　　皇慶咸淳五十年。故交情重在書編。一時拈出人前看。鐵畫銀鈎尚宛然。
　　栖碧山人長者身。昔年曾夢見童真。倒持七尺金剛杵。信手拈來沒半斤。
　　皂絛氈帽白衣衫。夢裏相逢為指南。清淨池邊樓閣裏。春風啼鳥語喃喃。
　　三十年前洗肚腸。到今猶帶藕花香。定知八德池中水。沃盡眾生熱惱凉。
　　衣冠盛集殿堂深。皷樂喧闐發妙音。人近華臺童子笑。夢中慚愧遠相尋。
　　沈醉春風復是誰。夢中消息我先知。茫茫三界皆非實。空裏無花不用疑。
　　佛無誑語示眾生。自是迷徒異路行。一箇葫蘆尖屋下。五湖煙景有誰爭。
　　怡齋居士沒來由。夢事將來作話頭。賴是碧山元未覺。竹林斜月正深秋。
　　瓶內荷花遍界香。夜深鐘作梵音長。不知童子何方去。留得春風夢一場。
　　大法何曾不顯然。三千剎海廣無邊。當陽坐斷毗盧頂。水自寒潭月在天。

　　寄子元先奉御

　　華騎親從日下來。好山行盡到天台。雲中五百閑尊者。喜見曇花一朵開。
　　歷盡風波白盡頭。閑情還憶舊交游。西風寂寞錢塘寺。多謝停驂為我留。

　　釋烏回別流寄希白偈四首

　　人來一一扣行道。是聖是凡俱靠倒。萬里雲關灝氣收。澄潭月落霜天曉。
　　半幅霜藤莫問安。弟兄情重話應難。自從迦葉傳衣後。誰向門前倒剎竿。
　　白鴈乍聞秋日薄。上下四維空索索。何人更把笛橫吹。一聲驚起遼天鶚。
　　仰看雲影度天邊。鐵馬追風著快鞭。安貼家邦是今日。好兒終不使爺錢。

　　佛成道

　　眾生易度還難度。麻麥難吞復易吞。惠日有光舒不夜。覺華無蔕綻乾坤。

　　留故人

　　白雲紅樹正清秋。蹤跡胡為不我留。坐對天寒燒木葉。火爐頭話互相酬。

　　送願禪人

　　有願從來不撒沙。古人此話休輕忽。若向諸方探水時。莫教踏碎蒼龍窟。

　　送廣南尚禪人

　　前三三與後三三。鎮海明珠出廣南。知識門頭呈似看。一輪霜月照寒潭。

　　次上藍竹田韻二首

　　聲價喧傳已熟聞。洪州城裏大開門。看它結角羅紋處。百匝千重自解紛。
　　慚愧生緣共淅東。腕頭隨力闡真空。西山老亮能知不。春盡飛花處處紅。

　　送僧禮祖

　　祖師門戶盡蒿萊。徑路何人為剪開。見說手平胸了也。不知何日是重來。

　　示壽上人

　　是身壽命無多日。古德曾言過隙駒。行脚又尋山水去。自家田地竟何如。

　　送僧踈山禮祖

　　問人聲色矮闍梨。長處驚羣幾箇知。見說木蛇今又活。入門須看令行時。

　　題挹翠軒

　　四面軒窓盡豁開。遠山重疊送青來。白雲也解知人意。為雨為霖去不回。

　　頭聽溪寮

　　返聞聞盡至聞心。杓柄拈來探淺深。終始不教聲入耳。淡煙籠岸碧沈沈。

　　次雪岩和尚韻

　　佳偈攜來至澹津。定知寂子是前身。貝多葉上香風起。散作人間一樣春。

　　次孤雲和尚韻

　　見得分明又不真。祖師巴鼻沒疎親。曉來駐日寒江上。天外出頭能幾人。

　　送楚上人

　　楚江城畔水東流。慎勿茫茫向外求。昨夜一輪波底月。澄澄無滓冷光浮。

　　送星上人

　　天上星辰端歷歷。人間萬事競紛紛。衲僧有眼覷不見。認作如來萬行門。

　　送禪人上徑山

　　憧憧都在半途間。慚愧禪人上徑山。抉得龍王珠一顆。却來呈似老僧看。

　　袁叔英號靜處求

　　閙處工夫靜處看。世間聲利不相干。未明萬法皆如幻。欲出塵勞也大難。

　　徹維那求

　　古佛垂慈直至今。徹頭徹尾老婆心。澹湖終不隨它後。熱喝嗔拳要汝禁。

　　送壽上人省師

　　去去參方復省師。昔人標格亦如斯。古靈豈特能揩背。一摑分明將虎須。

　　峻藏主之徑山

　　知識門庭俱歷過。澹湖水淺難泊船。凌霄峯頭看日出。下有萬丈蛟龍淵。

　　送惠禪人行化

　　大事圓成在咄嗟。莫愁途路苦波吒。三千里外逢知己。筆下能開五葉花。

　　示元新戒參仰山

　　胸中果不留元字。只合教參小釋迦。若比大禪無伎倆。藤條雖折莫饒它。

　　寄頂山闌靜長老二首

　　途路三千到澹津。故交情重別無人。快須張起漫天網。著意羅籠白鳳麟。
　　一夜思量到頂山。便尋杯渡去何難。不如且用玄沙底。白帋封來也一般。

　　蒲萄無架

　　說與凉州使者知。屋頭新蔓手親移。臨窓不欲撑高架。會見秋風著子時。
　　簷前插架枉施功。況有凉生殿角風。昨夜墻西看新葉。蘂珠斜絡草窠中。

　　送敬上人

　　參方須具參方眼。法戰須諳法戰機。探水烏藤好牢把。莫同趙老到茱萸。

　　送源藏主江西禮祖

　　佛佛授手無言說。祖祖相傳錯指蹤。八十四人阿轆轆。至今狼藉草窠中。

　　送僧上徑山

　　一句分明直似鈎。曾拋香餌觸鰲頭。何如拋下長竿去。坐看凌霄一網收。

　　送心源上人入浙

　　一筇煙雨出西川。正念圓成道力堅。佛祖門庭深似海。不妨重買浙江船。

　　聞杜鵑偶成

　　山頭蜀魄暗消魂。古木陰陰郭外村。隔岸一聲啼更切。去年吳地曾不聞。

　　悼橫溪和尚五首

　　此日胡為獨慘魂。故人千里死生分。不知黑漆柴龕外。誰伴茶毗出寺門。
　　吳江塔下三更別。巾子峯前一日亡。自是情深重悽愴。看來於道亦何妨。
　　幻滅幻生漚一點。真如真異路千差。髑髏前面菩提草。火後還應長舊芽。
　　重看昔日寄來書。盡是提持向上機。讀罷不愁應不得。故人如此見還稀。
　　泣向風前酧茗甌。死生端不與君愁。都緣祇樹無多葉。一度飄來一度秋。

　　送滿禪人之金陵

　　禪人別我上金陵。月棹風帆理去程。見說近來春水滿。夜潮猶打石頭城。

　　送僧

　　花偈聯聯說向誰。此心唯有老胡知。秋深時節重來也。與汝深加腦後錐。

　　送李郎中求藥方

　　三方來處極艱辛。此日如何可授人。賴是世間醫國手。不妨傳去活疲民。

　　雙頭蓮

　　並蕚聯莖出水來。一權一實一華臺。憶曾八德池中見。特為金仙兩足開。

　　次韻示小師虎維那

　　老我情懷歲月過。眼頭諸子苦無多。破沙盆話千鈞重。提掇其如腕力何。

　　田中十首并序(今收九首)

　　友人斷江首座。留山中。會予田間歸。方出迎。即曰。僕來吳數年矣。以靈岩虎丘二詩未就為欠。比來白雲山深水寒。冥會二境之妙。輙易搜索。今成矣。冀剪裁之。予曰。詩非吾所長。方將以佛祖之道為己任。痛法社之衰微。惜後學之不振。行其所未到。[卄/馬]其所不能。使其各各契證本地風光。開鑿人天眼目。相與紹續。尚未有毫髮之利。何暇事聲律哉。比來小院。無可任之力。事無大小。必躬為之。洎往田間索租。而民姦佃猾。租瘠田肥。觸境遇緣。皆貪瞋癡三業之事。以無上妙道。誘控之罔如也。然蘆邊柳下。鷺冷鷗寒。水肅霜清。風休月白。亦足資吾法喜禪悅之樂。不覺形之於言。唱而為偈。遂成十首。目之曰田中謳。實非詩可比也。試以錄呈。
　　度日生涯苦不多。住山情緒合消磨。無端又向林中去。草舍茅簷特地過。
　　風急霜寒雨乍晴。數聲柔櫓出孤城。夕陽西外無人處。依約林梢月又明。
　　洋城湖裏北風吹。擬欲停舟問阿誰。蘆葦岸邊枯樹下。倚危檣坐過齊時。
　　水飡風宿到村家。相見無言一盞茶。說法利生誠有恨。道根何日見生芽。
　　禾已登場未變礲。田家那識住山翁。一杯村酒聊相勸。慚愧相忘禮貌中。
　　寄語山中道伴知。山翁江上事鋤犁。村南村北愁人處。正是西風做雨時。
　　菜麥青青稻已無。田家猶自未還租。試將升斗論高下。便覺人前語話麤。
　　溫良禮數金輸我。機巧言辭不及佗。贏得眼前升斗利。不知身後事如何。
　　萬浪堆中曾鼓棹。一蹄涔裏亦揚波。黃童白叟休驚訝。柰此全機出沒何。
　　古林先師。與斷江和尚。共嗣橫川。而所業縣殊。田中謳序。其箴之歟。今此所收。然亦政不欲收其謳。以三復其序。可為學佛祖者之鑒。不能捨去耳。然若夫以斷江之天資。與其制作之妙。膾炙人口。為當世之名人。亦希及也。若乃其能。以彼而寓於此。以發揚之。則又何有哉。而其否之。不知何也。

　　雜言六首

　　靈鋒寶劍提歸手。栗棘金圈束在腰。三箇孩兒抱花皷。莫來攔我面前跳。
　　佛祖機緣成話墮。眾生業海苦炎凉。一塵不立重拈掇。大地山河自舉揚。
　　既作如來大法梁。話頭才舉力須爭。狗無佛性猶還有。車若行時牛自行。
　　般若靈光處處通。百千三昧笑談中。德山不會末後句。白棒揮來伎已窮。
　　荊棘林中才著脚。旃檀林裏未聞香。馬駒踏殺四天下。八十四人無路行。
　　沒絃琴上聲猶在。無影枝頭葉更鮮。不二法門都啟了。維摩病也只如然。

　　山居

　　老去居山自有情。屋頭泉石四時清。卓錐豈怕貧無地。鑑物唯嫌鏡不明。滿貯玉壺氷片片。高堆銀盌雪盈盈。烏藤不動禪床角。時有風生萬壑聲。

　　寄賈經歷

　　院幕聲名獨讓雄。教門扶植見全功。道將行處形名滅。僧可尊時禮樂崇。瑩潔一泓泉徹底。高名千古月當空。坐令寒谷回春意。盡在無私橐籥中。

　　湖邊即事

　　三冬時節極荒寒。況在湖邊水石間。氷合斷橋留宿棹。柳枯危岸見它山。回途駿馬來何速。過眼靈禽去不還。最是黃昏好風景。老梅枝上月團團。

　　次韻贈初心林學正

　　萬事紛紜理可憑。山何能嶮水何平。閑消白日情偏好。夢入青雲念愈輕。洙泗立言誠足慕。鷲峰垂訓亦分明。休將得失論高下。一榻湖山儘自清。

　　菴居自述

　　老去投間正合宜。蒲團枯坐只如愚。纔關世念兼身念。便有名拘與位拘。門徑艸深人罕到。地爐春早炭先除。明年五十重添一。不用頻看過隙駒。

　　次韻寄東嶼和尚

　　東嶼師兄格調深。灼然超出世間音。直教落盡天魔膽。不獨能傾學者心。執箇平常休卜度。擬它機用莫擔任。七穿八穴縱橫處。鶻眼銅睛不易尋。

　　寄大梅東湫和尚

　　洞上宗師數莫多。獨遺梅嶺老禪和。拈來便用竿頭線。落處不停機上梭。嫌佛不為應在我。借功明位合還它。當頭一諱誰能觸。自向風前唱哩囉。

　　妙禪人求

　　妙圓超悟正斯時。況是吾家跨竈兒。東土西乾無佛祖。南來北往更由誰。鷹摶俊翮離霄漢。龍翫神珠躍海湄。昨夜春風撼庭樹。少林花綻兩三枝。

　　益維那化香燭

　　祇夜伽陀發妙音。九旬修證見功深。十方諸佛同宣唱。百萬人天共儼臨。不獨審除微細惑。直教徵究本來心。香花燈燭莊嚴具。自有檀那為辨金。

　　次竹莊首座韻

　　力探滄海遍神州。萍梗孤蹤任性浮。累見炎凉方覺曉。豈知蒲柳又驚秋。一身退縮皆方便。萬事隨緣得自由。幸有歸宗钁頭在。斬蛇機用對誰酬。

　　會了書記

　　焦公山中逢故人。喜將蹤跡寄江濱。半生已透浮華盡。三際不來煩惱因。門外清波無透路。峯頭碧井自生塵。此行豈在提綱要。郢匠徒誇斲鼻斤。

　　送僧

　　夾嶠當年曾出浙。空禪今日又思歸。吳中行脚經三載。橈下飜身少一機。船過洞庭青草宿。鳥[口*(銜-金+缶)]重障落花飛。溪山雲月皆相似。作境商量久入微。

　　真覺溥首座相訪

　　真覺堂中第一人。遠來松下語慇懃。因思老懶成無用。愛子機鋒妙入神。血濺梵天眉上劍。箭穿紅日眼中筋。蒿枝大棒唆人喫。尊宿于今說老陳。

　　易上人禮祖

　　老矣無心繼此宗。去尋諸祖禮慈容。從教脚下泥三尺。誰管人間路幾重。鐵石身心終不易。山林氣象本來同。臨行豈在頻饒舌。自己光明處處通。

　　送僧下浙

　　試問行藏有甚忙。鄱湖住了又錢塘。定尋知識凌霄去。未必將身北斗藏。井底蓬塵才[土*孛][土*孛]。山頭雲樹正蒼蒼。頂門眼活分緇素。不比尋常孟八郎。

　　陳宋二居士造黃連橋求

　　橫空截壑架飛虹。一片精誠鐵石同。不特為蘇民病涉。直須要顯自家風。三生願力因緣在。千里江山活路通。從此黃連成偉觀。試看人躡曉霜中。

　　送間藏主之靈隱

　　大用還它作者知。頂門廓徹露巍巍。橫行豈憚三千里。覿面難謾第一機。探水不愁猿臂短。論交多怕鶴羣飛。鷲峯一柄生苕菷。驀地拈來定是非。

　　會徐總管

　　詩禮傳家古到今。此心端可合天心。洋洋浙右嘉聲著。藉藉江東氣象深。佛法金湯誠有賴。功名廊廟實堪任。定知不忘三生約。湖寺相看坐綠陰。

　　寄溈山長老

　　大坐當軒古佛場。虗空無口自傳揚。橫拈倒用分途轍。線去絲來較短長。展托不成須展托。商量未就更商量。相逢若只呵呵笑。罪過難教矮子當。

　　次韻送立知客

　　相逢何必舉茶甌。已見叢林禮數周。況是情塵都掃盡。有何心緒問端由。江邊落日人投宿。門外西風葉墮秋。轉得山河歸自己。不妨頭上更安頭。

　　次韻送忠侍者

　　才得無心便合休。言多與道轉難投。萬年一念澄潭月。歷劫無明背鏡猴。鴈過長空猶滯影。龍吟枯木正逢秋。師資會遇明斯旨。坐斷乾坤最上頭。

　　次徐總管韻生日

　　天上佳期兩日前。人間分端毓英賢。芰荷香裏來車馬。牛女聲中奏管絃。老栢傲霜方蓊鬱。蟠桃著子正團圓。三千年事渾相似。會見芝書下日邊。

　　次韻徐總管

　　軒昂聲價藹儒林。千載難磨孔聖心。天稟情懷能拔俗。家傳忠孝振遺音。堂前佳木留清坐。洞下流泉伴瘦吟。明日山川正分瑞。彩衣應豁北堂襟。

　　次韻送宜藏主省親

　　少室門庭冷似灰。語言三昧豈能該。直饒坐得禪床折。不若參教己眼開。慈母北堂當衣彩。法王宮殿合生苔。二途不涉曾知不。斷際禪師再世來。

　　寄天長立雪岑

　　衲子爭趨道德香。不辭途路覔天長。只求一語離窠臼。免得多生落斷常。氷片滿街當酷熱。鐵牛出領待新凉。相逢一笑千峯上。藥嶠門風久益昌。

　　次韻送金侍者省師二首

　　令行吳越已經年。此日看來恐未然。不涉程途猶作解。欲分泥水合加鞭。布單賣却元無價。紙襖抄來不是禪。見說阿師無箇事。廣開陸地植金蓮。
　　身世無拘任往還。半生行脚為名山。一拳肋下才知痛。三應聲中已透關。要要玄玄并了了。勞勞役役與閒閒。師資會遇都休問。只合相看展笑顏。

　　送陳艸廬

　　奪得先天數幾分。敢將窮達對人論。且非嫵媚沽時譽。只擅聲名駭眾聞。魚躍禹門雷自震。日臨滄海水無痕。老僧拄杖拈來也。懸向床頭自有根。

　　寄鶴舟居士禮佛

　　龐老當年師馬祖。鶴舟今日禮瞿曇。未容寒拾來饒舌。且與豐干作對談。分別不曾生一念。聖凡時復許同參。七顛八倒陶彭澤。便是攢眉也未諳。

　　送達藏主遊京

　　掀飜藏海出番湖。正值西風葉隕初。穩泛鐵船遊巨浸。橫肩藜杖上皇都。夜床啼得蛩聲切。銀漢飛來鴈影孤。徹底不留形與跡。趙州東壁掛葫蘆。

　　送華首座遊吳

　　話頭徵詰洞無垠。湖寺堂中第一人。列燄豈容蚊蚋泊。截流須是象王親。因思少室空庭晚。來看人間上苑春。圓却祖機千七百。杖挑廬嶽入吳雲。

　　送僧之天目

　　澹湖水淺船難泊。天目山高不易登。轉得棹時移得步。佛何曾覺祖何能。頂門合具摩醯眼。暗室宜燃照世燈。過得西尖鐵門限。却來騎馬驟氷稜。

　　送海東胤首座

　　滅宗滅却滅翁門。吾祖家風蕩不存。慣涉海涯輕雪浪。曾登仙嶠眇崑崙。遠來湖寺情尤重。夢入天宮道益尊。一句不辭如鐵橛。要人擔荷到兒孫。
　　此即前住淨智別傳胤公也。昔号滅宗。洎回朝即自改之。與余亦相友善。觀其為人之禮。亦甚似淳篤信實者。今乃不知何處。其亦君子之好遯歟。

　　贈大都水月寺化藏經

　　水月光中建道場。大千經卷合敷揚。一塵未剖須成就。三藏圖新賴主張。筆下未書文彩露。軸中先注姓名香。不惟廣植檀那福。更祝堯天日月長。

　　送林藏主入虎丘蒙堂

　　一氣轉得大藏教。衲僧覷著眼睛枯。中峯故是口門窄。虎阜不妨牙齒踈。放去乾坤千句有。收來佛祖一毫無。飜身百草頭邊看。大地從教似燄爐。

　　示禪人八首

　　話頭深億老韶陽。解道法身二種光。須彌山頂日卓午。透過一一還尋常。
　　一句曾聞振祖風。南山燒炭北山紅。箇中若也分去妙。金屑拈來著眼中。
　　大道何曾有正邪。眼生三角辨龍蛇。家家門前火把子。問佛解答三斤麻。
　　窓前佳致頗幽哉。碧沼紅蓮帶露開。直下便明心地印。廓周沙界絕纖埃。
　　擘開滄海跨鯨魚。抉得驪龍頷下珠。落落神光含寶月。拈來端可嚇癡愚。
　　睦州昨昔參黃檗。臨濟當年訪大龍。一等共攀仙桂樹。孰云千里不同風。
　　平生糲食與麤衣。語不驚人自入微。向下文長待來日。無毛鷂子貼天飛。
　　拋來擲去不徒然。我佛初生手指天。將謂岩頭空授記。果然德嶠只三年。

　　寄萬壽無授和尚

　　罪業如山當下空。擬尋來處亦無踪。翳花不復重生蒂。鐵樹枝頭海日紅。

　　辭天平檀越

　　一方香火白雲深。崖屋重重蘚暈侵。十載登臨同一日。不勝依荷眾檀心。

　　送悟侍者之浙

　　悟了還同未悟時。衲僧三昧要深知。今朝喫飯今朝飽。未到天明肚又飢。
　　三應聲中事已差。不知明月落誰家。老僧豈是婆心切。門外春風處處花。
　　浙右門庭似海深。未明心地合參尋。歸來大棒應須喫。六十蒿枝不易禁。

　　錭欒吳元輔求

　　錭鎪花朵藝精通。萬柄優曇出水紅。縱使法空為佛座。也須端坐寶臺中。

　　送興禪人

　　正興一念即圓成。不用區區更問程。十字街頭三世佛。本來心地極分明。

　　送義禪人

　　識得長汀契此翁。不妨行脚扣宗風。休居老矣無分付。門外秋光在菊叢。

　　毛德庸求

　　道在中庸莫妄求。直教心地一[日*之]休。百千諸佛同深證。不用多生著意修。

　　拙禪者省師

　　汝拙何如我拙多。老來無德竟蹉跎。九旬期滿須歸去。叉手師前會也麼。

　　用材

　　大彰家世起吾宗。臨濟曾栽檗嶠松。不特陰凉覆天下。棟梁千尺要施功。

　　贈璧禪人血書蓮經

　　壁禪十指頭尖血。撒出摩尼六萬餘。好是眾生無盡藏。坐看香露滴芙蕖。

　　送雅侍者省親

　　父母恩深不可忘。凉秋[日*之]節去錢塘。書來紙襖休嫌黑。留在床頭解放光。

　　送西蕃大師

　　脚下雲山幾萬重。徧遊南北與西東。祖師門戶深如海。盡在紅塵閙市中。
　　本來無我亦無人。何事區區苦問津。白紙寫來成第二。出門花柳又重新。

　　送梵僧禮補陀

　　流砂過了過黃河。又向南方禮補陀。脚下波濤千萬丈。觀音見了竟如何。

　　連山

　　一重重又一重重。夜半金烏一照中。幾度白雲飛不過。却留玄路與人通。

　　古澗

　　源流端自劫初來。注作狂瀾障不回。瞪目若教窮到底。雪峯有口亦難開。

　　別源二首

　　涓涓不與眾流同。逐浪隨波渺莫窮。必竟滄溟無一滴。大千何處不朝宗。
　　不知一滴自何來。流入滄溟白浪堆。道是曹溪猶未是。且將深淺與人猜。

　　無我

　　己靈不重復何言。莫是威音曠劫前。到底不教千聖食。方知蜜意在渠邊。

　　無方

　　廓周沙界是全身。百億彌盧眇一塵。東看是西南是北赤烏頭上轉金輪。

　　禪人書金字蓮經化靈山接待求

　　七軸蓮經六萬言。靈山一會尚依然。黃金自有黃金價。寶所分明在目前。

　　送萍維那

　　萍梗相逢盡半途。到家一句莫言無。百千諸佛閑名字。正好人前下一鎚。

　　送僧遊天台補陀鴈宕

　　見盡天台五百牛。詎那猶在大龍湫。更將大士神通力。楖栗橫肩海上遊。

　　聽泉

　　夜禪枯坐到更深。繞屋流泉發妙音。八萬四千非是偈。直教明取本來心。

　　懷宣莒二藏主

　　雲返故山應有約。鶴離松頂竟無聲。不知海上橫行後。較得暹公幾日程。
　　鶴離無聲。與較得暹公之句。其偶成懸讖歟。誠師之玄鑒歟。何故暹公即久參雪竇。暹道者。後出世。承嗣它人。被雪竇山前山婆子詬罵曰。雪竇抖擻屎膓說禪為你。你得恁麼辜恩負德。即此是也。宣公似之。宣泉州人。名承宣。號無言。盖師居虎丘隆祖塔院時。與莒公服勤左右。咨扣法道。洎請益雪竇舉古。師為重拈一百則者。後宣集之。行于世。且自為集序曰。予得左右侍。夤夕咨扣。誠有啟於心者。而宣後出世。亦嗣它人。然於宣公。雖無山前詬罵之可畏。乃致湖海清譏之猶甚。先住楊墳資福。後住江心及鴈宕能仁。法道不振。非常轗軻。然乃固其命也。豈有它哉。

　　念佛圖

　　一圈一點一彌陀。那箇圈中佛最多。清曉藕花池上看。露珠無數綴新荷。

　　送虎丘約首座

　　首人說法來天宮。夢中宛與尋常同。舌端滾滾萬竅吼。四座凜凜生寒風。四句本非有。百非何用空。羚羊未掛角。大地無行蹤。寶劍正出匣。誰敢當其鋒。玲瓏八面正如此。赫日照耀須彌峯。

　　寄仙藏主

　　提綱語句未曾聞。一面相招氣義敦。得一个牛還一馬。不妨扶起破沙盆。
　　此正寄梵僊者。[日*之]於清凉秉拂。保寧法侶悉至。既回。悉舉提綱問答等事於師。明日蒙作麵供。欲邀師。然度其必不至。謀於堂頭東陵禪師謂。若得尊從一往。但謂和尚請必至也。陵諾之。然直露所謀之意。師曰。正俟其欲問提綱耳。而反先招我耶。乃以楮弊十兩。并作此偈。專燒香。淵侍者持至。於偈之後。復題曰。面壹石折鈔拾兩。寄上薄助。某拜上。竺仙藏主老友。　面即麵字。以略去邊傍麥字。但取其音聲耳。又一面相招之面。乃含二意。一謂一麵供以相招。一謂一向以相招也。

　　來來禪子歌

　　來來。石田茅屋門常開。神光不昧萬古意。機鋒未觸三玄摧。來來。聲前浩浩轟春雷。何人掩耳聽不及。為我喚醒金牛回。菩薩子菩薩子。人人喫飯皆相似。嘔出肝膓幾个知。利物利人誠有旨。來來來也更須來。古佛廟前休議擬。金鷄解[口*(銜-金+缶)]粟。玉馬登崑崙。善財南詢百城窅。樓閣重重雲路渺。
　　此亦正為梵僊作者。

　　釋迦

　　棄金輪位入塵勞。三界茫茫路轉遙。四十九年行不盡。鷲峰依舊插天高。

　　觀音

　　坐盤陀石示慈悲。楊柳枝頭玉露垂。多少眾生沉苦海。聲塵消盡是何[日*之]。

　　送通禪人之永嘉

　　佛不遠人。即心而證。萬里望崖州。箭穿紅日影。夜光舒光照有無。獼猴觸碎軒轅鏡。永嘉到曹溪。一宿傳心印。幾多入海筭沙人。不分鞭影分邪正。我聞古東甌。人物亦興盛。嶄然住山者。名實俱相稱。不愛楊岐白雲。痛罵雲門真淨。是非既不辨。得失由真性。江月松風入坐寒。為吾喚起那伽定。

　　贈聖藏主

　　黃檗打臨濟六十拄杖蒿枝輕。揭示佛祖奧旨。皎如赫日懸青冥。波騰海涌太華裂。迅機雄辯轟雷霆。我亦何為苦尋討。外道學佛惟聰明。請君從頭放下看。自性一一皆天真。

　　送[竺-二+(乏-之+(虎-儿+几))]禪者再參徑山

　　一見更不再見。一聞更不再聞。此是衲僧行履。金剛脚下崑崙。正體堂堂顯露。等閑坐斷乾坤。永嘉到曹溪。一宿真鈍根。雪峯上洞山。九度何足論。百匝千重只者是。不妨扶起破沙盆。

　　塤侍者再參徑山

　　百丈再參馬祖。塤禪重上徑山。既到含元殿裏。何須更覔長安。謂是無禪可說。此話已播人間。少室單傳直指。何曾毫髮相瞞。岩畔香飄丹桂。櫩前風動琅玕。井底紅塵遮白日。黑花猫子面門斑。

　　送滋藏主之江西禮祖

　　九夏未曾圓。早辨遊山計。我亦何著忙。先書送行偈。祖師不西來。靈跡遍人世。頂門眼未開。何由見真諦。人人脚跟下。各有衝天勢。一念豁然空。明如杲日麗。圓融貴入微。活脫在猛厲。星飛鏡上塵。電卷眼中翳。行棒侮德山。下喝慢臨濟。機前應用時。何曾立限劑。放去與收來。著著自超詣。所以日用中。不將實法綴。一口吸西江。未舉即先契。

　　送明藏主之江西

　　江西湖南便與麼去。拶著不來通身泥水。日月天人面前立。妙峯聳峻頭上住。此是西河獅子兒。吒吵出窟飜身句。拈却雲門六不收。突出拄杖頭邊獨露乾坤底。

　　送勝維那遊金陵

　　凌晨話別遊鍾阜。欲贈一言何處有。好是明明百草頭。爛然光彩輝星斗。古人有言非干舌。相逢正好頻頻說。脫却籠頭卸角馱。豈墮聖凡途路轍。古也今也須自看。青山屈曲龍蛇蟠。布單賣却尋常事。不怕霜風徹骨寒。

　　送照藏主

　　道得不得。萬法根蔕。照用同[日*之]。太虗生翳。八萬四千毗尼。三百六十法會。重重帝網交羅。一一融通自在。理柱箭鋒。事存函蓋。從教玉轉珠回。不與諸塵作對。金剛寶劍正好傍提。黑漆竹篦橫分向背。天之高地之厚。茫茫天地誰知。有湘之南潭之北。南地竹兮北地木。此行端可繼綱宗。五葉聯芳看高躅。

　　送約首座

　　西風昨夜生林樾。朝來便與高人別。但囑途中好善為。相逢會有知音瞥。況是天宮說法來。頂[寧*頁]一機如電掣。四句離百非絕。二三四七俱超越。管甚江西馬簸箕。也教喫水咽喉噎。

　　送定首座歸西川

　　蜀山深浙水苦。去住本無心。看取脚下路。玲瓏八面氣如虹。壁立萬仞吞佛祖。普賢不在峨眉。文殊豈來東土。象駕崢嶸進途。獅子嚬呻回顧。

　　承天重蓋佛殿施主域都寺感舍利現瑞

　　峨石峯前空王殿上。日炙風吹。泥龕塑像。虗空突兀兮百福莊嚴。萬象崢嶸兮三十二相。德山折却無留。丹霞燒作火向。既然精進全無。說甚真法供養。從頭蓋覆將來。到底還它過量。擎拳底擎拳。合掌底合掌。歡喜底歡喜。讚歎底讚歎。一會靈山。儼然未散。楊岐金剛圈。石窓漏燈盞。爍破如來藏裏珠。開發人天有何限。

　　次虎丘東州和尚韻送僧歸蜀

　　大力量人。擡脚不起。舉步涉程途。回頭迷自己。妙轉機輪一著先。星流目瞬三千里。謾說追風天馬奔。徒誇出海獰龍戲。矢在絃而一鏃三關。芥投針而千差齊舉。抹過瞿塘灔澦堆。金圈栗棘閑家具。

　　送虎丘閏藏主

　　摩尼珠人不識。得之受用真奇特。我道如來藏裏無。有[日*之]還向衣中覔。閏禪覔得一栲栳。盡情撒向雲岩老。鑠破虗空作兩邊。四七二三俱靠倒。沒價數有商量。拈却須彌無處討。撥草瞻風驗作家。江南江北如稻麻。

　　與霖首座

　　道人來琴川。琴水清可掬。行將一勺清。沃彼煩惱毒。肘後懸雙符。頂門亞一目。分座惠日堂。魔外不敢觸。我有焦桐音。絃斷久不續。馬師曾與彈。龐老聽不足。吁哉八十人。个个阿轆轆。若不較些些。何由聞此曲。

　　送久侍者再參天童和尚

　　優曇花正開。齅著無香氣。若是真道人。端的知來處。動靜即乖差。思量成巧偽。坐斷上頭關。著著超言義。鄞江久侍者。出處有高致。祖道曾遍參。風骨頗靈異。有如八駿駒。一躍三萬里。因思老隰州。光明照天地。荷負洞上宗。傳持西祖意。回互立正徧。不犯分五位。昔日登其堂。此行復歸去。擊碎珊瑚明月珠。鳳栖不在梧桐樹。

　　次韻贈廉御史二首

　　家傳忠義久。清譽薄天都。民物期攸濟。綱宗賴力扶。繡衣光燦爛。甘澤潤焦枯。踐履侔先哲。經綸乃遠圖。芝飡輕野叟。柯爛鄙樵夫。佛記誠難忘。皇恩豈可孤。丹心終不老。華祝與嵩呼。
　　曾持玉斧走天涯。剔蠧除奸不少差。臺閣清風凜朝野。笑談時許衲僧家。

　　次韻送高麗真長老回京

　　道人來高麗。訪我山水中。銳志不少少。教法期流通。母當迹二遠。要須追璉嵩。他年萬指遶。盡力鞭象龍。神機妙出沒。佛祖難其蹤。天都萬國會。豈復分西東。有如百谷王。江漢俱朝宗。吾道亦復然。演說何由窮。澄渟白玉池。突兀青蓮宮。坐此百寶臺。挺特如孔峯。天顏仰咫尺。音吐如洪鐘。端拱北極辰。高祝南山松。昏衢輝佛日。覺苑回春風。功成即歸去。錯落禪袍紅。

　　送玉柱不花舍人

　　玉柱不花真佛子。捨身求偈渾相似。磕頭禮拜比丘僧。至理一言忘彼此。三界無家誰是親。大千捏聚唯一塵。一塵之中證法界。善財童子來南詢。彌勒門前一彈指。樓閣崢嶸剎塵裏。玉柱不花立其傍。同證如來第一義。我觀此義亦不實。此是不花精進力。從前伎倆盡消忘。一時輸與維摩詰。大哉佛法須審詳。捨其所短從其長。神通妙用乃餘事。萬機罷盡菩提場。

　　送初維那歸鄉

　　參禪須識最初機。此言今古無人知。金烏但覺頂上過。擾擾豈解忘其疲。丈夫先天是心祖。濟北真風宜荷負。興化當年打克賓。棒頭豈是無分付。高秋木落一峯寒。肩橫鐵錫辭長干。詎羅尊者面瀑布。與爾相見開歡顏。

　　送杞藏主

　　五千餘卷何人說。黃面老人猶未徹。止啼之葉要重拈。除却兒流眼中屑。道人自是千里駒。行行豈肯忘馳驅。眾流截斷止一句。百斛燦爛摩尼珠。休居老矣但辟易。問子重來是何日。屋角松聲為舉揚。床頭拄杖休拈出咄。

　　擬新豐吟送輔禪者

　　秋初夏末東西去。三界茫茫何處住。道伴交肩即便過。肩頭拄杖通身句。長天月落千江水。萬木驚風葉初墜。覿面相呈墮嶮巇。拋將背後當頭諱。厇愬金毛何所畏。一聲哮吼驚天地。蹤跡教他沒處尋。顯出西來祖師意。布單賣却三千里。勤苦當年為何事。別我明朝下鳳臺。莫忘參方最初志。

　　送江西相士鄒天然兼看地理

　　相人須相心。觀地合觀理。當知理與心。非一亦非二。萬法究其源。歸根乃得旨。非惟知他人。抑且識自己。富貴何足榮。貧賤不為耻。所以山林人。其樂勝朝市。天然合知言。知言即知止。

　　送旨藏主東歸

　　手中玉鑰千鈞重。腦後圓光萬丈長。轉向如來藏中看。到家須合為敷揚。
　　金陵鳳臺春已老。萬里南歸宜及早。大唐國裏無禪師。問答縱橫休草草。若言是有還是迷。此宗豈可論東西。當機出沒走迅電。大用縱奪轟奔雷。我今無言汝休領。念汝慇懃再三請。晴窓掇筆寫長歌。窓外梅花弄清影。
　　此首甞見旨言。先是但寫前四句了。即書金陵鳳臺之處所。欲書名字。止之而已。旨乃以手遮之曰。乞長歌耳。於是老人遂書春已老三字。續上金陵鳳臺四字為句。成長歌也。又保寧錄中。示旨侍者。有一片真心如鐵石并它年堪作吾家兒之句者。亦此公也。昔號別源。今不知如何。

　　送栢藏主

　　道人扶桑來日輪正當午。脚下無波濤。眼頭空佛祖。五千四十八卷藏裏神珠。八萬四千法門葛藤路布。捎金雞拂玉兔凜吹毛咄抽顧。嚇得老韶陽。通身沒回互陳睦州一生擔板。老雪峯失却隻眼。門風委地。亦手難扶。枯木寒巖。陽春可挽。出林虎怒。橫岡蠎嗔。全機殺活。妙在當人。大唐國土無邊表。南北東西只一身。

　　東州和尚因落齒有偈見寄。次韻用酬四首

　　齒牙落盡意尤深。併却咽喉發妙音。徹底不干唇舌事。到頭渾是祖師心。且無密語通傳授。止有真規可力任。草滿法堂高一丈。果然無路與人尋。
　　當陽提起意何深。盡是黃鍾大呂音。敲磕齒牙真有自。爭鋒唇吻本無心。虎肩插翅人偏懼。龍頷抉珠誰可任。睡虎門風正如此。免教禪衲強追尋。
　　竹屋茅堂住最深。頻驚禪侶報來音。不將嫵媚沽時譽只把提持服眾心。伏櫪且安駑鈍質。截流還是象王任。門前百鳥間來往。切莫遭他弋者尋。
　　得處精通用處深。當陽大坐顯玄音。青天白日綱宗句露柱燈籠古佛心。駕苦海船終有濟。起膏肓病寔堪任。頂門一隻摩醯眼。[翟*欠]瞎教人不可尋。

　　贈川藏主次韻

　　湖外高人道韻奇。夜床相對共怡怡。吟成玉轉珠回旬。慰我天荒地老時。索性不留間影迹。大家剖破舊蕃籬。因思普化垂慈切。臨濟曾呼小廝兒。

　　陳居士携諸山偈化遊主建接得(和虎丘東州和尚韻)

　　五鄉橋北水雲家。凡聖憧憧似稻麻。平等既炊無米飯。殷勤須點驗人茶。宗師指示宜經始。長者圓成在咄嗟。彈指便登香積界。大施甘雨沃焦芽。

　　寄南屏道友

　　聲價傳來足數車。瓶盂深寄法王家。竭乾西子湖邊水。渴殺南山鱉鼻蛇。非鎮海珠終有纇。是連城璧定無瑕。笑它多少爭鋒者。腐熟機關儘自誇。

　　送[(雪-雨)/粉/大]禪人歸四明

　　師子窟中師子兒。爪牙渾已利如錐。三江九堰從茲去。百怪千妖盡屏除。喝下白雲捎玉兔。擘開滄海跨鯨魚。阿爺兩眼懸紅日。望爾重來捋虎鬚。

　　寄友

　　事到關心易得愁。曉星殘月見交遊。論情且作投籠鳥。做夢甘同在檻猴。百丈再曾參馬祖。雙峯何意接牛頭。大家催起三臺舞。只要教人笑便休。

　　會雍熈長老

　　聞說江濤解覆舟。此行猶喜是安流。相逢且慰十年夢。傾盖何妨三日留。渾無包笠為身累。祇有雲山作勝遊。慚愧不隨孚上座。任它寒角起城樓。

　　送超藏主之江西禮祖

　　船已買來多日了。偈猶未寫竟如何。超宗異目誰家事。撥草瞻風豈屬他。萬里南遊鯨浪險。一筇西上楚山多。祖師靈骨俱塵土。百草頭邊蟻作窠。

　　和中峯和尚題布衲山居韻

　　道人生計在山窩。誰謂山窩事更多。撥萬象開窮碧落。嚼虗空碎竭黃河。吟邊不要神來助。頂上從教鵲作窠。佛祖玄關俱裂破。客來入室莫操戈。

　　送栖賢靖藏主

　　擎頭戴角下龍峯。五老雲邊萬壑中。寶藏掣開珠宛轉。瀑泉飛出石玲瓏。未忘法執休云是。消盡情塵始見功。洛浦不曾參夾嶠。一家虀甕百家同。

　　送月書記東歸

　　水在深溪月在天。祖師拈出句中玄。明朝萬里長江外。抹過扶桑更那邊。

　　題松壑御史所題思退所山水壁

　　御史胸中在丘壑。思退筆端風雨作。老僧坐此氷雪堂。樹頭颯颯天花落。

　　跋薦福請定山和尚江湖頌軸

　　道德行義。有以感人。猶磁石之遇針。非有待而然也。定山和尚。深隱西山。孤風亮節。如星光月華。無不共仰。東湖虗席江湖友干。同音共韻。說伽陀以來之。所謂。感干中而形於言者。而此老果有待而然乎。昔汾陽不出為人。而聰禪師排闥起之。臨濟宗風賴其扶植。再覽斯軸。亦由今之視昔。豈安眠為得計者哉。

　　跋無準和尚偈語

　　荷擔佛祖之道。至徹法源底。辯說無礙。如珠走盤。然後可謂。能起人必死之疾。今觀此軸。當鋪紙運筆之際。如風行水面目然成紋。豈有意於措置者耶。東山法門開發正見光明顯露。如青天白日。予謂老圓照得之。

　　跋皎首座語錄後

　　三日不相見。不作舊時看。皎藏主。今年三月過訪速去。不半載。其所得大過前矣。此錄乃真正道流深證實悟者之。能事也。異時流通祖道。而能起學者之疾于膏肓。不復疑矣。

　　跋圓通竺田和尚語錄

　　老東山。謂南堂曰。吾雖承嗣白雲端和尚。尋常只用遠錄公手段接人。盖白雲語拙不可法。予謂白雲拙處。在老東山尚不可及。況南堂乎。圓通竺田和尚。得法於先南山佛心惠照禪師。甞觀佛心機緣妙用。肆口而說。肆心而通。至嚴峻縝密處。有古宗匠之風。豈亦拙於竺田者耶。四會語錄如通途快馬。奔逸絕塵躡日追風。瞬息千里。雖老東山復生。亦當斂衽。所謂佛祖無上妙道。智過於師。方堪傳授旨哉。

　　跋晦機和尚語錄

　　老晦翁。自百丈而遷南屏。由南屏而居雙徑。起雙徑來大仰。雖無此錄。亦知其為有道師也。大音砰谹簧皷佛祖。臨濟之道。何其盛歟。已侍者宜牢蓄之。

　　古林和尚拾遺偈頌卷下(終)
 古林和尚行實

　　師諱清茂。字古林。號金剛幢。晚稱休居叟。溫州樂清林氏子。祖父世業儒。母薛氏。事佛唯謹。產三子。師其季也。方妊之夕。夢僧伽大士。將青蓮花以授之曰。慶汝得子。為世間眼。復以雜花散之。既覺清快異常。以宋景定壬戌。八月一日而誕。未睟見人輒合爪微笑。年十歲。從社友誦法華。至妙莊嚴王品感悟流涕。白父母求出家。不聽。遂廢寢食。明年適僧舅自杭歸師。默計。此天相我也。伏訴於母愈切。憫之白父。父曰。出家非細事。吾慮無成其志者。舅氏之來。維其時矣。族人皆抑之不可。於是從舅而西。又明年回天台依國清孤巖啟禪師。又明年得度。一日啟禪師陞堂舉。高菴悟和尚。凡為僧入室。稍不契。即診其臂云。父母生汝身。友成汝志。無飢寒之迫。無征役之勞。於此不堅確精進。成辦道業。它日何面目。見父母師友乎。師聞之泫然淚下。故後常曰。我於此時。便知有出生死。報佛祖深恩底事。未幾皇元革命。大兵壓境。有士卒以刃加師項者。師無變色。事定即徧參。首謁簡翁敬禪師於雪竇。敬歸寂。繼席者欲致師。即逸去。眾皆高之。一時傳譽。尋往南屏石林鞏禪師。一見乃曰。此子雖後生。却堪琢削。遂問。甚處人。曰溫州。林云。永嘉到曹溪。因甚打失鼻孔。師無語。少頃呈偈云。永嘉到曹溪。鼻孔何曾失。振錫遶禪床。九九八十一。林云。善則甚善。只恐錯會。試與我說看。師擬開口。林喝云。果然錯會。翌日林上堂舉以示眾。且峻勵之。師憤憤不平。既歸堂。迹不出門。誓期徹證。經兩月入室。聞舉南山筀笋。東海烏蠈話。微有省。林遷化。師往蘇之承天見覺菴真禪師與語。稱於人曰。再來人也。由是流輩交名為小達磨。時橫川珙禪師謝事鴈宕能仁居放牧寮。痛斥諸方提唱。皆藻繪入時之談。坐使真宗。流為戲論。川雖謝事而不倦為人提激。師聞其風。兼程進謁。川亦預知師名。既至三日後。始容相看。未交一語。胷中所重。十去八九。遂依止。及出平日製作一巨編。川竟火之曰。佛祖之道。豈才辯之事。要須不落情識。直究根元。絕後再蘇。方堪煆煉。異日把人杓柄。庶不錯悞人家男女。不然非吾輩種草。師不覺面熱汗下。自是頓息身心如枯若槁。一日川顧師云。僧問雲門。不起一念還有過也無。門云。須彌山。聲未絕師豁然大悟。厲聲云。和尚教壞人家男女。川把住云。你向甚處見雲門。師拓開云。張公喫酒李公醉便禮拜。川與一蹋。自此機感相投。造詣日深。時十九歲。明年復回國清擬寒山詩三百首。故後有送僧歸天台有休居平生懶開口。咄咄擬題三百首。正音決定有誰知。古也不先今不後之句。逮橫川赴詔住育王即專永藏主速師至。未幾歸擇木寮。久參碩德。已立下風。時川會下有寶其名者。尤為頴出。故川每曰。唯寶茂二師。能知老僧舌頭落處。依育王六載。再往姑蘇省啟禪師。道由錢塘。徑山雲峰高禪師延之度夏。所有名衲悉浞之遊且求師判雲門室中垂示。及諸因緣。隨扣隨應。座客愕然。秋至平江靈巖。啟禪師留掌藏鑰。續於承天歸蒙堂。尤為虎嚴伏和尚推重畏敬。力輓分座。後出世天平白雲禪寺。為此菴之嗣。居九載遷開元。叢席尤盛。或云。自古才高謗起。法盛魔生未可為福幾半載果有不意之橈謝去。虎丘東洲永禪師闢室於隆祖塔院以延之。互為主伴。應接無方。故有休居來雲巖偈債有千萬年頭至年尾迅筆寧不辦之句。時有宣莒二藏主服勤左右。洎請益雪竇拈古。每舉次必著語于后。宣集之行于世。未幾奉旨重鎮開元。道光益熾。明年冬楊國公俺普。以師道聞于朝。仁廟賜號扶宗普覺佛性禪師。特加護持。內參伯長袁公居翰林。以偈寄師云。玉几峰頭第一枝。老禪吃吃我深知。曾將鐵杵敲氷骨。自恠鈆刀割蜜脾。法外無心猶涉解。句中有眼即成疑。袈裟不展蒲團穩。此是開元妙總持。又明年退居天平松下。後遷饒之永福。道風大振。時師以宗門壽世之書。傳燈之下統要最為綸貫。永公所編止於元符已前。厥後命世宗師。機緣拈提。歲久淪墜。未有繼永公之志。纘而續之。永嘉江心虗席。院官欲師為錦旋之榮。力請之。使三返弗起。乃遺之以偈曰。老我已無鄉土念。未應真覺是同條。云云。不日建康保寧命至。不得不起也。臺省諸官慮師弗起。特差宣使僧家奴。馳檄以聘。且道所以必來之意。故饒之眾願留不可。泣涕以錢。官舟解纜。祖餞綵帳。掩蔽雲日。道經南康。廬山諸禪。迎於水次。歷池陽安慶諸處。所至求法語者。迅筆示之。毋慮千有餘紙。入寺開堂。大音一振。玄保景從。雖諸方大龍象。莫不願為洒掃給侍。希聞至賾。公卿道俗。耳目為之一新。未幾百廢具舉。先是總統妙公甞問道於師。時留禁庭。尤加慰問。明年冬掃祖塔於蘇臺。緇白請說法于萬壽。近遠幼艾畢集觀聽。懽聲雷動。又明年英廟詔師問道。省劄下建康津發者再。師稱疾弗起。未幾朝廷建大會于金山。命浙右三宗師德。互宣法要。僉謂保寧雖非浙右。然此當時禪伯如其不在何以仰副宸衷。於是省院大臣差官絡繹。遠拜床下。禮以敦請。洎師舉唱。猶皷獅絃。萬眾驚伏。師於保寧八載。甞閔學者崇事口體之患。乃揭水雪相看四字於方丈以砭之。伯生學士虞公。嘉師之風。為之劈窠大篆。素負其疾者。莫不凜然自省。迨己巳歲秋。每謂學者曰。吾不久矣。汝等勉旃。八月發監收者。囑以早歸。尚可相見。眾皆愕然。至十一月十一日。俄索衣鉢單目。輙封題之。十三日數僧求法語真贊。樂為之書。且曰。吾絕筆於此十五日。徑山意首座求偈。師云。老僧收拾行止。何暇事筆硯。首座藂林飽參。安用此。竟不允。十六日與端講主同赴謝誠之家齋。歸謂端曰。汝能送我否。端云。和尚何往。師云。後五日看。至晚呼知事誡云。汝等各宜守職。毋悞常住。老僧倦甚。明日弗出。是夕微疾。十八日兩序耆宿問訊起居如常。十九日諸山問疾退。海東皎首座侍次師問云。你得得杭海而來。覓箇甚麼。皎云。開口見膽。師云。與麼祗對滴水難消。皎便喝。師云。老僧病。不能打得你云云。二十日平江慧日雪窗長老見師若無恙言別。師乃留之曰。送我了去。二十一日蔣山曇芳忠禪師龍翔笑隱忻禪師再至。繾綣不忍去。臨別蔣山云。和尚。道契王臣。名喧宇宙。去來之際。須與教門作主。師笑曰。非公不聞此語。二十二日疾病。寺眾禱於觀音大士殿。師聞而斥之曰。生可戀乎。死可避乎。吾素惡諸方道眼不明。臨終之際。祈禳卜問。錯亂顛倒。甚於無知。俗子汝等。置我於是輩耶。至晚眾環視不散。有信女稱拗牛者問病。乃云。和尚到者裏。常住事務。悉須放下。師展手云。更有甚事。少頃左右請遺偈。師云。未在。又頃之既進紙筆。即引聲吟云。昨夜問龜哥。報道今朝吉。今朝吉。遂書偈乃問。何時耶。曰戌時。即點首云。時亦至矣。即挺身斂手。瞑目而化。停龕十餘日。次月二日。奉全身窆于勇禪師塔之北原。喪輀既舉。雲慘風悲。俄天禧寺塔。遙舒五色光。曲灌龕頂。時前松江達魯花亦宋忽都海牙首覩奇瑞。失聲驚呼。士俗萬象。共相瞻仰。悲喜交作。忻踊感悼。聲震遐邇。臨壙瑞雪繽紛。如天花密雨。萬像衣白。葬畢即霽焉。時聖上宣賜白金以問師耗。先是上居潛邸時。留神內典。時數枉駕詣師問道。薄莫方歸。每印施般若心經并高王觀世音經。必命師章顯佛心冠乎經首至是即即位之明年也。使者既至。而師已化。師世壽六十八。僧臘五十五。師之平生。為人提激機緣語句。不可槩舉。既載語錄。花不重著。洎與夫士大夫等參請既多。及事無大關係者。并昭昭在人耳目。人所共知者。亦復不書。唯是撮其梗槩。聊為私記之耳。是盖得金陵開福法兄了菴清欲禪師所撰行狀。以傳寫本魚魯滋多。遂芟潤以重修云爾。若夫其大全事跡。必具元本。想已刊行。惜未至此也。
　　時壬午十月海東南禪嗣法比丘四明　梵僊拜手

 古林和尚碑

　　　　嗣法比丘　梵僊　撰
　　禪師於景定壬戌八月一日。唱生于溫州樂清林氏宅。天曆己巳十一月二十二日。唱滅於金陵鳳臺山保寧禪寺。其所來也。有所為焉。其所去也。有所由乎。自達磨傳迦葉之道。為二十八葉。以行赤縣神州。師傳於達磨。復二十八葉也。然自達磨以來。將及千載。中間大機大用。至於縱橫變態。以強厥緒。莫知其幾。洎乎末裔枝出。細瑣巧競。幾於不振。乃有橫川。鄙斥藻繪。[卄/馬]示古淡。學者稍知歸焉。然逆風孤騫。獨奮絕侶。大音希聲。難為和者。洎得禪師。而水氷藍青。所作天出。所從風靡。反斵彫咸敦朴。化臭腐為神奇。剖大方之藩。發千古之覆。於是天下英俊之士。徹見從上來事。灼乎霍然。若披雲霧而覩青天白日也。其來所為。在於斯矣。能事既畢。於是乎以去也。師自居眾。及坐道場。一言脫口。四海詠歌。未及刊行其語。而爭相繕錄。戶有而家藏。至於所在。負之而遊。不啻如寶左券。是故到今天涯地角。靡不有師之言也。師化之日。遐邇相吊。如失至親。面無人色。講道者為之輟席。聲梵者不為諷唄。其況歌謠相舂者乎。故有千眾同志。於冷泉亭。羅拜泣祭。於千里之外。盖可見也。將赴難提。而長竿之塔。與靈龕交光。五彩錯發。萬人驚呼。僉謂。如佛所說。唯除命終陰有遺付。茲其表示。有自來矣。況乃茲塔。先佛應化。以康僧會。後佛千載。精禱致祥。厥初而有。迨今又逾千二百餘歲矣。邂逅於斯。奇瑞自發。希異若是。吁人之第見師之唱生。復唱滅耳。莫之識師果為誰哉。師之既化有年。日本扶桑之域。求師語錄。刊以播其國。又後有欲南詢者。舶被風。至高麗。彼人問故。乃出巨編。皆師偈頌。二百餘首。如獲至寶以歸。復於國之它處。得若干。幾三百首。皆師已刊錄中所無有者。國之君臣俊乂。及眾玄侶。樂相揮金入梓。目曰古林和尚偈頌拾遺。而遐方異域所尊慕者又如此。初是師之將誕也。母氏夢。僧迦大士曰。慶汝得子。為世間眼。洎長參方。人則交稱為小達磨。是豈彼是二十八葉之讖。在於斯哉。逮出世。宗之為天下百世之師。萬代之心目。仰之如北斗泰山。景而從焉。且甞論之。凡古與今。宗通德備。有諸己者。信矣。能使天下無賢不肖。悅而誠服者。不亦非易。而亦幾稀乎。是盖天亦莫能為也。人其如之何哉。若夫聖君賢臣長者。歸心眷顧。賜賚褒寵之優。此乃一時之遇。古今多矣。不足為師之榮。茲得以概言耳。師諱清茂。字古林。號金剛幢。又自稱休居叟。再住開元時。賜號扶宗普覺佛性禪師。餘則具於行狀塔銘。茲亦概不復書。而師開發人之既多。故為師之嗣者。實于寰中。溢于海外。以唱師之道。所謂日本扶桑。遐方異域。猶為夥盛。如梵僊之不肖。逾越數萬里之鯨濤。而至於斯。盖以承師之記也。乙酉歲。因商舶獲師後錄。明年丙戌。眾請碑師之德。昭示後來。因以述之。乃為頌曰。
　　泰山北斗金剛幢　　剖藩發覆持天杠　　蒿箭離絃鐵鼓透　　推蕩瑣碎施洪厖　　披雲撒霧青天開　　白日下照臨高臺　　鳳皇一去不復返　　長江滾滾空悠哉　　日高若木清風生　　江流入海聲匉訇　　昭回祖道運無疆　　衣被萬像超八紘

 刊古林和尚拾遺偈頌募緣疏

　　　　建仁雪村　友梅　撰
　　古林和尚平生語要。奚翅充棟汗牛。而世得傳者如海一滴耳。其殘膏剩馥。人得味之。如甘露之灌膓沃胃。不知厭也。璵侍者昔遊海外。傳之而歸。意欲鏤板與諸好事者共之。其功既繁。其費不少。輙持短疏。遍扣英檀。慨然樂施。則與夫佛性禪師同一勞侶也。
　　龍象眾集。結龍藏於畢鉢巖中。鳳凰臺空。傳鳳鳴於扶桑國裏。是宜佛祖芳猷之不墜。豈非古今作者之同途。遺簪墮珥印中提。拔揳抽釘機盡妙。片言行四海。跳出尋常葛藤窠。一字直千金。喚回多少擔板漢。只憑毛錐子。扶起金剛幢。