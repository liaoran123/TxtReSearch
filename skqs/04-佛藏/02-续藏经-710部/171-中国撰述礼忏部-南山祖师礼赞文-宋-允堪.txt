續藏經   南山祖師禮讚文
　宋 允堪述
　　 

　　南山祖師禮讚文

　　　　天台沙門釋　允堪　述
　　稽首南山教主西明律師。智廓難量。位高莫測。外示聲聞奇相。內冥菩薩圓修。洋洋馳譽於五天。藹藹流芳於千古。早自發揮祕藏。撰述彞章。英辭而間綴珠瓊光逾眾寶。奧義而濬開川瀆量等沖溟。決通四分雄詮。親感諸天顯證。尋以清機化滿。遽遷壇谷室中。玅利功圓。遂託率陀宮內。我恨生當澆季。不遇真慈濫傳三行。微言寧[(厂-一)*臣*責]五篇深旨。望座蓮而既遠。難親師子之音。思法乳以空頻。但守嬰兒之困。今則應鍾俄屆。諱日斯臨。座列香華。槃盈蘋藻。庶同禴祭。式表爾思。仰追罔極之恩。少薦非馨之禮。遠希慈眼。俯察虔心。彈指而來降道場。神功靡忒。舉足而不離寶所。玅用　輙露精誠。願垂昭鑒。
　　一心奉請南山教主澄照大師。
　　惟願降臨道場。受我供養。
　　皓月麗空則眾星隱耀。聖師出世則羣智絕言。繼揚象扇之風。宏著虬文之訓。皇王拜首。天人翊靈。實波離儔。荷如來任。
　　一心頂禮隋文治世京華降誕時身南山尊者。(下皆倣此。後和同前)
　　神州一類機緣熟　　大士分身感赴來　　月應澄瀾信不差　　谷酬清響曾無失　　竺賢指出真僧迹　　姚氏忻懷聖者蹤　　誕慶佳辰與佛同　　應知識作空王使
　　一心頂禮日嚴精舍棄家入道時身。
　　跡寄搢紳為令子　　操懷松栢異常童　　弱齡搖筆著高文　　綠髮辭家厭浮世　　內典閱窮千日內　　玅經誦徹兩旬中　　仰茲勇銳早超羣　　豈獨當年推義少
　　一心頂禮靈壇求戒預祈冥感時身。
　　尸羅欲受彰靈感　　舍利先求降寶函　　確爾將圓七晝期　　鏗然俄向遙空墜　　金莖滴露清難比　　銀漢流星勢可同　　吳地于今尚有緣　　塔婆夜夜祥光起
　　一心頂禮京畿請業聽尋律藏時身。
　　佛法于時嗟壅塞　　律筵無處可依承　　艱辛得造首師門　　研考便通金口義　　鈿軸曉開雲閣靜　　紗燈夜映竹堂深　　毗尼殘缺自茲明　　猶歎未能心盡證
　　一心頂禮紵麻蘭若操觚撰鈔時身。
　　跡隱終南當絕頂　　雲深蘭若寂無人　　會通羣部補今宗　　搜駮諸師成了義　　三行旨清秋月皎　　十門辭爛曉霞明　　反光九代信難如　　後世素師空擬議
　　一心頂禮九旬精進行般舟三昧時身。
　　般舟深定功推大　　菩薩真機力可修　　萬境虗融泯外緣　　一心圓證妄餘念　　香飄雲室迎秋令　　聲遞林風入夜清　　三昧成時秖自知　　十方佛在空中立
　　一心頂禮西明行道天神捧足時身。
　　寂寂花宮當夜午　　寥寥月殿尚經行　　心緣真境頓忘勞　　足趺空堦寧有害　　捷疾現身親捧接　　那吒受勅暗相隨　　佛牙從此獻師來　　沒付文綱今在世
　　一心頂禮龍天依奉講楞伽授戒時身。
　　師居物表閑揮麈　　龍化人形來聽經　　法語頻揚吼石音　　戒身密授浮囊意　　南天毗勒供甘露　　西竺那提請象胥　　如斯解行世稀逢　　幽顯咸思歸盛德
　　一心頂禮京南澧福築壇應法時身。
　　里稱遵善當靈壤　　鄉曰清官是淨墟　　遂築靈壇向紺園　　仰模良制資先聖　　明明珠釜連高頂　　粲粲星神布兩層　　重受雲奔來四方　　功成因感賓頭禮
　　一心頂禮功成示寂往生兜率時身。
　　棘林香好從天獻　　覩史宮奇待聖來　　補處爰親慈氏尊　　下生將紹波離任　　煥爛幡幢搖彩日　　清泠歌唄響層宵　　斂容端坐寂無聲　　荷法千徒流血淚

　　至心懺悔

　　我及十方法界一切眾生。無明風鼓心源。妄識波騰性海。遂成起滅。乃受漂淪。四生流轉無窮。眾苦嬰纏莫盡。不聞正法。何殊三億之徒。或染邪風。豈異六師之黨。永招幽暗。長處愚蒙。塵境攀緣若癡猿之得樹。慾情競騖猶逸象之無鈎。縱遇良師。詎懷深信。致使衣珠空繫都忘知覺之心。宅寶徒盈寧濟困窮之厄。何緣今日。偶得出家。披水田衣。納塵沙戒。值能仁遺訓。遇終南寶章。不思義路全迷。未通幽邃疑冰。正結罔構淵深。反繄測海之知。妄恃挈瓶之智。輕陵先覺。排斥真乘。將實教為憑虗。以權宗為戲論。慢幢高竪。愛網宏張。居屏為非。肯畏幽靈而掃跡。逢人斂相。苟求邪利以資身。不義常行。無慚永坐。諒作福田荊棘。信為佛日煙雲。三乘觀慧闕修。十聚罪愆深隱。如斯釁戾量等虗空。對萬德以披陳。向四依而發露。誓除後犯。永絕前非。普承智慧之光。頓釋雪霜之非。
　　懺悔已。至心歸命頂禮。(下皆倣此)。

　　至心勸請

　　能仁制略為初訓　　身子虔誠乞廣談　　我今徧請聖賢師　　先向剎塵揚律藏

　　至心隨喜

　　初發道心諸佛子　　終登玅果大慈尊　　所有熏修出世緣　　我今一一皆隨喜

　　至心迴向

　　戒定慧中曾習行　　聞思修內或生因　　迴向真如法界中　　普滋羣有霑常樂

　　至心發願

　　鵝珠誓共行慈利　　草繫期同護戒根　　遮性無邊誓等持　　常遊佛道開禪智
　　右真悟律師第一章云丹徒降誕者。按行狀云。大師在京華生長。即京兆府。而云長城丹徒。葢指祖宗所出。非生處也。第八章按禮記辨四方語。各有其職。東方曰寄。南方曰象。西方曰狄鞮(音蹄)。北方曰譯。周禮謂象胥乃通四方之言。胥字上聲呼之。今作平聲。誤矣。若作上聲則音律不便。今對西竺。宜云狄鞮。且仍舊貫。學者不可不知。

　　南山祖師禮讚文(畢)