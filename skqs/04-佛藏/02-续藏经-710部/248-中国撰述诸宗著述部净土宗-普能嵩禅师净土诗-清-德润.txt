續藏經   普能嵩禪師淨土詩
　清 德潤錄
　　 

　　毗陵天寧普能嵩禪師淨土詩

　　　　後學　德潤　敬錄
　　我佛慈悲大願王。勸人念佛往西方。娑婆界內輪迴苦。極樂國中壽命長。七日持名心不亂。六根清淨性昭彰。如來直指菩提路。句句明文在典章。
　　淨邦國土妙無窮。七寶妝成極樂宮。處處迦陵前鼓舞。雙雙孔雀後林中。蓮開上品難為比。花吐幽香更不同。一等莊嚴諸佛剎。無如淨土巧玲瓏。
　　一念如如在目前。聲聲佛號入心田。看經解義三車物。念佛栽培九品蓮。體用中和皆自性。消疑息慮絕攀緣。持名憶念應如是。寶筏常停苦海邊。
　　西方勝境妙難量。入得淨邦心自彰。八德池中蓮九品。一荷花內法三章。金沙布地青霞壁。瑪瑙砌階白玉墻。宮殿頗多難盡述。專心念佛到蓮鄉。
　　到得故鄉心自彰。微風吹動妙蓮香。羣生盡是金剛體。眾德無非智慧光。行樹枝枝分赤白。奇花朵朵現青黃。諸君能赴蓮池會。不使主人終日忙。
　　世事回頭入道場。堅心念佛往西方。擡頭盡是黃金殿。舉眼無非白玉堂。七寶瑤池敷菡萏。八功德水戲鴛鴦。諸君真到蓮邦國。便請知音和一章。
　　聲聲佛號有無中。只要行人信願充。願力擊開彌勒閣。信根自上妙高峯。善財樹杪留明月。龍女花邊送好風。悟入蓮邦真實地。始知淨土樂何窮。
　　一個皮包臭革囊。因何貪戀不思鄉。今生造下無邊罪。他世循環有報償。若肯回心修淨土。了明法性入慈航。胸中業識消除盡。親見彌陀大願王。
　　有意登超極樂天。卻於諸佛總無緣。多生業識如流水。累劫塵勞似鐵堅。能了胸中無一物。何須過慮悔前愆。勸君早把彌陀念。免使心王被業牽。
　　多年古鏡要磨功。垢盡塵消始得融。靜念投於亂念裏。亂心全入靜心中。深深自覺歸蓮土。淺淺當然照寂空。全體即真無阻隔。自南自北自西東。
　　禪淨何曾有二門。分禪分淨莫須論。禪歸淨土本同體。淨入禪心即共源。妙契真如成法性。深機解說到祇園。勸君不必爭人我。念句彌陀報佛恩。
　　有說西方在目前。須知淨土隔天淵。休從句裏生分別。要在心中脫苦纏。五蘊搜空千佛土。六根蕩盡四禪天。彌陀佛號須常念。念到無心自灑然。
　　身忘念寂漏將鎔。端坐寥寥對碧峯。萬法皆泯心自在。一塵不染性花濃。此時初入蓮邦境。他日西歸覩玉容。奉白同修諸善友。蓮邦消息易相逢。
　　多年暗室一燈明。明暗皆從心地生。慧眼豁開融萬里。法身未顯昧三更。只因妄處塵心滯。了悟通時佛性榮。仗此光明歸淨土。逍遙自在向西行。
　　狐疑不信失家珍。自願娑婆造業因。不識苦根如蔓草。豈知我見似迷塵。但能悔過從前事。便達蓮邦末後津。一旦心空登及第。彌陀也是箇中人。
　　妄念無窮何日休。只消耳聽念中求。聲聲遇滯原無滯。句句回流竟不流。萬法掃開歸實地。初心切莫學虗頭。返聞自己彌陀現。念到無心得自由。
　　句句彌陀搜妄空。妄空即見主人翁。初聲入寂聲聲寂。一法參通法法通。莫謂根塵容易拔。須知妄念最難攻。但憑信願行三力。掃盡凡情性自融。
　　循環劫數最悲傷。脫苦無如極樂場。專念彌陀離此土。勤持佛號入蓮鄉。紅旗影裏前生業。白刃叢中後世殃。誓願今生歸淨土。永離兵燹往西方。
　　不停起滅真生死。晝夜交攻似火煎。只在目前無法了。如何直下永消愆。但持佛號塵勞息。專念彌陀妄自泯。不用別求元妙訣。只消一個念頭堅。
　　念聲直透未生前。無用重情下水船。一句彌陀常不斷。六根解脫自忘年。曹溪只說心無住。僧肇惟談物不遷。會取其中微妙旨。便登九品玉池蓮。
　　生滅塵勞是夜叉。因何不發菩提芽。心田不長無明草。性地常開智慧花。一句彌陀融似鏡。六門失守亂如麻。勸君趁早回頭望。苦海滔滔無盡涯。
　　一盞孤燈伴寂寥。無憂無慮度殘宵。由他送舊辭年臘。莫管迎新賀歲朝。句句彌陀觀自在。心心佛號絕塵囂。若人會得其中法。彈指蓮邦路不遙。
　　曾學宗門不二禪。而今到處有棲緣。自慙淺識非僧德。誰向深心伴佛眠。夜聽風聲猶未息。早觀瑞雪佈連天。此時風雪從心起。因念無生境不遷。
　　淨涵居士愛參禪。先結蓮邦淨土緣。但得心空登及第。何妨性法利人天。因言顯理真常道。得兔忘蹄月正圓。話到更深時已久。渾忘飲食與安眠。
　　凡事和平心地純。功名富貴豈由人。蛟龍非是池中物。美味由來席上珍。句句彌陀能化眾。聲聲佛號度迷津。為官清德明如鏡。得意回家修淨因。
　　念句彌陀識者稀。深知妙理最幽微。靜中佛號融三界。心裏持名絕百非。信解時時觀自在。行持處處見深機。清光直透無生國。照見彌陀伴月歸。
　　本來無證亦無修。不必專心向外求。憶念彌陀清徹底。返聞佛號自優游。六根不動常恬靜。萬法歸源盡罷休。拋卻人閒名利事。一心頓入九蓮舟。
　　塵念清恬照色空。心非內外亦非中。應無所住名蓮土。纔有纖塵號境風。莫謂淨邦容易到。須知妄念最難窮。若能放下根和識。誠念彌陀性自融。
　　名醫化導有來因。疾病傷寒先忌瞋。脉理深微能率性。良方精細度迷津。清憕識透清憕法。濁念生疎淨念純。看破萬般皆夢幻。不如念佛報雙親。
　　妄念相從時刻防。急須念佛往西方。舌根不作娑婆苦。鼻孔常聞極樂香。一句彌陀超識海。六根寂靜入慈航。回頭忽見清如月。得意消遙歸故鄉。
　　念句彌陀道力強。紛紛業識化為良。若非清照寒潭月。爭得塵消徹底彰。但向其中修淨土。莫從別處問西方。一心不退行將去。晝夜六時恒吉祥。
　　淨土法門與俗違。莫將清月比前非。虔持佛號真常道。誠念彌陀妄自稀。但得六根成解脫。便明四相絕攀依。功圓果滿如如理。即是心空及第歸。
　　焚香早暮即清蓮。妄念難除障現前。不掃心塵皆是幻。了明性地亦非仙。如如竟爾忘身外。寂寂時乎彼岸邊。但願頓超極樂國。靈光一點照心田。
　　心靜時時聞妙香。何勞鼻孔去思量。諸般妄念歸蓮土。萬法塵緣入故鄉。莫謂清池無佛性。須知明月照心王。一聲佛號如流水。親見彌陀分外彰。
　　執持名號最相當。句句彌陀是故鄉。識得六根皆是幻。便明四大亦非常。一心念佛絕能所。五眼若明徹底彰。普勸同修真實念。勦除六賊禮空王。
　　獨坐澄心意自舒。諸緣放下樂幽居。窗前明月為蓮友。門外清風作伴余。一句彌陀常寂寂。六時佛號自如如。欲知念佛真消息。靜裏持名照太虗。
　　為官不礙念彌陀。念得彌陀萬物和。化鶴成仙民樂業。擊蛇消異沐恩波。分明盡是蓮邦旨。到處無非淨土荷。時至理彰勞慮息。同登彼岸出娑婆。
　　智眼雖明性未開。顛顛倒倒惹塵埃。心中妙句如流水。筆下搜尋似疾雷。孟德醉歌於赤壁。張松過目亦奇才。二公權勢今何在。遺笑後人真苦哉。
　　慧是聰明伶俐魔。勸君趁早念彌陀。思量作句塵勞窟。卜度尋文生死窠。蕩盡心中無一物。搜空意內絕三多。頭頭皆是蓮邦境。請問諸君會也麼。
　　苦境分明在目前。無容別處問神仙。聲聲佛號離兵劫。句句彌陀念向先。內有清虗含性月。外無塵事到心田。百千魔孽歸王化。念句彌陀更要堅。
　　外道波旬正念迷。皆因宿世昧菩提。能知性地無餘物。豈礙心田入污泥。方寸本離生滅法。圓通安有是非稽。若還節外分岐路。依舊塵勞苦海棲。
　　閒人無事念彌陀。念徹彌陀出網羅。物物施為非住著。頭頭造化自相和。圓光直透三摩地。接引蓮邦一剎那。得意安然歸極樂。哀哉不信奈如何。
　　僧家念佛莫輕離。念句彌陀知是誰。悟徹心田無障礙。了明性地有何為。梵音演唱如如曲。漢語莊嚴寂寂詞。若是心遊世俗諦。袈裟底下羽毛披。
　　道家修煉在丹田。心向爐中分外堅。要識長生真不老。須知爐內絕塵煙。蓬萊海島終非久。極樂逍遙自在天。奉勸道君宜念佛。無容別處覓神仙。
　　尼師念佛要心堅。富貴人家少去穿。坐守空門心自在。安居靜室性珠圓。一聲佛號蓮邦近。萬法皆泯極樂天。生死臨頭如夢幻。但憑佛力入池蓮。
　　少年念佛莫心疑。一句彌陀出世基。生死到來無老少。是非安得有摩尼。生前預辦資量費。去後自然用不虧。莫待臨時抱佛脚。命終追悔不能為。
　　老來念佛往西方。放下諸緣念要強。句句彌陀須著實。聲聲佛號莫思量。年高好比風前燭。歲邁猶如瓦上霜。生死臨頭仗佛力。一心不二入蓮鄉。
　　病人念佛得良方。劇苦之中莫亂狂。一念不生全體現。六根纔動即魔王。時時妄想要勤掃。日日彌陀不可忘。念得心中諸病退。花開見佛壽難量。
　　死到臨頭物外身。先須識取本來人。息皮囊革終非久。濃血纏筋豈是真。前路茫茫須念佛。脚根穩穩出迷津。蓮邦國土無生滅。撒手歸西認故親。
　　愚昧之人真可哀。胸中無慧業成堆。前生毀謗蓮邦路。今世矇矓入苦胎。莫道循環無報應。須知現在受愚災。若能改過從前業。念句彌陀業自灰。
　　癡人夢想欲封侯。終日思量終日愁。似麵入油分不出。如蛾赴火自燒頭。心田盲昧前生業。性底未明不願修。若肯回頭心向善。念聲佛號懺愆尤。
　　苦惱眾生作業多。生生世世墮沉河。一身造罪無非己。十殿案前也是他。馬面擎叉心懼怕。牛頭持戟奈如何。回心念句彌陀佛。彈指之閒出網羅。
　　樂是眾生之苦因。謹防六賊要留神。一聲佛號方為道。四字彌陀離垢身。法體本來無苦樂。真如安得有沉淪。他時悟入蓮邦旨。始信從前錯問津。
　　塵勞不起原無物。怎奈眾生執著多。妄落疑根如蔓草。念頭動處似風波。胸中未徹真空理。心內常思自在窩。色相欲求極樂國。猶如一世作南柯。
　　行持念佛在心常。可愍眾生業識忙。一句彌陀纔欲念。六根亂動即顛狂。他人國寶曾為數。自己家珍不肯當。如是修行空用力。未知念處有靈光。
　　彌陀佛號大醫王。接引迷流入故鄉。念到心空登及第。眾生與佛兩俱忘。持名本不落思數。念佛猶如明月光。悟徹現前只一句。無庸末後問西方。
　　行時念佛莫蹉跎。念裏彌陀要硺磨。脚踏蓮邦真實地。心持佛號掃羣魔。頭頭盡現西方境。步步無非極樂荷。今假信根與願力。早登淨土出娑婆。
　　住時念佛莫含糊。四大之中誰是吾。忘念雙泯心浪靜。識根纔動幻風呼。一塵不立原空寂。萬法窮通非有無。若會其中真自在。親臨淨土灌醍醐。
　　坐時念佛莫貪眠。句句彌陀佛現前。八德池中心自在。九蓮臺上性常圓。坐觀無佛方云佛。靜聽非仙始是仙。個裏佛仙毫錯認。塵勞依舊浪滔天。
　　臥時念佛最清涼。呼吸之中作道場。身上垢衣猶未脫。胸中靜境入蓮鄉。醒來一覺青天闊。忘卻三更白月光。奉勸諸君勤念佛。同登彼岸禮心王。
　　富從祖上積陰功。凡事均和意氣通。世上從無千載富。人閒那有百年窮。秦吞六國今何在。漢得三齊亦是空。但念彌陀歸淨土。財源勝比世閒融。
　　富貴娑婆安樂仙。門高戶顯伴君前。累生種下菩提子。今世榮華果自然。怎奈凡軀終不久。何如念佛入池蓮。西方皆得長生體。非比閻浮濁世天。
　　貧乏之人真可憐。三[(歹*又)/食]茶飯不周全。家中搜盡有何粟。腰內洗空無半錢。前世不修現受苦。今生為善後因緣。只消念句彌陀佛。自有充饑上品蓮。
　　下賤之人一念差。今生不得好因芽。書童忽忽搬柴米。使女怱怱[卄/煮]茗茶。胸內但能勤念佛。心中便放菩提花。時時不昧彌陀號。一念回光達故家。
　　入仕文章筆有神。胸中機變皆前因。連科登第豈能料。一舉成名社稷臣。平昔利開污濁水。而今榮耀讀書人。雖然貴顯終須盡。不若持名認故親。
　　農家念佛最分明。兩手持秧退步行。句句彌陀常著實。聲聲佛號淨因生。他無性地隨風轉。我有心田戴月耕。歲歲資糧終有望。一年四季樂和平。
　　工藝精明心最微。印之於手法依依。雕龍須假挐雲力。刊鳳要憑釣月機。諸事玲瓏隨得巧。萬般伎倆幻終非。不如放下塵勞業。念句彌陀伴月歸。
　　商客求財意氣昂。只因家計受風霜。四方貿易非吾土。八面堆金是遠鄉。利重須防風浪險。財多難免盜來傷。無如勤念彌陀佛。衣裏明珠自放光。
　　漁翁得利在遍舟。朝夕無停下釣鉤。細雨濛濛楊柳岸。寒風漂漂荻蘆洲。目前取利雖然好。恐後閻羅不肯休。三面朝天終有失。不如念佛早回頭。
　　樵夫念佛更心堅。句句彌陀不計年。芳草落花寒雨後。閒雲野鶴夕陽邊。巖前鬱鬱西方境。山外青青極樂天。識得其中真淨土。彌陀接引入池蓮。
　　耕讀心田要向先。農夫得業自安然。牧童適意花邊臥。水牯逍遙草上眠。五穀豐登民樂業。四時歌舞慶堯天。大家同念彌陀佛。攜手齊登般若船。
　　讀書莫向言中覓。真學休從句外求。魚兔得時方入道。筌蹄何用覓回頭。聖凡各別為多體。三教同流共一舟。但念彌陀歸淨土。貪瞋癡愛一齊休。
　　平旦寅時念佛純。行人路上要留神。聲聲佛號身之寶。句句彌陀出世因。內裏明珠猶未透。外求知識亦非真。有時內外皆明徹。照見彌陀轉法輪。
　　日出卯時念佛陀。虔心皈命莫蹉跎。一聲念寂蓮邦國。萬法心通淨土坡。處處無非彰自性。頭頭盡是渡人河。忽然心佛兩俱滅。照見塵勞出網羅。
　　辰時念佛要低聲。句句彌陀淨土萌。綠水涵虗心不淺。蒼苔待月性常明。一塵不染人閒少。萬法皆空世外榮。極樂花開蓮九品。同登彼岸證無生。
　　巳時念佛了無生。了得無生心地明。卻似深潭含性月。猶如空谷應虗聲。裂開一味無為法。演出萬般差別名。莫向心中安了義。須知離相要離情。
　　午時念佛日居中。一句彌陀分外融。須向己躬勤拭掃。莫言淨土路難窮。胸無妄念三乘道。心有靈苗萬法通。他日親臨極樂國。花胎現出主人翁。
　　未時念佛日斜西。行處不真染污泥。心著纖毫皆是妄。性無煩惱亦非迷。一聲佛號蓮邦域。四字持名淨土棲。時至理彰真性現。同歸極樂證菩提。
　　申時念佛莫思量。纔著思量妄更強。三業純和常自在。六根通達入蓮鄉。功圓處處彌陀佛。果滿頭頭大覺王。念到無生心自現。因風吹火性花香。
　　酉時念佛日歸山。痛念己躬淚自潸。心裏不明智慧淺。胸中有滯妄連環。塵根不拔輪迴苦。業識搜空性自還。息念歸源真淨土。荊山白玉本無斑。
　　戌時念佛要分明。須識娑婆是火坑。大限到來真黑暗。閻羅不問路難行。專心早把彌陀念。免使臨終受苦情。奉勸諸君宜早悟。莫教後悔墮迷盲。
　　亥時念佛在胸堂。夜靜更深思故鄉。莫謂蓮邦容易到。須知遇境即迷盲。一輪皓月當空照。萬點殘星徹底彰。若識於中心月現。無勞別處問西方。
　　子時念佛正三更。妄念難明晝夜行。若信深心觀自在。何庸先慮障緣生。一聲佛號青天外。四字彌陀白月明。無用別求元妙訣。只消念念問歸程。
　　丑時念佛聽雞鳴。句句彌陀細細評。天上浮雲俱散盡。空中孤月正分明。無心佛性融三界。有意超登昧五更。早辦資糧歸淨土。臨時掘井不能行。
　　立春念佛要心堅。一瓣信香爐內燃。日暖風和新氣象。春光色比舊時鮮。聲聲演唱無生曲。句句提持淨土緣。四字持名歸極樂。何須另覓渡人船。
　　雨水風調體用和。一心不亂出娑婆。冰融殘雪韶光淺。日暖風恬念佛陀。但得心頭無我相。於中幻跡亦消磨。休於格外求奇特。求得元機也是魔。
　　驚蟄聞雷萬物和。專心念佛意云何。根塵掃盡彌陀現。業識拽空也是他。人法雙忘名極樂。凡情不起妄無多。聲聲佛號真如理。入聖超凡一剎那。
　　春分念佛正相宜。時到其中莫遠離。消盡春光柳眼綻。布回暖氣放花期。事猶塵累難澄寂。理到圓融非有為。趁此春光尋出路。莫貪塵事失摩尼。
　　清明時節雨花飛。祭掃墳堂出戶扉。風捲渡頭波浪險。雲凝提畔哭聲稀。祖先若欲生蓮界。兒女虔修切莫違。今日禁烟寒食節。一心念佛向西歸。
　　穀雨持名似疾雷。一聲佛號掃塵埃。解開六結無餘結。蕩盡凡胎與聖胎。心到亂時須念佛。事從忙處拽將回。若能如是修蓮土。接引靈光入玉臺。
　　立夏清和念佛忙。彌陀句句自承當。一年瑞氣從今去。九十春光隔歲彰。東土國中時有變。西方蓮界壽無量。始知妄念輪迴苦。誓願今生歸故鄉。
　　小滿持名意味長。一塵不立最清涼。日催炎帝由他去。氣尚清和念自強。心裏有塵皆是妄。胸中無事亦非盲。勸君早發西方願。免使塵勞終日忙。
　　芒種農人處處忙。彌陀一句未曾忘。年豐霉雨抽苗早。歲稔和風吐穗芒。耕種耘田終是苦。秋收冬熟聊安康。娑婆歲歲皆勞力。淨土時時最吉祥。
　　夏至虔誠念佛陀。虎溪遠祖種蓮荷。池塘蒲綠涼風少。庭院榴紅熱氣多。法法圓融歸淨土。塵塵究竟入蓮坡。如如一句彌陀佛。識轉智成一剎那。
　　小暑持名心至誠。時時佛號信中行。日長荷淨如秋月。夜短槐高似太清。對境何嘗有境界。遣心無處不心榮。淨中念佛常安樂。句句彌陀分外明。
　　大暑流金似火攻。毫無暖氣到心中。由他赤帝日輪午。莫管金烏酷氣雄。一句彌陀常自在。六時佛號證圓通。欲知箇裏真消息。節令交秋各處同。
　　立秋念佛炎光回。玉露金風時刻催。月色微微三伏盡。秋光暗暗一聲雷。耳聞不實原非苦。眼見無塵心自灰。暑往寒來皆是幻。了明心地入蓮胎。
　　處暑寒來道易生。六時佛號更虔誠。蟬聲唧唧鳥聲噪。山自蒼蒼水自清。時至理彰忘我見。圓融解脫了凡情。西方淨土名為樂。但念彌陀緊步行。
　　白露持名妄又狂。思來想去顯名揚。須知塵幻輪迴苦。未識身軀不久常。若向回心勤念佛。何庸思慮悔前殃。只消四字行將去。果滿功圓歸故鄉。
　　秋分念佛莫貪眠。一句彌陀信要堅。心隨萬境從他變。性徹三空淨土圓。六門絕待常忘佛。一法全真不滯禪。若有纖塵掃不盡。依然業識浪滔天。
　　寒露持名念至微。求生淨土信依依。試觀昨夜西風急。即見今朝黃葉飛。四面煙雲皆念佛。百年身世有何違。不須別處求功効。單念彌陀妄自稀。
　　霜降持名萬事休。光陰迅速又殘秋。金風吹落梧桐葉。寒月照空露地牛。當體廓開天地靜。靈機透脫不須求。微塵剝破彌陀現。始到蓮邦彼岸頭。
　　立冬念佛到君傍。一句彌陀意味香。日短清虗人事少。夜長寂靜道心強。家中自有蓮邦室。物外豈無淨土場。到岸請君回香望。彌陀卻在性中彰。
　　小雪持名面向西。寒風入口氣難提。深深念句彌陀佛。淺淺能歸淨土棲。內有瑤池含性月。外無塵事即忘蹄。若人會得其中意。便悟蓮邦月映谿。
　　大雪寒來念佛安。一聲佛號一聲歡。尋梅踏雪己躬事。煑茗敲冰皆不難。生死未明常念佛。是非雖暗用心觀。忽然日照蓮邦境。便到蓮邦坐寶鑾。
　　冬至陽生更又寒。聲聲佛號靜中安。風吹葉落千山瘦。雨打濃霜百草乾。會得胸中真法性。便明心地入空觀。雖然幾句平常話。勝比三車妙義翰。
　　小寒念佛兩相融。細雨濛濛二九中。念念圓明真性體。聲聲喚醒主人公。萬緣既息有何跡。一點寒光照碧空。此是蓮邦真的旨。其中奧妙意難窮。
　　大寒念佛有精神。一句彌陀日日新。念佛佛踪無處覓。窮心心跡有何因。可憐轉腦回頭漢。錯認拈香抱火人。若解胸中四個字。明珠百八是家珍。



　　永明壽祖云。有禪有淨土。猶如帶角虎。世之學佛者。其亦禪淨雙修。為無上法門乎。己卯秋。(清玉)與錢唐許靈虗。共刻普能禪師彌陀經易解及淨土詩。一時淨業之徒。幾於家置一編。人手一帙矣。是年冬。有乾上人。復以吾　師定念和尚法語見示。(清玉)受而讀之。見其言言透頂。語語徹宗。直指威音。以前力提。向上一著。吾　師與普公。為法兄弟。前後主天甯寺有年。一則宏揚淨土。一則廣闡宗風。與壽祖有禪有淨土之旨。可為深相符契矣。回憶同治甲戌之冬。(清玉)從臺灣內渡。朔風怒號。海濤山立。輪舟顛險。幸得生還。甫抵吳門。驚魂未定。即駕小舟。赴毗陵。敂吾　師於天寗丈室。師時病已篤。猶力疾。起授(清玉)三皈五戒。諄諄以佛道無上相勛勵。廼未浹兩旬。師竟圓寂。(清玉)每痛。與吾　師法緣之淺。不得常承棒喝。今幸得此編。時時展誦。潛參默究。庶幾一旦心地廓明。得見本來面目。與吾　師於常寂光中。絲毫不隔。師以無言言。(清玉)以不聞聞。又何必朝提夕命。方許為親炙有道也哉。亟付剞劂。以廣流傳。師茶毗日。有堅固子(清玉)親獲一粒。供奉精舍。每於萬緣退聽之時。焚香趺坐。觀想真身。水月空明。根塵俱脫。師乎師乎。此又豈尋常世緣之所能及者乎。
　　光緒七年七月　弟子　清玉　稽首謹識