續藏經   無見先覩禪師語錄
　(嗣法門人)智度等編
 天台無見覩禪師語錄序

　　宗門嫡派。祇論真贋。不論隱顯。真得正法眼。常作人天師者。雖埋踪剷影。而千載精光自然迸現。玉潤山輝。珠藏川媚。神物呵護。不可得而埋沒也。達磨西來。至曹溪祖而別為五。臨濟正傳。至無準範而別為二。斷橋倫與雪巖欽。其雙鵰竝擊。兩驥偕馳者也。後來一翔一集。一躍一潛。總在大機大用。不可思議中。擔當佛祖慧命。豈假聲施烜赫。與世法角門庭哉。無見覩和尚。為斷橋嫡骨嫡髓兒孫。而介菴進和尚。則無見之十三世墮地獅孫也。此錄自元丁酉。歷明迄今丁酉。恰三百年。而嚮來藏之名山。傳之其人者。忽從龍宮海藏推出。俾金明介和尚得拂拭而光大之。亦大奇特因緣矣。天台自智者大師。以至大寂高菴諸名宿。卓杖華頂。響振諸方。而無見和尚乃能於高寒孤僻之地。展一坐具。閱盡四十春秋。足跡不離戶限。而道價洋溢。奔走歸依。拈提開示。悉從一毛頭現寶王剎。微塵裏轉大法輪。稱性而談。機鋒聳峻。視世間語言文字逼塞虗空者。何啻千里萬里哉。紀實讚頌。具在金華黃晉卿學士序。國清曇噩大師塔銘。雙徑元叟端禪師跋中。足當千秋攷證也。順治丁酉季秋中澣日。國子司業前戊辰二甲進士。虞部郎副廷尉。曹溪弟子福徵檇李道一居士埽菴譚貞默槃談撰。

 無見覩禪師語錄序

　　天台之華頂峯有大比丘居焉。曰無見覩禪師。禪師之道。上承臨濟之正傳者也。盖自菩提達磨以摩訶迦業所得無上正法。至于東土。直接上根。其後支分為二。而心印獨傳於曹溪。派別為五。而宗風大振於臨濟。其得人之眾。莫臨濟一宗為盛焉。七傳至於楊岐白雲五祖圓悟。誠所謂不立一法。根源直截。使人明心見性以成佛者矣。悟之傳有虎丘隆公大慧杲公。皆卓然樹立教道於故宋南渡之初。東南禪門之盛。遂冠絕於一時。而隆之傳為應菴華公密菴傑公破菴先公及無準範公。凡四世。範公之傳則有斷橋倫公雪岩欽公。當宋之季年。宗開耆宿相繼遷謝。而二公獨唱道東南。以振揚宗風為己任。可謂禪門之柱石矣。倫公之傳為方山寶公。而禪師則得法於寶公。故其門庭嚴峻。機關警捷。無忝於乃祖。其居華頂四十寒暑。苦行堅守。足跡未甞下山。不起于座。而道價之重。傾動遠邇。此其為道。豈非有光于臨濟之正傳者耶。初欽公之傳為高峯妙公中峯本公。而妙公晏坐天目山。設死關以待學者。終其身亦不下山。其與禪師實法門叔侄行。故其為道若出一揆。入　國朝以來。能使臨濟之法復大振於東南者。本公及禪師而已。可謂盛哉。禪師沒既久。弟子道昌集其語錄將刊梓以行。來請予為序。予於禪師之道。其微奧高遠者。誠非所能知。輙述其源流之所自。書于首簡。庶使覽者目擊而道存。則思過半矣。至正十七年歲在丁酉二月甲子。中奉大夫前翰林侍講學士知　制誥同修國史同知　經筵事黃溍撰。

 與譚祭酒書

　　無見和尚語錄。得其殘蠧之餘。輯為二卷梓行。俾閱者非徒追配古德。益見祖大。坐華頂四十年。足不越閫。而道風彌播。傾動寰宇。元主賜號終其山。于中應機垂示。開鑿眼目之奧旨。進不敢私。特揭出以公諸天下。煩居士送入楞嚴經坊。以便請看。幸甚。

　　無見和尚語錄目錄

　　序文(黃文獻公撰)卷上
　　示眾　　小參　　法語　　頌古　　真贊

卷下
　　偈頌　　山居詩　　題跋　　臨終遺誡　　辭世偈

附
　　塔銘(國清曇噩撰)　　跋
　　 
　　　　處州福林禪院嗣法門人智度等編
　　　　嘉興金明寺第十三代孫悟進重梓

　　示眾

　　風泠泠。日杲杲。薝蔔花開滿路香。池塘一夜生春草。堪悲堪咲老瞿曇。四十九年說不到。阿呵呵。拍禪床下座。
　　示眾。若論此事。三世諸佛。一大藏教。詮註不及。天下老和尚。拈提不起。直饒有傾湫之辨。倒嶽之機。一點也用不著。諸仁者。饑則喫飯。困則打眠。熱則乘凉。寒則向火。一一天真。一一明妙。何得蹋步向前。論禪論道。誤將魚目為珠。錯認橘皮作火。不見道。大機須透徹。大用須直截。不識東家孔丘翁。却向他邦尋禮樂。卓拄杖云。錯。復舉龐居士問馬大師。不與萬法為侶者是什麼人。馬祖云。待汝一口吸盡西江水。却向汝道。士有省。師頌云。一口吸盡西江水。鷓鴣啼在深花裏。縱饒直下便承當。何啻白雲千萬里。曳拄杖下座。
　　小參。臨濟入門便喝。德山入門便棒。亂世英雄。雪老低頭歸菴。麻谷携鋤入園。太平奸賊。所以道。句中不停意。意中不停句。意句不同倫。且作麼生會。直饒向劍刃上翻身。氷稜上走馬。也是無風匝匝之波。不見雲門道。盡乾坤大地。無絲毫過患。猶是轉句。不見一法。始是半提。更須知有全提底。且作麼生是全提底。擊拂子云。自出洞來無敵手。得饒人處且饒人。復舉臨濟聞德山示眾云。道得也三十棒。道不得也三十棒。濟令侍者去問。為什麼道得也三十棒。道不得也三十棒。他若打你。接住送一送。看他如何。侍者至彼理前問。德山便打。侍者接住送一送。德山便歸方丈。侍者回舉似臨濟。濟云。我從來疑著者漢。雖然如是。汝還見德山麼。侍者擬議。濟便打。師云。千鈞之弩。豈為鼷鼠發機。奔流度刃。疾燄過風。則不無二老。仔細撿點將來。三十棒只合自喫。何故。將頭不猛。累及三軍。擊拂子下座。

　　小參

　　過去諸如來。斯門已成就。夢裏求形。水中捉月。現在諸菩薩。今各入圓明。浦得老鼠。打破油甕。未來修學人。當依如是法。彼自無瘡。勿傷之也。無計較中翻成計較。無途轍中翻成途轍。殊不知。屠坊酒肆全彰古佛家風。閙市紅塵顯出祖師巴鼻。若也舉一明三。目機銖兩。何啻白雲萬里。嗄。華開華落任風吹。自有清香滿天地。復舉雪峯示眾云。三世諸佛向火燄上轉大法輪。玄沙云。近日官令稍嚴。峯云。作麼生。沙云。不許攙行奪市。雪峰不覺吐舌。雲門云。火燄為三世諸佛說法。三世諸佛立地聽。師云。雪峰父子。將謂播揚大教。殊不知。馳騁機解。衒耀見聞。雲門忍俊不禁。道個火燄為三世諸佛說法。且道畢竟說什麼法。離婁明未徹。師曠聽非聰。便下座。
　　白雲度參問。西來密意未審如何。師云。待娑羅峰點頭即向汝道。度以手搖曳擬答。師便喝。度云。娑羅峰頂。白浪滔天。花開芒種後。葉落立秋前。師云。我家無殘羹剩飯也。度云。此非殘羹剩飯而何。師頷之。

　　法語
　　示徐提點

　　信是道元功德母。長養一切諸善根。先聖曲垂方便。出一言半句。無非應病與藥。又何甞以實法繫綴於人。迷則千差萬別。悟則事同一家。葢因積劫以來。無明煩惱所覆。不能洞徹見源。豈可汩沒塵勞。虗喪光陰。一念稍有差別。墮在三惡道中。其時追悔嗟臍無及矣。古之有志於道者。巖居穴處。草衣木食。遇聲遇色。如石上栽花。見名見利。似眼中著屑。今人多為聰明利智所使。廣學多聞。以資談柄。如蠶作繭自纏自縳。不能忘其筌蹄。誠可憐憫。呆菴提點。篤志此道。棄名利如弊屣。甘淡薄如頭陀。噫。天下無二道。聖人無二心。豈可自暴自棄。甘受輪轉。須是盡底放下世緣。頓忘人我。猛著精彩。密密參究。自然與道相應。李遵勗云。參禪須是鐵漢。著手心頭便判。直取無上菩提。一切是非莫管。

　　示蕭元帥

　　無上妙道。人人本具。葢因積劫以來妄想執著。未能頓明本地風光。大力量人。當用真實工夫。舉古人話頭。於一切處。密密提撕。心心無間。驀然打破疑情。始有自由分。若是半疑半信。卒難搆得。正如關羽於百萬軍中取顏良首相似。不畏前境。決勝千里。豈不快哉。今時士大夫。沒溺文字語言。不下真實工夫。若欲洞徹生死根源。當如實而參。如實而悟。便可與佛祖把手共行。示現宰官身而為說法矣。

　　示蒯朝奉

　　我佛世尊。為一切眾生作大醫王。經云。我如良醫知病說藥。服與不服非醫咎也。一大藏教五千四十八卷。皆治世藥方也。將謂應病與藥。殊不知。藥多病甚。後代祖師。不能與之除去病源。却於灸瘢瘡上。重加艾炷。或云。直指人心見性成佛。或云即心即佛。非心非佛。或擬議便喝。或開口便打。根性不等。用藥非一。消則成醍醐。不消成毒藥。病去藥存。是亦病也。玄沙示眾云。汝等盡道接物利生。忽遇三種病人作麼生接。患盲者。拈槌豎拂他又不見。患聾者。語言三昧他又不聞。患啞者。教他說又說不得。若接此三種人不得。佛法無靈驗。有僧請益雲門。門云汝禮拜著。僧拜起。門以拄杖挃。僧退後。汝不是患盲麼。門又喚僧近前。汝不是患聾麼。門云還會麼。僧云不會。門云汝不是患啞麼。其僧言下契悟。雲門大師慣用此藥。要且只能殺人不能活人。何故。上等醫人非藥為藥。中等醫人以藥為藥。下等醫人藥成非藥。且道。阿魏因甚麼無真。水銀因甚麼無假。甘草得恁麼甜。黃連得恁麼苦。若是具眼道流。不向舌根薦取。臚塘桂山先生素蘊儒業。又得盧扁之妙。常以濟物為懷。特承遠訪。扣問入道之要。直欲洞徹生死根源。因舉五祖演和尚云。釋迦彌勒猶是他奴。且道他是阿誰。但於二六時中。密密參究。久久純熟。驀然噴地一下。如病得汗。豈不快哉。

　　示直翁徐居士

　　長夏獲以同居岩間松下。一語一默喜不自勝。且道與古人夏中不聞正因兩字。是同是別。請直翁下一轉語。機先著眼。未是俊流。昔汾陽昭禪師參七十餘員善知識。後見首山問百丈卷席意旨如何。山云龍袖拂開全體現。汾陽又問師意如何。山云象王行處絕狐踪。汾陽於此大悟。禮拜起云。萬古碧潭空界月。再三撈摝始應知。傍有僧云。汝見甚麼道理。便乃自肯。汾陽云。正是我放身捨命處。看他古人終不肯自小結果。參禪縱有所省。若不見人。謂之癡禪。悟迹不除。翻成籠檻。一切處為之禁制。坐在勝妙界中。前輩謂之鶻臭布衫。最難卸却。更宜審諦。第一不得向黑山下鬼窟裏作活計。第二不得向急水上打毬子。四威儀內。急切用工。驀然拶破面門。元來只是舊時人。更無絲毫為障為碍。言多道遠。勉之。

　　示覺空菴主

　　覺所覺空。空覺極圓。聞所聞盡。盡聞不住。恁麼見得。早涉途程。不見道。情存聖量。猶涉客塵。己見未忘。還同滲漏。豈可論心論性。講禪講道。以當宗乘。古之有志於道者。名利不干懷。財寶不為念。大忘人世。草衣木食。以實參實悟為期。若是口裏水漉漉地。惟增業識耳。檢點將來。成得甚麼邊事。聰明不敵生死。乾慧豈免輪迴。圜通菴主篤志於道。真末世光明幢也。但聰敏太過。坐在勝妙界中。見聞不脫。如水中月。一日需語為警策。吁。白雲山頂相見了也。圓通菴中相見了也。更有甚麼相孤負處。又欲拈禿筆塗白紙耶。

　　示玳禪人

　　昔日雪峰多苦行。不辭九到與三登。幡然有意思前古。一策春風下碧層。三山玳禪人同住峰頂。將欲遍參。出紙求語。古德云。識得拄杖子。一生參學事畢。且道。這個是拄杖子。那個是參學事。若也道得。未具參學眼在。若道不得。亦未具參學眼在。

　　示尼無瑕

　　昔大慧和尚會中。玅聰禪人。幼年打硬修行。曾在徑山度夏。一日大慧上堂。舉石頭示藥山。恁麼也不得。不恁麼也不得。恁麼不恁麼總不得。妙總於此有省。大慧舉岩頭打渡逢婆子話詰之。妙總頌云。一葉扁舟泛渺茫。呈橈舞棹別宮商。雲山海月俱拋却。嬴得莊周蝶夢長。看他得底人。著著自有出身之路。豈肯死於語下乎。靖山禪士。孜孜為道。遠扣峰頂。袖紙乞語。況余藏拙深雲。初未曾與人道個不字。憫其情切。因書妙總見大慧因緣。果能如實而參到大安樂之地。雖百千妙總。亦在下風矣。就書一偈以勉。清標不讓末山尼。純淨無瑕亦未奇。噴地一聲真慶快。英雄真個丈夫兒。

　　示自省新戒

　　高菴和尚云。父母養汝身。師友成汝志。無饑寒之迫。無征役之勞。於此不精進成辦道業。他日何面目見父母師友乎。此語可與日月爭光。盖出家非圖清閒取快活也。難行能行。難學能學。難忍能忍。難捨能捨。於一切處。舉古人話頭。密密參究。以悟為則。又不得將心待悟。四恩難報。信施難消。時光迅速。慎勿虗度。

　　示道昌禪人

　　古人正因出家。正因行脚。為生死不明。為斷煩惱。出三界。續佛慧命。非求安逸也。非求溫飽也。非求蝸角利名也。遠塵離俗。超越淤泥。山林岩穴。一心精進。成辦道業。開善謙禪師示眾云。思量分別決定不是。見聞覺知決定不是。行住坐臥決定不是。問答語言決定不是。且絕此四個路頭。却提起趙州個無字。自然管取呵呵咲去。與夫浮辭濫說不伴矣。勉之。

　　示宗本新戒

　　古悳云。養子不須教。落賺自然會。其可教者。語言糟粕耳。治心須求妙悟。其玅悟之心。在乎勇猛精進。拶透向上關棙子。實不在語言文字也。縱有明師密授。不如心之自得。故曰得之於心。觸物遇緣。不謀而應。雖然。猶恐坐在勝妙界中。更須百尺竿頭進步得大自在可也。不得大愚辭歸宗欲往諸方學五味禪去。宗云。我者裏有一味禪。為甚不學。愚云如何是和尚一味禪。宗便打。愚云嗄。我會也。我會也。宗又打。看他古人門風高峻。手段惡辣。與夫婆婆和和者。何啻天淵之隔。且道。大愚畢竟會個甚麼。者裏道得也三十棒。道不得也三十棒。得汝異日歸來。肋下拔本。

　　示徒妙理參方

　　黃龍禪師云。父嚴則子敬。今日之規訓。後日之模範也。嫗之煦之。春夏所以生育也。霜之雪之。秋冬所以成熟也。吾欲無言可乎。出家當以戒行為先。戒是正順解脫之本。戒為入道之門。若無戒行。善根不生。佛祖明言。可不慎哉。但於一切處一切時。舉古人話頭。密密參究。驀然噴地一下。始有少分相應。庶不孤出家行脚之本志。因書偈以勉。教理精通驢繫橛。祖關透徹鳥棲蘆。二途不涉超諸見。方稱出家大丈夫。

　　示仁禪人

　　參禪學道。要在志之堅確。把做無緊得緊一件事。痛加煅煉。驀然萬仞崖頭撒手。放身捨命一番始得。若是顢顢頇頇。今日三明日四。虗喪光陰。大不濟事。不見玄沙云。我立地待汝搆取。如今不搆取。更待何時。毋得自輕而退屈。古德云。昨夜文殊普贒起佛見法見。各與三十拄杖。貶向二鐵圍山。噫。切忌認驢鞍橋。作阿爺下頷。

　　示顯禪人

　　古云。道本無言。因言顯道。又云。語不離窠臼。焉能出葢纏。大丈夫如倚天長劍。凜乎不可干犯。始有自由分。祖師方便。如大火聚。近之則喪身失命。若是思而解。慮而知。則千里萬里矣。蒲田顯禪人欲瞻禮補陀。出紙求語。吁。同堂喫飯。同牀打睡。問訊起居。俯仰折旋。一一天真。有甚麼相孤負處。因書四句以勉之。頭頭物物顯真常。即是圓通徧十方。四萬八千峰頂上。寒梅樹樹噴清香。
　　是身壽命。如駒過隙。奚暇閒情。妄為雜事。果於二六時中。閙裏底靜中明。靜裏底閙中薦。驀然噴地一下。則參學事畢矣。

　　頌古
　　世尊拈花

　　禾黍不陽艶。競栽桃李春。翻令力耕者。半作賣花人。

　　那吒太子

　　廓清五蘊吞十方。平分風月已乖張。陽春雪曲知音少。打瓦鑽龜謾度量。

　　達磨門人各言所得

　　甜瓜生苦瓠。美棗多荊棘。利旁固有刀。貪人還自賊。

　　六祖風幡

　　不是風幡不是心。紫荊樹上結林檎。高山流水尋常事。不是子期誰賞音。

　　百丈野狐

　　不落不昧強名模。那個男兒是丈夫。夜靜虗堂人寂寂。一輪明月照平湖。

　　南泉斬猫

　　狸奴提起太生獰。擬議停機隨見坑。最好一刀分兩段。免教千古競頭爭。
　　頭戴草鞋便出去。趙州何事太匇匇。沾衣欲濕杏花雨。吹面不寒楊柳風。

　　不是心不是佛不是物

　　頂門竪亞摩醯眼。肘後斜懸奪命符。堪咲東村王大姐。却來壁上畵葫蘆。

　　陸亘大夫問南泉天地與我同根

　　天地同根物同體。尋言逐句太糢糊。牡丹花發如春夢。會得依然在半途。

　　庭前栢樹子

　　謾將庭栢示來僧。見得分明未十成。偏愛暮雲歸未合。遠山無限碧層層。

　　僧問投子。和尚住此山有何境界。子云丫角女子白頭絲

　　丫角女子白頭絲。四海禪流知不知。一旦風雷化龍去。刻舟求劒太愚癡。

　　趙州狗子佛性

　　狗子佛性。秉劒行令。擬議停機。喪身失命。

　　溈山與仰山摘茶

　　子形不見只聞聲。體用全彰撼樹鳴。黃鶯枝上千般語。不是謳歌不是經。

　　趙州青州布衫

　　無絃琴別曲。穴鼻針穿線。西風一陣來。落葉兩三片。

　　僧問法眼如何是曹源一滴水。眼云是曹源一滴水。韶國師於言下大悟

　　曹源一滴混涇清。打碎焦磚連底冰。鸚鵡故鄉歸不得。大都言語太分明。

　　僧問首山如何是佛

　　新婦騎驢阿家牽。太虗空中生閃電。笊篱無柄摝春風。撼動落花飛片片。

　　五祖示眾釋迦彌勒猶是他奴。且道他是阿誰。便下座

　　雨洗淡紅桃蕚嫩。風吹淺碧柳絲輕。縱饒曠劫生前會。也是空花醫眼睛。

　　俱胝竪指

　　一生受用不盡底。單單嚇得小孩兒。金華峰頂團團月。仔細看來似舊時。

　　僧問首山。學人到寶山空手回時如何。山云家家門前火把子

　　家家門前火把子。也是盲人撞瞎虎。畵棟朝飛南浦雲。朱簾暮捲西山雨。

　　德山托鉢

　　紅蓼汀洲一笛風。暮雲滅盡水吞空。可憐無限深秋意。祇在沙鷗冷眼中。

　　黃龍三關

　　我手何似佛手。人前剛要揚家醜。雨打梨花蛺蝶飛。風吹柳絮毛毬走。
　　我脚何似驢脚。瘥病不假驢駝藥。堪咲靈山老古錐。無端拋下個木杓。
　　人人有個生緣。三個猢猻夜簸錢。風送水聲來枕畔。月移松影到床前。

　　僧問石頭徹禪師。如何是教外別傳一句。徹云東村王老夜燒錢

　　東村王老夜燒錢。脫殼烏龜飛上天。盡道草生芒種後。誰知葉落立秋前。

　　犀牛扇子

　　國師無故索犀牛。侍者連忙呈破扇。聾人不聽天上雷。却向雲中看閃電。

　　良遂參麻谷

　　上門上戶苦辛參。携钁入園亦未甘。十二本經幾賺却。誰知又被谷師瞞。

　　石頭馳書

　　寧可永劫受沈淪。不從諸聖求解脫。南嶽峰頭太險生。上天下地一隻鶴。

　　女子出定

　　青山不動勢崔嵬。百鳥逢春畫夜啼。公子不知時節換。玉鞭揚起過山西。

　　馬祖踏倒水潦

　　一脚踏倒太無情。秋月寒潭徹底清。試問慣諳途路者。長安去此幾多程。

　　青原參六祖

　　聖諦不為何堦級。風吹不入雨不濕。縱饒脫體便承當。也是餬餅裏覔汁。

　　長慶問靈雲如何是佛法大意。答云驢事未了馬事到來

　　驢事未了馬事來。喜得陽春大地回。唯有嶺梅先漏泄。一枝獨向雪中開。

　　僧問石霜如何是和尚深深處。霜云無鬚鎻子兩頭搖

　　無鬚鎻子兩頭搖。六月雲深雪未消。萬仞峰頭獨足立。不妨提起活人刀。

　　馬祖問野鴨

　　飄然野鴨過長空。逐浪隨波不見蹤。忽爾鼻頭知痛癢。大雄峰頂喪家風。

　　臨濟囑三聖

　　瞎驢滅却正法眼。當頭切忌錯商量。天荒地老無人會。優鉢羅華遍界香。

　　百丈再參

　　振威一喝。虗空釘橛。三日耳聾。弄巧成拙。

　　僧問百丈如何是奇特事

　　獨坐大雄峰。烟雲千萬重。鳥啼花自咲。何處不春風。

　　趙州訪二菴主

　　柳色拖藍重。桃花爛熳紅。遊人看不足。分付與東風。

　　真贊
　　出山相

　　六年苦行。一麻一麥。餓得面皮黃。凍得眼睛白。夜半覩明星。無端揚醜惡。累及後代兒孫。個個無繩自縛。髼頭跣足出山來。一任天下人貶剝。

　　觀音大士

　　寶月光中。慈悲相好。白水[粼*ㄑ][粼*ㄑ]。綠楊裊裊。普與眾生除熱惱。無煩惱處討煩惱。

　　善財

　　百城烟水無知識。辛苦參尋去復來。是處春山春水綠。不勞彈指閣門開。

　　達磨祖師

　　直指人心。見性成佛。誑謼閭閻。未有了日。一華五葉成狼籍。
　　折蘆渡江。平地荊棘。心不負人。面無慚色。

　　寒山

　　心似秋月。話作兩橛。石壁題詩。弄巧成拙。

　　拾得

　　捱墨作戲。無可不可。閭丘老人。當面錯過。

　　三教圖

　　視不見我。瞻之在前。法身無為。不墮諸數。會得三家村裏事。隨機權變開門戶。陳年葛藤齊剗却。杲杲日輪正卓午。

　　馬大師

　　即心即佛。揚聲止響。非心非佛。露柱抽骨。出八十餘員知識。個個口裏水漉漉。誰云踏殺天下人。六六元來三十六。

　　韶國師

　　心外無法。滿目青山。冬瓜直儱侗。瓠子曲灣灣。枯曹源一滴之水。破清凉惟識之關。隨機應用顯綱宗。承言滯句管窺斑。四萬八千峯頂上。一輪秋月對慈顏。

　　無準和尚

　　者個[仁-二+董]儂。果難名模。非但藞苴。且是惡辣。誰知正法眼藏。向這瞎驢滅却。落賺後代兒孫。敲打虗空鳴嚗嚗。咄。

　　斷橋和尚

　　南山白額虎。踞地大哮吼。虗空弄爪牙。佛祖皆罔措。陳年莧菜根。毒氣多遍布。破家散宅者。競撾塗毒鼓。松山風撼碧濤寒。眼裏聞聲為舉似。

　　自讚
　　窄菴首座請

　　髼頭破衲。百醜千拙。種荳不生苗。栽蔬根倒茁。勿逢穿耳客。機先還漏泄。眉間掛劍時。對面成途轍。窄則遍寥沉。寬則不容針。寒山撫掌咲呵呵。老倒豐干太饒舌。

　　錦江模書記請

　　真形無形。真相無相。不依本分。打模畵樣。捩轉鐵面皮。虗空敲作響。看你這般伎倆。宜乎貶向錦江之上。

　　無文綺藏主請

　　一樹青松。一輪明月。佛法下衰。出這妖孽。妄言綺語。話作兩橛。髼頭破衲坐磐陀。誰知弄巧翻成拙。明眼人前咲不徹。

　　昌禪人請

　　覿面相呈。更無回互。振威一喝。千聖罔措。青山滿目無今古。

　　海會寺印空長老請

　　萬峯頂走馬。大海中輥毬。面目如親薦。鐵船水上浮。

　　壽寮元請

　　髼頭破衲一村僧。火種刀耕住碧層。年老成魔無足恠。呵風罵雨得人憎。

　　范居士請

　　描也描不成。畵也畵不就。拈起黑漆竹篦。直得移星換斗。堪悲堪咲老維摩。一點酬人太多口。

　　有道潘學士請

　　以我為隱乎。吾無隱乎爾。面目太分明。認著還不是。阿呵呵。囉囉哩。楖栗橫肩不顧人。月明又渡坦溪水。

　　心海湧首座請

　　長松樹下。坐磐陀石。這般伎倆。對面不識。當陽一喝。太虗霹靂。波翻浪涌未為奇。生鐵蒺藜當面擲。

　　遠禪人請

　　耳朵兩片皮。鼻孔向下垂。一一皆明妙。覿面莫遲疑。長松樹頂月光輝。

　　自省新戒請

　　父子不傳之妙。豈可打模畵樣。若是跨竈兒孫。終不如盲摸象。不見臨濟參黃蘗。臨機進前劈口掌。者裏酌然能猛省。鼻孔元來搭唇上。

　　道源新戒請

　　形直影端。源深流長。描摹逼真。也只尋常。若是克家種草。當陽掀倒禪床。本來面目無遮覆。颯颯松風為舉揚。

　　朴侍者請

　　身從無相中受生。猶如幻出諸形像。大朴未分。形名未兆。早是起模畵樣。又豈可夢裏求形。水中捉月耶。咄。

　　顯禪人請

　　通身無影像。徧界絕行蹤。面目如親薦。長松撼碧空。

　　妙明真覺無見覩和尚住華頂善興禪寺語錄卷上
　　妙明真覺無見覩和尚住華頂善興禪寺語錄卷下

　　　　處州福林禪院嗣灋門人智度等編
　　　　嘉興金明寺第十三代孫悟進重梓

　　偈頌
　　示坦禪人

　　大道坦然。不可依倚。大道虗曠。寧存規矩。休執文字。勿滯妙理。水月非喻。鏡像莫比。寂靜忘心。坐鬼窟裏。向外馳求。白雲萬里。參玄上士。興決烈志。坐臥經行。密提祖意。心心無間。念念不異。異見狐疑。自暴自棄。打破漆桶。有何諱忌。截普贒脛。斷文殊臂。得大安樂。自在游戲。慎勿掠虗。欺誑巧偽。一翳在眼。空花亂墜。止止不須說。妙法難思議。溪邊白鷺鷥。飛上長松樹。

　　示文禪人

　　秋露滴禪衣。秋風翻木葉。拈起鐵蒺藜。舉步自超越。為言西峯來。披雲扣岩穴。問訊了喫茶。一一皆明徹。胡為更覔語。對面成途轍。幽鳥隔窗啼。長松掛新月。

　　示永嘉圓首座

　　覺海性澄圓。慎勿從他覔。烟水百城南。遍參善知識。相別已十年。尋訪千岑碧。凜凜冰雪中。坐對松根石。一喝分賓主。青天轟霹靂。應咲老矍曇。彈指超彌勒。

　　呈方山和尚

　　佛出現於世。為一大事故。開示正知見。利鈍悉皆度。偉哉天人師。參徒蟻羶慕。不涉思惟中。白雲千萬里。曲開方便門。示我轉身句。明朝雨脚收。卷衲便歸去。瓦鉢煑黃精。地爐煨紫芋。

　　示山禪人

　　與汝拄杖子。虗空裏釘橛。奪却拄杖子。大海中捉月。提起殺活劍。弄巧翻成拙。寒山與拾得。撫掌咲不輟。奇哉妙蓮花。出水常清潔。胡為乃不然。行汗空言說。邪師過謬多。滔滔說甄別。縱饒玄會得。猶是眼中屑。不經大爐鞴。焉能抽釘楔。沃洲山上人。遠來扣岩穴。有大丈夫志。作事頗決烈。單方巴豆子。盡底為傾泄。通身冷汗流。再甦方奇絕。應病故與藥。不盡閒施設。憍梵波提側耳聽。舜若多神驚吐舌。

　　示贊禪人

　　雪老低頭歸菴。麻谷携鋤入園。一對無孔鐵鎚。剛要掘地覔天。縱饒機先著眼。已隔三千大千。若還句下承當。如蠶作繭自纏。猛虎不食鵰殘。俊鷹不打死鸇。一一天真明妙。千聖亦莫能傳。驀然如桶脫底。始信吾不虗言。風送水聲來枕畔。日移松影到簷前。

　　示可西堂

　　居山二十年。自得山中趣。山鳥白晝啼。山花開滿路。木屐印蒼苔。蘿龕鎻寒霧。鐵錫與銅瓶。長年掛枯樹。山高分外寒。紙衣鋪艾絮。携籃挑笋芽。開畬種紫芋。上人如不忘。伴我峯頭住。

　　示興禪人

　　無端一念瞥然興。好似浮雲點太清。萬疊台山親到頂。桃花爛熳雨初晴。

　　示顯殿主

　　蜂房蟻穴光明藏。綠水青山正覺場。叉手進前休擬議。頭頭物物顯真常。

　　成知客之淨慈

　　不逼生蠶繭不成。丈夫立志要堅貞。南屏山裏參尊宿。慧日煌煌照世明。

　　示友維那

　　我儂忍饑尚不暇。奚暇為汝說佛法。萬峯頂上雨初晴。松杉翠滴蒼苔滑。

　　答劉知州

　　目擊道存真慶快。心如水月照何窮。蒙頭跣足寒山子。珍重閭丘慎覔蹤。

　　與克密釋兒宣差

　　宿雨初收暑氣清。　御烟新染葛衣輕。大千沙界同文軌。鐘產贒良輔　聖明。

　　贈南明趙青山學士

　　春深相與登華頂。扣問葛洪舊丹井。六合茫茫人未知。月瀉千峯萬峯影。

　　示璝禪人

　　生平自咲百無能。破衲蒙頭住碧層。壁角落頭生掃帚。弗曾拈起當烏藤。

　　示海禪人

　　寶陀岩畔海濤濶。滑石橋邊差路多。聞說爭如親見好。一聲幽鳥出烟蘿。

　　示日本揀禪人

　　未跨船舷三十棒。現成句子切須參。華峯四萬八千丈。流水松風為指南。

　　示玄禪人

　　氷河發燄非為妙。枯木生華亦未奇。對坐松根無別語。擡眸祇看白雲飛。

　　贈劉星士

　　白雲紅葉擁柴門。且捲星書坐石根。禍福盡從心召得。無心禍福不須論。

　　示安禪人

　　好個安心法。當陽妙不傳。誰知潭底月。元在屋頭天。

　　示何大夫鑄鐘

　　大冶爐中煆出來。頑銅鈍鐵總良材。清聲遠播三千界。擾擾勞生眼豁開。

　　送西臺常御史

　　腰佩黃金已退藏。苦心剋志扣諸方。華峯頂上曾親到。雲自閒閒水自忙。

　　答東嶼和尚

　　三世如來一口吞。陳言冷語不須論。三錢買個黃砂鉢。埋向爐邊煑菜根。

　　答濶濶出院使

　　異寵恩光下日邊。方袍新染　御爐烟。雲中老衲將何報。一炷清香禮佛前。

　　示常禪人

　　平常心是道。舉步入荒草。要知端的意。一老一不老。

　　禮方山和尚塔

　　雲巒蹔下禮慈容。誨語如同一日中。佇立塔前泥半掩。湖光黯黯雨濛濛。

　　韶國師受業

　　心外無法揚家醜。滿目青山途路長。四百餘年行道地。遶簷栢子散清香。

　　法身頌

　　急水灘頭鳥作窠。槃陀石上種油麻。虗空[跳-兆+孛]跳須彌舞。鐵樹風前自放華。

　　新成東淨

　　淨頭新搆欲如何。努力須還者一屙。若是等閒蹲坐去。空添臭氣上身多。

　　窄菴

　　藕絲竅裏乾坤濶。芥納須彌世界寬。有指有拳機用別。柴門常掩白雲間。

　　懶牛

　　不是無心耕石田。鼻繩掣斷已多年。橫眠三界乾坤窄。堪咲梁山寫不全。

　　懶菴

　　日上三竿猶未起。人來也弗竪拳頭。銜花百鳥無消息。一曲松風瀉碧流。

　　無文

　　素甘質朴欲何為。草座麻衣合自宜。胸次不留元字脚。一拳打碎五須彌。

　　信菴

　　驀然桶底脫。決定更無疑。獨坐茅簷下。拳頭接上機。

　　月潭

　　一輪常皎潔。冷浸碧波心。無物能堪比。清光照古今。

　　四威儀

　　山中行。紅莿花開錦一棚。幽鳥鳴。試問禪流作麼生。
　　山中住。獨扇柴門亦懶拄。雙老鳥。每日飛來又飛去。
　　山中坐。松根塊石莓苔裏。舉頭看。應咲白雲閒似我。
　　山中臥。藁薦年深都抖破。寒夜長。煨取柴頭三兩個。

　　十二時歌

　　平旦寅。究明祖意莫因循。著衣喫飯尋常事。大死一回方始親　日出卯。世智聰明誇善巧。煑沙安得會成糜。畫餅從來不能飽　食時辰。取相修行徒苦辛。洗面忽然摸著鼻。元來只是舊時人　禺中巳。碧眼胡僧猶罔措。秘魔手裏擎木叉。道吾座上執笏舞。
　　日南午。大地撮來無寸土。無毛鷂子潑天飛。焦尾大蟲吞却虎　日昳未。剖露西來第一義。文殊不是七佛師。釋迦豈受燃燈記　晡時申。見得分明亦未親。若也從門而得入。須知不是自家珍　日入酉。對人懶得開臭口。老鼠成羣偷芋栗。床頭打翻破瓦缶。
　　黃昏戌。又見月從峯頂出。石上松根獨自行。風咲露滴麻衣濕　人定亥。山蠻杜[仁-二+(ㄠ*刀)]全不改。一拳打碎五須彌。信脚踏翻四大海　夜半子。不惜為君重舉似。趙州使得十二時。却被十二時辰使　鷄鳴丑。茅簷不掃青苔厚。紛紛黃葉墜岩前。片片白雲生谷口。

　　言語機關句

　　我有一言。千聖不傳。阿難合掌。迦葉擎拳。
　　我有一語。切忌錯舉。昨日好風。今日好雨。
　　我有一機。分明示伊。若也不會。鋸解秤鎚。
　　我有一關。會也大難。風號萬壑。雪覆千山。
　　我有一句。非思非慮。瓦銚煎茶。地爐煨芋。

　　山居詩

　　一樹青松一抹烟。一輪明月一泓泉。丹青若寫歸圖畵。添個頭陀坐石邊。
　　莊生有意能齊物。我也無心與物齊。獨坐蒲團春月暖。一聲幽鳥隔窗啼。
　　鴈聲歷歷冷雲邊。補得裙成袴又穿。紅日西斜松影轉。蒲鞋移晒屋簷前。
　　山寮也作裝寒計。牕紙重糊分外牢。乾燥竹柴成把縛。夜深逐個取來燒。
　　三間箬屋青松下。四壁重泥好置身。經又不看禪不坐。瓦爐終日自生塵。
　　偶桃野菜過坑西。嫩草齊腰路欲迷。春雨弄晴春日淡。杜鵑啼住竹雞啼。
　　山房寂寂坐深夜。一點寒燈半結花。老鼠成羣偷芋栗。床頭打倒破砂鍋。
　　白雲常鎻千峯頂。立處高兮住處孤。掘地倦來眠一覺。鋤頭當枕勝珊瑚。
　　蟄處雲深活計疎。從他得失與榮枯。開畬墾地閒消遣。佛法身心半點無。
　　蘿葡收來爛熟蒸。晒乾香軟勝黃精。二時塞却饑瘡了。誰管簷前雪霰聲。

　　和永明禪師韻

　　高束瓶盂住翠微。從教世慇自隆夷。深明吾祖單傳旨。閒擬寒山出格詩。啼渴野猿窺澗水。聚羣林鳥折霜枝。賞音百舌陽春調。千載悠悠一子期。
　　機智無勢較淺深。青山有路可追尋。聽教兩鬢莖莖白。消盡平生種種心。今古桑田多變易。朝昏烏兔自昇沉。齋餘洗鉢歸來久。飽飯安眠不解襟。
　　到家舊路須忘却。未到家時路覺遙。每見落花隨逝水。咲看枯木上凌霄。千尋學海空奇浪。一片心田長異苗。搆得茅菴可容膝。虗窗不礙四山朝。
　　卓錐無地可言窮。年老幽棲心轉慵。情識頓忘齊槁木。色香不壞貴遊蜂。千山草木歸春綠。一幅丹青古意濃。檢點庵前舊行路。啣花麋鹿久無蹤。
　　林泉寂寞難招伴。世路縈紆必假媒。捉月騎鯨狂未息。凌雲跨鶴志須摧。慧光自我性天朗。花種從人心地開。雙足跏趺香草軟。此身知是幾生來。
　　陰極陽生陽復陰。萬機不昧去來今。雜花遍界眾生念。霽月澄潭諸佛心。送臘寒梅香吐玉。迎春晴柳影搖金。了無淨穢分方所。禽鳥時時演妙音。
　　法法圓融妙莫論。無餘無欠眾中尊。雨滋白石生雲母。露引青苔上蓽門。爛煑木芽清有味。頻燒栢子澹無言。相逢禪客秪禪指。古佛家風喜復存。
　　爛堆黃葉買山居。無德於人且自於。可喜身為林下客。從教塵積案頭書。死生二事歸呼吸。真妄雙緣已斷除。當日遠公修白業。區區結社在匡廬。
　　片懷澹泞白雲鄉。堪咲勞生日日忙。海島定無延壽藥。仙家空有化金方。中天星斗明寒水。極目烟雲暗八荒。寂寂柴床孤定起。一聲清磬覺天長。
　　松蘿為蓋屋頭青。慣下生臺鳥不驚。雲片自開還自合。客情無送亦無迎。春回大地羣芳嫩。水漲前溪兩岸平。割愛毀形今已矣。是誰來涉世間情。
　　袈裟不展任灰塵。三十年來罷問津。天外難窮千里思。雲中自老一生身。羣峯雨後重添翠。幽谷華開晚見春。寄語東村王大老。今年貧勝去年貧。
　　晨鍾殷殷出林巒。又起人間事萬端。今日住來山水窟。昔年曾向畵圖看。青松萬本花無數。紅日三竿露未乾。但得此心平似地。任他鹿馬路欺瞞。
　　誰將心識苦評論。今古茯苓松樹根。道絕修時方合道。恩無報處始知恩。長年褐布衣三事。靜夜青天月一痕。百億恒河沙數佛。不消一口渾崙吞。
　　同人訪我喜盈眉。夜坐沉沉月影微。不是半生消積習。那能一語便投機。燈挑餘燼紅英落。火撥浮灰白雪飛。誰肯深山話岑寂。明朝未可即言歸。
　　夜梵千聲月未央。不知消盡篆文香。斷槎東海靜中閙。一枕南柯夢裏忙。自覺娑婆光影短。憶歸清泰念頭長。寶幢珠網重重護。種種莊嚴不可量。
　　三合聊資六尺軀。過天名利任他圖。自從念斷諸緣息。誰管山平萬象枯。水鳥引雛沿澗走。樵童尋伴隔林呼。有心固必夷齊輩。千古首陽成餓夫。
　　清冷雲中到者稀。廓然物我自同歸。桃紅李白資真諦。燕語鶯啼闡妙機。新水漲溪魚影密。宿雲歸洞日光微。祇將一默酬知己。是不是兮非不非。
　　世路從茲不轉頭。髼鬆寒拾我同儔。玄珠自是無心得。黠慧徒然盡力求。困臥饑飱消歲月。花開葉落認春秋。可憐貪利貪名者。一個狂心百樣憂。
　　法門無量愧無成。玉兔金烏昃又盈。對境時時消妄念。有身日日厭浮生。山深樹密招提靜。路轉溪回略彴橫。像教顛危在今日。更誰來話道中情。
　　烟霞鎻翠接天濃。疑與人間路不通。寂爾忘言超物外。怡然適性樂某中。祖燈燦燦真堪續。教網重重未易窮。霜狖一聲溪月白。此情非異亦非同。
　　老我林泉喜陪佳。曾將行李客京華。塵緣此去終無慮。生計年來漸有涯。夾徑長高烏竹筍。滿池開遍白蓮花。日沉歸鳥翻身急。獨倚柴門看落霞。
　　鳥不[口*缶*亍]花事悄然。一輪白日掛青天。戒規末學論持犯。道合中庸絕正偏。凝碧寒泉甜似蜜。揉藍細草軟如氈。下方寒暑多遷變。門外青松知幾年。
　　褒貶春秋自魯丘。賢才不肖筆端收。人亡金谷貪方息。路極烏江心未休。青塚霜凝千古怨。後庭華落幾多愁。莫來咲我論時事。偶把浮言對俗儔。
　　不用尋幽遠色聲。遁形何事要馳名。過山明月元無意。出岫浮雲豈有情。覽鏡滿頭霜雪白。看經兩眼眩花生。燒殘榾柮和衣睡。一覺起來天大明。
　　春暮山深花木香。咿嗚桐角閙村鄉。晴潭波暖魚遊躍。古樹枝高蔓引長。終日獨看松頂鶴。百年誰悟草頭霜。閒思往古英豪事。總屬人間夢一場。
　　愛欲沉迷顯異殊。未蠲諸漏總凡夫。四生有想情多惑。萬事無心貴一愚。秦世長城空萬里。漢宮細柳謾千株。時中若欲知三業。舉目頻看地獄圖。
　　佛祖遺風亦懶追。千差萬別亦忘之。休言已得未為得。不立長期與短期。眾水咸歸東畔海。羣芳先發向陽枝。八紘雲淨天如洗。一句明明舉向誰。
　　暗室清天了了然。全歸寂滅樂三禪。可憐俗子求長壽。却問仙翁學妙玄。陋巷簞瓢閒境界。畵堂歌管業因緣。一溪流水年年綠。只麼如如傲聖賢。
　　茫茫三界轉車輪。隨力資持養幻身。數顆芋煨經宿火。一瓶茶煑去年春。深棲禪定蒲龕穩。重寫經題貝葉新。羅什廣翻三藏教。清名高譽藹姚秦。
　　方便門開悟有由。衣珠未顯可言休。屠龍得角真堪羨。鑽燧逢烟正好求。數片山雲沉晚照。一潭野水泛輕鷗。世間不見蓬萊客。海上空聞有寶洲。
　　置身高在半雲霄。回首下方人境遙。蓮漏水澄蟾影墮。石樓風細磬聲消。夙緣會遇非今日。往事思量似昨朝。一味埋頭且憨睡。世人嫌我太清寥。
　　枕石眠雲仰看松。從來佛法自流東。閒情祇把詩消遣。妙道難將理性窮。依約天花飛木末。丁東簷鐸響空中。寄言役役閻浮客。莫用機心輥業風。
　　著意馳求萬里遙。得來元不隔絲毫。法門廣大含諸有。祖道衰微賴我曹。宗立五家元氣在。航浮一葦浪頭高。參玄未具超宗眼。渾似夜行披錦袍。
　　一嘯風生拍手歸。谷人相答樂熈怡。細看秋月寒山句。祇有天台拾得知。境入靜時山始好。橋逢斷處路方危。窮通已定宜安分。不見當年薦福碑。
　　雲林一入不知年。深羨孤標出世賢。雲葉亂堆簷外地。漚華輕弄水中天。柴門長掩緣無客。紙閣重糊為惜烟。短髮任從頭上白。寒溫動靜體安然。
　　等觀塵世一蘧蘆。名上凌烟不足圖。馬為路遙知力乏。草因霜重見心枯。渴來任掬清泉飲。客至曾無熟炙呼。獨倚柴門發清嘯。躡雲歸與應真俱。
　　山寒終日懶開門。至理深明不用論。落落明珠還合浦。滔滔逝水絕歸源。破裘重補經三紀。鈍钁深鋤自一村。偏愛春風無揀擇。堦前依舊長苔痕。
　　默坐柴床絕所依。眼前物物契真機。莓苔自裹生香樹。松露時沾壞色衣。石鏬泉甘茶味足。雲根上淺蕨苗微。雙雙白鷲衝烟去。一曲樵歌送落暉。
　　松徑逢人懶問名。徘徊無語立溪亭。遇飢只煑山中石。遮眼閒看案上經。翠竹每逢丹鳳宿。碧潭深貯老龍靈。炎凉毀譽時時別。惟有青山今古青。
　　曠劫靈機挽得回。大千沙界一塵該。手招明月歸茅屋。衲捲寒雲坐石臺。雪點梅腮供冷咲。日烘柳眼帶青開。洞然一片真如境。清淨願深今復來。
　　曲曲斜斜門外路。東西南北總相通。三重玄要毋勞舉。五位君臣不借功。一徑落花春雨過。滿山啼鳥夕陽紅。何人更問菴中事。憶殺當年個懶融。
　　石老松枯境寂然。折旋俯仰紀前言。慢幢岌嶪摧真智。業海煎熬喪本源。當制無鈎狂性象。須防得樹縱情猿。頓空諸有超三際。高揖清風下竹軒。
　　一天清露冷禪衣。吟斷殘鐘思轉微。百舌忉忉醒客夢。杜鵑怛怛勸人歸。堦前苔蘚高低綠。門外楊花上下飛。滿眼綠陰春又過。是誰格外透玄機。
　　綿密工夫不計程。森羅萬象伴閒情。下方地傑蛟龍遁。午夜天寬斗柄橫。東土人心多忽忽。西來祖意自明明。藏鋒寶劒光如日。幾度紅爐煉得成。
　　同迷五濁寔堪悲。濟濟緇流貴寶之。苦行一生堪上傳。清名千古勝刊碑。汲深綆短徒勞力。水到渠成自有時。祖道騰芳在今日。令人樹下憶楊岐。
　　獲叨斯教足優游。不用歡兮不用愁。對境靜心觀化理。逢人無口問來由。乳麋逐母眠花下。松鼠呼兒上樹頭。懶瓚當年機欠密。天書來往幾時休。
　　林邊閒想昔時人。巇嶮途中要立身。霸顯功勛慚管晏。縱橫事業耻儀秦。生前和祿隨陽燄。死後聲名等隙塵。四海五湖流浪客。至今知假不知真。
　　近來四大喜調和。老我無心閒轉多。竹戶經年長自閉。岳僧昨日忽相過。春茶旋種菴前地。秋豆先收隴下坡。任汝功名賤如土。掉頭不買柰吾何。
　　六戶虗閒夜不扄。孤燈耿耿徹昏冥。宗風未墜思諸祖。詩句重吟憶二靈。鐘斷月樓人已定。猿啼霜樹夢初醒。曉來撥雪尋行徑。自折山梅插瓦瓶。
　　世道如斯念合忘。世情厭我苦韜藏。自空五蘊離諸病。不把千金換一方。對眾拈花迦葉咲。迷頭認影若多狂。有為總是忙邊事。事到無為總不忙。
　　結屋高崖轉步慳。翛然四壁夜無關。門前山在春長在。門裏人閒景亦閒。風掠枝頭花片墜。雪消谷口水聲還。終年居此應無愧。大道不離方寸間。
　　安樂窩中早授方。要知貧富總虗忙。忙中境界須臾過。靜裏光陰分外長。紅日影浮青嶂淡。紫霞光聚紺天凉。山林自可傲朝市。繞屋松蘿滴翠香。
　　我本田夫今釋子。我師門戶大慈悲。一齋麤守精神爽。雜念不生情性怡。谿柳經霜辭故葉。山花得雨長新枝。會來萬法皆同轍。是聖是凡休遠之。
　　未悟權分愚與賢。悟時無後亦無先。華池歸去定何日。布衲披來不計年。卜舍自甘隣虎豹。滿朝誰肯棄貂蟬。有時更上磐陀石。極目塵寰一惘然。
　　門外浮雲任去留。法無定法不須愁。行藏林下有龜鑑。興廢人間等蜃樓。飯罷欠伸閒皷腹。寒來兀坐只蒙頭。黃金白玉成何事。日不休兮夜不休。
　　望斷斜陽憶故鄉。淹留塵世十年強。當時不下菩提種。今日豈聞薝蔔香。暗長竹梢高透屋。新栽松樹已過墻。月沉後夜誰相委。數點山螢照草堂。
　　等觀大地度流年。行亦禪兮坐亦禪。堪愛四山塵絕點。何妨一室靜蕭然。洗盆換水梳堯韮。掃石焚香禮竺仙。彼彼光明看得破。槃中落落寶珠圓。
　　亭亭修竹護禪關。未許白雲來借閒。岩下古松青不減。天邊飛鳥倦知還。追贒有愧慵歸社。老我無心別買山。今日不圖明日計。火風分散霎時間。
　　揚鞭舉棹去紛然。不為名牽即利牽。百歲光陰過瞬息。一生心力事他緣。豁然悟鏡頭元在。倏爾昏來鳥落弦。澗草山花渾似錦。是誰來此立峯前。
　　參罷歸來事宛然。了無一點世情牽。梵音續續終三皷。清夢頻頻到五天。鐵鉢飯香霜下稻。砂鍋茶煑石根泉。龐眉道者來相訪。學海瀾翻語入玄。
　　亂山平處夕陽多。抱子黃猿入翠蘿。品字柴頭伴岑寂。一尋拄杖共漚和。喜無俗子喧孤定。時有樵人唱短歌。瞥爾情生機智隔。纖塵瑕纇早揩磨。
　　光明性海渺無涯。尺本無添寸又加。為道了無寒暑變。尋師寧憚路途賒。情迷自用分高下。理在何須辨正邪。堪咲舊時行履別。會來萬法即吾家。
　　終朝兀坐似癡呆。無倚無依實暢哉。白髮滿頭難再黑。青春過眼易重來。燕辭社去如相約。蜂為花忙似有媒。未盡餘齡隨所住。天真佛不假蓮胎。
　　雨餘絕頂晚生凉。一種襟懷孰較量。寂寂空山轉青碧。茫茫塵世幾興亡。逢人資舊傷時異。顧影臨風坐夜長。誰證無師無漏智。忽來一陣白蓮香。
　　茅櫩蕭洒挹溪濱。禪罷搜玄妙入神。流水廣談空諦義。青山頓顯舍那身。烟雲雜沓如排陣。日月流行似轉輪。茅舍入深應有路。不須重問採樵人。
　　天晴拂曉啟巖扉。糝糝霜華帶葉飛。時至理彰雖有待。功成名遂合知機。張翰豈是思蓴去。陶令休言為菊歸。可止可行人不薦。大都是處却成非。
　　日出扶桑觸處紅。三千剎海體元同。菴摩羅果無生智。優鉢曇花畢竟空。倒握龜毛酬至化。高提兔角振宗風。一聲啼鳥春光裏。何處是西何處東。
　　同中有異異中同。六用門頭具變通。頓發辨才瓶瀉水。不留朕迹月行空。定回衣濕蕉花露。吟就詩清竹葉風。入佛入魔俱莫問。太平無象孰論功。
　　祖師遺韻難輕擬。六十九篇消性情。甘自守愚全素節。從他尚巧耀虗名。久長受用貧邊得。安樂工夫拙處成。此理明明亘今古。黃河知是幾番清。

　　題跋
　　跋高峯和尚書(中有清虀白飯之語)

　　天目和尚振法道於斯世。其如輝暗之燈與。今觀書帖。初無爾疆我界之語。警訓之辭。凜然在耳。窄菴首座珍藏之久。一日持以示余。需語于後。噫。幸好一分白飯。何必糝以薑椒。

　　蕳翁方山和尚書

　　安洲遇維那持蕳翁方山和尚遺墨。求一語于後。噫。二大老只為慈悲故。未免口裏水漉漉地。余又豈可推波助瀾。合掌加額。卷而還之。

　　空中和尚語

　　山中樵唱。雲頂流毒。謂之有語成謗訕。謂之無語須細讀。石火電光。醍醐毒藥。具眼者辨取。

　　古田和尚答無則和尚語

　　古人見父師手澤。如侍嚴詔。況酬答叔父書帖乎。焚香拜觀。憫念世間饑苦。一日只作一日計。慈悲深廣。了達夢幻。規訓凜然。成藏主既能珍藏。非惟寶其翰墨。當敬思而奉持。其或言外有聞。則受用又無窮矣。

　　臨終示眾

　　大凡參學之士。須要信得及行得力。大事未明。如喪考妣。堅持淨戒。一心向道。古人正因出家。正因行脚。為生死事大。無常迅速。廢寢忘飱。如救頭然。奚暇閒情。遊山翫水。奔名逐利。汩沒塵勞。今人口頭雖說參禪。心裏全不肯做。遞相沿襲。與之俱化。瞞人自瞞。大不濟事。如斯等輩。真可憐憫。須是放下世緣。一切處一切時。舉起個話頭。密密參究。今生便要決斷。料想不由別人。但退步就己。用真實工夫。一提提起。一覷覷破。更無絲毫為障為礙。大丈夫一刀兩段。豈肯死於語下乎。且道。者個是死語耶。活語耶。明眼人前。切忌錯舉。

　　遺誡

　　汝等出家。當行出家之行。當念四恩難報。信施難消。努力以道為重。不可虗度時光。常住十方僧物。為老病故。毋得競爭人我。增長無明。闘搆是非。戒之慎之。來日煩眾新戒。早為焚化。不須剃頭。不用洗浴。一爐猛火。千足萬足。

　　辭世

　　現成句子。不妨舉似。虗空撲落。須彌起舞。

　　妙明真覺無見覩和尚住華頂善興禪寺語錄卷下
 無見覩和尚塔銘(并序)

　　　　天台山景德國清禪寺佛真文懿大師曇噩撰
　　至元大德間。無見覩禪師。以方山寶公之道唱東南。於是天下英儁之儔。高潔之侶。雄豪魁傑之士聞其風而神馳。覯其跡而心服。莫不雜肩屩足。忍饑渴。冐寒暑。形駢影屬。以趨座下。禪師則煦之嫗之。又從而呵怒之。憑之凌之。又從而撫矜之。飛而上則繒繳之。走而下則網罟之。吾惟其得而已。於弋[木*豕]之勤奚恤。金之鍛也器成。木之斵也材就。宜其棄榮華而甘澹泊。黜聰明而返淳朴。靡然而就弟子之列。莫之牴牾也。禪師諱先覩。字無見。姓葉氏。世為天台仙居顯族。以宋之咸淳乙丑五月六日生。　皇之元統甲戌五月二日卒。壽七十。臘五十。即以卒之九日茶毗。而[療-(日/小)+土]其舍利塔於寺之西偏五十步。嗚呼。禪師其果亡乎。其有不可亡者乎。禪師資性秀頴。幼絕腥醲。嗜讀書。過目成誦。父母素期以儒業起家。會沙門東州善公者。過而識之曰。此法器。宜毋滯鄉里。率敬信善許諾。逮冠從古田垕和尚。薙染於郡之天寧。既具戒俾歸侍司。尤旦夕以此道加策進。禪師即事徧參。見藏室珍公於天封。方山寶公於瑞岩西菴。而往來二公間。雖有所契。未臻其極。遂築室華頂。精苦自勵。一日作務次。渙然發省。平生凝滯。當下氷釋。乃走西菴呈所解。山以偈印之。辭還峯頂。山不能留也。且華頂之勝。自智者顗大寂韶高菴悟諸鉅公。以徽名懿德賁泉石。而天子之尊。王公將相之貴。必詔問法要。躬禮慈容。日馳軺騁。驛致香幣。使者冠葢旁午。然其地高寒幽僻。人莫能久處。惟禪師一坐四十年。足未嘗輒閱戶限。其拈提開示勘辨之辭。頌偈蕳牘之筆。誠般若之餘膏。涅槃之賸馥也。方近騰遠播。雖販夫竈婦之愚。入之耳而出之口。猶將薰其風裁。飱其義味。況虗靈之器。警拔之機。神領意會其妙於文身句身之表乎。故錄而集之。以貽永久。茲不復一二贅舉。其妙明真覺之號。寂光之塔。葢　上所賜也。銘曰。
　　華頂之峯。嶄絕空碧。下闞滄溟。澒洞潮汐。如楞伽于海中。佛徇機而遊入。誕闡教乘。曰心曰識。識乃心之資。心乃識之質。三界宛爾而存。萬法樅然而立。心於三界其本。識於萬法其迹。苟本泯而迹亡。肆識空而心寂。達磨西來弗作而述。子孫詵詵虎丘孔碩。茲無見之是承。透金圈而吞栗棘。楞伽之指于焉以塞。達磨之傳于焉以得。斯華頂於世間獨崢嶸而高出。



　　會得西菴轉身句。十方世界無蹲坐處。四十餘年華頂峯。雖不下山教化眾生。而道行世間。雖不開談玄之口。而話在諸方。門人集此錄。刻舟記劍耳。閱是錄者。謂此是法語小參偈頌。夏蟲不可與語氷。住天台萬年法弟了達題。



　　佩聵祖無口刀。大坐華頂一峯。戒檢精嚴。機語深穩。有回石頭不下釣魚山風軌。無見之見由是洞然明白。謂余不信。試以此錄驗焉。
　　元統閼逢閹茂八月上吉。雙徑山主元叟行端跋。

 無見覩和尚語錄跋

　　當胡元之末。中華法道尚盛于吳浙間。知識輩出。各踞雄席。交振化聲。時無見覩公高遁天台華頂。四十年影不出山。中峰本公菴居天目。諸方爭請而不應。道風並峻。敻古鮮儔。以故天下指為二甘露門。湖海玄學之士。嚮風趨慕。只恐其後。至我日域求法之侶。莫不航海梯山。願一瞻禮。吁。道德感人乃如是耶。逮乎明季。諸家法脉悉皆斷絕。唯有二翁雲仍繩繩如綫。得非源遠而流長者乎。余嘗憾中峯廣錄梓行已久。獨無見語要未見傳世。殊為缺典。頃撿續藏中。獲睹其錄。正如陰晦長夜忽見夜光之珠。其喜可勝言哉。且其語簡古超邁。足以開發學者。及閱山居諸篇。一皆從真參實踐中渾然流出。固非韻人高士可以擬厥萬一者也。亟宜綉梨以垂將來。倘樂道忘勢頂門具眼者覽之。焉得不重為至寶歟。
　　旹延寶甲寅歲仲夏月。後學峩山沙門道澄月潭和。
　　南敬跋。