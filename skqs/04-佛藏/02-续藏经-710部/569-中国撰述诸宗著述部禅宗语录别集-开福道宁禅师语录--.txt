續藏經   開福道寧禪師語錄
　(嗣法小師)善果集

　　兄三佛師雙峯蹉脚。浴湯熱沸。慧光燦發。甘心惡輩瞋怒。忍鎧十重。齩不破鐵酸餡。吞得下栗棘蓬。歙谿玉振。潭水金舂。今把遺編付棃棗。搏桑夜半日即紅。
　　前大乘　密山敬　拜題

 潭州開福報慈禪寺道寧師語錄序

　　　　宣義郎致仕　昭山譚章　撰
　　如來正法眼傳三十三世抵曹溪得讓。讓得馬祖而後為臨濟宗。六傳至慈明實振發之。慈明之子曰楊岐會．黃龍南．翠巖真。皆所謂師子兒。能哮吼一方弭伏百獸者。會接白雲端。端接五祖演。演坐東山。時謂大滿。後身孤峻少許可。所得之嗣二勤一遠一寧爾。　師即寧也。敏悟堅恪。徧參諸方。蒙演印記信緣。由湖湘居天寧第一座。大觀中　待制席公帥潭。以開福遴選。遂出世。禪徒大集眾盈五百。來者縱銅頭銕額遇之粉碎。巧口辯舌到則如啞。一柱杖劃斷古今葛藤。一拂子指開大千障礙。行住坐臥無非妙用。語默動靜悉為佛事。雖歷年未久而利人為多。故其告寂偈云。住院經五年。都慮如頃刻。然則四十九年不是過也。門人善果編次語句。姑記梗槩云。
　　潭州。
　　今請城下崇寧禪寺首座僧道寧前去開福充長老住持。為　國開堂。演法祝延聖壽者。
　　伏以電光石火難追微咲之機。禪版蒲團已泄無言之意。雖即心即佛而未始有物。然非說非示則無以證空。必藉其人。以開茲旨。　寧師長老靈根宿植。祖葉傳芳。旁開不二之門。期化大千之界。宗風所屬。僉議攸歸。宜從抑志之求。特赴久虗之座。泥牛木馬將入海而嘶風。跛鼈盲龜免沒沉而觸木。謹疏。
　　大觀三年二月　　日　　　　　　　疏
　　朝請郎去徽猷閤待制知潭州軍州　事兼荊湖南路安撫鈐轄席　震皇叔節度使華原郡王　在京

　　 

　　潭州開福禪寺第十九代寧和尚語錄卷上

　　　　住大溈山嗣法小師　善果　集
　　師開堂日拈香云。此一瓣香。虔祝今上皇帝聖壽無窮。此一瓣香。奉為　知府待制諸位監司闔郡官僚常居祿位。此一瓣香。佛祖不知名。人天共瞻仰。信手拈來半斤八兩。今對人天眾前更不囊藏被葢。奉為蘄州五祖山第十二代演禪師爇向爐中。以醻法乳。遂就座。道林圓悟和尚白槌云。法筵龍象眾。當觀第一義。師曰。若是第一義。且作麼生觀。良久云。摩竭陀國此令已行。不昧宗風共相證據。其或未然。有疑請問。僧問。雲門一曲即不問。如何是報慈一曲。師曰今朝是三月初一。僧云還許學人和也無。師曰你作麼生和。僧撫掌。師曰料掉沒交涉。僧云。有意氣時添意氣。不風流處也風流。師曰北禪門下客。僧云。衲僧分上有打破虗空底鉗鎚。喝散白雲底意氣。為什麼今日却無轉身一路。師曰非子境界。僧云未審是什麼人境界。師曰。等閒垂手處。帀地古風清。僧云。不因伸此問。爭辨法王機。師曰未敢相許。師乃曰。至道玄微。名言路絕。真源湛寂。物我皆如。所以道未離兜率早降王宮。未出母胎度人已畢。明明大事圓成。寂寂該通法界。及乎毗藍園內七步周行。已涉離微。那堪四顧。然而仙陀罕遇。同氣難諧。曲徇人情。觀機利物。三乘五教流布塵寰。根機差殊昇降有異。雖是一音而演唱。眾生隨類各得解。六凡四生因此而彰。造旨忘言超諸戲論。便道始從鹿野苑。終至跋提河。如是二中間。未甞說一字。諸禪德。只如龍宮海藏文義炳然。為什麼却道未甞說一字。還有分付處也無。這裏見得混融。今古透出。聖凡不待。龍華三會中立地教君參古佛。僧祇抹過直趣菩提。照用現前一時驗取。其或心眼矇矓。不免重下註脚。要會麼。當秊無說親聞處。帀地清風徧九垓(謝詞不錄)。
　　師在崇寧寺受請。法座前拈帖示眾曰。幸然無一事。剛地起波瀾。既到如斯。難為迴避。敢問諸人。大地不容鍼。此從何處來。還委悉麼。青山藏不得。明月却相容。度與維那讀罷。乃　拈衣曰。鷄足山中唯傳迦葉。黃梅席上獨付老盧。時緣既至。落在山僧手裏。大眾還知麼。纓絡聚中騰瑞氣。華縵影裏奪芳春。遂披衣。
　　指座曰。此燈王座。曠劫穹隆。若是要高昇。大不觀時節。然雖恁麼。別有一般君未見。白蓮華向半天開。斂衣就座乃曰。寶座既登。清風四起。要津把斷。凡聖俱亡。放一線道別露風規。具眼禪人一任施設。僧問。點鐵成金即不問。轉凡成聖事如何。師曰。棒頭有眼明如日。要識真金火裏看。僧云。數日靈禽庭畔噪。果然太守命慇懃。師曰好個阿師向語脈裏轉却。僧云。菩提果熟天然異。優鉢華開別是春。師曰一語傷人千刀攪腹。師乃曰。門裏出身易。身裏出門難。易難不到處。普請大家看。乃豎起拂子曰。還見麼。若謂見。云何為見。見在即凡。宛同流浪。若謂不見。云何不見。行脚高士。眼在什麼處。見與不見若為明辨。這裏徹去。三世如來六代祖師。平生關棙瓦解冰消。苟或未然。待把少林無孔笛。為君吹起小陽春。下座(謝詞不錄)。
　　當夜小參。全機不用。同道方知。照用雙行。何人委悉。所以芭蕉和尚示眾云。你有拄杖子。我與你拄杖子。你無拄杖子。我奪你拄杖子。師曰。芭蕉垂範。今古罕遇知音。後來覺海禪師拈云。你有拄杖子。我奪你拄杖子。你無拄杖子。我與你拄杖子。覺海禪師大似量才補職。度脚買靴。要見芭蕉還應未可。若是新報慈即不然。你有拄杖子我與你拄杖子。君子愛財。取之有道。你無拄杖子我奪你拄杖子。恩深轉無語。懷抱自分明。忽有個漢出問云。離此二途如何是報慈拄杖子。良久云。如今卓向須彌頂。六臂三頭未許看。久立珍重。
　　送宣老住慈雲。靈山密旨。少室玄宗。五葉一華。分布塵剎。造其旨者游刃萬機卷舒無礙。失其趣者談真罔象見解偏枯。豈不見城中聖箭。鼓山尚涉崎嶇。國師肘後靈符。耽源猶疑去住。大眾。只如新報慈當此之際又且如何。雖然水泄不通。未免因行掉臂。乃豎起拂子曰。還見麼。龜毛拂子聊相贈。直與行人指路頭。
　　當日上堂。報慈古寺先聖道場。門枕湘江必多釣客。況是風恬浪靜正好垂綸。有麼。僧出云。下坡不走快便難逢。師曰果然。僧問如何是賓中賓。師曰今秊貧似去秊貧。僧云如何是賓中主。師曰。兵隨印轉。將逐符行。僧云如何是主中賓。師曰。脫珍御服。著敝垢衣。僧云如何是主中主。師曰。橫身當宇宙。誰是出頭人。僧云。四賓主諙蒙師指。向上玄關事若何。師曰。一陣兩陣清風生。吹散白雲千萬片。僧云。擲鉢峰巒秀。名高萬古傳。師曰。前後收來君不見。殷勤付與後人看。
　　師乃曰。若也全提祖令。直須大地荒凉。稍若就下平高。且作我家牆壍。所以道向上一路千聖不傳。擬議之間互為賓主。其為主也。把斷要津聖凡俱喪。天魔膽裂獨步坤維。其為賓也。山河大地艸木叢林。萬象森羅全彰玅體。雖然如是。不落賓主一句又作麼生道。良久云。一片白雲橫宇宙。普天無處不垂陰(謝詞不錄)。
　　當夜小參。全機敵勝今古稀逢。啐啄同時非為好手。鋒鋩匪露方稱丈夫。不是當家徒誇作略。豈不見趙州路逢婆子乃問云向什麼處去。婆云偷趙州笋去。州云忽逢趙州時如何。婆便掌。州休去。後雪竇拈云。好掌。更下兩掌也無勘處。師曰。諸禪德。且道謷訛在什麼處。報慈今夜試與諸人評議看。一人慣行棧閣飽歷邊庭。不施寸刃海晏河清。一人先鋒有作殿後無追。貪他一盃酒失却滿船魚。且道報慈為人落在那裏。還委悉麼。劒為不平離寶匣。藥因救病出金缾。次日謝知事上堂。僧問。唯一堅密身。一切塵中現。提起坐具云。這個是塵。那個是堅密身。師曰放下著。僧云此猶是學人疑處。師曰你疑處作麼生。僧云適來問底。師曰不堪為種艸。師乃曰。適來這僧問。唯一堅密身。一切塵中現。山僧如是答。且道這僧知有不知有。若道知有。爭肯恁麼問。若道不知有。爭解與麼問。諸禪德。到這裏云何辨白。知與不知全無伎倆。明明教意宣揚。款款為君敲唱。乃豎起拂子曰。大眾。這個是堅密身。一切塵甚麼處得來。若向這裏瞥地。非唯煙霄獨步。亦乃外護叢林。其或未然。不免重下註脚。要會麼。風攪長空。春雲四起。六臂三頭徒誇唇觜。帀地普天全非伴侶。等閒拈出與君看。直下分明須薦取。乃拋下拂子歸方丈。
　　小參。諸佛祕訣。羣生本源。海藏龍宮宣揚莫既。何故。真常無相玅有全該。剎剎塵塵周徧法界。豈勞熏習體用昭彰。直下歸來復有何事。豈不見僧問溈山。如何是祖師西來意。溈山默然。僧拂袖出去。到雪峰。峰乃問近離甚處。僧云溈山。峰云溈山有何言句示徒。僧云某甲曾問如何是祖師西來意。溈山默然。峰云汝肯伊否。僧云某甲不肯伊。峰云。溈山古佛。速去禮拜懺悔。後玄沙聞云。山頭老漢蹉却溈山公案。僧乃問。和尚尊意如何。沙云大小溈山被這僧一問百雜碎。師曰。諸禪德。這僧奔南走北即且置。只如玄沙恁麼道。為復是讚嘆語。是不肯語。五湖衲子四海高流。試辨白看。這裏見諦。非唯宗眼分明。亦乃坐却天下老和尚舌頭。雖然如是。不入洪波裏。爭見弄潮人。
　　上堂示眾。沒絃琴韻罕遇知音。無影林中難尋足迹。同聲同氣方辨端倪。不是當家徒勞側耳。豈不見南泉問黃檗云。定慧等學明見佛性。此理如何。檗云十二時中不依倚一物。泉云莫便是長老見處麼。檗云不敢。泉云。漿水錢且止。艸鞵錢教什麼人還。檗休去。師曰。諸禪德。南泉黃檗大似埋兵掉鬥。兩陣交鋒。還有優劣麼。若道有。此人未具行脚眼在。若道無。此人未具行脚眼在。總不恁麼。又且如何。要會麼。玉印不離天子手。金箱豈可庶人知。
　　施主請上堂。飲光門下徒誇微笑之機。少室巖前謾說安心之法。爭似呈橈舞棹畵舫輕舟。萬里無雲長天一色。蘆灣月渚漁父拋綸。煙島波心沙禽戲日。閒烹綠茗滿酌流霞。蕩蕩皇風平平帝道。數聲歸笛離春浦。一片孤帆過洞津。到岸捨舟常式事。何須更問渡頭人。諸禪德。報慈如斯舉唱。還有為人處麼。若道有。那裏是有處。若道無。擊鼓昇堂辜他請主。到這裏如何剖露。還委悉麼。良久云。人歸大國方成器。水到滄溟始是波。
　　上堂。碁逢敵手密行難藏。琴遇知音希聲乃布。摩竭正令同道方知。揑聚放開悟迷一決。豈不見乾峰示眾云。舉一不得。舉二放過。一著落在第二。雲門出云。昨日有人從天台來。却往徑山去。峰乃云。典座來日不要普請。下座。師曰。一人為眾竭力。禍出私門。一人眼放電光。照破四天下。且道那句是賓。那句是主。若人辨得。艸鞵跟子斷。透過祖師關。其或未然。點鐵化為金玉易。勸人除却是非難。
　　因事上堂。父母所生口。何妨為子說。莫將閒事掛心頭。便是人間好時節。忽有個漢聞開福恁麼道。出眾來指住云。老老大大俗氣不除。師呵呵大笑曰。子只見風清月白。焉知洞裏花香。何故。曾看江上弄潮人。未聞愛水嫌波浪。
　　師一日上堂示眾曰。千聖不傳。諸祖祕語。不惜眉毛為君親舉。衲子擡眸白雲萬里。
　　上堂。報慈一要。凡聖同玅。犬吠驢鳴。龍吟虎嘯。道吾樂神。師巫祭廟。雨過山青。雲收日照。拾得與寒山。不覺呵呵笑。諸禪德。且道笑個什麼。休休。他秊自有知音。豈待今朝說破。
　　冬至上堂。晷運推移。日南長至。分明一道恩光。照徹十方三世。全彰諸祖玄關。漏泄衲僧巴鼻。靈雲剛道無疑。彌勒徒誇授記。爭如李四張三相賀街頭巷尾。不是海印發光。亦非楞嚴三昧。林下高人休要瞌睡。令余暗裏笑舒眉。直是清風動天地。
　　小參。宗門奧旨。造者還稀。體用無私。隨流得玅。有時互為主伴敲唱玄風。有時對面藏身難窺影迹。要津把斷凡聖迷源。利物垂慈等閒入艸。豈不見臺山路上有一老婆。凡有僧問臺山路向什麼處去。婆云驀直去。僧纔去。婆云好個阿師又與麼去。趙州聞乃去問。臺山路向什麼處去。婆云驀直去。州纔去。婆云好個阿師又與麼去。州回寺告眾云。我為你勘破這老婆了也。師曰。蕩蕩無迃曲。明明透古今。問無別語。答豈異音。那裏是勘破處。還委悉麼。一人張帆。一人把柁。鐵笛橫吹。漁歌唱和。啐啄同時。知音幾個。順水逆流歸去來。到岸方諳不恁麼。不恁麼。為君宣。甜如砂蜜。苦似黃連。若不同牀臥。焉知被底穿。
　　上堂。解語非干舌。能言不是聲。非聲非舌用。方乃號圓成。玅造如如旨。還家罷問程。諸禪德。這裏薦得。不待三祇劫滿六度功圓。古佛堂中一時參畢。其如疑情未脫見解偏枯。設使辯若滿慈。智過鶖子。辭鋒展弄。敲唱臨機。縱奪卷舒。遊戲三昧。於本分事中雲泥有隔。何故。正令已行君不會。通身是口卒難陳。
　　因官在寺和籴上堂。數日寺門浩浩。全身走入荒艸。五湖高士安禪。休要別處尋討。廊下喏諾分明。堦前斛斟叫噪。勞生日用無私。般若光中虗老。燈籠暗地攢眉。露柱低頭懊惱。令予冷眼偷看。不覺呵呵笑倒。諸禪德。且道笑個什麼。三錢買個鄭州棃。元來是青州棗。下座。
　　上堂。春山青。春水淥。啼鳥落花清耳目。一帶平原畵不成。玅印無羈豈拘束。諸禪德。豈不見古人道。聞聲悟道。見色明心。瞥然玅會。輝古騰今。古人恁麼道。也是抱橋柱澡洗。未出常流。開福道。聞聲不悟道。見色豈明心。大冶紅爐裏。真鍮不愽金。忽有人道。開福恁麼道。何曾夢見古人。師乃呵呵大笑云。將謂胡鬚赤。更有赤鬚胡。擊禪牀下座。
　　上堂。舉石霜遷化。眾請首座住持。虔侍者曰。首座須會先師意方可住持。首座曰先師有什麼意。虔曰。先師道休去歇去。一念萬秊去。如古廟裏香爐冷湫湫地去。作一條白練去。作麼生會。首座曰只是明一色邊事。虔曰若恁麼會不可住他院首。座曰。汝但燒香著。香煙絕處我若脫去。便會先師意。香煙絕處脫不得乃不會先師意。香煙纔絕。首座脫去。師曰。諸禪德。難中之難。玅中之玅。千聖攢眉。是何關要。大眾。且道首座會先師意不會先師意。若道會先師意。爭奈虔侍者撫背一下曰。坐脫立亡即不無。要且未會先師意。若道不會先師意。其如首座良哉快便攃手前行。利害在什麼處。要會麼。路遠夜行休把火。大家吹滅暗中行。
　　上堂示眾。薰風乍扇。雲霧頓開。杲日騰空。森羅互顯。如鏡照像。不礙光輝。汝等諸人二六時中發宣前塵憑何印可。這裏薦得。無明界內古佛家風。荊棘林中衲僧巴鼻。大地山河借你出氣。雖然恁麼。借水獻花常式事。傍觀猶笑老婆心。擊禪牀。
　　上堂。宗門玅旨海口難宣。簡要提撕知音罕遇。事無一向理出多門。豈不見道。有句無句如藤倚樹。樹倒藤枯句歸何處。良久云。會麼。深秋簾外千家雨。落日樓前一笛風。
　　上堂。春風浩浩。春鳥喃喃。山花開似錦。澗水湛如藍。大圓鏡裏扣己而參。便恁麼去也太無端。何也。文殊去後無消息。休問前三與後三。擊禪牀。
　　謝監莊上堂。僧問千兵易得一將難求時如何。師曰。好手須還欒布作。韓光空望立功勳。僧云。有意氣時添意氣。不風流處也風流。師曰。掃蕩煙塵回首日。端然至化賀昇平。復曰。枯木巖前道人不顧。塵勞界內衲子興悲。戀著玄關全虧大用。灰身滅智豈是良圖。裂破面門救諸苦趣。為祥為瑞今正是時。號令既行云何話會。撈龍趂鳳男兒事。淺種深耕效仰山。
　　開爐上堂。曙色纔分煙氣消。嚴風括地不相饒。爐中幸有無煙炭。莫學丹霞把佛燒。燒即不無。云何委悉。恩大不知何以報。寥寥千載古風清。
　　上堂。大道無私要由心悟。心無形狀全物而彰。玅契斯關萬緣俱備。所以聞聲悟道見色明心。聞見寂然是何面目。直饒這裏見得倜儻分明。向衲僧分上天地懸遠。何故。罷攀雲外三秋果。休弄澄潭月一輪。
　　上堂。舉南泉麻浴歸宗三人訪國師。至中路。南泉於地上畫一圓相云道得即去。歸宗於圓相中坐。麻浴便作女人拜。泉云與麼則不去也。歸宗云是何心行。師曰同阬無異土。千古少人知。月下休相喚。還從舊路歸。
　　上堂。人從卞州來。不得東京信。陜路既相逢。到底難親覲。撫掌笑呵呵。解佩空王印。豈不見昔有秀才善通奧義愽覽古今。乃問長沙和尚。某曾看大佛名經。但見諸佛鴻名。未審居何國土。長沙云。黃鶴樓崔顥題後。先輩曾題也未。秀才云未曾題。長沙云得閒無事題取一篇也無妨。師曰。先賢垂範早涉離微。言無展事句裏藏機。百千諸佛知何處。黃鶴樓前握手歸。
　　上堂。夏雨落緜緜。民歌堯舜天。千山增翠色。萬壑鎖青煙。唯有禪家無一事。饑來喫飯困來眠。要會麼。路逢死蛇莫打殺。沒底藍子盛將歸。
　　小參示眾。陰雲彌四野。心地長塵埃。試請回光看。生從何處來。這裏信得及。風幡非動。直徹圓伊。更待商量。辜他先聖。雖然恁麼。未透玄關者。何妨決眾疑。僧問。麤言及細語皆歸第一義。喚和尚作一頭水牯牛得否。師曰老僧牽犂拽杷有分。僧云。和尚是大善知識。為什麼却作牛。師曰未足醻恩。僧云穿却鼻孔了也。師曰一任卜度。師曰。真淨界中纖塵不立。撮要提綱難諧剖析。馬祖升堂百丈卷席。佛祖洪規人天正脈。檢點將來弄巧成拙。何故。大鵬展翅摩霄漢。肯效搏風鷂子兒。
　　謝直歲街坊上堂。叢林浩浩誰是知音。馬祖堂中盤山回首。雲門會裏明教翻身。彼此一時孰分優劣。大眾。入廛不露迹。隨處是家風。淺種與深耕。秋冬收顆粒。從他五湖衲子端坐無疑。日高一盋和羅飯。禪道是非都不知。雖然如是。塵中辨主。鬧裏求人。兩手扶犂钁頭邊事又且如何。要會麼。陋巷不騎金鐙馬。回來却著破襴衫。
　　上堂。數日霶霃雨。今朝彷彿晴。煙雲消散盡。天地廓然清。簷前鵲噪。林裏鶯鳴。嶺外牧童歌野徑。江邊漁父釣長鯨。禪家高臥無餘事。渴飲饑飱賀大平。諸禪德。兩彩一賽。凡聖齊收。若作佛法商量。大似抱贓叫屈。
　　上堂。報慈一言千聖不傳。即時玅會火裏生蓮。然雖如是。路遙知馬力。歲久見人心。
　　謝藏主上堂。琉璃殿上古佛舒光。明月堂前曇華布影。不用南訽彌勒。何須東覓文殊。華藏門開任君瞻仰。或舒或卷。塵塵普現色身。或放或收。處處毗盧境界。不舒不卷。寂爾無根。不放不收。是真常住。絲毫無礙。統攝聖凡。自利兼他。古今不墜。然雖恁麼。當人分上又如何。還會麼。夜半不須敲玉戶。天明鳳子笑銜花。
　　上堂。透脫玄關更無凝滯。一瞖落眼空華亂墜。豈不見僧問趙州。學人乍入叢林乞師指示。州云喫粥了也未。僧云喫粥了也。州云洗鉢盂去。其僧言下有省。師曰。趙州可謂塑不就畵不成。鋒鋩不動海晏河清。五湖衲子抖擻精神。為君通一線。教子快平生。要會麼。夜來春睡重。一覺到天明。
　　施主請上堂。僧問。以字不成八字不是。未審是什麼字。師曰會麼。僧云不會。師曰。少林幾度暗思量。維摩未敢輕開口。僧云。海藏龍宮收不得。毗盧界內若為尋。師曰退後子細看。僧云。此事且止。只如檀那特施法衣有何利益。師曰。因果位中留不住。恒河沙劫報無窮。師乃曰。衲子玄關。群生命脈。鋒鋩未兆便好承當。文彩纔彰翻成影事。何也。空劫已前乾坤未剖。凝然一片非聖非凡。不涉熏脩豈從外有。洎乎世界安立四聖雜居。憎愛情生悟迷相返。妄認四大為自身相。譬彼病目見空中花。造種種業。受種種報。枉流諸趣曠劫于今。繇是世尊不離兜率下降閻浮。四十九秊三百餘會。演無量義。分布塵剎。抍物導迷應病與方。明師罕值真藥未逢。賴遇程君為不請友。捐潤屋珍寶。屆開福道場。命五湖衲子看閱毗盧大藏。欲使禪人不動舌頭。五千四十八卷彈指一時周足。直得須彌起舞。海水騰波。天雨四花地搖六種。因收果海果徹因源。因果兩忘是真常住。儻或端倪未辨。依前重說偈言。你等諸人發卷看時急須著眼。三世諸佛全分法身盡在裏許。何故。焚香提起經來讀。便是拈華付囑心。此外別求玄玅解。悠悠千古少知音。以拂子擊禪牀下座。
　　接新帥回上堂。選得幽居愜野情。終秊無送復無迎。有時直上孤峰頂。月下披雲嘯一聲。好諸禪德。先賢道超物表。德貫坤維。只解全身遠害。不能同死同生。報慈雖是晚流。豈敢辜他古德。有時松蘿影裏凡聖同途。有時車馬叢中人天共轍。同途共轍玅入幽微。凡聖人天要門匪異。機輪轉處誰是知音。要會麼。幾度因時節。徘徊帶雨歸。
　　上堂。摩竭掩室非是通方。淨名杜詞未為作略。總不恁麼罕遇知音。方便門中隨宜舉唱。豈不見僧問趙州云和尚秊多少。州云蘇州有。僧云和尚何姓。州云常州有。師曰。諸禪德。趙州貴買賤賣千古罕聞。寥寥叢席之間至今無人酬價。大眾要會麼。蘇州有。常州有。月白風清天長地久。路著舊鄉關。金毛善哮吼。父慈子孝少人知。回首面南看北斗。
　　謝莊主上堂。丈夫兒。自家斷。日用無私休計算。被他指點謾商量。到底死生打不辨。長生路上少人行。輪轉脩途空懊嘆。萬境中。須這漢。出沒卷舒無繫縛。淺種深耕誰委知。溈山水牯騎來慣。頭角分明在目前。五湖衲子擡眸看。諸禪德。還見麼。玉笛一聲風雨寒。萬兩黃金終不換。
　　溈山先馳至呈書。師看罷乃集眾上堂。法座前拈起書曰。大眾。適來先馳至方丈。未容集眾先達圓封。山僧接書乃問先馳。遠涉塵泥即不問。此處相逢事若何。馳云文彩已彰。山僧曰。此是多秊曆日。畢竟事如何。馳云重言不當吃。山僧曰一狀領過。馳云消得多少。山僧曰念你遠來且坐喫茶。諸禪德。且道是相見不是相見。這裏見得。非唯與先馳出氣。亦乃斬新日月特地乾坤。其或未然。別有一般人未見。待教衲子盡知音。度與維那宣罷。　陞座曰。釋主拈花強生枝節。頭陀微笑眼裏添塵。目擊道存翻成途轍。隔江招扇早涉崎嶇。總不恁麼又且如何。勸君不用鐫頑石。路上行人口似碑。擊禪牀。
　　施主請上堂。僧問。純陀獻供果證無生。檀越脩崇獲何福報。師曰。直下明玄旨。三輪體自空。僧云。信心檀越傳將去。學人三拜不虗施。師曰。但得雪消去。自然春到來。師乃曰。實際理地華藏海中。無一法從內而出。無一法從外而入。如珠在掌隨眾類以分形。似鏡當臺映森羅而照體。塵勞界內兼濟流通。枯木巖前寂然常住。如斯舉唱未稱衲僧。不負檀那云何敷演。良久云。石人翫月瞻星斗。木女臨谿趂鳳歸。
　　上堂。宗門奧旨祖室玄樞。不遇當人翻成影響。豈不見芭蕉示眾云。你有拄杖子我與你拄杖子。你無拄杖子我奪你拄杖子。師曰。芭蕉和尚銅頭鐵頟眼放電光。撿點將來也是憐兒不覺醜。何故。有則與易。無則奪難。兩語無病直透祖關。若也辨得。天上人間還知落處麼。著眼看。休比擬。幾回拋向眾人前。八臂那吒提不起。以拂子擊禪牀。
　　謝藏主典座上堂。衲僧蹊徑千眼莫窺。鳥道無私經行豈礙。要關在手通變剎那。一味醍醐莫嫌淡薄。有時毗盧藏內優鉢華開。嗅之不聞是何境界。靈山髣髴少室依稀。抖擻提撕人天兼濟。如斯舉唱尚涉迃迴。玅契圓常若為剖露。要會麼。解使清風迎送客。薄[利-禾+((白-日+田)/廾)]明月待高賢。拂子擊禪牀下座。
　　上堂。僧問如何是體中玄。師曰三界緜緜。僧云如何是句中玄。師曰攢花蔟錦。僧云如何是玄中玄。師曰千聖覓無蹤。僧云如何是第一要。師曰門外山童笑。僧云如何是第二要。師曰直下無遮障。僧云如何是第三要。師曰買賣交關冣為玅。僧云。三玄三要蒙師旨。向上更有事也無。師曰。有時閒把杖頭挑。無限行人看不見。師乃曰。縱橫問答有來由。緣木求魚卒未休。若妙旨尋知見會。還同撥火覓浮漚。何故。達磨九秊面壁早涉離微。皮髓分張法流寰海。致使兒孫各將知解蘊在胷中以為己見。看看祖道凋零。對此實堪傷憫。要窮此事。直似頑石逢春不變。方有少分相應。此外別求是誰之咎。雖然恁麼。平生肝膽向人傾。相識還同不相識。
　　上堂。諸佛子。著眼看。嚴霜曉露徹骨清寒。帀地普天通同實際。休問得皮得髓。徒誇見淺見深。從來一道恩冤。何以自家退屈。山僧對此忍俊不禁。閒引少林無孔笛。為君吹起小陽春。乃以拂子空中一點曰。還見麼。還聞麼。若道見。作麼生見。若道聞。作麼生聞。於此兩楹之間云何剖露。要會麼。滿眼覰不見。滿耳聽不聞。一堂風冷淡。千古意分明。
　　上堂。秋風秋雨頗相宜。萬水千山木葉飛。堪笑靈雲回首處。何須花發始忘機。何故。諸禪德。秋風蕭索秋山葉落。秋雨霖漓秋天寥廓。祖師心印全彰。靈雲鼻孔穿却。分明一道恩光。曠劫無形寂寞。五湖衲子急歸來。休向途中亂穿鑿。莫穿鑿。體用從來非自他。作者不求無病藥。擊禪牀。
　　因事上堂。僧問。長安夜夜家家月。幾處笙歌幾處愁。師曰總是闍棃分上事。僧云和尚也不要疑著。師曰一言已出駟馬難追。師乃曰。事久多變信知有矣。何故。雪後始知松柏操。事難方見丈夫心。諸禪德。還委悉麼。設使智過鶖子。辯若滿慈。到這裏無你開口處。無你議論處。既然恁麼。畢竟如何。要會麼。大樹大皮裹。小樹小皮纏。
　　上堂。金烏當午文彩全彰。玉兔沈輝影像俱寂。通同實際一體無諸。不落今時識情罔測。混融凡聖佛眼難窺。所以道髑髏常干世界。鼻孔摩觸家風。本色衲僧云何辨白。瞥然契悟大事圓明。方稱丈夫不辜行脚。更待擎拳合掌。比擬商量。毗婆尸佛早留心。直至而今不得玅。以拂子擊禪牀。
　　謝知事上堂。靈山標榜五指舒光。少室真規斷肱立雪。塵中辨主盤山蹤迹猶存。杓柄舀來象骨家風尚在。流通密旨建立法幢。全藉高人方能巨濟。然後玄關大啟四海一家。任他六臂三頭到此也應拱手。何故。須彌頂上非凡木。白藕峰前得處高。
　　上堂。僧問如何是法身體。師曰拂子點頭。進云如何是法身用。師曰大地絕纖埃。進云。二句已蒙師指示。向上還有事也無。師曰無。進云為什麼却無。師曰。凡聖收來盡。君今何處尋。師乃曰。淨法界身本無出沒。大悲願力示現受生。又道諸佛不出世亦無有涅槃。非為謗佛亦乃未具行脚眼在。若道不入涅槃。三界大師即今在何處。這裏見得。時時無間步步相隨。出沒卷舒古今不墜。苟或未然。不免重下註脚。幽徑野花紅似火。遶門流水碧如藍。
　　上堂。全提正令帀地風生。把定要津孰分優劣。三玄料簡未稱衲僧。五位君臣殊乖道體。平實無事誑謼閭閻。入理深談黏皮帶骨。何故。纖毫不動空劫已前。數量難該憑何話會。諸禪德。還委悉麼。幾回拋向眾人前。千眼大悲覰不見。擊禪牀。
　　施主請上堂。僧問蓮花未出水時如何。師曰人天合掌。僧云出水後如何。師曰不礙往來看。僧禮拜歸眾。師乃曰。正法眼藏十聖那知。祕密玄風三賢罔測。靈機湛寂體玅希夷。不落今時豈該數量。撈籠品類陶鑄群情。三世諸佛異口同宣。六代祖師亞肩垂示。琅圅玉偈徧滿龍宮。海角天涯潛敷奧義。或瞻或禮迥脫根塵。若見若聞俱成種智。回光照徹契本幽微。印古印今非前非後。圓伊獨露方號流通。超出化門是真常住。衲僧孔竅放過一著。檀那分上又且如何。要會麼。壽山隱隱侵雲際。福海滔滔似鏡平。
　　上堂。祖師玅旨覿面無私。該括古今何嘗欠少。自是根機不等見有差殊。方便門開為君舉唱。有時遊山翫水步步風生。有時市肆茶坊塵塵三昧。有時南山起雲北山下雨。有時饑來喫飯困即打眠。諸禪德。放行把住誰是仙陀。一劄回頭萬機俱罷。始知多秊曆日如能用。免被巡官指上推。然雖如是。早涉離微。不涉離微一句作麼生道。要會麼。銀漢縱分千派浪。瓊林終是一般花。
　　上堂。有利無利不離行市。師子嚬呻象王游戲。洎乎檢點將來。未是衲僧巴鼻。如何是衲僧巴鼻。且看禪人爭鋒競銳。有麼。僧出云未必善因而招惡果。師曰大似擔枷過狀。僧問真玉泥中異不撥萬機塵時如何。師曰老僧不敢正眼覰著。僧禮拜。師曰何不進語。師乃曰。此之一事。不可以有心知。不可以無心得。言詮杳隔聰辯莫究。其端倪寂默。奚為智訥安能湊泊。直是千眼莫窺其迹。二聽那曉其音。三玄料簡謾施功。五位君臣徒話會。從前知解傾蕩掃除。略露風規急須著眼。以拂子劃一劃曰。還見麼。石火一揮天外去。君今猶看月邊星。以拂子擊禪牀。
　　結夏上堂。僧問如何是十五日已前事。師曰五眼覰不見。進云如何是十五日已後事。師曰特地少人知。進云還許學人點破也無。師曰也不消得。師乃曰。此土西天斯晨禁足。依舊夜短晝長。是處山青水淥。都來一箇虗空。不用強生節目。爭如攃手便歸來。六六元來三十六。還會麼。殷勤為報道中人。戀著玄關即拘束。
　　上堂。毗盧影裏般若光中。互為主伴法界融通。白雲片片帝網重重。形分萬派月印寒空。道人活計古佛家風。自他兼濟無功之功。諸禪德。高著眼。莫狐疑。卷舒自在今正是時。路逢劒客須呈劒。不是詩人莫獻詩。
　　發化主上堂。雲容靉靆舒卷長空。乍雨乍晴為祥為瑞。敷榮萬物積翠千山。大事皎然輝騰今古。英靈衲子使合知時。懞懂禪人云何話會。還委悉麼。數片白雲生宇宙。普天無處不垂陰。擊禪牀。
　　上堂。僧問如何是先照後用。師曰風行艸偃。進云如何是先用後照。師曰水到渠成。進云如何是照用同時。師曰。雲龍纔會合。甘霖灑乾坤。進云如何是照用不同時。師曰。雲散水流去。廓然天地清。進云未審向上更有事也無。師曰向下問將來。師乃曰。出家佛子物外高流。挈錫攜缾訪尋知識。須是踏著自己穩實田地。方解茆菴石室折脚鐺兒煑粥煎茶。接待往來隨家豐儉。未到如斯境界。不可虗延歲月。二六時中收視返聽。子細揣摩是何面目。豈不見僧問龍牙和尚。見個什麼便休歇去。牙云如賊入空室。師曰。好諸禪德。還委悉麼。曠劫洞然孤光皎潔。不涉功勳是何時節。布帒癡憨豐干饒舌。大悲千眼覓無蹤。體玅虗玄百非絕。下座。
　　謝藏主上堂。涅槃城裏求是安身。十字街頭何妨出手。放行把住通變由人。五位君臣徒誇作略。三玄賓主謾逞鋒機。直截無私殊乖玅用。設使四十九秊三百餘會。琅圅玉偈海藏龍宮。檢點將來呼為切脚。敢問諸禪德。且道切個什麼字。還委悉麼。儒門弟子無人識。碧眼胡僧笑點頭。
　　慈雲法嗣書到。拈起示眾曰。白藕峰前纖塵不立。報慈門下水泄難通。既是纖塵不立水泄不通。且道這個什麼處得來。還委悉麼。五葉一華分布後。寥寥千古散清風。乃度與維那宣罷。遂　昇座曰。永嘉一宿道播寰區。招扇隔江法流四海。乾坤未剖誰是知音。空劫已前何人印可。向上一路千聖不傳。透脫斯關方能玅用。慈雲靉靆舒卷湘江。不假風雷霶霈甘澤。三艸二木并獲敷榮。畢竟指歸自何而得。還知麼。青山不鎖長飛勢。滄海合知來處高。
　　次日謝專使上堂。僧問。古者道解與師齊減師半德。見過於師方堪傳授。未審和尚如何。師曰雲起千峰曉。僧云養子方知父慈。師曰風高萬木秋。僧云。和尚尋常斬釘截鐵。今日為甚帶水拖泥。師曰。個中如瞥地。船子下楊州。師乃曰。全提密印千聖迷蹤。肘後靈符三賢結舌。平高就下乃可宣揚。略露風規急須著眼。豈不見玄沙令僧馳書往雪峰。峰開緘見是三張白帋。峰乃提起示眾云。會麼。不見道君子千里同風。僧迴舉似玄沙。沙云山頭老漢蹉過也不知。諸禪德。雪峰父子或舒或卷今古無倫。或抑或揚凡聖罔測。重關壁立誰解流通。檢點將來。總被這僧勘破。且道謷訛在什麼處。還委悉麼。龍向洞中銜雨出。鳳從花裏帶香歸。
　　施主設粥請上堂。諸禪德。從前日月依舊山川。瀉碧堆青輝騰今古。曾無間斷豈有虧盈。不見僧問趙州。學人乍入叢林乞師指示。州云喫粥了也未。僧云喫粥了也。州云洗鉢盂去。僧從此大悟。大眾。且道那裏是這僧悟處。還委悉麼。幾般雲色出峰頂。一樣泉聲落檻前。
　　小參。師曰。便與麼散去早涉廉纖。更待商量遞相埋沒。何故。言無展事語不投機。承言者喪滯句者迷。不見德山入門便棒。臨濟入門便喝。忽有個漢出來擔荷報佛深恩。然雖如是。報慈今夜也不得放過。拍膝一下曰。還委悉麼。歷歷分明堂堂顯露。師子翻身象王回顧。若能這裏會觀瞻。瞥轉玄關無別事。豈不見僧問古報慈云。情生智隔想變體殊。只如情未生時如何。報慈云隔。僧云情既未生又隔個什麼。報慈云梢郎子未遇人在。前日黃龍新師叔道。報慈也是小慈妨大慈。這僧還同受屈。梢郎子未遇人在。今時人住往作是非會却。不作是非會如何理論。良久云。天上有星皆拱北。人間無水不朝東。師曰。黃龍師叔美則美矣善則未善。山僧則不然。何也。報慈一隔佛祖命脈。放去收來聖凡罔測。隔不隔若為陳擔。取詩書歸舊隱。野花啼鳥一般春。擊禪牀。
　　上堂。千尺絲綸直下浮。蘆灣深處浪花麤。撈蝦摝蜆無心戀。還有金鱗上釣無。搖頭擺尾躍浪衝波。不顧絲綸便請吞鈎。有麼。時有僧問如何是句到意不到。師曰。瑞艸本無根。信手拈來用。僧云如何是意到句不到。師曰。領取鈎頭意。莫認定盤星。僧云如何是意句俱到。師曰。大悲不展手。通身是眼睛。僧云如何是意句俱不到。師曰君向瀟湘我向秦。師乃曰。摩竭正令未免崎嶇。少室垂慈早傷風骨。腰囊挈錫辜負平生。煉行灰心遞相鈍致。爭似春雨晴春山青。白雲三片五片。黃鳥一聲兩聲。千眼大悲看不足。王維雖巧畵難成。直饒便恁麼。猶是涉途程。諸禪德。不涉途程一句作麼生道。良久云。人從卞州來。不得東京信。
　　施主懺藏經請陞座。長老未離方丈裏。鼓聲先為剖圓音。眼聞耳見非他事。何必驅馳向外尋。諸禪德。是眼作麼生解聞。是耳作麼生解見。這裏薦得。毗盧界內古佛舒光。荊棘林中敷揚般若。匪移跬步坐大道場。如或波中捉月緣木求魚。未息狂心請垂詰問。僧問如何是臨濟全機。師曰向什麼處去來。僧云如何是雲門鑒咦。師曰少人知。僧云如何是法眼聲色。師曰攢花蔟錦。僧云如何是溈仰父子。師曰兩口無一舌。僧云如何是曹洞五位君臣。師曰團團無縫罅。師乃曰。靈山瞬目早是周遮。良馬窺鞭豈為英俊。巖間宴坐天帝散花。無說無聞藏頭露影。少林面壁計較未成。立雪斷肱辜他衲子。黃梅呈頌勝負偏枯。半夜傳衣瞞人不少。從上來事合作麼生。豈假人天眾前搖唇鼓舌競銳爭鋒。互立主賓交參問答。檢點將來彌天過犯。雖然恁麼。不因檀信方敲唱。爭見龍華會裏人。久立眾慈伏惟珍重。
　　上堂。行脚高士撥艸瞻風。未透目前關。難明心地印。豈不見先賢道。要識諸佛心。但向眾生心行中識取。要識常住不凋性。但向萬物遷變處會取。諸禪德。一言已出駟馬難追。撥轉玄關通同實際。這裏信得及。塵勞界內豁開千聖玄機。榮謝境中頓證多生面目。迥超覺岸不假熏脩。其或疑情未脫見解偏枯。莫將三歲竹。擬比萬秊松。擊禪牀。

　　卷上
　　潭州開福禪寺第十九代寧和尚語錄卷下

　　　　住大溈山嗣法小師　善果　集
　　上堂。春風習習春日熈熈。鳥啼東嶺上。花發樹南枝。園林并紫陌。賞翫頗相宜。行人半醉半醒。游客似憨似癡。或歌或舞或笑或悲。頭頭盡是吾家事。處處全彰玅總持。因甚把住特地生疑。辜他古德努力披陳。不省這個意。脩行徒苦辛。久立眾慈伏惟珍重。
　　上堂。僧問。永嘉道摩尼珠人不識。如來藏裏親收得。如來藏即不問。那個是珠。師曰。有時閒把杖頭挑。千眼大悲看不見。僧云。將謂少林消息斷。而今蹤迹宛然存。師曰你何不問如來藏。僧云。把得驪龍角。奪得明珠歸。師曰珠在什麼處。僧提起坐具。師曰未是好手。僧禮拜。師曰見機而變。僧問。荏苒光陰歲月寒。禪家贏得共盤桓。個中消息無人會。願聞提唱祖師關。師曰鐵牛橫古路。僧云莫便是和尚為人處也無。師曰。目前大道無迂曲。何得伶俜向外求。僧云。今日得個真消息。白雪梅花滿洞中。師曰。莫將閒語句。味却祖師心。師乃曰。諸法寂滅相。不可以言宣。適來許多問答圖個什麼。還委悉麼。通人分上言詮寂默皆歸實際之場。晚學高流遂成取捨之法。園林池沼皆演玅音。諸法所生唯心所現。又道不是風動不是幡動仁者心動。諸禪德。大小老盧好與三十棒。何故。只知穿靴不覺袴綻。然雖恁麼。鳥啼處處皆相似。花落不聞流水聲。
　　上堂示眾。未透祖師關。時光如箭急。白髮皓然生。新秊又五日。記得雲門道平地上死人無數。過得荊棘林者是好手。時有僧問。恁麼則堂中第一座大有長處也。雲門云蘇嚕蘇嚕。師曰。等閒垂手去。八面清風生。雖然恁麼。子細檢點將來。大小雲門被者僧一拶。直得隱身無路。汝等諸人還見麼。這裏覰得破。平地上活人無數。荊棘林中轉大法輪。何故。大悲不展手。通身是眼睛。擊禪牀。
　　謝知客上堂。開門待知識。知識不來過。知識既過。憑何施設。金果早朝猨摘去。玉花晚後鳳銜來。便恁麼。涉離微。不施武藝。罕遇知音。豈不見趙州問僧曾到此間麼。僧云曾到。州云喫茶去。州復問僧曾到此間麼。僧云不曾到。州云喫茶去。院主問趙州。曾到此間教伊喫茶去且從。不曾到此間為甚教伊喫茶去。州喚院主。主應諾。州云喫茶去。師曰。趙州門下不揀高低。一盌麤茶普同供養。得其味者方知冷灰裏九轉透缾香。如或未辨端倪。不免重下註脚。南北東西萬萬千。趙州待客豈徒然。莫嫌冷淡無滋味。慣把脂麻一例煎。擊禪牀下座。
　　上堂。報慈家風淡薄。廚堂諸事蕭索。唯有金剛眼睛。四海禪人齩嚼。齩得破。曠劫無明須臾銷鑠。天上人間自在快樂。齩不破。成結縛。六用門頭塵緣競作。諸禪德。你齩嚼。閒處著。燦爛無瑕光明閃爍。幾回覿面相呈。自是諸人諱却。
　　上堂示眾。真不掩偽。曲不藏直。句裏明人言中辨的。處處總持頭頭彌勒。擬議思量當門荊棘。豈不見古德問僧林間什麼聲。僧云鵓鳩聲。古德云。欲得不招無間業。莫謗如來正法輪。諸禪德。設使通身是口。作麼生商量。要會麼。暗通山下路。流出洞中花。
　　謝化主迴寺上堂。師曰。禪人莫莽鹵。二月又初五。透徹祖師關。一句該今古。雖然如是。不涉今古底事又作麼生商量。還有知得者麼。出來吐露看。僧問如何是賓中賓。師曰路上行人更問津。僧云如何是賓中主。師曰闍棃自道取。僧云如何是主中賓。師曰問處分明答最親。僧云如何是主中主。師曰。七星光彩輝。六國罷煙塵。僧云四賓主外更有事也無。師曰向內亦無。僧云謝師答話。師曰非子境界。師乃曰。春色無高下。園林花木紅。總持門大啟。何處覓圓通。休問迷逢達磨。須知垂手塵中。踏翻厚地刺破虗空。人天牓樣佛祖家風。敢與龍王鬥富。自他兼濟何窮。翻身不露迹。直上玅高峰。諸禪德。且道是什麼人境界。還委悉麼。渠無面目。三界為家。解把過頭杖。逢春點異花。
　　歲除小參。時光迅速不與人期。剎那異世早見歲除。未明心地難免狐疑。設使問似百川競注。答如大海吞流。古佛堂中都用不著。豈不見僧問靈雲。混沌未分時如何。靈雲云露柱懷胎。僧云分後如何。靈雲云如片雲點太清。僧云祇如太清還受點也無。靈雲不對。僧云恁麼則含生不來也。靈雲不對。僧云直得純清絕點時如何。靈雲云猶是真常流注。僧云如何是真常流注。靈雲云似鏡長明。僧云向上還有事也無。靈雲云有。僧云如何是向上事。靈雲云打破鏡來與你相見。師乃曰。好諸禪德。盡十方世界是一面鏡。作麼生說個打破底道理。到這裏直饒眼親手辨光影俱亡。如鷄抱卵啐啄同時。正好喫報慈拄杖。何故。弄影禪和如麻似粟。雖然不得力。猶勝別勞心。
　　上堂。僧問。彌勒真彌勒。分身千百億。時時示世人。世人俱不識。未審和尚還識麼。師曰山僧不識。僧云大小報慈為什麼不識。師曰老僧不諱此事。僧云勘破了也。師曰三十秊後忽然汗出也不定。師乃曰。問答尖新逞峻機。如將畵餅要充饑。縱經塵劫空勞力。爭似忘言合大虗。何故。祖師玅旨杳絕言詮。密契玄宗早成多事。豈況妄呈見解緇素奚分。鼓弄詞鋒是非競作。欲究斯宗遠之遠矣。雖然如是。萬古碧潭空界月。再三撈摝始應知。
　　開爐上堂。熈熈風景不相饒。免見丹霞把佛燒。莫謂開爐無一事。汾陽扇子手中搖。諸禪德。祖師密旨杳絕纖埃。應用無私匪虧時節。寒時寒熱時熱。木佛放光明。院主生忻悅。絹扇足風凉。衲僧搖不徹。分明漏泄天機底事。因何不瞥。若也玄關撥轉。自然心眼豁開。方信普通秊遠事。豈從[葸-十+夕]嶺帶將來。
　　謝藏主上堂。兵隨印轉將逐符行。把斷要關不通音信。然而事無一向理出多門。借路經過略與諸人相見。憶昔日巖頭雪峰欽山三人同行。到一山寺值雨。欽山雪峰每日看藏經。唯有巖頭默然端坐。藏主乃問巖頭曰。我此間接待。愛人看經結緣。上座喫飯了端然打坐。有何利濟。巖頭曰某甲不識字。主曰何不問人。巖遂將經一卷指經題兩丿問藏主是什麼字。主曰不識這個字。巖曰這個字尚不識讀經何為。拂袖便去。師乃曰。諸禪德。巖頭一期逞俊。大似貪觀白浪失却手橈。藏主暗中嬴一著。今古少人知。祗如道以字不成八字不是。畢竟喚作什麼字。這裏見得。非唯穿却巖頭鼻孔。一大藏教從此披露。苟或未然。不免重下註脚。以字不是八不成。無言童子笑忻忻。優曇華現人間瑞。鼻孔通天嗅不聞。諸禪德。既是通天鼻孔。為什麼嗅不聞。要會麼。日月不到處。特地好乾坤。
　　施主請上堂示眾。湘山青。湘水碧。上下四維。東西南北。處處釋迦頭頭彌勒。啐啄同時無勞外覓。這裏見得。不待僧祇劫滿六度功圓。當處道場豈容擬議。其如疑情未脫信力未完。緇素臨筵請垂敲唱。僧問。檀越勤重伸三請。師將何法利人天。師曰清風四起雲散長空。僧云未審施主獲何福報。師曰。但得三輪清淨業。恒河沙劫用無窮。師乃曰。朕兆未生莊嚴畢備。乾坤纔剖早涉迃廻。摩竭深關時流罔測。少林號令艸偃風行。直下承當猶成影事。那堪攢花蔟錦玉轉珠回。展弄辭源欲窮玅道。大似持蠃酌海折艸量空。枉費精神全無利益。何故。若尋言語會。特地隔西天。以拂子擊禪牀下座。
　　謝檀越施法鼓上堂。此方真教體。清淨在音聲。欲入三摩提。實從聞中證。好諸禪德。法鼓纔撾人天聳耳。玅應無私是何宗旨。這裏薦得。楞嚴一會儼爾猶存。大眾還會麼。靄靄圓音該法界。直教萬古警群迷。
　　結夏小參。霶[雨/泡]天際雨。嘹喨寺亭鐘。耳目不到處。翻怜面壁翁。諸禪德。祖師苗裔諸佛要門。法界群情剛然諱却。至使五湖衲子物外高流。挈錫攜缾名山洞府。或經冬夏或涉春秋。但知鼓弄辭源摩唇捋觜。爭鋒競銳以當家風。病在膏肓世醫拱手。賴有智人出世憫物垂慈。萬仞峰前和身便放。豈不見僧問西院悤和尚擬問不問時如何。西院便打。僧擬議。西院云若作棒會眉鬚墮落。僧有省。諸禪德。還知麼者僧却有陷虎之機。西院不覺投他深穽。若人辨得。親佩毗盧印。當場捋虎鬚。其如見解未圓。棒頭有眼明如日。要識真金火裏看。
　　上堂。暗裏抽橫骨。明中坐舌頭。偏圓不到處。萬古及千秋。且道是何時節。還辨明得麼。這裏見得。不待三祇劫滿六度熏脩。立地與古佛同參。頓證多生面目。其如智眼未明。不免拋沙攃土。豈不見僧問開先和尚。秊窮歲暮時如何。開先云依舊孟春猶寒。諸禪德。先賢垂範流落人間。日久歲深禪人不顧。何也。語非玄玅。直透重關。畵缾打破。淥水青山。莫訝報慈多冷淡。得盤桓處且盤桓。
　　上堂。凜凜玄風塵塵三昧。信手拈來曾無障礙。不用安排素非憎愛。透過斯關逍遙自在。便恁麼去早涉崎嶇。更待商量辜他先德。然而恁麼中下之機甚處摸[打-丁+索]。第二義門聊為舉唱。記得佛日問夾山。大眾鶴望乞師一言。夾山云。路逢死蛇莫打殺。沒底籃子盛將歸。佛日云。手執夜明符。幾個知天曉。山云。大眾歸去來。已有人了也。師曰。澤廣藏山理能伏豹。雖然鍼芥相投。且道落在什麼處。者裏見得。斬新日月特地乾坤。其或未然。奼女已歸霄漢去。獃郎猶弄火爐煙。
　　冬夜小參。先賢垂範巧玅臨時。解烹露地白牛。慣炊黍米香飯。煑野菜羹唱邨田樂。更深夜靜與眾分冬。然而拔貧作富今古罕聞。踏著斯關超方物外。山僧這裏空寥寥白歷歷。上下及四維。東壁打西壁。中間一物無。將何為軌則。賴遇庫司置辨土儀果子。下座雲會堂中大家東齩西齩。忽然齩著一個。始知是處綠楊堪繫馬。家家門庭透長安。雖然如是。或遇無口人來將何祗待。這裏見得。坐斷千聖舌頭。露出平生光彩。其或未省因由。莫嫌冷淡無滋味。一飽能忘萬劫饑。擊禪牀。
　　舉僧銷經兼謝監莊上堂。舉藥山久不陞座。院主白云。大眾渴仰和尚示誨。幸望慈悲。山云槌鐘著。鐘聲纔動大眾雲集。藥山昇座。良久。下座歸方丈。欲閉門。院主隨後問云。和尚許為眾說法。為什麼一言不措。山云。經有經師。論有論師。律有律師。又爭恠得老僧。師曰。諸禪德。藥山老漢慎初護末佛眼難窺。院主狹路相逢等閒蹉過。至今千古之下掛人齒牙。報慈者裏又且不然。昨日請監莊監收。今朝昇座陳謝。堂裏特為煎茶。大眾都盧總見。且道還有為人處也無。師良久云。休休。幸有德山風骨在。饑飱泥土壯肌膚。
　　上堂示眾。三八念誦。五日一參。古佛標牓。今人可觀。通方上士不用顢頇。如石含玉似地擎山。直下會得也大無端。何故。明暗一條今古路。依俙屈曲隔煙嵐。
　　謝化主上堂。祖師門下玅旨無私。不墮物機混融凡聖。所以涅槃城裏作者猶嗤。明月堂前道人不顧。灰身滅智豈是丈夫。避色逃聲何名作者。撈龍打鳳須信男兒。露刃藏鋒還他開士。化城抹過寶所非遙。獨步坤維何人境界。還委悉麼。打破畵缾歸去後。南山下雨北山雲。
　　春日上堂。僧問。大地盡為銀世界。瓊樓玉殿徧娑婆。未審如何是文殊境界。師曰舉目無遮障。僧云如何是普賢境界。師曰徧界不曾藏。僧云莫便是和尚為人處也無。師曰你何不問觀音境界。僧云。為復只恁麼。別更有在。師曰。江湖一片堪圖畵。眼裏無筋不易看。師乃曰。漏泄春消息。梅花徧界開。千峰無異色。平地絕纖埃。莫謂白牛無覓處。普賢招手待君來。急回首。不須猜。乾坤都一片。何用更徘徊。
　　結夏上堂。大道無私遇緣展縮。秊秊四月。今朝普請。方來禁足。寒山嚲袖舞三臺。拾得橫琴彈一曲。一二三。四五六。夏雨布長空。清聲發幽谷。直饒不墮宮商。也是強生節目。爭如野外農夫。擊壤高歌鼓腹。不學禪律威儀。免見蠟人隨逐。雖然恁麼。不傷物義抹過時機。又且如何話會。丹鳳不棲無影樹。直透煙霄意自殊。
　　聖節上堂。乾坤之內宇宙之中。高懸舜日大扇堯風。祝　一人之壽算。祈萬世之穹隆。唯吾家佛子受賜頗多。物外優游憑何祝聖。要會麼。為祥碧落雲千片。聳翠須彌萬仞高。以拂子擊禪牀下座。
　　留街坊上堂。是法住法位。世間相常住。南山靉靆生雲。北山滂沱下雨。通身是口阿師。比擬徒誇唇觜。把定放行為君重舉。目前火急便還家。莫認殊鄉為故里。雖然恁麼。官不容鍼私通車馬。幸對人天何妨詰問。僧問。枯木堂中即不問。入鄽垂手事如何。師曰。解運漚和句。能舒佛祖機。僧云未曉玄言再伸請益。師曰人天得路凡聖歸心。僧云忽遇三頭六臂者來如何支遣。師曰。手擎楖栗杖。相見不揚眉。僧云。半千叢席裏。推出作家人。師曰謝子讚歎。師乃曰。浩浩塵中善能埀手。悲智冥符古今希有。深入總持門。氣宇衝斗牛。目連鶖子攢眉。玅德空生緘口。一句無私掃除窠臼。雖然如是。且道這個人二六時中向什麼處行履。若也辨得。頭圓似天脚方似地。鼻直眼橫清風萬里。苟或未曉綱宗。莫愛白雲深處坐。枯木寒巖未足奇。以拂子擊禪牀。
　　小參。師曰徧界不曾藏。通身無影像。相逢莫訝太愚癡。曠劫至今無伎倆。無伎倆。少人知。大體還他肌骨好。何須照鏡畵娥眉。豈不見馬大師與二三子翫月次。馬師垂語云正當恁麼時如何。西堂云正好供養。百丈云正好脩行。南泉拂袖便行。馬師云。經入藏。禪歸海。唯有普願獨超物外。師乃曰。諸禪德。馬大師等閒舒卷。玅手天然。也是貪觀雲裏雁。失却渡頭船。若人檢點得出。披毛遊火聚。戴角混塵泥。其如見處朦朧。為汝重下註脚。經入藏。禪歸海。未足衲僧親道底。拂袖前行歸去來。擊碎重關門大啟。重關既啟。還有見馬師者麼。良久云。休休。長安夜夜家家月。幾處笙歌幾處愁。珍重。
　　謝化主上堂。空王門下法令當行。列局分司利生為務。無明海內駕起慈舟。人我山中盛栽忍艸。伶俜遊子誘引還家。直指衣中久懷至寶。獲解脫道證本圓常。報佛深恩方名垂手。雖然恁麼。不傷風化物義兩全。又且如何剖露。良久云。金殿玉堂留不住。披毛戴角又重來。
　　施主請上堂。人天普集龍象交參。大事全彰云何不顧。須待提綱舉要鼓唱玄風。蔟錦攢花以為諦當。都無所益枉費心機。奈緣中下之流無由湊泊。山僧今日等是無端。向第二義門作個程限。眾中莫有英靈衲子本分禪人。幸遇檀那請命方便門開。擺動精神任君施設。有麼有麼。僧出云。見之不取。思之千里。師曰。等閒拋餌波中去。便有錦鱗上鈎來。僧云和尚且莫壓良為賤。師曰。元來不是金鱗族。辜負謝家船上人。師乃曰。全提要玅三藏絕詮。海印舒光該羅法界。有情無情炳然應現。有時南州北郡買賣交關。有時看風把柁順水行船。有時酒肆茶坊迎賓待客。有時投壺走馬歌笑圍碁。種種多般要源流出。玄關瞥轉大用現前。一槩無私平等大道。始知諸佛轉法輪。群生解差別。目擊便歸來。秤鎚渾是鐵。如斯告報。正屬化門。不犯鋒楞。云何舉唱。還委悉麼。善吉巖前艸不生。憍尸謾把天花散。
　　上堂。空空至理杳絕纖埃。功勳不到玅叶難該。不落是非中。有無爭敢和。何勞指註便請承當。過後追風徒誇好手。豈不見北巖問洞山什麼處來。山云湖南。巖云觀察使姓什麼。山云不得姓。巖云名什麼。山云不得名。巖云還理事也無。山云自有廊幕在。巖云還出入否。山云不出入。巖云豈不出入。山拂袖便行。師曰。應機不玅展事難諧。檢點將來弄巧成拙。來晨巖入僧堂喚昨日新到上人。洞山出應諾。巖云夜來因緣不契。老僧一宿不安。却請上座代一轉語。若相契開粥相伴過夏。山云請和尚舉。巖云不出入。山云太尊貴生。諸禪德。君臣道合猶涉偏圓。賓主穆時翻成途轍。尊貴一路智者知焉。比擬商量白雲萬里。然雖恁麼。敢問諸賢作麼生是尊貴底事。要會麼。夜半石人忘形像。天明木女覓無蹤。
　　謝街坊上堂。禪家流。勿忌諱。干木隨身逢場作戲。有時高臥白雲。有時持盂鬧市。有時愛撫沒絃琴。有時善宣無量義。有時似癡似騃。有時為祥為瑞。不是碧眼胡。亦非傅大士。住住他秊自有知音知。何必清風動天地。
　　上堂。秋日耀長空。秋江浸虗碧。傷嗟門外人。處處尋彌勒。驀路忽擡頭。相逢不相識。諸禪德。既是相逢為什麼不相識。剪盡霜前竹。臨谿不化龍。擊禪牀。
　　謝供頭化主上堂。萬里無雲長天一色。不落古今那該彼此。要津把斷風骨旋生。設使靈山密付。謾說拈華。少室親傳。徒誇得髓。總不恁麼。畢竟如何。要會麼。師子窟中無異獸。象王行處絕狐蹤。
　　上堂。僧問如何是事法界。師曰。杖子拈將來。隨時得受用。僧云如何是理法界。師曰。玅體本無私。應緣非少剩。僧云如何是理事無礙法界。師曰。通同歸實際。語玅少知音。僧云如何是事事無礙法界。師曰肥典座瘦維那。師乃曰。薄[利-禾+((白-日+田)/廾)]明月碎清風。淺種深耕莫大功。破二作三橫豎算。四方八面用無窮。諸禪德。還委悉麼。當人分上在體前。不落偏圓是何境界。放行也。諸佛放光明。助發實相義。言下合無生。為祥復為瑞。收來也。初祖門庭。不通水泄。無物堪比倫。教我如何說。不收不放。隨處道場。分司列局。豈并尋常。一夜落花雨。滿城流水香。
　　上堂。靈山顧視迦葉親聞。白藕峰前盧公契旨。直饒鍼芥相投。未免隨波逐浪。何也。俱成勝負猶涉驅馳。爭似青天為幕夜月為鈎。臥藤蘿下塊石枕頭。好諸禪德。踏得故關田地穩。不風流處也風流。
　　小參。雲收天際霧捲長空。坐立儼然誰家風月。這裏薦得早涉崎嶇。更待商量般雪填井。然雖恁麼。不許夜行剛把火。直須當道與人看。豈不見僧問鹽官和尚。如何是本身盧舍那。官云與我過淨缾來。僧乃過淨缾。官云安舊處著。僧安舊處。復問如何是本身盧舍那。官云古佛過去久矣。師曰。諸禪德。先賢垂範語真如弦。衲子奔波剛然不顧。山僧今夜等是無端。試與諸人評議。這僧只知向前。不覺蹉路。鹽官慈悲廣大。檢點將來弄巧成拙。且道利害在什麼處。還委悉麼。粉骨碎身未足酬。一句了然超百億。
　　謝監收上堂。田中稻子已焦黃。顆粒圓成不并常。玅手及時收拾後。五湖龍象濟饑瘡。諸禪德。一日兩次上堂。不曾齩破一粒米。因什麼却有濟饑瘡。要會麼。劒為不平離寶匣。藥因救病出金缾。
　　上堂。一人發真歸源。十方虗空悉皆銷殞。敢問諸禪德。從古至今得道聖賢如河沙數。因什麼虗空大地宛爾猶存。到這裏作麼生承當。於此見得。坐微塵裏轉大法輪。苟或未然。渾家不是不進步。無奈當門荊棘生。下座。
　　上堂。高提祖印獨耀寰區。坐却舌頭聖凡罔測。聲前要旨玅叶難該。句後玄關金鍼雙鎖。通人分上肯受提撕。懞懂禪流徒誇作略。設使五湖衲子四海高人。問似龍飛鳳舞。答如玉轉珠回。向本分事中白雲萬里。何也。諸緣不涉豈落今時。要會麼。混沌未分全體現。乾坤纔剖失便宜。擊禪牀。
　　上堂示眾。玅孤峰頂竟日不逢。菩提場中隨處合會。豈不見東印土國王請般若多羅尊者齋。乃問。諸人盡看經。尊者因甚不看經。尊者曰貧。道入息不居陰界。出息不涉萬緣。常轉如是經。百千萬億卷。大眾。孰謂祖師關棙險。等閒拈出與人看。還見麼。向下文長。付在來日。
　　上堂示眾。兔走烏飛暗移時節。入夏早三旬。衲僧徹未徹。休尋向上關。莫問西來訣。健則松徑閒行。困則堂中便歇。恩光一道皎然。曠劫未嘗生滅。無物可并雌黃。教我云何剖說。回頭踏著自家鄉。始信秤鎚渾是鐵。
　　上堂。形名未兆早涉戈矛。是非鋒起徹底風流。左旋右轉海印全收。枯木堂前徒話會。無明山上任優游。君不見。一葉落時天下秋。
　　上堂。淨法界中纖塵不立。所以道恁麼也不得。不恁麼也不得。恁麼不恁麼總不得。離此之外。畢竟如何。要會麼。常憶帝城三月裏。鷓鴣啼處百花香。
　　上堂。門外春將暮。園林華木殘。靈雲消息在。遊子莫顢頇。諸禪德。還知麼。雲舒四野雨潟長空。花落花開春來春去。往復本非移易。迷悟豈有差殊。急回首。不須疑。嫰竹抽新笋。寒松長舊枝。靈雲親悟處。眉上更安眉。
　　為亡僧下炬。生也不知。死也不會。不知不會。逍遙自在。南北東西曾無罣礙。且道明禪人即今在什麼處。還知麼。露地白牛無覓處。火裏蝍蟟飛上天。
　　施主請上堂。舉阿育王設齋。嚴百千寶座。內虗一位。因問耶舍尊者曰此位何虗。耶舍曰。有賓頭盧大士受佛付囑不入涅槃。應四天下供。作是語已。賓頭盧忽然在坐。王遂問曰。承聞大士親見佛來是否。賓頭盧以兩手撥開眉曰親見佛來。師曰。古今不異。達者同歸。踏著斯關。自他兼濟。山僧不惜眉毛。重為諸人指註。遂豎起拂子曰。看看。賓頭盧尊者與百千眷屬在報慈拂子頭上。高聲大叫報你諸人云。休休。大丈夫兒合自由。急急脩。莫悠悠。看看。便是結交頭。莫學陵田栽晚稻。一陣霜風無可收。
　　小參。大道皎然本無迷悟。杳忘三際超越上乘。透古透今非玄非玅。通同法界一種平懷。古路無私何人措足。豈不見僧問趙州學人乍入叢林乞師指云。州云喫粥了也未。僧云喫粥了也。州云洗鉢盂去。其僧有省。師曰。趙州老漢大似因風吹火順水颺帆。擊碎斯關。塵中物外凡則全凡聖則全聖。若能如是解。通達事理竟。其或涯際未分。路逢死蛇莫打殺。沒底籃子盛將歸。
　　謝化主上堂。滔滔法海清濁混流。湛湛禪河魚龍變化。杳杳無涯際。澄澄徹底寒。短棹孤舟徒誇好手。長竿畵舫方稱男兒。風浪掀天雲雷帀界。絲綸便擲不顧危亡。靈鰲錦尾上鈎來。跛鼈盲龜隨浪去。滿船裝載月渚蘆灣。共樂昇平同歌道泰。從前祖業豈假外求。截流到岸之人。且道是何面目。還見麼。須彌頂上非凡木。白藕峰前得處高。
　　上堂示眾。未離兜率已降王宮。未出母胎度人已畢。諸禪德。日日日從東畔出。朝朝鷄向五更啼。雖然不是桃源洞。春至桃花亦滿蹊。又道毗藍園內右脇降生。七步周行四方目顧。天上天下唯我獨尊。大似貪觀天上月。失却掌中珠。還知落處麼。若知落處。方為孝子順孫。苟或未然。不免重下註脚。良久云。天生伎倆能奇怪。末上輸他弄一場。
　　聖節上堂。靈山密旨迦葉非聞。少室玄言神光道聽。拈華得髓盡是虗名。玅用無私匪從外有。放行也皇風蕩蕩帝道平平。收來也海晏河清民歌率土。不收不放共樂昇平。金輪統御三千界。山嶽齊呼萬歲聲。
　　冬夜小參。露地白牛烹却了。清風細切亦虗傳。報慈此夜憑何獻。一盌麤湯直萬千。諸禪德。既是一盌麤湯。為什麼却直萬千。要會麼。兩手持來如得用。不須辛苦走山川。
　　為亡僧下火。提起曰。大眾。要行便行要住即住。翻身踏破太虗空。推倒玅峰無影樹。雖然恁麼。且道居何國土。還知麼。古佛位中留不住。夜來和雨宿寒谿。
　　上堂。見月休觀指。還家罷問程。此是古人語。丹青畵不成。好諸禪德。只如一夜風雷。連宵春雨。三方及四維。上下亦復爾。還家路頭在什麼處。見麼。慈門大啟今古歷然。踏得故關田地穩。始知千聖不曾傳。其如戀著化城。也恠山僧不得。

　　因僧舉玄覺問僧林間是什麼聲。僧云鵓鳩聲。覺云。欲得不招無間業。莫謗如來正法輪。師乃問僧你作麼生會。僧云亙古亙今。師曰不易卜度。頌

　　前箭猶輕後箭深。行人何事苦沉吟。翻身若解看方便。始信真鍮不博金。

　　女子出定

　　抹粉塗坏恰似獃。神頭鬼面舞三臺。千千萬萬人窺看。子細不知誰見來。

　　石霜首座

　　一片虗空亙古今。鱗龍頭角競疎親。坐亡立脫知多少。鐵樹花開別是春。

　　靈雲桃花

　　春去復春來。桃花依舊開。東風浩浩曾無間。剛地靈雲道不猜。

　　諦當未徹

　　百煉精金大冶中。任他騰焰亙大紅。須臾拈出教人看。添得行家價轉豐。

　　遊山翫水

　　遊山翫水事尋常。早晚歸來鬢欲霜。踏破艸鞵回首看。數聲猨叫白雲鄉。

　　明招示眾因緣

　　風頭坐斷進還難。衲子相將不易看。不到潼關天已曉。不堪回首望長安。

　　趙州洗盋

　　叢林乍入問來由。喫粥無過洗盋休。有意氣時添意氣。不風流處也風流。

　　祖師風幡

　　非風幡動唯心動。猶涉廉纖強指陳。大地未曾添寸土。不知誰是點頭人。

　　夜深聞喝火号聲。故經曰。即時觀其音聲而得解脫

　　火号更深喝道來。普門關棙一時開。圓通大師呵呵笑。不是峨嵋與五臺。

　　僧問如何是真如不變

　　玅體本如如。無勞待卷舒。直饒恁麼去。未免艸菴居。

　　因伯照書中云思量有個悟處。又云工巧諸伎藝。煎茶及掃地。盡現行此事。日用唯靈智。遂成四頌

　　思量有個悟因由。萬疊雲山障路頭。更話煎茶并掃地。泥中洗土轉添愁。
　　煎茶掃地事如麻。若了如麻理不差。打破畵缾歸去後。始知凡聖眼中花。
　　工巧諸伎藝。頭頭迸出真祥瑞。瞥然端坐到家鄉。堪笑維摩談不二。
　　盡現行此事。一段光明照天地。體用從來非自他。何須更覓錐頭利。

　　僧問。諸佛非道何以脫塵。父母非親何以養育。又云法王嚴父是真依

　　諸佛非道父非親。格外殷勤強指陳。朕兆未分全體露。不知誰識個中人。
　　法王嚴父是真依。二臂三頭轉背伊。要會祖師端的旨。不勞瞬目又揚眉。

　　新笋竹

　　迸破莓苔地。亭亭出短籬。籜隨風雨解。根有歲寒期。鳳管終須奏。漁竿莫可窺。儻容常守節。定見化龍時。

　　寄希饒閒堂

　　浮名浮利懶躋攀。聞搆茆堂杳靄間。搔首凭欄人不會。落花啼鳥蘚痕斑。

　　十六夜對月和十五夜無月

　　四面陰雲旋旋舒。冰輪一片耀昏衢。影分萬派曾無異。光照千門豈有殊。境寂風清思至友。香殘玉篆倦加趺。寥寥廓徹瑠璃界。心月圓明德不孤。

　　辯禪人五羊作丐寫　師真求贊

　　非幻非真。僧繇難寫。貌不驚人。權衡保社。畵虎作猫。指驢為馬。月彩分輝。風清大夏。五羊城裏舊知音。覿面相呈那辯也。慇懃寄語莫狐疑。便是蔣山寧道者。

　　送僧歸華藏

　　禪人告別欲南歸。卷衲和雲伴錫飛。脚下路穿華藏界。何須待叩吉祥機。
　　師於政和三秊癸巳冬十一月初四日淨髮沐浴。初五日齋罷。鳴鼓小參辭眾。期以初七日示寂。至座前拈香曰。髑髏大士擬敷揚。驚起波旬五天去。沉檀一片白蓮香。玅體巍巍超十地。遂斂衣就座。
　　告眾曰。晷運推移。日南長至。天地一陽生。萬物敷奧義。生死與去來。從本無忌諱。華藏門開主伴俱備。師子翻身象王游戲。如今不究根源。直待龍華三會。良久云。某甲所以自作道人。披緇二十四歲。歷徧宗師親近知識。初作道人時日誦金剛經十卷為常則。始於崇果山燒浴誦經。至於此章句能生信心。以此為實。不覺失脚在熱湯桶內。脚皴桶破。當體獲解脫道證本元常歸家穩坐。無奈其處宗師驀頭印證。自著此貼肉汗衫。遊明州保社徧參知識。見雪竇老良禪師。此乃親見慈明尊宿。投機問答將及二秊。良禪師退去。遂過台州見涌泉誠禪師。衢州見子湖覺禪師。此二尊宿親嗣南禪師門下。然竟未契自本所得。遂過南禪參佛慧禪師。隨住鍾山。鍾山遊學十載。佛慧遷化。下遊淅中。朝晚通話。日看兩轉因緣。亦僅二載至廬山開先聽暹和尚小參。羅漢聽英和尚說祖師偈頌。復事圓通法鏡禪師一秊。渡江參三祖宗和尚。深入實際。得遊戲三昧。因見太平清和尚舉趙州洗鉢盂話。師資方順。抽身便行。至白蓮峰前再來菴畔。遇個髼頭老人小參。舉忠國師古佛淨缾。趙州狗子無佛性話。當下如去千斤重擔。握佛祖威權。建立法門至于今日。無何幻緣未久紹。報慈道場聚衲子半千。始及五載。會中有頭角兄弟三十四人。方欲下毒手烹煉以報先師深恩。豈期病氣侵淩報緣欲盡。期初七日長往。所以鳴鐘集眾。少事奏聞。(某甲)掃灑當寺五歷歲華。每荷方來義聚勠力贊成。感仰之懷。言不能盡。其或捨此殼漏則有行程。奉祝監寺諸知事首座諸頭首。兜率西湖二禪師。寺門勤舊宿德。雲堂勝眾小師行者等。不得舉哀慟哭被麻作孝。費用常住布絹。廣致孝道。法堂右邊安龕。左邊安牀。中間掛真。起動諸山長老舉哀下火。起靈掛真事涉迂回。有昧因果。所費常住。何如買油籴米供養眾僧。只可依亡僧例。留龕於法堂右邊一宿。侵晨念誦。每僧執一片柴送至亡僧壇上。請首座下火。至三日收灰。所有遺骨盛以花盌送入大江水心。不得造塔。況今吾道之季難得宗師。後進兄弟不知所往。若黃龍新和尚．靈源清和尚．夾山勤和尚．龍門遠和尚。皆是得諸佛骨髓。能脫人生死根源。慕道兄弟可往奔湊。以究此事不負出家。丁寧所祝。若依老夫之言。乃真出家佛子。真吾眷屬。異世他生求得相聚。若不依老吾之言。則是天魔外道。滅吾種族。非出家人。世世生生不願相見。於此二途請從一決。良久乃云。出家佛子徹髓徹皮。華藏海中游戲自在。輪迴界內任性昇騰。是以俱尸城畔槨示雙趺。熊耳峰前親遺隻履。所以祖禰不了殃及兒孫。畵樣起模至于今日。又道吾紫磨金身今日即有明日即無。若道吾入涅槃非吾弟子。若道吾不入涅槃亦非吾弟子。當此之際。還委悉麼。若相委悉。非謂穿却黃面老人鼻孔。亦乃知得山僧落處。其或未然。報慈恁麼來。舉世無相識。水月與空華。誰堅復誰實。住院歷五秊。都盧如頃刻。瑞雲散盡春風生。走却文殊遇彌勒。咄。下座。至是日酉時。加趺而逝。十一日闍維收五色舍利。歸藏于塔。

　　潭州開福禪寺寧和尚語錄卷下(終)


　　歙州寧道者。祖席晚出之子。參到羅籠不住處。行到祖佛莫知之地。發迹開福。領五百眾。諸方景慕。尅日時坐化。預作小參。丁寧同學佛鑑佛眼及老僧。人天聳然。其遺言妙句足見啟大爐鞴。運大鉗鎚。覽之者當高著眼。　　　　　圓悟禪師　克勤　題



　　師祖寧禪師生于徽州婺源縣汪氏家。得業建康府蔣山。出世開福。唱道語錄昔嘗鏤版閩中。然江湖叢林禪衲故艱得之。謹令新安毗丘懷璋募眾緣。依舊本重刊以廣流通。
　　淳熈六秊己亥結制日住南康軍雲居山真如禪院嗣法師孫　祖證　謹題　　(同幹毘丘紹先)

 新鍥開福寧禪師語錄後序

　　東山老演門庭孤峻。少許可人。最痛斥時輩沉酣平實撥棄妙悟。所以當時鮮有契其機者。若彼三佛初未能鍼芥相投。久之服膺焉。惟　寧禪師遊徧諸方。見十餘員名宿。晚參老演。演一見器重。每當眾譽之。命充堂司。同學妬之。夜相率山行道話。因毆之。傷其面目。赴眾不得。演躬往慰問曰。聞汝被那一輩無禮。待老僧趕逐他與汝雪屈。師竟不忍顯。但云。某自喫撲傷損。不干他事。演淚下曰。吾忍力不如汝。他日其奈汝何。後出世開福。槌拂之下眾常滿五千指。無幾而戢化。以大法授月菴果。果陸沉眾底。人莫能識。圓悟獨知之。後成褫其出世。以頌證之。果克大家聲。橫出十二支神足。老衲證傳月林觀。觀傳無門開。開傳日本法燈。燈東歸旺化南紀鷲峰也。於戲　寧師之道造詣深穩。踐履明白。其為東山圓悟之所稱許也如此。足以為後學之蓍鏡。孰不欽仰。宜其遺風餘烈流之海外。歷數百載而不湮沒也矣。當今鬥諍末劫。闇證狂禪機鋒逞俊競起人我。慈悲忍讓之風殆將掃地。若誦師之言。觀師之行。則可以識慚愧。予偶獲斯錄。囊藏自珍。時一展覽則長想高標逸韻。猶若登報慈之堂。親挹顏采聆謦咳矣。頃歲道鏞禪衲遠自常陽歸。復帶得一冊子。點對兩本毫末莫差。掩卷三嘆俱懽奇遇。而今禪衲周旋京洛。謀諸剞劂。較讎文字。幹緣自任。默照具壽捐貲勠力。旁募緇素勉圖流通。二彥之勇為趣尚不羣。譬諸渴夫覓飲。何暇問淄澠。葢欲俾參玄者流諳洞濟之水脈。於曹谿一源知他舌頭具眼。自有諸方高鑑。又何待予區區之言耶。
　　享保乙卯春閏三月初吉前永平紀府林泉禪寺慈　麟元趾稽首拜題