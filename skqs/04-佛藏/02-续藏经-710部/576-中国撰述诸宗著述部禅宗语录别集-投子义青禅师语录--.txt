續藏經   投子義青禪師語錄
　(嗣法)道楷編

　　 

　　舒州投子山妙續大師語錄

　　　　住芙蓉山嗣法小師　道楷　編
　　上堂示徒曰。正正時非圓。圓中還有徧。徧徧時不色。色裡却存圓。更深催曉氣。日闌洞曉天。兩墀和融處。貴所得玄玄。汝等諸人到這裡如何安身立命。得恁麼相應去。良久曰。夜明簾外主。今古無人知。須是傍參手。樹宗乘一枝。山僧此四句。諸禪德又作麼生商量。
　　時有僧出眾問。承和尚有言。圓中還有徧。色裡却存圓。斯理如何。師云。正不立玄。偏不附物。僧云。可謂暗中有明。明中有暗。師云汝道是何道理。僧云共難其諱。師曰是須恁麼會。僧乃禮拜。師乃云。泉洗檻前月。天橫雨外山。夜來少室睡佛祖。大難大難。便下座。
　　上堂因示徒云。妙道通心離語言。玄途溫體不清痕。龍巢鳳子豈常種。了了一機誰得論。諸禪德。且道這箇是滿眼滿耳底樣子。正與麼時還知落處。雲巒崇聳青山頂。喬嶽東邊萬象靜。天上人間一樣春。誰迎景色到江上。卓拄杖一下云。直饒十成去。猶是爭半提。
　　時有僧出眾問。如何是全提時節。師云釋迦老子建立化城。僧云權化消息為孰說。師云。寶所在近。更進一步。僧云。已是寶處。豈得去乎。師云是須與麼去。僧云出他屋裡作什麼活計。師云。雖無活計。甚勝富貴。僧云如何是密處活計。師云。劫外儼然。無物惱師。僧云容顏甚奇妙。乃作禮。
　　師乃云。鷲嶺咲昌。香色芬芳。列聖叢裡。獨沒商量。乃下座。
　　上堂因示徒云。一處妙時萬處空。三世了時千世同。寂寂寥寥得後事。颯颯凄凄風樹松。這箇無人著道理。那箇有深見異中。體處用時無別處。一段活心得妙通。拈拄杖云。看看。此是田地隱密底人。此是神通遊戲底漢。要見乃見。眾中誰是見得底之禪和子。試與老僧出氣看。時出毫氣。吾為汝證明去。
　　時有僧出眾問。作麼生是大道心源之妙理。師云。一月普含一切水。一切水月一月攝。僧云恁麼為同為別乎。師云汝不見華嚴六相義耶。僧云總別同異成壞是何所作。師云一圓相之中有一佛。僧云佛是何物。師云諱不得。僧乃禮拜。師云用禮為什麼。師乃云。同中有異異中同。總別壞成一樹風。天下陰凉人悉在。何須熟處覓真宗。便下座。
　　上堂因示徒云。劫前一氣。密密現成。那箇一印。堂堂記盛。有時瑠璃殿上玉女回首。有時古鏡臺前石人撫掌。还有人識取伊麼。若能認得。許你有。今安樂處獨以平等無差法味。穩知甘露洒落之妙文。今日一會雲客。蹈破草鞋入吾門來。志究何處去。一句了然超百億。是什麼一句。試道看。道了而儼然坐。時有僧出眾問。學人不會。請師舉揚。師默然坐。僧云。承聞維摩有入不二門是也無。師呵呵大咲云。這顛言倒語漢。僧便微咲休去。師云老僧罪過。僧便禮拜。師云喫茶去。僧云和尚恐是白拈賊。師云與汝盜箇什麼。僧云堦前有下馬臺。師便休。師乃曰。或說玄妙一理所宜。或說了然三乘歸處。共是八九成。今日投子為諸禪德說了也。且道是凡是聖。於此商量。雲抱青岑。水迴寒林。不如此者。誰是陶金。乃下座。
　　上堂因示徒云。火氣寒然。雪心熟爾。陽佛去來。陰魔出沒。畢竟作麼生。天台山上南岳眠。少室峯頂熊耳坐。顧視左右曰。高著眼。休盡是非田地虗。拂除好惡家風妙。自斯不用閑空章。未有一絲掛九竅。諸大德。且道如何一生得底人而相去。時有僧出眾問。和尚是得底不得底。師云眉毛在眼睫上。僧云鼻孔何處在。師云汝不盲看。僧呵呵大咲。師云汝何得自瞞。僧乃去。師乃云。拂子頭上薦得。主丈頭上提取。若能如斯。半開又得。半合又得。恁麼不恁麼總得。驀擲丈子曰。猶是聻。便下座。
　　上堂因示徒云。扣聲入耳風無意。梅影橫窓月不痕。一輪所照是何物。看取人人弄精魂。畢竟歸去到甚麼處。落處急急著眼看。如能一朝撥轉。管取一員無事道人。未然。閻老子不許汝在。还會麼。時有僧出眾問。如何是一員無事道人。師云。要行便行。要座便坐。師僧如何。僧云行止分明無物妨我。師云汝是何物。僧云苦屈苦屈。師便打。師乃云。寂寂寥寥。妙妙玄玄。是何麼機用。清清黯黯。默默堂堂。是什麼作略。試請道看。終日安然座一堂。通宵寂寞絕商量。欽光正脉付傳後。咲暖機前點異芳。便下座。
　　上堂因示徒曰。昨夜木人眠室中。今朝石女倚孤松。如何是祖師來機。脚下黃金超玉鳳。一機歷歷。密路堂堂。彌滿洞輝。日夜分明。神珠一光暗裏抽橫骨。蟻絲曲道明中座舌頭。是衲僧行履處。諸大德。如何領覽。時僧出眾云。更深無夜色。如何是木人室中睡。師云深。僧云。天明無日氣。如何是石女倚孤松。師云淺。僧云。一機了然處。如何是祖師意。師云動。僧云萬里無盡處。如何是黃金鳳。師云靜。僧作禮拜云畢竟又如何。師云內外虗玄徹底空寂。僧乃去。師乃云。一法含多法。一佛印諸佛。一心合千心。一念超萬念。豈不見道。栴檀移來一樹植。春風秋葉色相同。投子恁麼說義。諸人與麼聽法。畢竟無有二相。具眼者自看。便下座。
　　上堂因示徒曰。心佛無住居覺位。放光雨花動人天。非真非虗梵音質。這者萬萬具足玄。还見麼。前面孤明歷歷地曾無形影者。是你一心之法也。故古德云。新羅國裡有一佛子。纔入三昧十方相隨。是箇此也。且道汝等諸禪德。畢竟入三昧時以何相見。还有答話分麼。時有僧出眾問。不動身心入三昧。此理如何。師云只是人人底。僧云恁麼則用入三昧為什麼。師云汝道如何是深入三昧。僧云座具即不無。未曾用禮拜。師云是[?夕]。僧乃作禮。師乃云。妙悟妙到直須一如。或示棒或(下示)喝。或論道或談禪。自本無異法。即今自性不即不離。是[?夕]何物。若實合頭。與諸佛何殊別乎。吾門兒孫不要犯鋒傷手。宛轉一氣旁參妙旨。共是好手段。便下座。
　　上堂因示徒曰。豁開甘露解脫之法門。透入華嚴莊嚴之心源。妙哉遊戲三昧而現神通。切哉出頭妙界而成聖道。衲僧家脫盡光影而透出肚皮。正當恁麼十成時。还有相委底漢麼。出來與老僧商量看。時有僧出眾問。如何是甘露門。師云看看山前幸有真消息。僧云和尚何如是漏泄。師云曲為汝等。僧云还轉無上法輪也否。師云道什麼。僧便喝。師乃打。僧云此恩難報。師云此怨難酬。師乃云。歸座田地妙玄難臻。衲僧做處曠遠自親。如來頓教祖師心傳。山岳高低皆是付事。还見麼。竪起拂子高聲喚云。諸大德。是甚麼。便下座。
　　上堂因示徒云。海門秋靜雁音稀。江水澄澄萬萬微。好箇人間金葉色。黃楓片片一時飛。此箇田地明明歷歷。處處堂堂。雖然如是。實知人少。諸禪德。还會麼。君臣徧正共不用。體用賓主皆是按排。唯是尋常。亦是大難。若密著華戈。不須一字脚。若卒作模索。未見三空旨。投子恁麼告報。早是琳上添玉土上加泥。何故如此。皎玉無瑕。彫紋喪德。大眾如何若當。時有僧出眾問。即是自知。為什麼不疑。師打云孰免箇窠窟。僧云和尚莫謾打某甲去。師擲下棒曰你又作麼生。僧呵呵大咲出去。師云且來闍梨。僧不顧。師云獅子以一滴乳。迸散(十六)斛驢乳。師乃云。老僧適來為眾漏逗不少。还知落處麼。西天四七未知處。東土二三不受時。峯下源泉聲一澗。山頂嵐樹裊風枝。諸禪德。山僧這四句畢竟如何。久參上士道看。便下座。
　　師因謂眾云。投子有三器。今日舉似。汝等子細聽。直須以格調妙奏奇曲。上正之器。汝等諸人如何見。絃以妙手將彈玉調。中當之器。汝等諸人如何見。實以活眼見破天容。下偏之器。汝等諸人如何見。眾皆默然。師又云。上正之人而可向上。中當之人而可自已。下偏之人而可今時。若又三位共到了。是可無位真人。珍重。
　　師因謂眾曰。今日憶得先師道平常無生句。妙玄無私句。體明無盡句。汝等諸人一一商量看。又云。透得無生句方得法身。透得無私句方得那邊。透得無盡句方得目前。三句畢竟得時。一一了時。衲僧珍重。
　　師因謂眾云。華嚴經有六種之因緣。有時總。有時別。有時同。有時異。有時成。有時壞。諸禪德。畢竟如何領會。此六相唯是一相。總佛。別心。同法。異念。成僧。壞情。全一佛之所印。珍重。
　　師因謂眾云。經云。三界唯一心。心外無別法。心佛及眾生。是三無差別。此意何處下觜。拈一雙火筯云。這箇还有心有佛有眾生耶。若無。為什麼唯一心。於此如何道取。先師云。三界唯一心。你还見我麼。此理甚希有。試道看。珍重。
　　師因謂眾云。妙有妙用。其非功勳邊事。豈世理所到乎。何故如此。如來未出世西天轉法輪。祖師不西來茲土傳心印。且道何物轉何物傳。山雲冉冉。江水滔滔。良久云。野菊含金。漢泉[口*賴]玉。君看消息別。早是不可得。珍重。
　　師因謂眾云。見色見心聞聲悟道。絕色絕心見色明心。且道以什麼商量。竪起團扇云。這箇是見色見心。投子恁麼說破。既是剩語。諸禪德。还道取得麼。放下團扇云。是亦什麼心行。珍重。
　　師因謂眾云。止止不須說。我法妙難思。黃面老子驚殺。鶖子誑謼眾人。雖然如是。實到此田地始得。如是相。如是性。是什麼道理。畢竟實相真性施為運動。珍重。
　　師因謂眾云。曩祖達磨大師單傳心印。開示迷途。教外別傳。不立文字。还有知落處者麼。誰知还有。教中語。理孰識。談言表意外。且道為什麼對朕曰不識。山僧太無端。珍重。
　　師因謂眾云。禪不在意會。道豈以情覓乎。吾得逢遠公。方知有大事。不是容易變弄。一眾試取心中寶珠來呈我看。珍重。
　　師因謂眾曰。吾今日向汝等舉似洞山師翁五位。一一領覽看。真中有偽正中徧。偽中有真徧中正。圓中有圓正中來。色中有色徧中至。妙中有妙兼中到。畢竟五位一位。一位無位。現空妙顯真。真底是什麼物。珍重。有偈云。却來元是正中徧。向去正親徧裏正。不來難辨正中來。不去難知兼中至。徧正遙絕兼中到。了然一氣大極前。雨過雲披天若洗。鐘聲何入古松風。又云。諸人还知麼。若能邈得分得去。許汝有。避遮生死冥符一舉。却知隙避不及處。且道新豐老子意。唯顧小兒鳴。却忘自己醜。投子今日重露醜拙。向人莫道好。雖然與麼。誰是真得實到漢。出來共商量。珍重。
　　師初到圓鑑禪師處。鑑迎而致禮。師唯默然。鑑令見外道問佛不問有言不問無言話。師受教坐堂中三年。鑑時致問你還記得話頭麼。師擬分踈。鑑驀掩師口云。汝向良久處會也。師於言下忽然大悟。乃作禮。鑑曰你妙悟玄機耶。師曰設有也須吐却。時質侍者在傍見之乃云。青華嚴宛如病得汗相似。師回顧云。合取狗口。著若更忉忉。吾乃嘔。自此復經三載。鑑時出洞下宗旨示之。悉皆妙契付。便以大陽和尚頂相皮履布直裰一十八般妙悟而囑云。代吾續其宗風。莫久滯此。善宜護持。遂書一偈送云。須彌立大虗。日月輔而轉。群峯漸倚他。白雲方改變。小林風起叢。曹溪洞捲簾。金鳳宿龍巢。宸苔豈車碾。乃令依圓通秀禪師處。師至彼無所參問。唯嗜睡而已。執事白秀云。堂中有僧日睡。當行規法。秀云是誰。執事云青上座。秀云。未可。待與按過。秀乃拽杖而入堂。見師正睡乃擊牀頭呵云。我這裡無閑飯與上座喫了合打睡。師云和尚教某甲何為。秀云何不參禪去。師云美食不中飽人喫。秀云爭柰大有人不肯上座。師云待肯堪作什麼。秀云上座曾見何人來。師云浮山遠和尚。秀云怪得恁麼頑賴。握手相笑歸方丈。由是道聲藉甚兮。
　　師一日坐次。有一僧諱曰道楷。乃來致問。佛祖言句如家常茶飯。離此外別有為人處麼。師云。汝道寰中天子勑。还假禹湯堯舜也無。楷擬進語。師以拂子撼楷口上云。汝發意來早有三十棒分。楷乃於言下大悟。師云汝見何道理。楷作禮而去。師云汝曾到不疑之地乎。楷掩耳而出去。師大悅許之。
　　師一日坐次。索門人云。吾有一句子。諸禪德下語。自代云。不辭向諸人道。恐帶累吾兒孫。乃有偈云。巍巍作王容。堂堂現妙道。吾有一句子。驢載舉宗風。又云。同。
　　師一日入堂。因有一僧眠。師云。宛如老僧在圓通禪師處對話相似。僧默然。師云你还邈得耶。僧擬分踈。師乃打。僧於此豁然大悟。乃作禮。師云。你見什麼乃禮拜。僧云。今日如貧人獲明珠。師忻然而去。其僧徑上方丈正宣前事。師呵責云。且去。

　　舒州投子山妙續大師語錄(終)


　　跋曰。師諱義青。俗姓青社李氏子也。七歲頴異。自往妙相寺出家。試經得度。習百法論。未幾云。三祇塗遠。自困有何益。乃入洛聽華嚴義。宛若貫珠。賞護無間斷。甞讀諸林菩薩偈至即心自性。猛省曰。法離文字。寧可講乎。即棄捨獨遊宗席。時浮山圓鑑禪師法遠和尚居會聖岩。因一夕夢見手畜青色鷹。尤為吉徵。至旦師遂臻。遠以禮迎之。其機緣語端見前章兮。世謂之青鷹。便是此謂乎。人又曰。是青華嚴。盖是為以華嚴為業之。兼契大陽安大師。卷續洞下宗乘。不舉世一十三年。大陽傳法偈付法遠和尚云。陽廣山頭草。倚君待煆焞。異苗繁茂處。深密固靈根。其偈尾云。得法者潛眾十年而方應宣揚。法遠和尚受之。自贊師翁大陽頂相曰。黑狗爛銀蹄。白象崑崙騎。於斯二無礙。木馬火中嘶。遠乃以此等物而授師。師悉受之。乃交眾作務十二載也。其後唱起新豐之雪曲。排成洞上之妙燈。一千餘代出佛之模範。三四有年現祖之機用。獨紹陽廣踵。自舉煆焞之劒。投子山頭龍作金鳳之舞。大唐國裏虎露玉麟之蹄。深入報身無差境界。穩現華嚴無邊妙相。其法嗣出世者其員八人。住芙蓉曰道楷。住石門曰元易。住泐潭曰惟照。住淨因曰法成。住大洪云守遂。住白水云妙榮。住紫陽云了期。住雲盖曰剎利。此等大宗匠作枝成蔓。玉回珠轉。師云大略如此。豈以言句諠之得乎。勑諡妙續大師。住丹霞山三世孫沙門子淳卒馳禿筆撰之竟。