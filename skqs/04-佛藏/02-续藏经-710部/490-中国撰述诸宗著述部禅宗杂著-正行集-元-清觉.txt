續藏經   正行集
　元 清覺述

　　 

　　正行集

　　　　西京寶應寺沙門釋　清覺　述
　　凡君子者。不在乎貴。不在乎賤。不在乎貧。不在乎富。唯在乎行也。君子之體。德行以成之。孝敬以加之。故其廣固貞淨。世莫得焉。其廣也如海。其固也如山。其貞也如松。其淨也如水。如海之廣者。深不可量。闊不可測。減之不降。添之不盈。渾之不能使其濁。穢之不能改其清。亦乃隱於珠懷其寶。浩渺廓落。無不納焉。如山之固者。高而不危。久而不朽。移之不動。搖之不傾。幽靜不能使其絕。塵埃不能合其有。亦乃隱於賢藏於仙。崎嶇曠邈。無不產焉。如松之貞者。榮枯莫知。蒼翠長在。霜雪不能令其凋。冬夏不能變其色。如水之淨者。濟渭各色。平澹自然。鑑物不能遁其形。潤澤不能踰其利。凡君子者。寬宏大量。高識遠見。理其性。靜其神。修其德。蘊其行。以教以緒。無縱無恣。不侮不驕。絕毀絕譽。不彰他人之過。不行自己之非。和其光而同其塵。薦其賢而任其德。禮無不恭。事無不從。孝無不順。義無不忠。躰察智慧。審別賢愚。不以多求而亂心。不以貪暴而害己。不以塗炭而樂禍。不以忘舊而逐新。故任道而含弘。常堅心而守志。此四者。大人君子之要道也。又須行同日月。量比山川。順四時。合萬物。行同日月者。使之無偏照。量比山川者。使之無遷改。順四時者。使之有期信。合萬物者。使之知動靜。故曰。君子有德。四方美之。郡守有德。百姓欽之。鄉閭有德。眾人仰之。家尊有德。門風顯之皇天無親。惟德是輔。如蓬生於麻中。不扶而自直。如蘭雜於叢芳。不待薰而自馨。不以利己而損人。不以非他而自是。不以卑人而自尊。不以輕人而自重。不以非道而交友。不以結怨而讎人。不窺無義之財。不受無功之賞。施恩而不望報。報恩而恨不深。故書云。臨之以財。則見其廉。近之以色。則見其貞。告之以危。則見其勇。醉之以酒。則見其態。莊子曰。遠使之而觀其忠。近使之而觀其敬。煩使之而觀其能。卒問之而觀其智。急期之而觀其信。寵貴之人。觀其不驕奢。榮顯之人。觀其不矜誇。少者觀其恭敬。好學者觀其廉潔務行。老者觀其思慎而不逾。父子之間。觀其慈孝。兄弟之間。觀其知友。鄉閭之間。觀其信義。君臣之間。觀其忠惠。是故慎初護末。砥名礪行。邪正不變其心。反覆不改其志。臨下以寬。居上不危。如此則可為廓之材。永免愆瑕矣。
　　四十八等。
　　聖人則天法地　　賢人杳冥難測　　道人心無滯碍　　覺人知其本性　　捨人知無便與　　戒人察其罪福　　忍人口無過失　　進人修無懈怠　　定人心無散亂　　智人遠於機變　　義人推功讓德　　審人視聽不非　　政人公道不私　　省人非財不納　　安人心無異動　　隱人遁世育德　　恭人禮度不虧　　敬人尊上愛下　　信人言無反覆　　謹人不越禮度　　寬人臨下不危　　深人遠見未萠　　善人內行不嗔　　行人好述善事　　謀人深知遠見　　忠人事君盡節　　讓人薦賢任能　　儉人節用不費　　孝人奉侍不闕　　明人不處暗事　　辯人不納閑詞　　學人親近知識　　慈人心無殺害　　富人濟貧惠物　　貴人敬佛重僧　　達人不貪五慾　　清人不染俗塵　　靜人覺意知空　　大人心包天地　　好人舉善薦賢　　愚人不知慚耻　　癡人不鑑名賢　　頑人不懼公法　　惡人常好殺生　　濁人不分明白　　俗人貪財戀色　　逆人不孝父母　　小人不識尊卑
　　凡君子立身為人。無逾此四十八等。但以大道合其體。則是聖人賢人之倫。若孝不行於家。慈不行於己。恩不行於親。惠不及於人。義不施於友。忠不施於國。勇不救於危。謀不信於善。寬不臨於下。明不審於事。見非親而親者。謟也。見親貧而疎者。逆也。背善向惡。謀陷忠良。親附小人。不近君子者。此乃上天不容之物。何足言之。賢者欽於德。愚者重於財。綺羅華飾者。須知有布素之衣。珍飱玉食者。須知有糟糠之饌。雕墻峻宇者。須知有茅茨之室。積粟千鍾者。須知有斗筲之儲。榮官大爵者。須知有冤屈之害。安居樂處者。須知有驅役之勞。躍馬揮鞭者。須知有負擔之苦。人有危困急難。當須救之。不可坐看成敗。見危不救者。非人也。不自知足者。非人也。見貧不濟者。非人也。施恩望報者。非人也。不改己過者。非人也。輕上慢下者。非人也。為貴欺賤者。非人也。取佞害人者。非人也。在公納私者。非人也。不孝父母者。非人也。不友兄弟者。非人也。不和六親者。非人也。不樂好事者。非人也。夫人須通三才。懷六藝。志四方。具五美。斷四惡。除三惑。思九畏。知四懼。莫睡眠。演胎息。慎言語。節飲食。此乃謹身節用之本也。又須立彼四門。成其具美。事君立忠門。事父母立孝門。事朋友立義門。事師長立謹門。忠門。謂見危致命也。孝門。謂色養恭敬也。義門。謂心無遷改也。謹門。無所懈怠也。
　　三教之說。其義一同。
　　儒教。則仁義禮智信。歸於忠孝君父焉。
　　釋教。則慈悲救苦。歸於化誘羣迷焉。
　　道教。則寂默恬澹。歸於無貪無愛焉。
　　有故三教之言。可守而尊之。尋而究之。既洞其微。達其原。自然得聖人賢人之道。善人君子之行也。如此則佐國。何憂乎陰陽不順。風雨不時。百姓不安。人民不泰。治家。則何憂乎兄弟不睦。六親不和。禮樂不行。上下不正。余為此集。不敢深其意飾其詞。所貴匡導盲俗。垂于後世。言之不足。故為讚以申之。
　　讚曰。
　　美哉君子　　惟善則履　　存忠存孝　　不識其嗜　　行不逾經　　言不逾史　　靖默端莊　　高導深旨　　向善背惡　　披心求理　　貧則自樂　　富亦好義　　嗟乎斯人　　實不容易

　　正行集(終)


　　白雲宗宗主(臣)僧(明仁)承奉都功德使司劄付。皇慶元年十月二十八日。拜住怯薛第一日。
　　嘉禧殿內。有時分對。速古兒赤那懷怯里馬赤孛羅察兒同知觀音奴等。有來本司官大司徒都功德使輦真吃剌思張都功德使副使阿里牙答思特奉聖旨。沙剌巴譯來的藥師儀軌藥師供養法。更白雲和尚初學記。恁行與省部文書。交江浙省。白雲宗開板印了。呵都交大藏經裏入去者麼。道聖旨了也。欽此已蒙　　　中書省移咨行者。欽依行下各路去訖。(臣)僧(明仁)肅恭寵命。就大慈隱寺。命工鋟梓印造。欽依入藏流通。所集洪因。端為祝延皇帝萬萬歲皇太后睿筭齊年。皇后同壽萬年。太子諸王千秋。文武官僚常居祿位。更冀國泰民安。雨暘時若。佛日增輝。法輪常轉者。
　　皇慶二年四月　日(臣)僧(明仁)　謹題