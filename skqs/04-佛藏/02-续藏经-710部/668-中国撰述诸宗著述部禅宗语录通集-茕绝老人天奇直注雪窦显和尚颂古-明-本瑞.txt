續藏經   煢絕老人天奇直註雪竇顯和尚頌古
　明 本瑞直註　道霖．性福編集


 煢絕老人頌古直注序

　　禪宗頌古有四家焉。天童雪竇投子丹霞是已。而寔嗣響於汾陽。夫古者。古德悟心之機緣也。頌者。鼓發心機使之宣流也。故其義或直敷其事。或引類況旨。或興惑發悟。以心源為本。成聲為節。而合契所修為要。然非機輪圓轉。不昧現前。起後得智之親境。不能作也。昔人以雪竇天童。比之孔門游夏。擬為頌聖。有以也哉。顧諸古在燈錄。以燈錄行一為頌本。則以頌重。蓋其所激揚當時主賓玄要。皆形於頌也。胡得不尋而繹之。窺禪道之幽微乎。釋頌者。自栢山大隱圓通覺海二集外。不啻數十家。質野者旨近。支離者意疎。若佛果萬松林泉諸尊宿。采經傳之蘊。滙諸家之長。纂修成集。稱四家評唱。佐四頌之盛。略該五宗之微言。而大隱覺海等集弗克並踪矣。今去古益遠。受道之緣豈能盡同。且所謂頌古。已遶路之禪。挾緣之智矣。須不援餘論直抉靈源。庶古德悟心機緣。鼓發宣流。而乃可以契禪道幽微於無際。此煢絕老人之頌古直註所由作也。老人退休林阿。明窓碧篆無所施其婆心。因取頌古直揭大意。淨剗群疑。標題結案不費辭飭。廼為斯注。校諸評唱。實謂過之。雖然此猶以注稱也。其體非注。如以注則曲中理玅。如疏注者不少矣。故雖注而尚直。此猶以直稱也。其趣非直。如以直則了無餘致。如世語者不少矣。故雖直而尚古。況其間釋事寔。必目擊意曉。而不牽陳言枝蔓之繁。明理體。必親證現行。而不落陰界離微之窟。解語句。必投機展事。而不墮實法與人之過。顯照用。必玅叶同時。而不溺留情轉位之偏。至如別提眼目。若明鏡之孤懸。潛通血脉。如金針之暗度。如斯類例未易枚舉。洵禪關之樞鈕。後學之指南也。惜是書出正嘉間。藂林秘護。至有名字不聞。今越百有餘年。遺珠復還。埋光再耀。寔菩曇自禪師力也。禪師證寶鏡三昧。以入世智。化瓦礫成寶坊。又以護法愍俗之慈。傳斯頌注。余與禪師為同學。而遊相好。頃遺書慰存。且索言以弁其首。余因得詳煢絕著書之概。而復徧告諸禪林學士。夫寶鏡三昧。傳自洞上。而光炤五宗。今禪林學士。有不欲證寶鏡者乎。務先究四家之頌古。有不究頌古者乎。務先習煢絕之直注。由直注而明頌古。頌古明而寶鏡證。始不負禪師之教也。吾將觀鏡光炤耀叢林於無窮哉。
　　順治辛卯夏台山後學受登槃譚撰

 煢絕直註四家頌古敘

　　道本無差。因修有異。宇博人浩。心殊見冗。非乎大智大德。惡能圓通圓濟者哉。盖先德見其學者沉機滯境。所以行慈運悲。借主借賓。就問就答。排乎古而例乎今。指通指塞。為頌為拈。發乎智而拔乎愚。有體無用。必喪孤危。有用無體。全是虗詐。體用雙全。陷於平寔。體用雙超。執乎尊貴。有功無位。名之外紹。有位無功。名之內紹。功位雙具。正偏兼到。功位兩絕。獨明向上。計略齊施。言中有響。理事通行。句裡呈機。以機奪機。就身打劫。以權占權。劈筈奪窩。見執破執。是名拈情。就計遮計。是名盖覆。前露後拂。獅子迷踪。聖出凡超。丹鳳冲霄。言思路窮。名為絕待。貼體無私。名無意路。不犯思議。直下承當。不立玄玅。當陽直指。意絕邊疆。信手拈來法無彼此。一律平懷。達境即心。就路還家。純真絕相大功一色。純真兩絕正位一色。理事渾然今時一色。三色高超。始名本分家風。三色隨宜。故名入鄽垂手。滯有者心之不忘。滯無者守空失旨。百般方便總名善巧。破差別之紊執。明真寔之本源。私欲一申。公正自昧。天理一明。群機自絕。棄萬川之異流。獨游大海。出十界之貪欲。煢飛高漢。直註者。直指靈機。免墮疊疊之貫花。當機者。當央直領。咸達雄雄之本玅。方知此理非修非證。豈淪機境之中。了明斯道。本成本現。昺踰堦級之外。不假功用。了然自契。余因幼小小。期胡跪請而絕示。倘乎略有所通。誓願刊而普及。不違先盟。以補今虧。聊將管見。權接斷途之橋。莫嫌草藥。微消沉疴之疾。請乎大德大仁。莫令斷絕。啟乎重刊重示。遠接後來。合十海嶽酬願故述。
　　時弘治歲次戊申太簇月上元吉旦
　　洪都隆興沙門本瑞述

　　 
　　　　金臺興隆沙門道霖編集
　　　　古杭菩曇禪寺淨深重梓
　　梁武帝問達磨大師。如何是聖諦第一義(撥却真俗直問中道。呈解驗王)。磨云廓然無聖(杳無一法。何安聖諦。一拈二截)帝云對朕者誰(不領其旨。逐句返追)。磨云不識(當頭一截。不容對待)。帝不契(權實不投)。渡江至魏○(主意拈情。旨明向上)帝問志公(敘因)。公云陛下還識此人否(就機一提權實並行)。帝云不識(實供)。公云此是觀音大士傳佛心印(隔身指註。就裏塗糊)。帝悔遂遣使取(不識當機所以外逐)。公云莫道陛下發使去取。闔國人去他亦不回(見不領旨。點他外奔)。○(主意急處一提。旨明句裏藏鋒)總結(二師不遇知音。武帝頭頭蹉過)。
　　聖諦廓然(拈前公案)。何當辨的(這箇廓然有何所辨)。對朕者誰。還云不識(既見其蹉。不免一截)。因茲暗渡江。豈免生荊棘(只因不契。干戈徧界。)闔國人追不再來。千古萬古空相憶(當時粗心。過後却悔)。休相憶。清風匝地有何極(一段清風普天匝地。更有其誰而又却悔)。師顧視左右云。這裏還有祖師麼(雪竇見人外奔。所以當央直示)。自云。有(鈎錐在手。照用同時)。喚來與老僧洗脚(見不領旨所以點罰。似恁般人只堪洗脚)。
　　趙州示眾云(垂釣為人)。至道無難。唯嫌揀擇(人人本分。何有取捨)。纔有語言。是揀擇。是明白(令人着限。辨別是何)。老僧不在明白裏。是你諸人還護惜也無(明白是大功。護惜是揀擇。我尚不住大功。且道你還揀擇麼)。僧云。既不在明白裏。護惜箇什麼(不住大功何有揀擇)。州云我亦不知(言思無路故呈不知)。僧云。和尚既不知。為什麼道不在明白裏(只知惺細不知失見)。州云。問事即得。禮拜了退(向上非言。不可犯忤)○(主意垂釣為人。旨明大功不宰)總結(不落階級)。
　　至道無難(拈案)。言端語端(註無委曲)。一有多種(放則全體發用。一即一切)。二無兩般(收則全用歸體。一切即一)。天際日上月下。檻前山深水寒(恐滯兩邊妄生分別。所以直指全無揀擇)。髑髏識盡喜何立(喜識若盡方無揀擇)。枯木龍吟消未乾(若存喜識盡墮大功。舉倒比註)。難難(不落凡聖極難分訴)。揀擇明白君自看(莫靠他人。應自着眼)。
　　馬祖不安。院主問。和尚近日尊候如何(仁義之問)。祖云。日面佛。月面佛(養子之心)○(主意直下明宗。旨明無有意路)總結(問以人情。答以直指)。
　　日面佛。月面佛。五帝三皇是何物(若會日面月面。便會五帝三皇。舉一例〔請〕)。二十年來曾苦辛。為君幾下蒼龍窟(雪竇新他用功之難如龍穴取珠。使盡心機方到此地)。屈堪述。明眼衲僧莫輕忽(恐有高流笑耻故言其屈。又怕未及之者故言堪述。末後雙收二字。總言不得輕忽)。
　　德山到溈山。挾複子於法堂上從東過西從西過東。顧視云。無無。便出(特來呈機校勘諸方。自誇見高無與等者)。師著語云。勘破了也(當頭一點。不必馳騁)。德山至門首却云不得草草。便具威儀再入相見(既到諸方豈可愴忙)。溈山坐次(候看來諸)。德山提起坐具云和尚(大用親呈)。溈山擬取拂子(將在謀而不在勇)。德山便喝。拂袖而出(不受籠罩。截皆來機)。師著語云勘破了也(不過如此不須賣弄。一點二拈)。德山背却法堂著鞋便行(意有自許。不過此理)。溈山至晚問首座。適來新到在什麼處(雙關而問)。座云當時背却法堂著鞋去了(實供)。山云此子已後向孤峰頂上盤結草庵呵佛罵祖去在(如此孤危。佛祖不容)。師著語云。雪上加霜(他又如此行。你又如此說他)○(主意呈機相勘。旨明大用現前)總結(主賓互驗)。
　　一勘破。二勘雪上加霜。曾險墮(拈前着語。呈他手眼)。飛騎將軍入虜庭。再得完全能幾箇(再入相見。如李廣遭陷還能跳出)。急走過。不放過。孤峰頂上草裏坐(直饒不留踪跡。也點靜沉死水)。咄(恐陷後人坐在孤危。故責令出須當稟命)。
　　雪峰示眾云。盡大地撮來如粟米大拋向面前。漆桶不會(情與無情一切無別。盡情吐出你又不會)。打皷普請看(今特聚眾。大家着眼)○(主意垂釣為人。旨明攝用歸體)。總結(老婆心切)。
　　牛頭沒。馬頭回。曹溪鏡裏絕塵埃(會得上句。靈山少室盡古盡今。一切無漏)。打皷看來君不見。百花春至為誰開(使盡其情因何不會。且道萬別千差畢竟是誰)。
　　雲門大師垂語云。十五日已前不問汝(借明空劫。已絕問答)。十五日已後道將一句來(既居日用。一切任意)。自代云。日日是好日(恐成兩截故又雙牧。這邊那邊使無縫罅)○(主意垂釣旨明藏鋒)。總結(老婆心切)。
　　去却一。拈得七。上下四維無等匹(會得上句。四方八面了無有二)。徐行踏斷流水聲。縱觀寫出飛禽迹(若能了法不二。明中自然踏斷。暗中自然獨露)。草茸茸。烟冪冪(一律平懷。了無彼此)。空生巖畔花狼藉(恐墮大功故舉例破)。彈指堪悲舜若多(恐墮無功復舉例破)。莫動著。動著三十棒(今行法令莫犯二病)。
　　僧問法眼。如何是佛(請益)。眼云汝是慧超(當頭一提)○(主意急處一提。旨明就窩打兔)。總結(箭鋒相拄)。
　　江國春風吹不起(盡國人呼。未曾着意)。鷓鴣啼在深花裏(今日請益。平常一提)。三級浪高魚化龍(慧超悟處。聞雷而化)。癡人猶戽夜塘水(無智之人逐語生情。如乎深夜戽水取魚)。
　　翠巖示眾云。一夏已來為兄弟說話。看翠巖眉毛在麼(探竿在手)。保福云。作賊人心虗(就身打劫)。長慶云生也([齒*可]粗齧細)。雲門云。關(一點一拈)○(主意垂釣。旨明藏鋒)。總結(作家唱和)。
　　翠巖示徒。千古無對(美他句中不露鋒骨)。關字相酬。失錢遭罪(只知截人。不知自放)。潦倒保福。抑揚難得(擒縱殺活。自然恰好)。嘮嘮翠巖。分明是賊(句中藏刃。暗取人頭)。白圭無玷。誰辨真假(句無稜角。誠然難辨)。長慶相諳。眉毛生也(獨許知音。善拈善點)。
　　僧問趙州。如何是趙州(借事藏鋒)。州云東門南門西門北門(以機遣機)○(主意藏鋒。旨明絕待)。總結(劈筈奪窩)。
　　句裏呈機劈面來(問中雙關。當頭不讓)。爍迦羅眼絕纖埃(答處就機。人境雙奪)。東南西北門相對。無限輪鎚擊不開(理事混然。神劍難分)。
　　睦州問僧近離甚麼處(探竿)。僧便喝(大用親呈)。州云老僧被汝一喝(輸己陷人)。僧又喝(有用無照)。州云三喝四喝後作麼生(是也喝。不是也喝。喝後如何)。僧無對(果失其照)。州便打云。這掠虗頭漢(大用生擒)○(主意陷虎之機。旨明大用全提)。總結(權衡在手)。
　　兩喝與三喝。作者知機變(只解行喝。不知機變。打草驚蛇。戒後強為)。若謂騎虎頭。二俱成瞎漢(若將此喝只作擒縱。非便賓瞎亦乃主瞎)。誰瞎漢。拈來天下與人看(或是賓瞎或是主瞎。或是賓主一時瞎。果然明得。不可自專。直須驗過始得)。
　　黃蘗示眾云。汝等諸人盡是噇酒糟漢。與麼行脚何處有今日(迷名滯相如酒所困。如此行持何年得醒)。還知大唐國裏無禪師麼(人境俱奪。意要直領)。僧云。只如諸方匡徒領眾。又作麼生(既無佛法。何用開堂)。蘗云。不道無禪。只是無師(既是無師。盡是杜撰)○(主意搜短為長。旨明垂釣為人)。總結(權衡在手)。
　　凜凜孤風不自誇。端居寰海定龍蛇(本有權衡豈是強勉)。大中天子曾輕觸。三度親遭弄爪牙(聖主不讓。豈容禪客)。
　　僧問洞山如何是佛(請益)。山云麻三斤(平實)○(主意拈轉話頭。旨明無有意路)。總結(問以劫外。答以今時)。
　　金烏急。玉兔速。善應何曾有輕觸(洞山雪竇徹底為人)。展事投機見洞山。跛鼈盲龜入空谷(只云事上鑽研。正如跛鼈盲龜撞入空谷。何年得出)。花簇簇。錦簇簇。南地竹兮北地木(平實相通。舉例令看)。因思長慶陸大夫。解道合笑不合哭(你若只在事上。正好拍手大笑)。咦(此之一笑。是賞是罰。是事是理。請着眼看)。
　　僧問巴陵。如何是提婆宗(請益辨主)。陵云銀椀裏盛雪(當央直指)○(主意明宗。旨明絕待)。總結(問偏答正)。
　　老新開。端的別解道。銀椀裏盛雪(句不立玄。故乃讚歎)。九十六箇應自知。不知却問天邊月(諸人自知負墮則可。如有不知更問明眼人始得)。提婆宗。提婆宗。赤幡之下起清風(雪竇盡力提持。若然會得。便解返擲)。
　　僧問雲門。如何是一代時教(請益)。門云對一說(當央直指)○(主意明宗。旨明絕待)。總結(當頭直指)。
　　對一說。太孤絕(句絕其比)。無也鐵椎重下楔(問無孔竅。答絕方隅)。閻浮樹下笑呵呵。昨夜驪龍拗解折(雪竇大笑。諸方任是英靈也插觜不得)。別別(不同諸方。要人着眼)。韶陽老人得一橛(只有湛水之波。而無滔天之浪)。
　　僧問雲門。不是目前機。亦非目前事時如何(悟非世理。特呈解問)。門云倒一說(就機一點)○(主意見機而作。旨明就身打劫)。總結(以楔出楔)。
　　倒一說。分一節(分明放過。把手同行)。同死同生為君決(或明或暗。隨分令出)。八萬四千非鳳毛(人雖眾多。無一英俊)。三十三人入虎穴(大手宗師方能為作)。別別(故意提起令人着眼)。擾擾匇匇水裏月(影影灼灼如水中月。戒其學者情見未忘)。
　　僧問鏡清。學人啐。請師啄(借事藏鋒)。清云還得活也無(以機驗機)。僧云若不活遭人恠笑(若只在殼豈不被笑)。清云也是草裏漢(雖不住死。又在其活。故乃鏡清一點一拈)○(主意拈情。旨明爪牙)。總結(權衡在手)。
　　古佛有家風。對揚遭貶剝(主賓相交。今古皆然)。子母不相知。是誰同啐啄(啐啄未忘。機境交加。子母雙忘。對待何有)。啄(主之追處)覺(賓之呈處)猶在殼(云死存活)。重遭撲(身困於活。又遭其點)。天下衲僧徒名邈(其僧活潑潑地尚遭其點。天下衲僧徒勞向此名摸)。
　　僧問香林。如何是祖師西來意(請益)。林云坐久成勞(平實直指)○(主意明宗。旨明絕待)。總結(信手拈來)。
　　一箇兩箇千萬箇。脫却籠頭卸却馱(天下衲僧皆如。香林心不立玄。偏不附物。自然輕快)。左轉隨後來。紫胡要打劉鐵磨(盡情說了。你再立玄附物。似紫胡打劉鐵磨一般)。
　　肅宗帝問忠國師。百年後所須何物(仁義之問)。師云與老僧作箇無縫塔(有縫今時。無縫實際)。帝曰請師塔樣(就機一拶)。師良久(全身直示)。會麼(恐失復追)。帝曰不會(實供)。師云吾有付法弟子躭源却諳此事。請詔問之(一囑二薦)。師遷化後。帝詔躭源問此意如何。源云。相之南。譚之北(雖不存意。暗拈二邊)。中有黃金充一國(盡力傍通)。無影樹下合同船。琉璃殿上無知識(註上良久。不墮偏方。不居正位)○(主意當央直示。旨明不落階級)。總結(一呈一註)。
　　無縫塔。見還難(實際不受。何有其見)。澄潭不許蒼龍蟠(國師躭源皆是死水。不恐逐生情。故乃拈之)。層落落。影團團。千古萬古與人看(非但此時。今古榜樣)。
　　俱胝和尚凡有所問。只竪一指(當央直示)○(主意覿面相呈。旨明大用現前)。總結(一切即一)。
　　對揚深愛老俱胝。宇宙空來更有誰(一生不改)。曾向滄溟下浮木。夜濤相共接盲龜(戒勉後來不求大悟。若學俱胝只去竪指。但接盲龜。此點有體無用之輩)。
　　龍牙問翠微。如何是祖師西來意(請益)。微云與我過禪板來(名裏呈機)。牙取禪板與微(半醉半醒。不知蹉過)。微接得便打(大用全提)。牙云。打即任打。要且無祖師西來意(空受痛棒。不領大旨。強作主宰。反言無意)。又問臨濟。如何是祖師西來意。濟云與我過蒲團來。牙取蒲團與濟。濟接得蒲團便打。牙云。打即任打。要且無祖師西來意(行德同前)○(主意明宗。旨明大用)。總結(正令全提)。
　　龍牙山裏龍無眼。死水何曾振古風(言他鑽入死水。不能活處行機。蒲團禪板在自手中。反與人打)。禪板蒲團不能用。只應分付與盧公(雪竇自言。若道無有祖意。當時直要打出祖意)。
　　師拈云。這老漢也未勦絕。復成頌曰(恐逐境奔。故再呈頌)。
　　盧公付了亦何憑。坐倚休將繼祖燈(撥去玄妙。意要直領)。堪對暮雲歸未合。遠山無限碧層層(恐墮孤危。故指平實)。
　　僧問智門。蓮花未出水時如何(問是借事用明空劫)。門云蓮花(直截明宗)。僧云出水後如何(用明今時)。門云荷葉(同前)○(主意當央直指。旨明無有意路)。總結(問有彼此。答無是非)。
　　蓮花荷葉報君知。出水如何未出時(出水何如。未出何如。若乃見得。方知不在兩頭)。江北江南問王老。一狐疑了一狐疑(若不領旨。只去出水未出上問。轉生其疑。何時得了)。
　　雪峰示眾云。南山有條鼈鼻蛇。汝等諸人切須好看(人多困於孤危。故教明其平實)。長慶云。今日堂中大有人喪身失命(喪其法身。失其慧命。莫道究用。連本已失。故曰大有)。僧舉似玄沙。沙云須是稜兄始得(見放無收。搦人顯己)。雖然如此。我即不然(意在等問)。僧云和尚作麼生(就機一拶)。沙云用南山作麼(恐逐其言。故乃拈之)。雲門以拄杖攛向雪峰面前作怕勢(一呼一遣。權實並行)○(主意垂釣為人。旨明作家相見)。總結(父子唱和)。
　　象骨巖高人不到。到者須是弄蛇手(機峻無敵。若萬仞崖。須是作者方無阻隔)。稜師備師不奈何。喪身失命有多少(慶放沙收。總不當機)。韶陽知。重撥草。南北東西無處討(用得當央故難得也)。忽然突出拄杖頭。拋對雪峰大張口。大張口兮同閃電。剔起眉毛還不見(須然大用全彰。箇裏了無踪跡)。如今藏一乳峰前。來者一一看方便(於今盡在此處。各人應須着眼)。師高聲喝云。看脚下(拽回鼻孔。大用急提)。
　　保福長慶遊山(日用生涯)。福以手指云。這裏便是妙峰頂(此為絕頂。以驗同道)。慶云。是則是。可惜許(若執於此。盡困中途)。師著語云。今日共這漢遊山。圖箇什麼(一个說是。一个不是。我於同行。圖个什麼。點他二家總是無端)。復云。百千年後不道無。只是少(是是大功。不是是無功。二者總是階級。向後不道無人過此。要至此地二者皆少)。後舉似鏡清。清云若不是孫公。便見髑髏遍野(若不具眼看破。便被他裁)○(主意呈機探拔。旨明遞相酬唱)。總結(總是心倖)。
　　妙峰孤頂草離離(直饒妙絕今古。二人總是葛藤)。拈得分明付與誰(指示分明。你却與誰)。不是孫公辯端的。髑髏著地幾人知(拈前公案)。
　　劉鐵磨到溈山。山云老牸牛汝來也(點他動落今時)。磨云。來日臺山大會齋。和尚還去麼(隔身反點靜沉死水)。山放身臥(截斷兩頭)。磨便出(回互不犯)○(主意見機而作。旨明作家相見)。總結(心倖)。
　　曾騎鐵馬入重城(磨之不懼。慣便如將)。勅下傳聞六國清(山如帝令。天下太平)。猶握金鞭問歸客(磨之反問你還去否)。夜深誰共御街行(末後二人不坐正偏。故曰誰共)。
　　蓮花峰庵主拈拄杖示眾云。古人到這裏。為甚不肯住(透得本地。因何不住)。眾無語(不知落處)。自代云為他途路不得力(執於大功。盡未到家)。復云畢竟如何(徵前審後)。自云楖栗橫擔不顧人。直入千峰萬峰去(直須絕跡。莫執大功)○(主意垂釣為人。旨明大功不宰)。總結(轉功就位)。
　　眼裏塵沙耳裏土。千峰萬峰不肯住(菴主轉功就位。雪竇轉位就功。故曰不住)。落花流水太茫茫。剔起眉毛何處去(塵塵獨露。剎剎全彰。無古無今。更向何去)。
　　僧問百丈。如何是奇特事(辨主)。丈云獨坐大雄峰(全身擔荷)。僧禮拜(一謝具眼。二點獨尊)。丈便打(正令雙截)○(主意呈機。旨明大用)。總結(權衡在手)。
　　祖域交馳天馬駒(法中自在。如駒絕絆)。化門舒卷不同途(擒縱殺活。豈定一機)。電光石火存機變。堪笑人來捋虎鬚(僧須具見。不料其力。丈機迅速。善敢當鋒)。
　　僧問雲門。樹凋葉落時如何(借事呈解)。門云體露金風(就機一點。拈他大功)○(主意見機而作。旨明就身打劫)。總結(以見遣見)。
　　問既有宗。答亦攸同(主賓相符)。三句可辨(一句具三。皎然明白)。一鏃遼空(三句外看。射空無敵)。大野兮凉飈颯颯。長天兮疎雨濛濛(恐滯竿頭故示剎塵)。君不見(令人着眼)。少林久坐未歸客。靜依熊耳一叢叢(恐落平實故指面壁。且道是樹凋葉落。是體露金風)。
　　南泉參百丈惟政和尚。丈問從上諸聖還有不為人說底法麼(探拔)。泉云有(供自見處)。丈云作麼生是不為人說底法(以見驗見)。泉云。不是心。不是佛。不是物(只知供欵。不知失見)。丈云說了也(點不疾流)。泉云。某只與麼。和尚作麼生(見自失節。返追他用)。丈云。我又不是善知識。爭知有說不說(須乃推惡離己。亦註非言可及)。泉云某甲不會(見機嚴密。更探其的)。丈云太煞與汝說了(先已盡情。何必重問)○(主意深竿在手。旨明就身打劫)。總結(乾出其身)。
　　祖佛從來不為人。衲僧今古競頭走(本無一法。妄生取捨)。明鏡當臺列象殊(丈如明鏡。絲毫不昧)。一一面南看北斗(一一着眼。是說不說)。半柄垂。無處討(當面直註。何又更尋)。拈得鼻孔失却口(若逐其句。顧前失後。顧後失前)。
　　僧問大隋。劫火洞然。大千俱壞。未審這箇壞不壞(引教請益)。隋云壞(直指明宗)。僧云與麼則隨他去(迷宗逐句)。隋云隨他去(同前)○(主意明宗。旨明絕待)。總結(隨流得妙)。
　　劫火光中立問端。衲僧猶滯兩重關(壞與不壞。問處兩關)。可憐一句隨他語。萬里區區獨往還(當時不識。後過投子點破。復徃大隋。雪竇點他兩處蹉過)。
　　僧問趙州。承聞和尚親見南泉是否(驗主)。州云鎮州出大蘿蔔頭(直下明宗)○(主意直指。旨明絕待)。總結(平常無生)。
　　鎮州出大蘿蔔。天下衲僧取則(天下衲僧取此為極)。只知自古自今。爭辯鵠白烏黑(須然今古無差。爭奈難分黑白)。賊賊。衲僧鼻孔曾拈得(言這老賊善換人眼)。
　　麻谷持鍚到章敬。遶床三匝。振錫一下。卓然而立(呈機校勘)。敬云是是(照用同時)。師著語云錯(恐陷其是。故乃拈之)。谷又到南泉。繞床三匝。振錫一下。卓然而立。泉云不是不是(照用同時)。師著語云錯(恐陷不是。故乃拈之)。谷云。章敬道是。和尚為甚道不是(逐句雙疑)。泉云。章敬是。是汝不是。此是風力所轉。終成敗壞(過在於汝。非干師事。情逐於境。豈不喪真)○(主意辨驗。旨明拈情)。總結(權衡在手)。
　　此錯彼錯。切忌拈却。四海浪平。百川潮落(便得兩錯。是非皆絕)。古策風高十二門。門門有路空蕭索(杖上清風。高超一切)。非蕭索。作者好求無病藥(前拈大功。今拈無功。任是作者亦當治無)。
　　定上座問臨濟。如何是佛法大意(請益)。濟下禪床擒住一掌便托開(全提大用)。定佇立(情絕其路)。傍僧云。定上座何不禮拜(見失傍提)。定方禮拜。忽然大悟(因此達彼)○(主意直指。旨明大用)。總結(正令全提)。
　　斷際全機繼後踪(黃蘗全機。臨濟紹之)。持來何必在從容(當央分付。何必又疑)。巨靈擡手無多子。分破華山千萬重(定公疑。高如山。臨濟一掌粉碎)。
　　陳操尚書看資福。福見畫一圓相(暗機為驗)。操云弟子恁麼來。早是不著便。何更畫一圓相(退己點人)。福便掩却門(因便一截)。師云陳操只具一隻眼(點他見前失後)○(主意探干。旨明大用)。總結(權衡在手)。
　　團團珠繞(福之圓相)玉珊珊(操之言鋒)。馬載驢馱上鐵船。分付海山無事客(船裝馬載。只當尋常)。釣鰲時下一圈攣(不用多端。一機足矣)。師復云。天下衲僧跳不出(須言無事。天下禪流幾人能出有無之殼)。
　　仰山問僧近離甚處(探拔藏鋒)。僧云廬山(實供)。山云曾到五老峰麼(撥轉別驗)。僧云不曾(同前)。山云闍黎不曾遊山(點他不達)。雲門云。皆為慈悲之故。有落草之談(言不行捧。只打葛藤)○(主意探干。旨明平懷)。總結(就事藏鋒)。
　　出草入草。誰解尋討(門出山入。誰生分別)。白雲重重。紅日杲杲(平懷拈出。免生異見)。左顧無暇。右盻已老(註上之機皆無縫罅)。君不見。寒山子。行太早。十年歸不得。忘却來時道(迷名失旨。舉例故點)。
　　文殊問無著。近離甚處(平常藏鋒)。著云南方。殊云南方佛法如何拄持(入就一追)。著云。末法比丘少奉戒律(前後具實)。殊云多少眾(細搜其見)。著云或三百或五百(依舊逐句)。著問。此間佛法如何住持(返問)。殊云。凡聖同居。龍蛇混雜(照用同時)。著云多少眾(兩處如常)。殊云。前三三。後三三(當央直截)○(主意探拔。旨明直指)。總結(老婆心切)。
　　千峰盤屈色如藍。誰謂文殊是對談(遍界全彰。誰說對談)。堪笑清凉多少眾。前三三與後三三(欲識二三。盡在此笑)。
　　長沙一日遊山歸至門首。首座云。和尚什麼處來(因事辯主)。沙云遊山來(就事呈解)。座云到什麼處來(細辯來源)。沙云。始隨芳草去。又逐落花回(句甚英美)。座云大似春意(點逐今時)。沙云。也勝秋露滴芙蕖(拈他死水)。師云。謝答話(一个今時。一个劫外。雙點雙拈)○(主意探竿。旨明絕待)。總結(作家相見)。
　　大地絕纖埃。何人眼不開(若達平常。無事不了)。始隨芳草去。又逐落花回(拈前公案)。羸鶴翹寒木。狂猿嘯古臺(雪竇呈機)。長沙無限意(拈起令看)。咄(恐落平實。舉令一截)。
　　盤山垂語云。三界無法。何處求心(上句奪境。下句奪人。意在直領。豈可商量)○(主意直下明宗。旨明心法不二)。總結(垂釣為人)。
　　三界無法。何處求心。白雲為葢。流泉作琴(上拈公案。下呈其機)。一曲兩曲無人會。雨過夜塘秋水深(盡情吐露。不領大旨。如秋凉水。豈水嘆也)。
　　風穴郢州衙內上堂云。祖師心印狀似鐵牛之機(搖撼不動。亦無疑罅)。去即印住(不令逐境)。住即印破(不令立玄)。只如不去不住。印即是不印即是(不住二邊。正當恁麼。又作麼生)。盧陂長老出問。某有鐵牛之機。請師不搭印(識句拈情)。穴云。慣釣鯨鯢沉巨浸。却嗟蛙步[馬*展]泥沙(慣釣巨鯢。豈怕青蛙)。陂佇思(失情)。穴喝云長老何不進語(你道不搭。因何無路)。陂後議(進退無門)。穴打一拂子云。還記得話頭麼(提前逼後)。陂擬開口(左右絕路)。穴又打(當央直截)。牧主云。佛法與王法一般(傍觀者哂)。穴云見箇什麼(審他見處)。主云。當斷不斷。反招其亂(合行不行。合止不止)。穴下座(非只盧陂。亦有風穴。故就拂迹)○(主意大用全提。旨明攙旗奪皷)。總結(權衡在手)。
　　擒得盧陂跨鐵牛。三玄戈甲未輕酬。楚王城畔朝宗水。喝下曾令却倒流(一喝中具三玄三要。莫道盧陂。任是長江一喝倒流)。
　　僧問雲門。如何是清淨法身(請益)。門云花藥欄(平實一指)。僧云便與麼去時如何(直領如何)。門云金毛獅子(當央一點)○(主意拽回鼻孔。旨明無有意路)。總結(權衡在手)。
　　花藥欄。莫瞞盰(要人仔細)。星在秤兮不在盤(意在花藥闌上。不在法身。如秤在斤兩上。不在定盤星上)。便與麼。太無端(先執法智同後執平實。總非本分故曰無端)。金毛獅子大家看(人人皆有此等二病。便是英才也須着眼)。
　　陸亘大夫語南泉云。肇法師道。天地同根。萬物一體。也甚奇恠(只見句奇。不知自昧)。泉指花云。大夫。時人見此一株花。如夢相似(當央直截。點他錯認)○(主意拈轉話頭。旨明直下明宗)。總結(法窟爪牙)。
　　聞見覺知非一一。山河不在鏡中觀(根塵境對偶。識生其中。恐成心境。故曰不在)。霜天月落夜將半。誰共澄潭照影寒(物我雙絕。天地何有。杳無一念。故曰誰共)。
　　趙州問投子。大死底人却活時如何(呈機驗主)。子云不許夜行。投明須到(已見來情。故乃拈之)○(主意探竿。旨明拈情)。總結(是精識精)。
　　活中有眼還同死。藥忌何須鑑作家(甦後同絕只可自知。何必驗人)。古佛尚言曾未到。不知誰解撒塵沙(已到之人又言未到。誰能過此別說奇特)。
　　龐居士辭藥山。山命十禪客相送至門首。士指空中雪云。好雪片片。不落別處(全機為驗。一切無過)。全禪客云。落在甚處(只知驗人。不知失己)。士打一掌(當央直指)。全云。居士也不得草草(半點半拈)。士云。汝恁麼稱禪客。閻羅老子未放你在(點他情見)。全云居士作麼生(果不識機)。士打云。眼見如盲。口說如啞(正令一截。註上逐句)。師別初問處。握雪便打(一起便截。免得葛藤)○(主意探竿。旨明大用)。總結(權衡在手)。
　　雪團打。雪團打。龐老機關沒可把(開口便打。他縱機峻不能插手)。天上人間不自知。眼裏耳裏絕瀟洒(內心外境。通是一真)。瀟洒絕。碧眼胡僧難辨別(一真若空。言思無路)。
　　僧問洞山。寒暑到來如何迴避(就偏問正)。山云。何不向無寒暑處去(就偏指正)。僧云如何是無寒暑處(就正問正)。山云。寒時寒殺闍黎。熱時熱殺闍黎(見逐其正。復指其偏)○(主意正偏互換。旨明左右無拘)。總結(不住二邊)。
　　垂手還同萬仞崖(垂手不居正位。萬仞不住偏方)。正偏何必在安排(隨緣應用。自然恰好)。琉璃古殿照明月。忍俊韓盧空上堦(不領大旨。只逐其句。舉例點罰)。
　　禾山垂語云。習學謂之聞(出口入耳)。絕學謂之鄰(沉空滯寂)。過此二者是為真過(不落有無。方明本分)。僧云如何是真過(因便一追)。山云解打鼓(恐滯一見故指平實)。僧云如何是真諦(非一切法)。山云解打鼓。僧云。即心即佛即不問。如何是非心非佛(拈一放一)。山云解打鼓。僧云向上人來如何接(尊貴中人如何提携)。山云解打鼓○(主意拈轉話頭。旨明無有意路)。總結(直下明宗)。
　　一拽石。二搬土。撥機須是千鈞弩。象骨老師曾輥毬(三處須是太用皆在孤危。舉例令看)。爭似禾山解打鼓(不似禾山用得平實)。報君知。莫莽鹵。甜者甜兮苦者苦(告報諸方不得瞞盰。孤危平實須要兩段。分明則可)。
　　僧問趙州。萬法歸一。一歸何處(編僻)。州云。我在青州作領布衫重七斤(當央直指)○(主意明宗。旨明絕待)。總結(信手拈來)。
　　編辟曾挨老古錐。七斤衫重幾人知(問是編僻。答處絕情)。如今拋擲西湖裏。下載清風付與誰(編僻之問。平實之家答。徹底掀翻。名曰下載)。
　　鏡清問僧門外什麼聲(探竿)。僧云雨滴聲(實供)。清云。眾生顛倒。迷己逐物(點逐其句)。僧云和尚作麼生(迷己反追)。清云。洎不迷己(合得不迷)。僧云洎不迷己意旨如何(展轉生疑)。清云出身猶可易。脫體道應難(逐句則易。撒手則難)○(主意遇物明宗。旨明句裏呈機)。總結(權衡在手)。
　　虗堂雨滴聲。作者難酬對(若作雨聲。逐物迷己。不作雨聲。又無摸[打-丁+索]。故曰難酬)。若謂曾入流。依前還不會(若作入流忘所。依舊迷己逐物)。會不會。南山北山轉霶霈(雙舉令看南山北山。且道是雨聲是入流)。
　　僧問雲門。如何是法身(請益)。門云六不收(當央直指)○(主意明宗。旨明絕待)。總結(信手拈來)。
　　一二三。四五六。碧眼胡僧數不足(葢無意路。佛祖難言)。少林謾道付神光(不須言付)。卷衣又說歸天竺(不必言歸)。天竺茫茫無處尋。夜來却對乳峰宿(且道不在諸方。你看乳峰誰宿)。
　　王太傅入招慶煎茶。朗上座與明昭把銚。朗翻却茶銚(責來頻煩)。太傅見問。上座。茶爐下是什麼(就事一追)。朗云捧爐神(只知呈機。不知失智)。傅云。既是捧爐神。為什麼翻却茶銚(一點二探)。朗云。仕官千日。失在一朝(點他失事罷職)。傅拂袖便去(責他搜短)。昭云。朗上座喫却招慶飯。却去江外野榸(不行本分。獨忤他人)。朗云上座作麼生(反追其見)。昭云非人得其便(如此下語。反惹人恠)。師云。當時踏倒茶爐(如此行令。誰敢當鋒)○(主意違宗失旨。旨明惹火燒身)。總結(不守本分)。
　　來問若成風(太傅之巧)。應機非善巧(朗之迷宗)。可悲獨眼龍。曾未呈牙爪(滿瓶不響)。牙爪開。生雲雷。逆水之波經幾迴(雪老自誇。踏爐之機無敢當堵)。
　　三聖問雪峰。透網金鱗未審以何為食(借事呈解。出過凡聖以何為道)。峰云待汝出網來即向汝道(就見一陷。反追求趣)。聖云。一千五百人善知識。話頭也不識(法窟爪牙。當央一點)。峰云老僧住持事繁(不辨賢愚。退已一陷)○(主意互換。旨明心倖)。總結(作家相見)。
　　透網金鱗。休云滯水(出過佛祖。無不自在)。搖乾蕩坤。振鬣擺尾。千尺鯨噴洪浪飛。一聲雷震清飈起(三聖如鯨變化。雪峰如雷相送)。清飈起天上。人間知幾幾(二人之妙。世非有比)。
　　僧問雲門。如何是塵塵三昧(請益)。門云。鉢裏飯。桶裏水(函葢相應)○(主意直下明宗。旨明無有意路)。總結(信手拈來)。
　　鉢裏飯。桶裏水。多口阿師難下嘴(註上之奇。通身是口不能分訴)。北斗南星位不殊(一一當然。悉無動轉)。白浪滔天平地起(悉滯定量。所以又破。忽乃顛拈倒用。你却又作麼生)。擬不擬。止不止。箇箇無裩長者子(欲行不能行。欲止不能止。又如無裩小女。更去人前馳騁)。

　　煢絕老人天奇直註雪竇和尚頌古上
　　煢絕老人天奇直註雪竇顯和尚頌古下

　　　　金臺慈仁沙門性福編集
　　　　古杭菩曇禪寺淨深重梓
　　雪峰住庵。二僧來拜。峰見。兩手托門放身出云。是什麼(當央直示。恐蹉再提)。僧云是什麼(失見悞問)。峰低頭歸庵(全提向上)。僧到巖頭。頭問什麼處來(就事藏峰)。僧云嶺南來(具實)。頭云曾到雪峰麼(不見來歷。所以再勘)。僧云曾到(同前)。頭云有何言句(細辨來源)。僧舉前話(依舊不達)。他道什麼(審其始終)。僧云他無語低頭歸庵(只知供欵。不知着賊)。頭云噫(嘆峰不遇知音。點僧當面蹉過)。我當初悔不向他道末後句。若向他道。天下人不柰雪老何(隔身傍註)。僧至夏末再舉前話請益(始終未決)。頭云何不早問(賊打不妨)。僧云未敢容易(實供)。頭云。雪峰與我同條生。不與我同條死(隔身點罰)。要識末後句。只這是(竭力提持)○(主意當央直示。旨明句裏藏機)。總結(不遇知音)。
　　末後句。為君說(舉前引後)。明暗雙雙底時節(雪老低頭。岩頭批判。內外不失其機。句中理事通融。故曰雙雙)。同條生也共相知(相知明同)。不同條死還殊絕(殊絕暗異)。還殊絕。黃頭碧眼須甄別(暗中既異。不得粗心。任是佛祖。也要辨別)。南北東西歸去來。夜深同看千巖雪(夜是暗。雪是明。正當此時。四海咸來。你看誰明誰暗)。
　　僧問趙州。久響石橋。到來只見略彴(借事驗主。眇視趙州)。州云。汝只見略彴。不見石橋(就見反追。深識來風)。僧云如何是石橋(就機驗機)。州云度驢度馬(當央直指)○(主意主賓互換。旨明無有意路)。總結(心倖)。
　　孤危不立道方高(諸方孤危。此老平實)。入海還須釣巨鰲(大海不釣其蝦。大智不為小德)。堪笑同時灌溪老。解云劈箭也徒勞(用處一般。爭奈尖新)。
　　馬祖與百丈行。見野鴨飛過。祖云是什麼(就物明宗)。丈云野鴨子(實供)。祖云什麼處去也(前之已蹉。後之復提)。丈云飛過去也(依舊不達)。祖扭丈鼻。丈作痛聲。祖云何曾飛去(大用急提)○(主意隨緣令人。旨明就事明宗)。總結(老婆心切)。
　　野鴨子。知何許(審其下落)。馬祖見來相共語(遇物令歸。免陷偏方)。話盡山雲海月情。依前不會還飛去(盡情兩次。依舊不會)。欲飛去。却把住(恐逐外物。故扭其鼻)。道道(活處垂釣)。
　　雲門問僧。近離甚處(常理)。僧云西禪(同上)。門云西禪有何言句(探竿)。僧展兩手(呈機驗主)。門打一掌(一截二驗)。僧云某有話在(一拈二辨)。門展兩手(劈筈奪窩)。僧無語(伎倆已盡)。門便打(正令全提)○(主意就身打劫。旨明全提正令)。總結(權衡在手)。
　　虎頭虎尾一時收(前後兩打)。凜凜威風四百州(正令一行。十方坐斷)。却問不知何太險(只知展手奪機。不知有險)。師云放過一著(雪竇不[怡-台+(廿/?)]。點他二人不顧前後)。
　　道吾與漸源一家弔慰。源拍棺云。生耶死耶(就事請益)。吾云。生耶不道。死耶不道(就機直指)。源云為甚不道(可惜錯會)。吾云不道不道(始終不改)。回至中途。源云。快與某道。不道打和尚去(自昧反怪)。吾云。打即任打。道即不道(盡心盡力。無能分解)。源便打(瞎打屈受)。道吾遷化。源至石霜舉前話。霜云。生耶不道。死耶不道(當央直提)。源云為甚不道(似見不見。故又復追)。霜云不道不道(要他直領。所以不那)。源方有省(始見全提)。一日將鍬於法堂上東邊過西西邊過東(呈機求註)。霜云作什麼(探竿在手)。源云覔先師靈骨(影草隨身)。霜云。洪波浩渺。白浪滔天。覔什麼先師靈骨(恐執孤危。以活拈死)。師著語云。蒼天蒼天(一截二拈)。源云正好著力(正好用心)。霜云。一物也無。著什麼力(恐執平實。以死拈活)。源持鍬便行(截斷二邊。獨明向上)。太原孚云。先師靈骨猶在(不立一法。正□靈骨)○(主意以機呈機。旨明就窩打免)。總結(不落堦級)。
　　兔馬有角(劫外徹於今時)。牛羊無角(今時徹於劫外)。絕毫絕氂(不容一法)。如山如嶽(全機獨露四句。只明道吾答處)。黃金靈骨今猶在。白浪滔天何處著(石霜太原一並拈出)。無處著(恐後滯無。故拈令看)。隻履西歸曾失却(達磨葬於熊耳。葱嶺獨露。且問諸人是生耶是死耶)。
　　良禪客問欽山。一鏃破三關時如何(借事呈解)。山云放出關中主看(就見拶見)。良云與麼則知過必改(以見首見)。山云更待何時(見首就逼)。良云好箭放不著所在。便出(一拈二點)。山云闍黎且來(見其勉強。不免招回)。良回首(失其主張)。山云。一鏃破三關且止(不用誇功)。試與欽山發箭看(我作其主。你是射看)。良擬議(情封於物現成不知)。山打七棒云。且聽這漢疑三十年(法窟爪牙)○(主意見機而作。旨明攙旗奪鼓)。總結(權衡在手)。
　　與君放出關中主。放箭之徒莫莾鹵(山乃風行草偃。良公太煞粗心)。取箇眼兮耳必聾。捨個耳兮目雙瞽(見沉取捨。放失來機)。可憐一鏃破三關(空擔虗名)。的的分明箭後路(現成空缺。嘆其無眼)。君不見。玄沙有言兮。大丈夫。先天為心祖(要識主中之主。須明空劫已前。方能不落。心鏡聖凡)。
　　僧問趙州。至道無難。唯嫌揀擇。如何是不揀擇(心倖辯主)。州云。天上天下唯我獨尊(全身指註)。僧云此又是揀擇(逐句反追)。州。云田庫奴(當央一點)。什麼處是揀擇(急處一提)。僧無語(情封於物)○(主意句裏呈機。旨明盡力提持)。總結(權衡在手)。
　　似海之深。如山之固(幽深如海。堅固如山)。蚊蝱弄空裏猛風。螻蟻撼於鐵柱(州如猛風鐵柱。僧如蚊蝱螻蟻)。揀兮擇兮。當軒布皷(末後急提。如鼓當央)。
　　僧問趙州。至道無難。唯嫌揀擇。是時人窠窟否(心倖驗主)。州云。曾有人問我。直得五年分訴不下(隔身點罰)○(主意拈情。旨明爪牙)。總結(言思無路)。
　　象王嚬呻。獅子哮吼(自在無畏)。無味之談。塞斷人口(註十絕待)。南北東西。烏飛免走(雪竇呈機)。
　　僧問趙州。至道無難。唯嫌揀擇。纔有語言是揀擇。和尚如何為人(心倖驗主)。州云。何不引盡此語(就身套他)。僧云某只念到這裏(輸己陷人)。州云。只這至道無難。唯嫌揀擇(以見遣見)○(主意紅綿套索。旨明法窟爪牙)。總結(權衡在手)。
　　水洒不著。風吹不入(一切不到)。虎步龍行(州之全威)。鬼號神泣(僧之悲愁)。頭長三尺知是誰。相對無言獨足立(舉古例今。傍通大用)。
　　雲門以拄杖示眾云。拄杖子化為龍。吞却乾坤去了。山河大地什麼處得來(契理於心。外相何有)○(主意理非外物。旨明垂釣為人)。總結(心境不二)。
　　拄杖子。吞乾坤。徒說桃花浪奔(法本是心何必言悟。杖本是龍何必言化)。燒尾者不在拏雲擭霧(不須誇化)。曝腮者何必喪膽忘魂(不須言點)。拈了也(拈了二邊)。聞不聞(知不知也)。直須洒洒落落(不住化點自然乾淨)。休更紛紛紜紜(若逐化點便遭困苦)。七十二棒且輕恕(執語可恕)。一百五十難放君(若又迷悶。更加倍打)。師驀拈拄杖下座。大眾一時走散(雪竇全提大用。大眾當機辜負)。
　　風穴垂語云。若立一塵家國興盛(纖塵不立一性圓明)。不立一塵家國喪亡(機盡情忘杳無依倚)。師拈拄杖云。還有同生同死底衲僧麼(未有得者。我與你立)○(主意垂釣。旨明無住)。總結(大功不宰)。
　　野老從教不展眉。且圖家國立雄基(去妄明真)。謀臣猛將今何在。萬里清風只自知(獨得無共)。
　　雲門垂語云。乾坤之內。宇宙之間(明其依報)。中有一寶。秘在形山(寶隱在身)。拈燈籠來佛殿裏。將三門來燈籠上(恐乃情解。今故直指)○(主意明宗。旨明拈情)。總結(破權顯實)。
　　看看。古岸何人把釣竿(急看是誰)。雲冉冉。水漫漫(先指其人恐執本體。今示平實)。明月蘆花君自看(明月非蘆花。形山非六寶。應須着眼自看)。
　　南泉一日兩堂爭猫。泉提起猫云。道得即不斬(全機垂釣)。眾無對(不妨截斷)。泉斬猫為兩段(凡聖不存)○(主意直下明宗。旨明正令全提)。總結(截斷是非)。
　　兩堂俱是杜禪和。撥動烟塵不奈何(有名無實)。賴得南泉能舉令。一刀兩段任偏頗(正令一截)。
　　南泉舉問趙州(疏通前旨)。州脫鞋戴出(親呈大用)。泉云子在救得猫兒(出身賞德)○(主意垂釣。旨明大用)。總結(父子唱和)。
　　公案圓來問趙州。長安城裏任閒遊(美德無拘)。草鞋頭戴無人會。歸到家山即便休(合心便罷)。
　　外道問佛。不問有言。不問無言(雙截驗主)。世尊良久(當央直示)。外道讚歎云。世尊大慈。開我迷雲。令我得入(有無如雲。良久如日。故呈其悟)。外道去後。阿難問佛。外道有何所證而言得入(决疑故審)。佛云。如世良馬。見鞭而行(外道之俊如馬見鞭)○(主意就機一指。旨明當央直示)。總結(見兔放鷹)。
　　機輪曾未轉。轉必兩頭走(一迷本心便逐兩頭)。明鏡忽當臺。當下分妍醜(良久如鏡。有無自分)。妍醜分兮迷雲開。慈門何處生塵埃(有無一分。佛慈自見)。因思良馬窺鞭影。千里追風喚得回(因思外道之俊。故示阿難之慈)。喚得回。鳴指三下(責前戒後。免隋大功)。
　　僧問大龍。色身敗壞。如何是堅固法身(去妄明真)。龍云。山花開似錦。澗水湛如藍(當央直指)○(主意拈轉話頭。旨明平實絕待)。總結(問正答偏)。
　　問曾不知。答還不會(問以劫外。不知劫外。答以今時。不會今時)。月冷風高。古巖寒檜(雪老自呈)。堪笑路逢達道人。不將語默對(不犯動靜。當央直指)。手把白玉鞭。驪珠盡擊碎(法身如珠。答處如鞭)。不擊碎。增瑕類(若不打破。便執為奇)。國有憲章。三千條罪(違法損身。執功失位)。
　　雲門垂語云。古佛與露柱相交。是第幾機(佛喻性。柱喻形。性形相交。且道是誰)。自代云。南山起雲。北山下雨(當央直指)○(主意垂釣。旨明絕待)。總結(不存玄解)。
　　南山雲。北山雨。四七二三面相覩(會得上機。佛祖皆見)。新羅國裏曾上堂。大唐國裏未打皷(新羅明格外。大唐明本地。只要活潑。不可定樁)。苦中樂。樂中苦。誰道黃金如糞土(苦樂須混。金糞兩辨。休把古佛而為露柱)。
　　岩頭問僧什麼處來(常情)。僧云西京來(亦同)。頭云黃巢過後收得劍麼(就事藏鋒)。僧云收得(逐句妄答)。岩引頸近前云[囗@力](一呈二驗)。僧云師頭落也(只見他落。不知自落)。頭大笑(點他昧己。反責他人)。僧到雪峰。峰問什麼處來。僧云岩頭(問答同前)。峰云有何言句(審其來由)。僧舉前話。峰打三十趂出(光前絕後)○(主意就事明宗。旨明大用現前)。總結(藏鋒陷虎)。
　　黃巢過後曾收劍。大笑還應作者知(此劍此笑。作者方知)。三十山藤且輕恕(峰處喫打。又且可恕)。得便宜是落便宜(引頸大笑。只道得了便宜。不知全失便宜)。
　　梁武帝請傅大士講經。士於座上揮案一下下座(大用全提)。帝愕然(驚怖)。志公問。陛下還會麼(見蹉急提)。帝云不會(具供)。公云大士講經竟(不免註上)○(主意當央直指。旨明大用全彰)。總結(正令絕待)。
　　不向雙林寄此身。却來梁土惹埃塵(言不守分却來講經)。當時不得志公老。也是恓恓去國人(不是志公扶持。亦同達摩出國)。
　　仰山問三聖汝名什麼(探竿)。聖云慧寂(劈筈奪窩)。山云慧寂是我(收機反驗)。聖云我名慧然(一呈二收)。仰山大笑(一呈二賞)○(主意收放交互。旨明就身打劫)。總結(作家相見)。
　　雙收雙放若為宗(擒縱殺活。二俱作家)。騎虎由來要絕功(善如騎虎。各各無傷)。笑罷不知何處去(杳無踪跡)。只應千古動悲風(如此之才。可為榜樣)。
　　南泉歸宗麻谷去拜忠國師。泉於地上畫一圓相云。道得即去(暗機為驗)。宗坐於圓相(坐皆報化。當央直示)。谷作女拜(曲為今時。大用親呈)。泉云。與麼則不去(既具如此。何往他希)。宗云是何心倖(一點一拈。前後相違)○(主意探竿。旨明大用)。總結(作家相見)。
　　由基箭射猿。遶樹何太直(問如猿。答如箭。二人並中其的)。千箇與萬箇。是誰曾中的(作者須多。不如二老)。相呼相喚歸去來。曹溪路上休登陟(盡古盡今。不過如此)。復云。曹溪路坦平。為甚休登陟(雪老垂釣)。
　　百丈問溈山。併却咽喉唇吻作麼生道(鎻口探拔)。山云却請和尚道(以見拶見)。丈云。不辭向汝道。已後喪我兒孫(一推二拈)○(主意探拔。旨明返擲)。總結(以機遣機)。
　　却請和尚道。虎頭生角出荒草(不逐言句。如虎出草)。十洲春盡花凋殘(百年一春。須奇非比)。珊瑚樹林日杲杲(山奪師機。還問於師。如珊瑚樹奪日之光。返照於日)。
　　百丈問五峰。併却咽喉唇吻作麼生道。峰云和尚也須併却(以見截見)。丈云無人處斫額望汝(一賞一罰)○(主意探拔。旨明直截)。總結(劈筈奪窩)。
　　和尚也併却。龍蛇陣上看謀略(如臨大陣。以將殺將)。令人長憶李將軍。萬里天邊飛一鶚(問如飛鶚。答如神箭。言不放空)。
　　百丈問雲巗。併却咽喉唇吻作麼生道。岩云和尚有也未(逐句違令)。丈云喪我兒孫(當頭一點)○(主意探拔。旨明失互)。總結(見不離位)。
　　和尚也有未。金毛獅子不踞地(只知逐句。不能返擲)。兩兩三三舊路行。大雄山下空彈指(見不超羣。彈指空嘆)。
　　僧問馬祖。離四句。絕百非(有句．無句．非有非無句．非非有非非無句。四句一離。百非自絕)。請師直指西來意(心倖驗主)。祖云。我今日勞倦不能為汝說(全機直指。不妨葢覆)。問取智藏去(推惡去己)。僧問藏。藏云何不問和尚(照用同時)。僧云和尚教來問(具供)。藏云。我今日頭痛不能為汝說。問取海兄去(非父不生其子)。僧問海。海云我到這裏不會(只知盡法。不管無民)。僧舉馬祖。祖云。藏頭白。海頭黑(當央直示)○(主意直指。旨明絕待)。總結(權衡在手)。
　　藏頭白。海頭黑。明眼衲僧會不得(句中無味)。馬駒踏殺天下人。臨濟未是白拈賊(不留踪跡。臨濟未及)。離四句。絕百非。天上人間只我知(離句絕非。何有共知)。
　　金牛和尚每至齋時。自將飯桶僧堂前作舞。呵呵大笑云。菩薩子喫飯來(大用全提)。師云。雖然如此。金牛不是好心(恐落機境辜負金牛。故乃拈之)。僧問長慶。古人道。菩薩子喫飯來。意旨如何(疑問)。慶云。大似因齋慶讚(照用同時)○(主意垂釣。旨明大川)。總結(作家唱和)。
　　白雲影裏笑呵呵。兩手持來分付他(當央分付)。若是金毛獅子子。三千里外見誵訛(未舉先知)。
　　僧問大光。長慶道。因齋慶讚。是如何(請决其疑)。光作舞(大用親呈)。僧拜(投他知見)。光云見箇什麼便拜(審他見處)。僧作舞(果逐機境)。光云這野狐精(一點二拈)○(主意拈情。旨明大用)。總結(權衡在手)。
　　前箭猶輕後箭深(作舞是前箭。野狐是後箭)。誰云黃葉是黃金(執葉失金。執功失位)。曹溪波浪如相似。無限平人被陸沉(若在情識。誠陷天真)。
　　鹽官一日喚侍者。與我過犀牛扇子來(言中有響)。者云扇子破也(見供)。官云。扇子既破。還我犀牛兒來(法空追人)。者無對(忙然失所)。投子云。不辭將出。恐頭角不全(有性無相。故曰不全)。師云。我要不全底頭角(我正要性)。石霜云。若還和尚即無也(與你我無)。師云。犀牛兒猶在(知在莫昧)。資福畫一圓相。於中書一牛字(大用全彰)。師云。適來為甚不將出(恠不應時)。保福云。和尚年尊。別請人好(顛懂難侍)。師云。可惜勞而無功(反恩為讐)○(主意就事明宗。旨明句裏呈機)。總結(作家唱和)。
　　犀牛扇子用多時。問著元來總不知(凡聖皆具。自昧絕知)。無限(諸老)清風(扇子)與頭角(犀牛)。盡同雲雨去難追(如雲若雨。一去難追)。復云。若要清風再復頭角重生。今請禪客各下一語。問云。扇子既破。還我犀牛兒來(垂釣)。僧出云。大眾參堂去(拈前截後)。師喝云。拋鈎釣鯤鯨。釣得箇蝦蟆。便下座(法窟爪牙。末後拂迹)。
　　世尊一日陞座(當央直示)。文殊白槌云(大用驚眾)。諦觀法王法。法王法如是(盡情註解)。世尊下座(見殊漏泄。不免拂迹)○(主意直示。旨明大用)。總結(師資唱和)。
　　列聖叢中作者知(唯佛與佛乃能知之)。法王法令不如斯(若是作者。未舉先知)。會中若有仙陀客。何必文殊下一槌(於今若有英靈。何用白槌頌古)。
　　僧從定州到烏臼。臼云定州法道何似這裏(探竿)。僧云不別(影草)。臼云若不別。更轉彼中去。便打(一拈二截)。僧云。棒頭有眼。不得草草打人(一點二拈)。臼云。今日打著一箇。又打三下(據令而拈)。僧便出(見機嚴峻。不免回互)。臼云屈棒元來有人喫在(一呼二點)。僧轉云。爭奈杓柄在和尚手裏(一尊二遣)。臼云。汝要。山僧與汝(紅綿套索)。僧奪臼棒打臼三下(以令行令)。臼云屈棒屈棒(輸己陷人)。僧云有人喫在(就見一遣)。臼云草草打著箇漢(見俊深賞)。僧禮拜(點他自誇)。臼云却與麼去(拈他劣見)。僧大笑(深賞作家)而出。臼云。消得與麼。消得與麼(拈他不消如此賣弄)○(主意主賓互換。旨明作家相見)。總結(皆有權衡)。
　　呼則易。遣則難(縱而能奪。收而能放。二俱作家。所以深賞)。互換機鋒仔細看(更令後人可看其妙)。劫石固來猶可壞。滄溟深處亦須乾(劫石尚壞。滄海可乾。此行難得)。烏臼老。烏臼老。幾何般(能放能收。忽賓忽主)。與他杓柄太無端(佛祖權衝。善及平分)。
　　丹霞問僧甚處來。僧云山下來(問答皆實)。霞云喫飯了也未(未辨再審)。僧云喫了(具供)。霞云。將飯與汝喫底人。還具眼麼(須是審他十分爪牙)。僧無語(忙然絕所)。長慶問保福。將飯與人喫。報恩有分。因甚不具眼(借機驗機)。福云。施者受者。二俱瞎漢(雙截雙拈)。慶云。盡其機來。還成瞎否(盡令而行。又作麼生)。福云道我瞎得麼(盡情說了我還瞎否。現成公案可惜錯認)○(主意探竿在手。旨明欺瞞做賊)。總結(二勝二負)。
　　盡機不成瞎。按牛頭喫草(責他情見。有陷後人)。四七二三諸祖師。寶器持來成過咎(一切佛祖皆是直指。不以本分豈不壞法)。過咎深。無處尋。天上人間被陸沉(既昧大旨。無不遭陷)。
　　僧問雲門。如何是超佛越祖之談(請益)。門云餬餅(當央直指)○(主意拈轉話頭。旨明無有意路)。總結(直下明宗)。
　　超談禪客問偏多。縫罅披離見也麼(只知要超佛祖。不知打作兩截)。餬餅[祝/土]來猶不住。至今天下有誵訛(當縫一[祝/土]。又不渾淪。故曰誵訛)。
　　古有十六開士隨僧沐浴。忽悟水因(觸水而悟)。諸禪德。作麼生會。他妙觸宣明。成佛子住(令人着眼。身境俱絕。一道清孤。各住佛地)。也須七穿八穴始得(若住清孤墮於大功。直須撒手始無拘繫)○(主意引教破情。旨明就路還家)。總結(大功不宰)。
　　了事衲僧消一箇。長連床上展脚臥(大了底人只消一个。何必用多)。夢中曾說悟圓通。香水洗來驀面唾(若執我悟圓通。依舊作夢。似這般人只好驀臉唾)。
　　僧問投子。一切聲是佛聲(心倖)。子云是(陷虎之機)。僧云和尚莫[尸@豕]沸碗鳴聲(自屎不臭。一點一拈)。子便打(正令全提)。又問。粗言及細語。皆歸第一義(只知驗人不知人驗)。子云是(賣身套他)。僧云喚和尚作頭驢得麼(同前)。子便打(同前)○(主意輸己陷人。旨明大用全提)。總結(權衡在手)。
　　投子投子。機輪無阻(應用甚活)。放一得二。同彼同此(一个是字。前後無空)。可憐無限弄潮人。畢竟還落潮中死(僧陷投子反被子打。如弄潮人還死潮中)。忽然活。百川倒流閙聒聒(雪老出脫這僧若然得活。投子十分太險)。
　　僧問趙州和尚。初生孩子。還具六識也無(請益)。州云急水上打毬子(水急不存。一物喻上)。復問投子。急水上打毬子意旨如何(沉疑再决)。子云念念不停流(雙註前法)○(主意正案傍提。旨明句裏呈機)。總結(入就藏鋒)。
　　六識無功伸一問(六根渾然故曰無功)。作家相共辯來端(趙州投子二俱作家)。茫茫急水打毬子。落處不停誰解看(不存一物誰人解看)。
　　僧問藥山。平田淺草塵鹿成羣。如何射得塵中主(借事驗主)。山云看箭(以見用見)。僧放身便倒(見機而作)。山云侍者拖出(以見遣見)。僧便走(逐句行機)。山云弄泥團漢有什麼限(法窟爪牙。據欵結案)。師拈云。三步雖活。五步須死(前不構村。後不迭店。終不勦絕)○(主意見機而作。旨明攙旗奪皷)。總結(權衡在手)。
　　塵中塵。君看取(令人着眼)。下一箭。走三步(未出綣繢)。五步若活。成羣趂虎(若解番身。誰敢當鋒)。正眼從來付獵人(大手宗師須還藥山)。師高聲云。看箭(末後垂釣)。
　　維摩詰問文殊師利。何等是菩薩入不二法門(探竿)。殊云。如我意者。於一切法無言無說(言語不通)。無示無識(示識不及)。離諸問答(問答皆離)。是為入不二法門(以無遣有。一切掃蕩)。於是文殊問維摩。我等各自說已(三十二士各說法已)。仁者當說。何等是菩薩入不二法門(返請其佳)。師曰。維摩道什麼(恐逐良久。急處一提)。復云。勘破了也(點破默然。拈其不露)○(主意探竿。旨明向上)。總結(遞相演揚)。
　　咄(大用全提)。這維摩老(盡力一提)。悲生空懊惱(雪老深嘆。不遇知音)。臥疾毗耶離。全身太枯槁(示其微疾。不存一見)。七佛祖師來。一室且頻掃(除去所有。接待文殊)。請問不二門。當時便靠倒(眾皆有言。當央默示)。不靠倒。金毛獅子無處討(非是靠倒。佛祖到此亦不能言)。
　　僧到桐峰庵主處便問。者裏忽逢大虫。又作麼生(借事藏鋒)。主作虎聲(以機示機)。僧作怕勢(就見行見)。主大笑(賞其知音)。僧云這老賊(拈上之見)。主云爭奈老僧何(一誇二驗)。僧休去(推惡離己)。師云。是則是。兩箇惡賊只解掩耳偷鈴(點他解放不解收)○(主意見機而作。旨明遇物明宗)。總結(隨緣應用)。
　　見之不取。思之千里(不行正令。只打葛藤)。好箇斑斑。爪牙未備(二俱雛兒)。君不見。大雄山下忽相逢。落落聲光皆振地(師資作家。舉例令看)。大丈夫。見也無。收虎尾兮捋虎鬚(拈起令看。如此擒縱始是作家)。
　　雲門垂語云。人人盡有光明在。看時不見暗昏昏。作麼生是諸人光明(皆有靈光。因何不見)。自代云。厨庫三門(恐陷竿頭。故示剎塵)。又云。好事不如無(恐執平常。復再拈之)○(主意當央直指。旨明不落二邊)。總結(老婆心切)。
　　自照列孤明。為君通一線(是境皆顯。我又重示)。花謝樹無影。看時誰不見(以無拈有。恐執大功)。見不見。倒騎牛兮入佛殿(以有拈無。恐執大功)。
　　雲門示眾云。藥病相治。盡大地是藥。那箇是自己(若作藥病。那是自己)○(主意破惑。旨明垂釣)。總結(拈情)。
　　盡大地是藥。古今何大錯(古今作藥。古今大錯)。閉門不造車。通途自寥廓(妄生穿鑿終是死見。若不穿鑿自然開豁)。錯錯(此乃拈無)。鼻孔遼天亦穿却(不落有無亦非作家。何故。不解入[厂@(邱-丘+(田/坴))]垂手)。
　　玄沙示眾云。諸方老宿盡道利生接物。忽有三種病人來。作麼生接(迷己逐物。顛倒難接)。患盲者。拈槌竪拂他又不見(對面親呈。空示如瞎)。患聾者。語言三昧他又不聞(開示顯揚。空說如聾)。患啞者。教他說又說不得(風月盈懷。空具如啞)。且道作麼生接(審眾如何)。若接此人不得。佛法無有靈驗(非干佛法。自無手段)。僧請益雲門。門云汝禮拜著(風行草偃)。僧禮拜起(所旨不辨)。門以拄杖挃(當央直呈)。僧退後(依然不辨)。門云汝不患盲(當頭直點)。復喚近前來(急處一提)。僧近前(聽旨不辨)。門云汝不患聾(當頭直點)。乃云還會麼(急處一提)。僧云不會(直供)。門云汝不患啞(當頭一點)。其僧於此有省(方達全機。非說可及)○(主意垂釣為人。旨明當央直示)。總結(權衡在手)。
　　盲聾瘖啞。杳絕機宜(向上一着。根境不到)。天上天下(該羅六道)。堪笑堪悲(笑他盲者不盲。悲他不啞却啞)。離朱不辯正色(百步能見秋毫。於此正是瞎漢)。師曠豈識玄絲(隔山聞蟻。爭聞於此。正是聾人)。爭如獨坐虗窓下。葉落花開自有時(理本自然豈消安排。雪老自誇高超二子)。復云還會麼(我已說了你還會麼)。無孔鐵鎚(你既不會。何異鐵鎚)。
　　雲岩問道吾。大悲菩薩用許多手眼作麼(疑經之言)。吾云如人夜中背手摸枕子(手上無眼。深夜識枕)。岩云我會也(悟理非根)。吾云汝作麼生會(審他見處)。岩云徧身是手眼(渾然一理更無有雜)。吾云。道即太煞道。只道得八成(悟則甚的。又在大功)。岩云師兄作麼生(恐有不諦。故求深進)。吾云通身是手眼(就機一拈。以見遣見)○(主意隔身傍註。旨明渾然不二)。總結(老婆心切)。
　　徧身是。通身是。拈來猶教十萬里(此言諸方妄認。及至臨時無踐)。展翅鵬騰六合雲。摶風鼓蕩四溟水(道吾提處。如金翅鳥劈海取龍)。是何埃塏兮忽生。那箇毫釐兮未止(雲岩悟處。似埃忽生如毫未止)。君不見。網珠垂範影重重(周遍含容一多無礙。自然之道豈用造作)。棒頭手眼從何起(即今棒喝。你看却從何處發現)。咄。
　　僧問智門。如何是般若體(請益)。門云蚌含明月(當央直指)。僧云如何是般若用。門云兔子懷胎(問答同前)○(主意明宗。旨是絕待)。總結(坐斷兩頭)。
　　一片虗癡絕謂情(體絕言思)。人天從此見空生(舉例令看。莫守孤危。免執大功。於此註破)。蚌含玄兔深深意。曾與禪家作戰爭(空生又困孤危。不知智門平實)。
　　楞嚴經云。吾不見時。何不見吾不見之處(我不見物。何不見我不見物處)。若見不見。自然非彼不見之相(見我不見物處。此見非對物有。見非物有。離物存見)。若不見吾不見之地。自然非物。云何非汝(見我不見之地。自然無見。見問無跡。不汝而誰)○(主意直明向上。旨明雙離物見)。總結(人境俱奪)。
　　全象全牛翳不殊(全象全見象有。全牛全見牛無。有無之見皆是眼中之翳)。從來作者共名摸(古今之人未出有無)。如今要見黃頭老。剎剎塵塵在半途(不住有無。剎塵見佛亦是今時。故曰半途)。
　　長慶云。寧說阿羅漢有三毒(出三界。了分段之生死。貪真嗔妄。貪嗔不了曰痴)。不說如來有二種語(一切諸法無非直指)。不道如來無語。只是如來無二種語(不道無有指示。只是無別指示)。保福云。作麼生是如來語(深見其情故又探之)。慶云聾人爭得聞(點他不曉)。福云情知你向第二門頭道(看透心肝。說出骨髓)。慶云作麼生是如來語(屈己從人)。福云喫茶去(當央一截。法窟爪牙)○(主意深竿在手。旨明一遞一刮)。總結(作家相見)。
　　頭兮第一第二。臥龍不鑑止水(第一第二皆是死水)。無處有月波澄(有月無龍名之死水)。有處無風浪起(有龍無月名之活水。若是活人不逐死句)。稜禪客。稜禪客。三月禹門遭點額(長慶任是作家。也遭保福一點)。
　　趙州示眾三轉語○(主意舉妄明真。旨明了性非要)。總結(不落二邊)。
　　泥經不度水。神光照天地(上標下柱)。立雪如未休。何人不雕偽(光未見祖妄生穿鑿。見祖方悟心非外得)。金佛不度爐。人來訪紫胡(同前)。牌中數箇字。清風何處無(前示其體。今示其用。若然會得。天下橫行)。木佛不度火。常思破竈墮(同前)。杖子忽擊著。方知辜負我(一體一用皆是今時。忽然脫落本來尊貴)。
　　金剛經云。若為人輕賤。是人先世罪業應墮惡道。以今世人輕賤故(迷己從緣。十界皆為輕賤)。先世罪業則為消滅(忽悟天真。何事不畢)○(主意舉權明實。旨明幻盡覺圓)。總結(直下明宗)。
　　明珠在掌。有功者賞(人人具有。忽悟名賞)。胡漢不來。全無伎倆(達性得珠。對緣應現。機絕功忘。凡聖不通)。伎倆既無。波旬失途。瞿曇瞿曇。識我也無(莫道波旬佛祖不見)。復云。勘破了也(點執尊貴。意在垂手)。
　　天平依和尚參西院常云。莫道會佛法。覔箇舉話頭人也無(誇他有禪。所以馳騁)。一日院見召云從依(照用並行)。平舉頭(忙然失所)。院云錯(鈎錐在手)。平行三兩步(十分猶豫)。院云錯(法窟爪牙)。平近前(依舊不達)。院云適來這兩錯。是西院錯上座錯(深入虎穴)。平云從依錯(可惜逐句)。院云錯(太煞威嚴)。平休去(強作主宰)。院云且在這裏過夏。共上座商量這兩錯(仁義之慈)。平當時便行(只知不受籠罩。不知穿却鼻孔)。後住院謂眾云。我當初行脚時。被業風吹到思明長老處。連下兩錯。更留我過夏。共我商量。我不道恁麼時錯。發足南方去時。早錯了也(訴前之短。呈今之長)○(主意拽回鼻孔。旨明直下明宗)。總結(老婆心切)。
　　禪家流。愛輕薄(打草驚蛇)。滿肚參來用不著(天平自誇飽參。西院點破無用)。堪悲堪笑天平老。却謂當初悔行脚(悲他無言。笑他空會)。錯錯。西院清風頓銷鑠(會得這兩錯。二老家風一時氷消瓦解)。復云。忽有箇衲僧出云。錯(起前徵後)。雪竇錯何似天平錯(鈎垂四海)。
　　肅宗帝問忠國師。如何是十身調御(請益)。師云。檀越踏毗盧頂上行(梵謂毗盧。此云法身)。帝云不會(直供)。師云。莫認自己清淨法身(一拈二註)○(主意拈情。旨明向上)。總結(老婆心切)。
　　一國之師亦強名(法身不認。何存國師)。南陽獨許振佳聲(天下少並)。大唐扶得真天子。曾踏毗盧頂上行(扶持聖主。不執法身)。鐵鎚擊碎黃金骨。天地之間更何物(法身一絕。更有什麼)。三千剎海夜澄澄。不知誰入蒼龍窟(須然絕點純清。不知誰能到此)。
　　僧問巴陵。如何是吹毛劒(借事藏鋒)。陵云。珊瑚枝枝撑著月(當央直指)○(主意拈轉話頭。旨明直截言思)。總結(信手拈來)。
　　要平不平(有體無用如弱者受強之欺凌。僧問在實際。巴陵答處將用分付。如路拔劍相助。免受強者之辱。故曰要平不平)。大巧若扡(須是兩手分付。幾箇全身擔荷。撫琴與聾。豈不成拙)。或指或掌。倚天照雪(若然會得。隨緣泛應。得大自在。無不鋒利)。大冶兮磨礱不下。良工兮拂拭未歇(此劒天生。本非造作。良工大冶徒勞拂拭)。別別(既非造作。必不同諸。高着眼看。是何道理)。珊瑚枝枝撑著月(盡情吐露。切忌商量)。

　　煢絕老人天奇直註雪竇顯和尚頌古下(終)