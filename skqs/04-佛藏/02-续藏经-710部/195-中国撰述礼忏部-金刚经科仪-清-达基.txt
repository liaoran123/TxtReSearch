續藏經   金剛經科儀
　清 建基錄

　　金剛經科儀寶卷
　　唐義淨三藏法師題取經詩

　　晉宋齊梁唐代間　　高僧求法離長安　　去人成百歸無十　　後者安知前者難　　路遠碧天惟冷結　　沙河遮日力疲殫　　後賢如未諳斯旨　　往往將經容易看

　　唐太宗題焚經臺詩

　　門徑瀟洒長緣苔　　一回登此一徘徊　　青牛謾說亟關去　　白馬親從印土來　　確定是非憑烈焰　　要分真偽築高臺　　春風也鮮嫌狼籍　　吹盡當年道教灰

　　銷釋金剛科儀

　　蓋聞漢朝感夢。白馬西來。摩騰彰漢化之初時。羅什感秦宗之代典。明明佛日。照破昏衢。朗朗慧燈。至今不滅。教之興也。其在斯焉。未法之代至於今日　恭白十方賢聖現坐道場。
　　本師釋迦牟尼佛。文殊普賢二大菩薩。滿空聖眾。一切神祇。有天眼者。天眼遙。觀。有天耳者。天耳遙聞。他心宿住。聖心玄鑑。慈愍故。慈愍故。大慈愍故。信禮常住三寶。
歸命十方一切法輪常轉度眾生
　　夫金剛般若。能開解脫之門。玉偈波羅。善入菩提之路行行。而非空非有。句句。而無去無來。金剛經說三十二分。分分而功德難量。須菩提聞四句妙偈。偈偈而殊因莫測。書寫讀誦。當生華藏之天。為人演說。定達涅槃之路。
　　般若。乃菩提佛母。信心。即功德道源。長養聖胎。出生妙法。大抵看經通義。問道窮源。啟淨信心。其擇眼。法分句讀貫通之理明。問酬辯論之文。心心無間。理全彰。念念不忘。文自現。或問酬深妙。而句義玄微。詳究元因。略陳數段。庶一問一答。其文明若日星。重辯重徵。其義曉如白黑。義隨文。而文隨義。左右逢源。珠走盤。而盤走珠。縱橫無礙。信解受持者。洞明真性。見聞隨喜者。咸悟菩提。流通天上人間。普徧微塵剎海。太虗無際。法施何窮。以斯般若功勛總報四恩三有。咦。
　　將此身心奉塵剎　　是則名為報佛恩　　金剛寶卷纔展開　　龍天八部降臨來　　薦資亡者超昇去　　現存人眷又消炎　　謂其有說皆名謗　　今日分疎謗更多　　外護不忘親付囑　　三千里外定聲訛
　　戒香。定香。解脫明香。解脫知見香。一辨信香。爇在鑪上。香烟起處。遍滿十方。請諸佛菩薩。赴壇中受供養。
　　拈起金剛正令　　一句殞超千聖　　揭開般若法門　　智慧不離自性
　　觀夫空如來藏碎。祖師開獨露真常。無非般若。三心不動。六喻全彰。七寶校功。四句倍勝。若乃循行數墨轉益見知。宗眼不明。非為究竟。嗚呼。微宣奧旨。石火電光。密顯真機。銀山鐵壁。瞥生異見。滯在中途。進步無門。退身迷路。聊通一線。俯為初機。良馬見鞭。追風千里矣。
　　彌陀如來　　九品導師
　　切以。幻身不久。浮世非堅。不久則形軀變異。非堅則火宅無安。由是輪迴六趣幾時休遷轉。四生何日盡。若不念佛求出離。畢竟無由得解脫。豈不忙然省悟。火急修持。盡報無期。誓生安養。高超三界證真空。迴出四流無苦趣。
　　斯辰緣由香煙起處云云。
　　釋迦如來　　證明功德
　　詳夫百年光景。全在剎那。四大幻身。豈能長久。每日塵勞汩汩。終朝業識茫茫。不知一性之圓明。徒逞六根之貪欲。功名蓋世。無非大夢。一場富貴。驚人難免。無常二字爭人爭我。到底成空。誇會誇能畢竟非實。風火散時無老少。溪山磨盡幾英雄。緣鬢未幾。而白髮早侵。賀者纔臨。而弔者隨至。一色濃血。長年苦戀恩情。七尺髑髏。恣意慳貪財寶。出息難期入息。今朝不保來朝。愛河出沒幾時休。火宅憂煎何日了。不願出離業網。祇言未有工夫。閻羅王。忽地來追。崔相公。豈容展限。回首家親都不見。到頭業報自家當。鬼王獄卒。一任期凌。劒樹刀山。更無推抵。或攝沃焦石下。或在鐵圍。山間。受鑊湯則萬死千生。遭剉磕則一力兩段。饑吞熱鐵。渴飲鎔銅。十二時甘受苦辛。五百劫不見頭影。受足罪業。復入輪迴。頓失舊時人身。換却這迴皮袋。披毛戴角。御鐵負鞍。以肉供人。用命還債。生被刀砧之苦。死遭湯火之災。互積冤愆。遞相食噉。那時追悔。學道無因。何如直下承當。莫待今生蹉過。
　　釋迦文佛。捨皇宮而直往雪山。居士龐公。將家財而悉沉滄海。真武。不統王位惟務修行。呂公。既作神仙。尚勤參請。蘇學士。常親佛印。韓文公禮終大顛。斐公。奪笏於石霜。房相。問法於國一。玅善不招駙馬成佛無疑六祖。相遇客人聽經頓悟。禪道若無況味。聖賢何肯歸依。華林感二虎隨身。投子有三鴉報曉。李長者解經。而天厨送供。須菩提打坐。高帝釋散華。達摩執履西歸。普化搖鈴騰去。羅漢。來參於仰山和尚。嶽帝。受戒於思大禪師。徑山至今猶是龍王打供。雪峯往昔。能使木人開山此皆己騐之因由。切莫自生於退屈。野狐尚聽百丈法。螺螄猶護金剛經。十千游魚。聞佛號化為天子。五百蝙蝠聽法音。總作聖賢。蟒聞懺以生天。龍聽法而悟道。彼物尚能領悟。況人何不迴心。或有埋頭喫飯。而空過一生。或有錯路修行。而不省這意。豈識菩提覺性。箇箇圓成。爭知般若善根人人是足。莫問大隱小隱休別。在家出家。不拘僧俗。而只要辨心。本無男女。而何須著相。未明人。妄分三教。了得底。同悟一心。若能返照迴光。皆得見性成佛。又況人身易失。佛法難逢。欲超六道之周流。惟有一乘之徑捷。須求正見。莫信邪師。悟了。方是入頭。行得。始能脫俗步步踏著實地。頭頭頂掛虗空。用時。則萬境全彰。放下。則一塵不立。超生死不相關之地。了鬼神覰不破之機。是凡是聖。而同箇路頭。或冤或親。而共一鼻孔。如斯實悟。尚滯半途。休說向上三玄。要了末後一著。
　　(問)且道即今喚那箇做末後一著。
　　(答)
　　青山低處見天濶　　紅藕開時聞水香　　棄却瓢囊擊碎琴　　如今不戀汞中金　　自從一見黃龍從　　始覺從前錯用心　　始知生死事無常　　莫道先從老者亡　　大限到來無定準　　後生年少也提防　　富貴貧窮各有由　　宿緣分定莫剛求　　不曾下得春時種　　空守荒田望有秋
　　修唎脩唎。摩訶修唎。
　　普供養我牟尼。梵王帝釋。監壇土地。金剛菩薩。擁護壇儀。云何梵畢。發願謹受持。
　　一相元無垢　　體性離塵緣　　專心持四句　　且要誦真言

　　淨口業真言

　　修唎修唎。摩訶修唎。修修唎。薩婆訶

　　淨三業真言

　　唵娑嚩婆嚩秫馱。娑嚩達摩娑。嚩娑嚩秫度憾

　　安土地真言

　　南無三滿多。母馱南唵。度嚕度嚕地尾薩婆訶

　　普供養真言

　　唵誐誐曩。三婆嚩。韈日囉斛
　　葢聞。法身無相。非相可觀。至理絕言。非言所及。蓋以因興四願。果滿三身。酬願現身。彰言化物。我釋迦聖主。利物情深。愍娑婆流浪之卿讚嚴土常樂之界。國名極樂。佛號彌陀。四十八願弘深。百萬行門廣大。雙明真化。應接高低。地前地上皆生。是聖是凡俱往。彌陀緣願。於是彰為。淨土真詮。由斯顯矣。
　　(問)經來自久。少缺宣傳。奉報佛恩。當明經旨。
　　(答)
　　透關玅達如來境　　及第高登本分鄉　　佛在靈山莫遠求　　靈山只在汝心頭　　人人有箇靈山塔　　好去靈山塔下修　　外道天摩皆拱手　　梵王常釋為呈祥　　願令合會諸男女　　同證金剛大道場　　早起忙忙直到昏　　不愁生死只愁貧　　饒君使盡千條計　　直至無常不稱心
　　般若大教。六百餘卷。佛如來金口宣。真詮。無為福勝。果報利人天。
　　稽首三界主　　大孝釋迦尊　　累劫報親恩　　積因成正覺

　　奉請八金剛四菩薩

　　奉請青除災金剛　　奉請辟毒金剛　　奉請黃隨求金剛　　奉請白淨水金剛　　奉請赤聲火金剛　　奉請定持災金剛　　奉請紫賢金剛　　奉請大神金剛　　奉請金剛眷菩薩　　奉請餘剛索菩薩　　奉請金剛愛菩薩　　奉請金剛語菩薩
　　此經乃大乘菩薩摩訶薩。人之所脩般若。為六波羅蜜之最勝者也。所以名為般若波羅蜜。故下經云。如來為發大乘者說。為發最上乘者說。以此佛說大般若經。有六百卷。凡一十六會。此經。乃第五百七十七卷。給孤獨園第二處第九會說也。
　　(問)所以道。
　　(答)
　　昔日如來金口演　　至今拈起又重新　　此經佛說數千年　　無量人天得受傳　　憶得古人曾解道　　更須會取未聞前　　人問陽壽真難得　　一寸光陰一寸金　　莫待老來方學道　　孤墳盡是少年人　　在家菩薩智非常　　閙市叢中作道場　　心地若能無罣礙　　高山平地總西方　　金剛般若體如如　　翠竹黃華滿路途　　八百餘家呈玅手　　大家依樣畵葫蘆
　　金剛般若。人人本具。割斷智為初白雲散處。一輪顯露。影落千江。無來無去。諸人薦取。凡聖一同居。
　　摩訶大法王　　無短亦無長　　本來非皂白　　隨處現青黃

　　發願文

　　稽首三界尊　　歸命十方佛　　我今發弘願　　持此金剛經　　上報四重恩　　下濟三途苦　　若有見聞者　　悉發菩提心　　盡此一報身　　同生極樂國

　　云何梵

　　云何得長壽　　金剛不壞身　　復以何因緣　　得大堅固力　　云何於此經　　究竟到彼岸　　願佛開微密　　廣為眾生說

　　開經偈

　　無上甚深微妙法　　百千萬劫難遭遇　　今我見聞得受持　　願解如來真實意

　　金剛般若波羅蜜經

　　宗鏡云。只這一卷經。六道含靈。一切性中。皆悉具足。葢為受身之後。妄為六根六塵。埋沒此一段靈光。終日冥冥。不知不覺故。我佛生慈悲心。願救一切眾生。齊超苦海。共證菩提。所以在舍衛國。為說是經大意。只是為人。解粘去縛。直下明了自性。免逐輪迴。不為六根六塵所惑。若人具上根上智。不撥自轉。是胸中自有此經。且將置三十二分。於空間無用之地。亦不是過。如或未然且聽山埜與汝打葛藤去也。夫金剛經者。自性堅固。萬劫不壞。況金性堅剛也。般若者。智慧也。波羅蜜者。登彼岸義也。見性得度。即登彼岸。未得度者。即是此岸。經者。徑也。我佛若不開箇徑路。後代兒孫。又向甚麼處進步。
　　(問)且道這一步又如何進。答看取下文。提綱。此經深旨。無相為宗。顯妄明真。提綱要旨。劒鋒微露。埽萬法之本空。心華發明。照五蘊之非有。直得雲收雨霽。海湛空澄。快登般若慈舟。直到菩提彼岸。
　　(問)且道心華發。明在甚麼處。
　　(答)
　　太湖三萬六千頃　　月在波心說向誰　　法王權實令雙行　　電捲風馳海嶽傾　　霹靂一聲雲散盡　　到家元不涉途程　　西方淨土人人有　　不假修持已現前　　諸上善人如見性　　阿彌陀佛便同肩　　無始無明幻色迷　　夢魂生死幾千迴　　一條直路超三界　　但念彌陀歸去來
　　法會因由。教起根源。如是法。我佛在舍衛國中。乞食為先。次第乞已。本處安禪。結跏趺坐。終日默無言。
　　金剛般若智　　箇箇體如然　　白雲消散盡　　明月一輪圓
　　如是我聞。一時。佛。在舍衛國。祇樹給孤獨園。與大比丘眾。千二百五十人俱。爾時。世尊。食時著衣持鉢。入舍衛大城。乞食。於其城中。次第乞已。還至本處。飯食訖收衣鉢。洗足已。敷座而坐。
　　(白)調御師。親臨舍衛。威動乾坤。阿羅漢。雲集祇園。輝騰日月。入城持鉢。良由悲愍貧窮。洗足收衣。正是晏安時節。若向世尊未舉已前薦。得。猶且不堪。開口已後承當。自救不了。宗鏡。急為提撕。早遲八刻。
　　(問)何故。
　　(答)
　　良馬已隨鞭影去　　阿難依舊世尊前　　乞食歸來會給孤　　收衣敷座正安居　　真慈洪範超三界　　調御人天得自如　　西方寶號能宣演　　九品蓮臺必往生　　直下相逢休外覔　　何勞十萬八千程　　百歲光陰瞬息迴　　其身畢竟化為灰　　誰人肯向生前悟　　悟取無生歸去來
　　善現啟請。頓起疑心。合掌問世尊。云何應住。降伏其心。佛教如是。子細分明。永消此岸。無華休怨春。
　　金剛般若智　　莫向外邊求　　空生來問我　　教起有因由

　　○善現起請分第二

　　時長老須菩提。在大眾中。即從座起。偏袒右肩。右膝著地。合掌恭敬。而白佛言。希有世尊。如來善護念諸菩薩。善付囑諸菩薩。世尊。善男子善女人。發阿耨多羅三藐三菩提心。云何應住。云何降伏其心。佛言。善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當為汝說。善男子善女人。發阿耨多羅三藐三菩提心。應如是住。如是降伏其心。唯然世尊。願樂欲聞。
　　(白)昔奇哉之善現。讚希有之慈尊。悲憫濁世眾生。咨決菩提心要。可謂一經正眼。三藏絕詮。千聖不傳。諸祖。不說。如是降伏。偏舟已過洞庭湖。護念叮嚀。何啻白雲千萬里。
　　(問)為甚麼如此咦。
　　(答)
　　毗婆尸佛早留心　　直至而今不得玅　　問處孤高答處深　　妙圓真淨不須尋　　瞥然如是知端的　　默契菩提大道心　　阿彌陀佛元無相　　遍界明明不覆藏　　文路尚然修淨土　　東坡猶願往西方　　纔出胞胎又入胎　　聖人觀此慟悲哀　　幻身究竟無香潔　　打破畫瓶歸去來
　　大乘正宗。指示叮嚀。空生意分明。如是應住。降伏其心。四生六道。無我無人。誰歸滅度。拈來却在心。
　　獨坐寂寥寥　　平地起波濤　　風來波浪起　　水漲見船高

　　○大乘正宗分第三

　　佛告須菩提。諸菩薩摩訶薩。應如是降服其心所有一切眾生之類。若卵生。若胎生。若濕生。若化生。若有色。若無色。若有想。若無想。若非有想。非無想。我皆令入無餘涅槃。而滅度之。如是滅度。無量無數。無邊眾生。實無眾生得滅度者。何以故。須菩提。若菩薩有我相人相眾生相。壽者相。即非菩薩。
　　(白)涅槃清淨。盡令含識歸依。四相俱忘。實無眾生滅度。如斯了悟。便能脫死超生。其或未然。依舊迷封滯殼。
　　(問)會麼。
　　(答)
　　生死涅槃本平等　　妄心盡處即菩提　　頂門具眼辯來端　　眾類何曾入涅槃　　絕後再甦無一物　　了知生死不相干　　七重寶樹人人有　　九品蓮華處處開　　不涉一程親見佛　　圓音時聽悟心懷　　擲却閻浮似草鞋　　更無一物可開懷　　靈明一點輝千古　　超日月歸光去來
　　妙行無住。日月分明。本體離根塵。四維上下朗耀無窮。世尊指教。一一分明。空生信受。驚來處處春。
　　摩訶般若宗　　性相體皆同　　四生并六道　　盡在默然中

　　○玅行無住分第四

　　復次須菩提菩薩於法應無所住。行於布施。所謂不住色布施。不住聲香味觸法布施。須菩提。菩薩應如是布施。不住於相。何以故。若菩薩不住相布施。其福德不可思量。須菩提。於意云何。東方虗空。可思量不。不也。世尊。須菩提。南西北方四維上下虗空。可思量不不也。世尊。須菩提。菩薩無住相布施。福德亦復如是不可思量。須菩提。菩薩但應如所教住。
　　(白)住相布施。猶日月之有窮。不著六塵。若虗空之無際。自他俱利。福德難量。豁然運用。靈通廓爾。縱橫自在。
　　(問)且道還有住著處麼。
　　(答)
　　玅體本來無處所　　通身何更有縱由　　運心檀度契真常　　福等虗空不可量　　無影樹頭華爛熳　　從他採獻法中王　　步步頭頭皆是道　　彌陀元不住西方　　法身遍滿三千界　　化佛權為十二光　　道過邙山古墓排　　准陰功業事堪哀　　貧富貴賤皆如夢　　夢覺來時歸去來
　　如理實見。分明說破。空生意如何地水火風。四大和合。雲來雲去。本更無他。漚生漚滅。元非一與多。
　　如如真玅理　　湛湛自然觀　　圓明真實見　　隨處得安然

　　○如理實見分第五

　　須菩提。於意云何。可以身相見如來不。不也。世尊。不可以身相得見如來。何以故。如來所說身相。即非身相。佛告須菩提。凡所有相。皆是虗妄。若見諸相非相。即見如來。
　　(白)金身顯煥。巍巍海上孤峯。玅相莊嚴。皎皎星中圓月。然雖如是畢竟非真。經云。真非真恐迷。我常不開演。
　　(問)且道意在於何處。
　　(答)
　　一月普現一切水　　一切水月一月攝　　報化非真了妄緣　　法身清淨廣無邊　　千江有水千江月　　萬里無雲萬里天　　人命無常呼吸間　　眼觀紅日落西山　　寶山歷盡空迴首　　一失人身萬劫難　　稽首彌陀真聖主　　身乘七寶紫金臺　　四十八願常無間　　攝受眾生歸去來
　　正信希有。一念無差心外休取法。心若取法。凡聖皆差。心若無念。却被雲霞。圓明一點。春來樹樹華。
　　邪心俱蕩盡　　正信勿生疑　　念念無差別　　處處發真機

　　○正信希有分第六

　　須菩提。白佛言。世尊。頗有眾生。得聞如是言說章句。生實信不。佛告須菩提。莫作是說。如來滅後。後五百歲。有持戒修福者。於此章句。能生信心。以此為實。當知是人。不於一佛二佛三四五佛。而種善根已。於無量千萬佛所。種諸善根。聞是章句。乃至一念。生淨信者。須菩提。如來悉知悉見。是諸眾生。得如是無量福德。何以故。是諸眾生。無復我相。人相。眾生相。壽者相。無法相。亦無非法相。何以故。是諸眾生。若心取相。即為著我人眾生壽者。若取法相。即著我人眾生壽者。何以故。若取非法相。即著我人眾生壽者。是故不應取法。不應取非法。以是義故。如來常說。汝等比丘。知我說法。如筏喻者。法尚應捨。何況非法。
　　(白)因勝果勝。信心明了無疑。人空法空真性本來平等。直饒名相雙泯。取舍兩忘。
　　(問)要且猶存筏見(咦)。
　　(答)
　　彈指已超生死海　　何須更覔度人舟　　善根成熟信無疑　　取相求玄轉背馳　　一念頓超空劫外　　元來不許老胡知　　頻伽尚能知歸向　　孔雀猶聞得化生　　時節因緣休蹉過　　樓頭畫鼓恰初更　　勢至觀音悲滿懷　　寶瓶楊柳洒三灾　　誓隨淨土彌陀主　　接引眾生歸去來
　　無得無說。誰為安名。空生意分明。如來所說。無始無終。雲生晚谷。月照長空。千法萬法。皆從一法生。
　　取捨皆難得　　無心體自然　　本來常寂寂　　無說亦無傳

　　○無得無說分第七

　　須菩提。於意云何。如來得阿耨多羅三藐三菩提耶。如來有所說法耶。須菩提言。如我解佛所說義。無有定法。名阿耨多羅三藐三菩提。亦無有定法。如來可說。何以故。如來所說法。皆不可取。不可說。非法非非法。所以者何。一切聖賢。皆以無為法。而有差別。
　　(白)得亦非。說亦非。能仁機輪電掣。取不可捨不可空。生舌本爛翻。
　　(問)且道無為法。為甚麼有差別。
　　(答)
　　萬古碧潭空界月　　再三撈漉始應知　　雲捲秋空月印潭　　寒光無際與誰談　　豁開透地通天眼　　大道分明不用參　　西方勝境無明闇　　不比人間半夜深　　五皷分明當子位　　一輪正滿對天心　　休插龍釵與鳳釵　　莫將胸粉污唇腮　　法身清淨元無垢　　體露堂堂歸去來
　　依法出生。法法皆。真。元從一法生。四生六道。情與無情。山河大地。體露分明。泥牛哮吼。黃河徹底清。
　　山河如掌平　　無樂亦無成　　千差與萬別　　金剛界內生

　　○依法出生分第八

　　須菩提。於意云何。若人滿三千大千世界七寶。以用布施。是人所得福德。寧為多不。須菩提言。甚多。世尊。何以故。是福德。即非福德性。是故如來說福德多。若復有人。於此經中。受持乃至四句偈等。為他人說。其福勝彼。何以故。須菩提。一切諸佛。及諸佛阿耨多羅三藐三菩提法。皆從此經出。須菩提。所謂佛法者。即非佛法。
　　(白)寶萬三千。財施有盡。偈宣四句。法施無窮。發生智慧光明。流出真如玅道。所以稱揚德勝。了達性空。徹諸佛之本源。豁一經之眼目。
　　(問)還見四句。親切處麼。
　　(答)
　　真性洞明依般若　　不勞彈指證菩提　　徒將七寶施三千　　四句親聞了上根　　無量劫來諸佛祖　　從茲超出涅槃門　　慧燈不滅魔難入　　智鏡常明夢不侵　　堪嘆浮生瞌睡漢　　從它萬劫恣昏沈　　頭髮焦然乾竹釵　　兩肩擔水又擔柴　　一生貧賤多辛苦　　厭惡女身歸去來
　　一相無相。本自如然。不在口宣傳。五五果四向。誰後誰先。絲毫不掛。萬法周圓。圓明彌滿。無心照大千。
　　五果并四向　　本體元無相　　兩目不相似　　鼻孔都一樣

　　○一相無相分第九

　　須菩提。於意云何。須陀洹。能作是念。我得須陀洹果。不。須菩提言。不也。世尊。何以故。須陀洹。名為入流。而無所入。不入色聲香味觸法。是名須陀洹。須菩提。於意云何。斯陀含。能作是念。我得斯陀含果不。須菩提言。不也。世尊。何以故。斯陀含。名一往來。而實無往來。是名斯陀含。須菩提。於意云何。阿那含。能作是念。我得阿那含果不。須菩提言。不也。世尊。何以故。阿那含。名為不來。而實無不來。是故名阿那含。須菩提。於意云何。阿羅漢。能作是念。我得阿羅漢道不。須菩提言。不也。世尊。何以故。實無有法。名阿羅漢。世尊。若阿羅漢作是念。我得阿羅漢道。即為著我人眾生壽者。世尊。佛說我得無諍三昧。人中最為第一。是第一離欲阿羅漢。世尊。我不作是念。我是離欲阿羅漢。世尊。我若作是念。我得阿羅漢道。世尊則不說。須菩提。是樂阿蘭那行者。以須菩提。實無所行。而名須菩提。是樂阿蘭那行。
　　(白)人天往返。諸漏未除。道果雙忘。無諍第一。超凡入聖。從頭勘證。將來轉位迴機。透底盡令撤去。
　　(問)還委悉麼。
　　(答)
　　勿謂無心云是道　　無心猶隔一重關　　果位聲聞獨善身　　寂然常定本非真　　迴心頓入如來海　　倒駕慈航逆渡人　　樓頭畫鼓五更闌　　爭奈眾生被眼瞞　　不見性天光燦燦　　但於夜後黑漫漫　　極樂國中真快樂　　永無八難及三灾　　常聞天樂空中響　　敢勸眾生歸去來
　　莊嚴淨土。錦上添華。徒勞任算沙。然燈昔日。授記無差。因風吹火。末後拈華。誰人會得。迦葉便笑他。
　　莊嚴生淨土　　金粟眼中沙　　初生全泄漏　　末後又拈華

　　○莊嚴淨土分第十

　　佛告須菩提。於意云何。如來昔在。然燈佛所。於法有所得不。不也。世尊如來。在然燈佛所。於法實無所得。須菩提。於意云何。菩薩莊嚴佛土不。不也。世尊。何以故。莊嚴佛土者。即非莊嚴。是名莊嚴。是故須菩提。諸菩薩摩訶薩。應如是生清淨心。不應住色生心。不應住聲香味觸法。生心應無所住。而生其心。須菩提。譬如有人。身如須彌山王。於意云何。是身為大不。須菩提言。甚大。世尊。何以故。佛說非身。是名大身。
　　(白)如來續焰然燈。實無可得之法。菩薩莊嚴佛土。應無所住之心。諸妄消亡。一真清淨。昔究法華玅旨。親感普賢誨言。清淨身心。安居求實。冥符奧義。豁悟前因。直得心法兩忘。眼塵俱泯。
　　(問)且道莊嚴箇什麼(咄)。
　　(答)
　　彈指圓成八萬門　　剎那滅却三祇劫　　正法眼中無所得　　涅槃心外謾莊嚴　　六塵空寂無人會　　推倒須彌浸玉蟾　　百歲光陰一剎那　　凌晨淨口念彌陀　　看經讀誦無休歇　　必免當來過奈河　　造論弘經大辯才　　馬鳴龍樹及天台　　圭峯乃法至清涼老　　總勸西方歸去來
　　無為福勝。四句堪誇。如塵比數沙。住相布施。凡聖皆差。無來無去。月照簾下。無根樹子。常開四季花。
　　四句絕堪誇　　河沙數漸多　　算來無一法　　淨處娑婆訶

　　○無為福勝分第十一

　　須菩提。如恒河中所有沙數。如是沙等恒河。於意云何。是諸恒河沙。寧為多不。須菩提言。甚多。世尊。但諸恒河尚多無數。何況其沙。須菩提。我今實言告汝。若有善男子。善女人。以七寶滿爾所恒河沙數。三千大千世界。以用布施。得福德多不。須菩提言。甚多。世尊。佛告須菩提。若善男子善女人。於此經中。乃至受持四句偈等。為他人說。而此福德。勝前福德。(白)滿積恒沙七寶。周回布施三千。福德分明。因果不昧。能宣四句之偈。勝前萬倍之功。用真智以照愚。如急流而勇退。
　　(問)且道退後如何。
　　(答)
　　象踏恒沙徹底過　　大千沙界百雜碎　　重增七寶滿恒沙　　如棄甜瓜覔苦瓜　　谿悟真空元不壞　　百千三昧總虗華　　有歲光陰撚指間　　奔馳不定片時間　　煩君檢點形骸看　　多少英雄去不還　　勢至悲光絕點埃　　塵塵剎剎現如來　　真心量與觀音等　　接引眾生歸去來
　　尊重正教。誰敢輕慢。塔廟在身邊。人人本有箇箇皆然。金剛寶藏。體自周圓。若還信受。怗來自檢看。
　　起坐皆尊重　　常親塔廟前　　如如元不動　　處處得安然

　　○尊重正教分第十二

　　復次須菩提。隨說是經。乃至四句偈等。當知此處一切世間。天。人。阿修羅。皆應供養。如佛塔廟。何況有人盡能受持讀誦。須菩提。當知是人。成就最上第一希有之法。若是經典所在之處。即為有佛。若尊重弟子。
　　(白)慈愍三根。隨說乃人天敬仰。受持四句。皆應如塔廟尊崇。常行無念之心。實為希有之法。
　　(問)如何是最上第一句。
　　(答)
　　非但我今獨達了　　恒沙諸佛體皆同　　說處隨宜不滯空　　勸持四句為流通　　天龍覆護尊如塔　　功德無邊讚無窮　　百歲光陰老盡人　　青山綠水至如今　　開眸認取來生路　　莫學愚頑錯用心　　念佛臨終見寶臺　　寶旛寶蓋滿空排　　彌陀勢至觀音等　　合掌相隨歸去來
　　如法受持。誰敢謾他。須菩提於意如何。我今為汝。一一言破。白雲散處。月照禪河。文殊不遠。休巡山禮土坡。
　　如法謹受持　　福勝等須彌　　白雲消散盡　　明月始光輝

　　○如法受持分第十三

　　爾時須菩提。白佛言。世尊。當何名此何經。我等云何奉持。佛告須菩提。是經名為金剛般若波羅蜜。以是名字。汝當奉持。所以者何。須菩提。佛說般若波羅蜜。即非般若波羅蜜。是名般若波羅蜜。須菩提。於意云何。如來有所說法不。須菩提。白佛言。世尊。如來無所說。須菩提。於意云何。三千大千世界。所有微塵。是為多不。須菩提言。甚多。世尊。須菩提。諸微塵如來。說非微塵。是名微塵。如來說世界。非世界是名世界。須菩提。於意云何。可以三十二相。見如來不。不也。世尊。不可以三十二相。得見如來。何以故。如來說三十二相。即是非相。是名三十二相。須菩提。若有善男子。善女人。以恒河沙等身命布施。若復有人。於此經中。乃至受持四句偈等。為他人說。其福甚多。
　　(白)大覺尊。本來不立一字。而直指人心。須菩提。無端特請標名。而強生枝節。縱使析微塵如世界。無相可求。施身命等河沙。無法可說。
　　(問)且道奉持箇什麼。
　　(答)
　　金剛寶劒倚天寒　　外道邪魔俱腦裂　　箇裏本無元字脚　　空中誰敢強安名　　等閑點出金剛眼　　照破魔王八萬城　　百歲光陰不自驚　　老來何物作前程　　只憑經卷三千歲　　莫把虗華過一生　　般若現前無罣礙　　橫身宇宙莫疑猜　　虗空拶破難藏覆　　大道分明歸去來
　　離相寂滅。誰為分別。有口也難說。五百世中。割截夫節。而無一念。妄生虗說。成道證果。雲散家家月。
　　離相即非說　　古今常寂滅　　而無一念心　　任汝分支節

　　○離相寂滅分第十四

　　爾時須菩提。聞說是經。深解義趣。涕淚悲泣。而白佛。言。希有。世尊。佛說如是甚深經典。我從昔來。所得慧眼。未曾得聞如是之經。世尊。若復有人。得聞是經。信心清淨。即生實相。當知。是人成就第一希有功德。世尊。是實相者。即是非相。是故如來。說名實相。世尊。我今得聞如是經典。信解受持。不足為難。若當來世。後五百歲。其有眾生。得聞是經。信解受持。是人即為第一希有。何以故。此人無我相。無人相。無眾生相。無壽者相。所以者何。我相即是非相。人相。眾生相。壽者相。即是非相。何以故。離。一切諸相。即名諸佛。佛告須菩提。如是如是。若復有人。得聞是經。不驚不怖不畏。當知。是人甚為希有。何以故。須菩提。如來說第一波羅蜜。即非第一波羅蜜。是名第一波羅蜜。須菩提。忍辱波羅蜜。如來說非忍辱波羅蜜。是名忍辱波羅蜜。何以故。須菩提。如我昔為歌利王。割截身體。我於爾時。無我相。無人相。無眾生相。無壽者相。何以故。我於往昔節節支解時。若有我相。人相眾生相壽者相。應生瞋恨。須菩提。又念過去。於五百世。作忍辱仙人。於爾所世。無我相。無人相。無眾生相。無壽者相。是故須菩提。菩薩應離一切相。發阿耨多羅三藐三菩提心。不應住色生心。不應住聲香味觸法生心。應生無所住心。若心有住。即為非住。是故佛說菩薩心。不應住色。布施。須菩提。菩薩為利益一切眾生故。應如是布施。如來說一切諸相。即是非相。又說一切眾生即非眾生。須菩提。如來是真語者。實語者。如語者。不誑語者。不異語者。須菩提。如來所得法。此法無實無虗須菩提。若菩薩心住於法。而行布施。如人入闇。即無所見。若菩薩心不住法。而行布施。如人有目日光明照。見種種色。須菩提。當來之世。若有善男子。善女人。能於此經。受持讀誦。即為如來。以佛智慧悉知是人。悉見是人。皆得成就。無量無邊功德。
　　(白)空生聞說是經。解義趣。而悲流兩淚。仙人垂慈。弘忍。笑雪刃。而謾斬虗空。如是印可。其詞能離一切諸相。
　　(問)未審感悟處有何奇特(咦)。
　　(答)
　　豁開慧眼明如日　　返照微塵世界空　　善吉親聞徹見源　　悲欣交集讚慈尊　　心空法朗超真際　　堪報從前不報恩　　百歲光陰石火光　　回頭何不早思量　　無常相請宜推托　　免向閻君論短長　　真樂真常真淨土　　寶池實樹寶華開　　無寒無暑無凋變　　歸去來分歸去來
　　持經功德。福多難比。三時喻不齊。住相布施。終須有退。無漏智慧。頓證菩提。華開華謝。日東月落西。
　　此經功德勝　　誰人解受持　　寒山逢捨得　　拍手笑微微

　　○持經功德分第十五

　　須菩提。若有善男子。善女人。初日分。以恒河沙等身布施。中日分。復以恒海沙等身布施。後日分。亦以恒海沙等身布施。如是無量百千萬億劫。以身布施。若復有人。聞此經典。信心不逆。其福勝彼。何況書寫。受持讀誦。為人解說。須菩提。以要言之。是經有不可思議。不可稱量。無邊功德。如來為發大乘者說。為發最上乘者說。若有人。能受持讀誦。廣為人說。如來悉知是人。悉見世人。皆得成就。不可量。不可稱。無有邊。不可思議功德如是人等。即為荷擔。如來。阿耨多羅三藐三菩提何以故。須菩提。若樂小法者。著我見。人見。眾生見。壽者見。則於此經不能聽受讀誦。為人解說。須菩提。在在處處若有此經。一切世間。天人阿修羅。所應供養。當知此處。即為是塔。皆應恭敬。作禮圍繞。以諸華香。而散其處。
　　(白)布施千萬億劫之身。福深如海。為發最上乘者說。擔重如山慶快撩起便行。且請依前放下。
　　(問)何故。
　　(答)
　　大力量人元不動　　等閑抹過上頭關　　倒握吹毛掃異蹤　　頓令心地盡開通　　鋒鋩獨露毗盧頂　　凡聖齊教列下風　　百歲光陰燭在風　　誰人心與佛心同　　修行速往西方去　　足下蓮華步步生　　十念圓成一念回　　三心果滿九蓮開　　塵勞念佛同時去　　歸去來兮歸去來
　　能淨業障。塵體雙亡。五百億難量。恒沙諸佛。承重供養。而今成道。萬法齊彰。圓明果滿。春來日漸長。
　　業障本來無　　心差轉見殊　　若悟三空理　　何處不如如

　　○能淨業障分第十六

　　復次須菩提。若善男子。善女人。受持讀誦此經。若為人輕賤。是人先世罪業。應墮惡道。以今世人輕賤故。先世罪業。即為消滅。當得阿耨多羅三藐三菩提。須菩提。我念過去。無量阿僧祇劫。於然燈佛前。得值八百四千萬億那由他諸佛。悉皆供養。承事無空過者。若復有人。於後末世。能受持讀誦此經。所得功德。於我所供養諸佛功德。百分不及一千。萬億分。乃至算數。譬喻所不能及。須菩提。若善男子。善女人。於後末世。有受持讀誦此經。所得功德。我若具說者。或有人聞心即狂亂。狐疑不信。須菩提。當知。是經義不可思議。果報亦不可思議。
　　(白)宿業緣。而墮惡道。今人賤而罪即消。供諸佛誦此經。功德勝。而喻莫及。
　　(問)只如無著無相底。還有果報也無。
　　(答)
　　妄心滅盡業還空　　直證菩提超等級　　惡因誰作罪誰招　　真性如空不動搖　　曠劫無明俱蕩盡　　先天後地寂寥寥　　百歲光陰似水流　　無窮無盡幾時休　　不如先證菩提路　　悉免輪迴得自由　　歸去來兮歸去來　　一靈休更入脆胎　　化身華上身金色　　目擊金容歸去來
　　究竟無我。四大全空。五蘊假立。名通達萬法。處處皆空。青山綠水。雲起長空。諸人薦□。黃鸝啼曉風。
　　授記本無言　　真慈大覺宣　　四相非四相　　菩提果自鮮

　　○究竟無我分第十七

　　爾時須菩提。白佛言。世尊。善男子善女人。發阿耨多羅三藐三菩提心。云何應住。云何降伏其心。佛告須菩提。善男子。善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生。實滅度者。何以故。須菩提。若菩薩有我相。人相。眾生相。壽者相。即非菩薩。所以者何。須菩提實無有法。發阿耨多羅三藐三菩提心者。須菩提。於意云何。如來於然燈佛所。有法得阿耨多羅三藐三菩提不。不也。世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。須菩提實無有法。如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛。即不與我授記。汝於來世。當得作佛號釋迦牟尼。以實無有法。得阿耨多羅三藐三菩提。是故然燈佛。與我授記。作是言。汝於來世當得作佛。號釋迦牟尼。何以故。如來者即諸法如義。若有人言。如來得阿耨多羅三藐三菩提。須菩提。實無有法。佛得阿耨多羅三藐三菩提。須菩提。如來所得阿耨多羅三藐三菩提。於是中。無實無虗。是故如來說一切法。皆是佛法。須菩提。所言一切法者。即非一切法。是故名一切法。須菩提。譬如人身長大。須菩提言。世尊。如來說人身長大。即為非大身。是名大身。須菩提。菩薩亦如是。若作是言。我當滅度無量眾生。即不名菩薩。何以故。須菩提。實無有法。名為菩薩。是故佛說一切法。無我。無人。無眾生。無壽者。須菩提。若菩薩作是言。我當莊嚴佛土。是不名菩薩。何以故。如來說莊嚴佛土者。即非莊嚴。是名莊嚴須菩提。若菩薩通達無我法者。如來說名真是菩薩。
　　(白)妄盡還真。眾生何曾滅度。法空無我。菩提本自圓成。直饒遇然燈印證而不疑。已隔來世。況釋迦重審而方悟。轉涉途程。
　　(問)且道不涉途程底人。脚跟還點地麼。
　　(答)
　　丈夫自有衛天志　　不向如來行處行　　直指單傳密意深　　本來非佛亦非心　　分明不受然燈記　　自有靈光耀古今　　百歲光陰一夢中　　老來不與舊時同　　眾生好似風無定　　搖落桃華滿地紅　　不知誰解巧安排　　揑聚依前又放開　　莫謂如來成斷滅　　一聲還續一聲來
　　一體同觀。萬法無差。凡聖共一家。如來五眼照耀塵沙三。心洞徹。本性無涯。春來日煖。無樹不放花。
　　如來具六通　　三心不可窮　　算沙無億數　　到此體皆同

　　○一體同觀分第十八

　　如須菩提。於意云何。如來有肉眼不。如是世尊。如來有肉眼。須菩提。於意云何。如來有天眼。不如是世尊。如來有天眼。須菩提。於意云何。如來有慧眼不。如是世尊。如來有慧眼。須菩提。於意云何。如來有法眼。不如是世尊。如來有法眼。須菩提。於意云何。如來有佛眼不。如是世尊。如來有佛眼。須菩提。於意云何。如恒河中所有沙。佛說是沙不。如是世尊。如來說是沙。須菩提。於意云何。如一恒河中所有沙。有如是沙等恒河。是諸恒河。所有沙數佛世界。如是寧為多不。甚多。世尊佛告須菩提。爾所國土中。所有眾生。若干種心。如來悉知。何以故。如來說諸心。皆為非心。是名為心。所以者何。須菩提。過去心。不可得。現在心。不可得。未來心。不可得。
　　(白)五眼悉圓明。如揭日曜。恒沙之世界。三心不可得。似發火覔滄海之浮漚。縱使窮諸玄辯。竭世樞機。到此總須茫然。
　　(問)問且道是何標格。
　　(答)
　　直饒講得千經論　　也落禪家第二籌　　心眼俱通法界周　　恒沙玅用沒蹤由　　雲收江湛天空濶　　明月蘆華一樣秋　　荒郊日落草風悲　　試問骷髏儞是誰　　或是英雄豪傑漢　　回頭能有幾人知　　未法娑婆入苦灾　　互相食噉惡如豺　　刀兵疫病遭饑饉　　厭離閻浮歸去來
　　法界通化。似有還無。箇箇本無殊。圓明一點。無來無去。搬柴運水。好用工夫。松梢月朗。衣穿露寶珠。
　　珍寶滿盈剎　　福德等難量　　若到無福地　　方知滋味長

　　○法界通化第十九

　　須菩提。於意云何。若有人滿三千大千世界。七寶以用布施。是人以是因緣。得福多不。如是世尊。此人以是因緣。得福甚多。須菩提。若福德有實。如來不說得福德多。以福德無故。如來說得福德多。
　　(白)布施因緣。實人天有漏之果。無為福德。超凡聖通化之功。噫有為雖偽。棄之則功行不成。無為雖真。擬之則聖果難證。
　　(問)且道不擬不棄時。如何是聖諦第一義。
　　(答)
　　達摩當機會直指　　廓然元不識梁王　　寶施寰中福倍常　　華開錦上最難量　　就中拶倒空王殿　　露柱燈籠書放光　　郊園又是一番春　　骷髏縱橫白似銀　　日炙風吹休懊惱　　骷髏總是利名人　　淨土永無三惡道　　寶方寂靜不輪迴　　金繩界到經行處　　好念彌陀歸去來
　　離色離相。無住無依。法界普光輝。無言無說。無是無非。無來無去。無相無為。澄潭月朗。石人帶帽歸。
　　知得如來意　　玄空不復尋　　具足非具足　　聲色兩分明

　　○離色離相分第二十

　　須菩提。於意云何。佛可以具足色身見不。不也。世尊如來。不應以具足色身見。何以故。如來說具足色身。即非具足色身。是名具足色身。須菩提。於意云何。如來可以具足諸相見不。不也。世尊如來。不應以具足諸相見。何以故。如來說諸相具足。即非具足。是名諸相具足。
　　(白)有相有身。如來莊嚴具足。分賓分主。空生解辯親疎。直得賓主兩忘。色相俱離。
　　(問)如何是主中主。
　　(答)
　　若臣道合無回互　　認得分明不是渠　　端嚴相好紫金身　　正眼看來總不真　　要會問酬親的意　　蘊空無我亦無人　　圓音唱處響清淨　　試誦金剛一卷經　　薦取眾生方外句　　稱鎚是紩太分明　　陌上桃華春又開　　風吹殘杏雪飛垓　　紛紛落處誰人悟　　笑指靈雲歸去來
　　非說所說。不在分別。本性離言說。潺潺綠水。出廣長舌。圓音落落。無間無歇。休將耳聽。紅爐飛片雪。
　　我心本非有　　無心說向誰　　所說非所說　　為被上乘機

　　○非說所說分第二十一

　　須菩提。汝勿謂如來作是念。我當有所說法。莫作是念。何以故。若人言如來有所說法。即為謗佛。不能解我所說故。須菩提。說法者。無法可說。是名說法。爾時慧命須菩提。白佛言。世尊。頗有眾生。於未來世。間說是法。生信心不。佛言。須菩提彼非眾生。非不眾生。何以故。須菩提。眾生眾生者如來說非眾生。是名眾生。
　　(白)如來無所說。慈雲甘露灑濛濛。慧命未甞聞。明月清風空寂寂。
　　(問)正恁麼時。且道是何境界。
　　(答)
　　欲得不招無間業　　莫謗如來正法輪　　道本無言喚不醒　　藥因救病出金瓶　　可憐萬億人天眾　　依舊獃獃側耳聽　　鼓聲集眾下林泉　　莫學金剛問普賢　　高坐猊臺傳秘要　　玅通一指老僧禪　　有病有危終退墮　　不生不滅不輪迴　　西方淨土常安樂　　無苦無憂歸去來
　　無法可得。情識難量。本體露堂堂包含法相界與無相。行住坐臥。子細參詳。知音勘破。炎天。降雪霜。
　　無為所得法　　得法何所持　　無有少法故　　三藐三菩提

　　○無法可得分第二十二

　　須菩提白佛言。世尊佛。得阿耨多羅三藐三菩提。焉無所得耶。佛言。如是如是。須菩提。我於阿耨多羅三藐三菩提。乃至無有少法可得。是名阿耨多羅三藐三菩提。
　　(白)法無可得。是名阿耨菩提。道無可傳。直指涅槃正眼。
　　(問)只如得。而無得。傳而不傳。畢竟是何宗旨。
　　(答)
　　三賢尚未明斯旨　　十聖那能達此宗　　從來無說亦無傳　　纔涉思惟便福關　　語默離微俱埽盡　　寥寥獨坐古靈山　　爐中裊裊試拈香　　普請天龍降道場　　功德無邊應有報　　莊嚴淨土事難量　　六欲諸天具五衰　　三禪尚自有風灾　　直饒修到非非想　　也則不如歸去來
　　淨心行善。休教點污。此法離凡愚。是法平等。萬法皆如青山。綠水與我何殊。金生麗水。蟾光滿太虗。
　　淨心平等行　　無下亦無高　　善法非善法　　何須口叨叨

　　○淨心行善分第二十三

　　復次須菩提。是法平等。無有高下。是名阿耨多羅三藐三菩提。以無我。無人。無眾生。無壽者。修一切善法。即得阿耨多羅三藐三菩提。須菩提。所言善法者。如來說即非善法。是名善法。
　　(白)法無高下。故諸佛心內眾生。時時。成道。相離我人。故諸眾心。生內諸佛。念念證真。所以道念佛。不礙參禪。參禪不礙念佛。至於念而無念。參而不參。洞明本地風光。了達惟心淨土。溪山雖異。雲月皆同。
　　(問)那裏不是平等之法。要知縱橫不礙處麼。
　　(答)
　　處處綠楊堪繫馬　　家家有路透長安　　山華似錦水如藍　　莫問前三與後三　　心境廓然忘彼此　　大千沙界總包含　　口裏叨叨念彌陀　　心頭人我似于戈　　其心若不從頭改　　磕破髑髏當得麼　　世人愚上無智慧　　惟知愛欲及貪財　　何如一筆都勾斷　　好念彌陀歸去來
　　福智無比。二法周圓塵沙結良緣。功行累劫。果滿功緣。智燈普照。一月當天。圓明朗朗。無心鑒大千。
　　般若真空性　　福慧兩雙修　　四句無為法　　持念片時周

　　○福智無比分第二十四

　　須菩提。若三千大千世界中。所有諸須彌山王。如是等七寶聚。有人持用布施。若人以此般若波羅蜜經。乃至四句偈等。受持讀誦。為他人說。於前福德。百分不及一。百千萬億分。乃至算數譬喻。所不能及。
　　(白)福等三千。施須彌之七寶。經持四句。耀智海之明珠。能令識浪澄清。頓使義天開朗。弘慈普濟廣利無邊。
　　(問)夜半正明。還在何處。
　　(答)
　　三身四智體中圓　　八解六通心地印　　寶聚山王算莫窮　　還如仰箭射虗空　　洞明四句超三際　　絕勝僧祇萬倍功　　一毛頭上為拈華　　笑倒傍邊老作家　　要問相逢端的意　　摩尼達哩吽癹吒　　我憶彌陀如父母　　彌陀觀我似嬰孩　　心心念念常無間　　父子相隨歸去來
　　化無所化。機分大小。空生莫疑猜。四生六道。去住還來。迴光返照。面目明白。疑心頓歇。紅霞遍九垓。
　　大乘深奧理　　解悟有多般　　實我實我無　　子細好生觀

　　○化無所化分第二十五

　　須菩提。於意云何。汝等勿謂如來作是念。我當度眾生。須菩提。莫作是念。何以故。實無有眾生。如來度者。若有眾生。如來度者。如來即有我人眾生壽者。須菩提。如來說有我者。即非有我。而凡夫之人。以為有我。須菩提。凡夫者。如來說即非凡夫。是名凡夫。
　　(白)無我無人。眾生自成正覺。不生不滅。如來說非凡夫。雖然箇事分明。爭奈當機蹉過。昔有僧。問翠巖云。還丹一粒點鐵成金。至理一言。轉凡成聖。
　　(問)學人上來請師一點。答師云不點。
　　(問)僧云。為什麼不點。
　　(答)師云。恐汝落凡聖。
　　(問)且道不落凡聖底人。具什麼眼。
　　(答)
　　直饒聖解凡情盡　　開服依前在夢中　　到岸從來不用船　　坦然大道透長安　　了知元不因他悟　　面目分明總一般　　前三三與後三三　　擬議商量總不堪　　饒汝識情俱絕斷　　三生九劫更重參　　白髮雙親齒漸衰　　勤供甘旨莫遲迴　　試學昔日能仁氏　　奉事尊堂歸去來
　　法身非相。不在心懷。絕中間與內外。聲色見我。未出輪胎。若離聲色。難見如來。徒勞遠覔。文殊在五臺。
　　有相即無相　　無相亦無真　　兩處俱不立　　一體始方親

　　○法身非相分第二十六

　　須菩提。於意云何。可以三十二相觀如來不。須菩提言。如是如是。以三十二相觀如來。佛言須菩提。若以三十二相。觀如來者。轉輪聖王。即是如來。須菩提。白佛言。世尊。如我解佛所說義。不應以三十二相觀如來。爾時世尊。而說偈言。
　　若以色見我　　以音聲求我　　是人行邪道　　不能見如來
　　(白)玅相莊嚴。聖王相即如來相。法身週遍。如來身異聖王身。若向這裏。見得徹去。鷺倚雪巢。兔棲月殿。
　　(問)其或未然。
　　(答)
　　石火一揮天外去　　癡人猶看月邊星　　公案現成重審問　　愛情翻疑錯承當　　不應聲色行邪道　　結罪無因見法王　　九年面壁自知非　　不若抽身隻履歸　　莫道少林消息斷　　白雪依舊擁柴扆　　三界忙忙何日省　　六塵擾擾幾時休　　西方一路超生死　　齊念彌陀到地頭
　　無斷無滅。自古長存。不滅更不生。山河成壞。這箇安寧。無來無去。耀古騰今。人人本具。鍮石不換金。
　　不生亦不滅　　無斷亦無常　　常樂併我淨　　非不好商量

　　○無斷無滅分第二十七

　　須菩提。汝若作是念。如來不以具足相故。得阿耨多羅三藐三菩提。須菩提。莫作是念。如來不以具足相故。得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅。莫作是念。何以故。發阿耨多羅三藐三菩提心者。於法不說斷滅相。
　　(白)相非具而本具。常自莊嚴。法雖傳而不傳。何曾斷滅。昔世尊於靈山會上。人天眾前云。吾有清淨法眼涅槃玅心。付囑飯光。廣令傳化。
　　(問)且道當時傳箇甚麼。
　　(答)
　　青蓮目顧人天眾　　金色頭陀獨破顏　　一燈能續百千燈　　心印光通法令行　　千聖不傳吹不滅　　聯輝列焰轉分明　　一點靈光塞太虗　　也非禪教也非儒　　打成一片誰人會　　具眼還他大丈夫　　天樂簫韶華雨飛　　他方遊歷聖初回　　如雲海眾相迎接　　目擊金容歸去來
　　不受不貪。知足常足。無罪亦無福。隨緣過日。且忌分訴。千家一鉢。衲子活路。雖無一物。與眾生贈福。
　　不覺塵緣起　　貪愛轉見深　　若得迴光照　　當生即不生

　　○不受不貪分第二十八

　　須菩提。若菩薩以滿恒河沙等世界。七寶持用布施。若復有人。知一切法。無我得成於忍。此菩薩。勝前菩薩。所得功德。何以故。須菩提。以諸菩薩。不受福德故。須菩提。白佛言。世尊。云何菩薩不受福德。須菩提。菩薩所作福德。不應貪著。是故說不受福德。
　　(白)有求有苦。八風五欲交煎。無著無貪。三明六通自在。
　　(問)便恁麼去。
　　(答)水邊林下。月冷風清。
　　(問)不恁麼去。
　　(答)橋斷路截。別通消息。
　　(問)還委悉麼。
　　(答)
　　老僧笑指猿啼處　　更有靈蹤在上方　　數行梵字雲中雁　　一曲無生澗底琴　　德勝河沙渾不用　　清風明月是知音　　春來秋去幾時休　　堪嘆眾生又白頭　　東廓郊中多古墓　　北邙山下有骷髏　　白傳文章世間稀　　尚求兜率厭輪迴　　我今奉勸文章士　　念佛西方歸去來
　　威儀寂靜。塔大心路。不用巧分訴。行住坐臥。無盡無餘。無所從來。亦無所主。若人會得。全不費工夫。
　　人人具四大　　我見萬法空　　行住并坐臥　　來去與真同

　　○威儀寂靜分第二十九

　　須菩提。若有人言。如來若來若去。若坐若臥。是人不解我所說義。何以故。如來者無所從來。亦無所去。故名如來。
　　(白)坐臥經行。本自無來無去。威儀不動寂然。非靜非搖。
　　(問)要解如來所說義否。
　　(答)
　　隨緣赴感靡不周　　而常處此菩提座　　巍巍不動法中王　　那有獼猴跳六窻　　笑指真空無面目　　連雲推月下千江　　蘆華影裏一骷髏　　半臥黃沙半土丘　　骷髏但有心頭氣　　爭名奪利幾時休　　漢末殘唐甚苦哉　　人心上下極相乖　　貪婪虗偽那堪說　　亂世如麻歸去來
　　一合相理。下住分別處處任宣說。九年面壁。斬釘截鐵。神光三拜。華開時節。分明點破。稱鎚原是鐵。
　　三千界微塵　　俱來一念心　　如來一合相　　推倒大虗空

　　○一合相理分第三十

　　須菩提。若善男子善女人。以三千大千世界。碎為微塵。於意云何。是微塵眾。寧為多不。須菩提言。甚多。世尊。何以故。若是微塵眾。實有者。佛即不說是微塵眾。所以者何。佛說微塵眾。即非微塵眾。是名微塵眾。世尊。如來所說。三千大千世界。即非世界。是名世界。何以故。若世界實有者。即是一合相。如來說一合相。即非一合相。是名一合相。須菩提。一合相者。即是不可說。但凡夫之人。貪著其事。
　　(白)以世界碎如微塵。慈尊喻巧於玄要。立權名。談其實相。凡夫意絕於貪求。
　　(問)與麼會得。
　　(答)返本還源背塵合覺。
　　(問)不與麼會。
　　(答)智同諸佛。悲合眾生。
　　(問)總不與麼。
　　(答)
　　巨靈擡手無多子　　分破華山千萬重　　一段生涯六不收　　從前萬法盡非儔　　輕輕擘破三千界　　直待恒河水逆流　　九曲黃河直指君　　分明全不涉途程　　不知白日青天裏　　開眼許多迷路人　　東晉遠公曾結社　　遺民房翥總奇才　　淵明入會多耽飲　　今晚休杯歸去來
　　知見不生。返照還源。本性離言詮。見聞覺知。無正無偏。無垢無淨。無缺無圓靈光皎皎。杲日正當天。
　　知見度眾生　　眾生亦復盲　　如來非法相　　方到涅槃城

　　○知見不生分第三十一

　　須菩提。若人言。佛說我見人見眾生見壽者見。須菩提。於意云何。是人解我所說義不。不也。世尊是人不解如來所說義。何以故。世尊說我見人見眾生見壽者見。即非我見人見眾生見壽者見。是名我見人見眾生見壽者見。須菩提。發阿耨多羅三藐三菩提心者。於一切法。應如是知。如是見。如是信解。不生法相。須菩提。所言法相者。如來說。即非法相。是名法相。
　　(白)若著見聞覺知。不解如來妙義。悟無我人壽命。還同陽燄空華。楞嚴云。知見立知。即無明本。知見無見。斯即涅槃。
　　(問)只如法相不生時。還信解麼。
　　(答)
　　大千沙界海中漚　　一切聖賢如電拂　　法空非我道非親　　樹倒藤枯笑轉新　　風埽止啼黃葉盡　　千林全體露天真　　朝日忙忙暮日忙　　眾生何不早思量　　人如春夢終須短　　命若風燈豈久長　　淨土緣生稱本懷　　一靈更不墮脆胎　　法身解脫俱齊等　　瞥地回頭歸去來
　　應化非真。如露如電。有為法不牢堅。住相布施。果報人天。持經四句。入聖超凡。頻頻轉念。金剛體最堅。
　　演說四句偈　　六度已為初　　縱橫無罣礙　　般若自如如

　　○應化非真分第三十二

　　須菩提。若有人。以滿無量阿僧祇世界。七寶持用布施。若有善男子善女人。發菩提心者。持於此經乃至四句偈等。受持讀誦。為人演說。其福勝彼。云何為人演說。不取於相。如如不動。何以故。
　　一切有為法　　如夢幻泡影　　如露亦如電　　應作如是觀
　　(白)施七寶滿僧祇福有求。而即妄持此經演四句。雖德勝而非真。宴坐水月。道場成就。空華佛事。度幻化之舍識。證寂滅之菩提。凡情聖解俱空。生死涅槃如夢。昔梁武帝。請傅大士講經。大士揮案。一聲便乃下座。如斯洪範。千古分明。不悋弘慈。當機辯著。噫大士揮尺請經。猶是曲埀方便。美則甚美。了則未了。若論最上頓宗。直是不通凡聖。以金剛王寶劒。盡情埽蕩無餘一任渠。明來暗來。四方八面。來普教他。休去歇去。一念萬年去。
　　(問)雖然如是旦道末後一句。誰堪奉行(咄)。
　　(答)
　　直得虗空悉消殞　　天龍八部遍流通　　空生疊疊窮迷妄　　大覺重重說偈言　　末後了然超百億　　明如杲日曜乾坤　　直截根源說與君　　了無些子涉情塵　　奈何蹉過西來意　　猶道休將景示人　　極樂家鄉甚玅哉　　無諸憂苦樂常諧　　因談果海圓音徹　　時禮金容歸去來
　　金剛般若。六度根源。內外最牢堅。三千大千。萬古流傳。雙林默語。祖祖重宣。開示悟入。眾生大有緣。
　　說破無生話　　決定住西方　　彌陀極樂國　　常聞般若香
　　佛說是經已。長老須菩提。及諸比丘。比丘尼。優婆塞。優婆夷。一切世間天人。阿脩羅。聞佛所說。皆大歡喜。信受奉行。
　　金剛般若波羅蜜經
　　(白)觀之為言內心覺照。其在般若心經。則首云。觀自在菩薩。行深般若波羅蜜多時。照見五蘊皆空。在此經則終。以如是觀。如發菩提心者。印證諸法空義。學者勿以肉眼觀之。而會之則為親。參黃面矣。凡諸聞者。莫不頓然開悟。無量歡喜。信而受之。奉而行之。
　　(問)且道信受奉行箇甚麼。
　　(答)
　　觸目對陽真般若　　山河全露法王身　　五千來字玅難量　　八百餘家解漫說　　珍重諸人休外覔　　回光直下自承當　　鬼神稽首聽經聲　　玅悟圓通萬法明　　從此諸人如會得　　這回更不問前程　　人身得處最為難　　莫把浮生過等閑　　直須籍金剛三昧力　　直教打破死生關
　　三十二分。分分全真言。下好惺惺。四流浪息。六國安寧。朝看暮轉。拔屑抽釘。春雷震響推倒望舟亭。
　　龍樓鳳閣地　　鹿苑法王經　　二本皆相似　　合掌志心聽

　　補闕真言

　　南謨喝囉怛那哆囉夜耶。佉囉佉囉。俱住俱住摩囉摩囉。虎囉吽。賀賀蘇怛拏吽潑沫拏娑婆阿
　　(白)今同善眾。共閱最上乘經。慶幸。今(宵朝)佛事時。當滿散普集。良因莊嚴會首之福田。成就無窮之善果。
　　(問)此事且止。試問諸人這一場會業作麼施行。還會得麼。
　　(答)
　　拈起則佛覷不破　　展開則法界難藏
　　若能直下承當。管取本來具足。雖然如是。猶涉途程。
　　(問)且道如何。即今兩手分付。又作麼生道(咦)。
　　(答)
　　言言見諦言非有　　句句超宗句本無　　金剛本體湛然虗　　把斷牢關一物無　　若要山僧通線路　　諸人收取護身符　　閻王本是平等君　　不愛民財只取人　　陰司若用錢打當　　貧者先亡富者存　　西方極樂景幽深　　寶綱光騰百萬尋　　菩薩為隣談玅旨　　聲聞作伴演圓音
　　良緣眾等。略聽些箇般若大摩訶行住坐臥。不離這箇。人人本具。非我非他。諸人薦取。今生莫蹉過。
　　摩訶空最大　　最大是摩訶　　般若波羅蜜　　撒手見彌陀

　　摩訶般若波羅蜜多心經

　　觀自在菩薩。行深般若波羅蜜多時照見。五蘊皆空。度一切苦厄。舍利子。色不異空。空不異色。色即是空。空即是色。受想行識。亦復如是。舍利子。是諸取法空相。不生不滅。不垢不淨。不增不減。是故空中無色。無受想行識。無眼耳鼻舌身意。無色聲香味觸法。無眼界乃至無意識界。無無明亦無無明盡。乃至無老死。亦無老死盡。無苦集滅道。無智亦無得。以無所得故。菩提薩埵。依般若波羅蜜多故。心無罣礙。無罣礙故。無有恐佈。遠離顛倒夢想。究竟涅槃。三世諸佛。依般若波羅蜜多故。得阿耨多羅三藐三菩提。故知般若波羅蜜多。是大神呪。是大明呪。是無人上呪。是無等等呪。能除一切苦。真實不虗。故說般若波羅蜜多呪即說呪曰。
　　揭諦揭諦。波羅揭諦。波羅僧揭諦。菩提薩婆阿
　　(白)夫欲了最上大乘。須具金剛正眼。看釋迦老。與須菩提。顯大機。施大用。聚須彌山王等七寶。碎大千沙界。若微塵盡僧祇劫。布施將來。獨最上乘。無法可得直得人天胆喪魔外心寒。俱能捨命。承當依舊。白雲萬里。所以解此經者。八百餘家。頌此經者。不滿屈指。蓋古人錯答一字尚墮野孤。謬誦此經。應入地獄。(宗鏡)自惟。不入地獄。何由極濟羣生。既能為法忘軀。豈避迷天逆罪。撗按寶釰。重說偈言。摧涅槃心。滅正法眼。埽除知見。截斷命根。堪報不報之恩。用酬難酬之德。
　　四十九年成露布　　五千餘卷盡言詮　　玅明一句威音外　　折角泥牛雪裏眠　　阿彌陀佛色光輝　　白毫宛轉五須彌　　頂上旋螺青絲髮　　三十二種相巍巍　　銷唱金經滿散緣　　四施今辰福無邊　　合會眾等齊修證　　見聞薰種已周圓
　　道場圓滿。不可思議。人人用心機。銷唱金經。佛聖徧知上祝皇帝聖壽萬歲法界有情同生極樂國南無一乘宗。無量義真空玅有金剛般若經。

　　至此隨意回向

　　伏願。經聲琅琅。上徹穹蒼。梵語玲玲。下通幽府。一願刀山落刀。二願劒樹摧鋒。三願爐炭收燄。四願河江浪息。鍼咽餓鬼。永絕饑虗。鱗角羽毛。莫相食噉。惡暈變怪。埽出天門。異獸靈魑。潛藏地穴。囚徒禁繫。願降天恩。疾病纏身。早逢良藥。盲者聾者。願見願聞。跛者啞者。能行能語。懷孕婦人。願子母團圓。征客遠行。早還家國。貧窮下賤惡業眾生。誤殺故傷一切冤尤。並皆消釋。金剛威力。洗滌身心。般若威光。照臨寶座。舉足下足。皆是佛地。更願。七祖先亡。離苦生天。地獄罪苦。悉皆解脫。以及此不盡功德。上報四思。下資三有法界有情。齊登正覺。川老頌云。如飢得食。渴得漿。病得瘥。熱得凉。貪人得寶。嬰兒見娘。飄舟到岸。孤客遠鄉。早逢甘澤。國有忠良。四夷拱手。八表來降。頭頭總是。物物全彰。古本凡聖。地獄天堂。東西南北。不用思量。利塵沙界諸群品。盡入金剛大道場。
　　三塗永息常時苦　　六趣休隨汩沒因　　恒沙舍識悟真如　　一切有情登彼岸　　乃至虗空世界盡　　眾生及業煩惱盡　　如是四法廣無邊　　願今回向亦如是
　　南無安養國極樂界(一真實際性識圓明)彌陀佛　　南無安養國極樂界(二空雙證法報化身)彌陀佛　　南無安養國極樂界(三根祇園演讚真誠)彌陀佛　　南無安養國極樂界(四華微妙香潔彩雲)彌陀佛　　南無安養國極樂界(五濁惡世離垢超昇)彌陀佛　　南無安養國極樂界(六聲佛號一念西生)彌陀佛　　南無安養國極樂界(七珍林內菩薩來迎)彌陀佛　　南無安養國極樂界(八功德水洗蕩根塵)彌陀佛　　南無安養國極樂界(九蓮臺畔次第化生)彌陀佛　　南無安養國極樂界(十聲佛號頓悟超昇)彌陀佛
　　宣卷功德已周圓　　曰向三寶眾龍天　　見聞盡悟真空理　　大眾同歸般若船　　十方三世一切佛　　文殊普賢觀自在　　諸尊菩薩摩訶薩　　摩訶般若波羅蜜

　　銷釋金剛經科儀(終)

　　唐僧取經往西天　　一去十萬零八千　　昔日如來金口演　　至今拈起又重宣
　　[言*奉]經已畢。禮當懺悔。眾等隨意[言*奉]十懺經文。
　　懺悔已。畢禮當報佛祖洪恩　眾等隨意[言*奉]十報經文。
　　報恩已畢。眾等隨意[言*奉]摩訶般若波羅蜜多心經結。
　　結經偈。
　　願以此功德　　普及於一切　　我等與眾生　　皆共成佛道
　　道光乙未年孟夏奉佛弟子心僧談(建基)薰盥敬錄