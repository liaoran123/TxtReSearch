續藏經 淨業痛策
　清 照瑩集

　　淨業痛策附刻序

　　淨業痛策者。乃涔陽空靈大師。諱照瑩號歸西之所著也。深深慶法。大大讚恩。且重重闡揚戀西大師。耳提面命慈悲之德。真可以自策策人。欲速成淨業。必賴於此。其有功於淨土。豈小小哉。余附入淨土必求者。是戀西大師之所親囑也。因見痛策之書。最應時機。必大行世。恐好學之人。嫌其太略。是故再瀝心血。集成是書。而佐助之。其言詞懇切。行願真深。愧我愚癡。無言可讚。只堪跪向佛前。敬然臂香四十八炷。供養阿彌陀佛。發願云。我昔有何善。今世得逢師。聞此微妙語。定可望蓮池。是故然臂香。供養彌陀佛。願我盡未來。常遵如是策。此書亦名淨業痛策者。誠可謂痛策中之大痛策也。有染西道源淨友。發心募刻。以培淨因。願見聞者。起信願行。盡此報身。同生淨土云。
　　光緒三年孟夏月淨業學人心永稽首書於山陰之法源庵

　　淨業痛策前附

　　彌陀經禮想儀者。乃戀西大師。敬遵堅祖彌陀行儀之所述也。收廣成略。而經義愈顯。血力神思。妙哉至矣。故令座下修者。悉皆稱善。以現前一念本具廣大之心。而徧禮十方三世常住三寶。託十方三世常住三寶。而頓顯現前一念本具廣大之心。所謂即自即他。即理即事。即真空妙有。即因該果海。果徹因源。即十世古今。始終不離於當念。微塵剎海。自他不隔於毫端也。持一卷小小彌陀經。便為十方三世一切諸佛之所護念。蓋為此也。故要解云。華嚴奧藏。法華秘髓。一切諸佛之心要。菩薩萬行之司南。皆不出於此矣。當知此儀。即圓淨三業之要術也。出聲口業淨也。作禮身業淨也。默想經文。意業淨也。再加長跪朗誦。又是淨身口之極則也。如是懇切至誠而修。十方諸佛彌陀釋迦。豈不決定速垂加護。令臨命終時。決定往生。非但決定往生。且得見佛必早。欲速入娑婆。普度含識。亦必仗此者也。如是功德。十方諸佛。出廣長舌。常讚不休。豈能盡哉。願淨業後賢。不可不盡力而共行之。上皆戀公親口所宣。余不過隨記而已。
　　時在光緒三年夏日後學心永稽首書於報恩關右

　　佛說阿彌陀經禮想儀

　　　　戀西釋子　古崑遵古　略輯
　　行者凡禮想時。先跪佛前燒香。合掌云。
　　願此香煙雲。徧滿十方界。供養一切佛。世間難信法。及諸上善人。普熏諸眾生。皆發菩提心(即起禮佛)。
　　一心頂禮。娑婆世界。五濁惡世。說難信法。本師釋迦牟尼佛(拜下默想經文一節云舍利弗如我今者稱讚諸佛不可思議功德下至是為甚難止)。　　一心頂禮。十方世界。出廣長舌。勸讚西方。恒河沙數諸佛(舍利弗如我今者讚歎阿彌陀佛不可思議功德之利下至上方一切諸佛所護念經止)。　　一心頂禮。西方極樂世界。光壽無量。普攝羣生。阿彌陀佛(舍利弗於汝意云何彼佛何故號阿彌陀下至於今十劫止)。　　一心頂禮。西方極樂世界。執持名號。臨終導引。阿彌陀佛(舍利弗不可以少善根下至應當發願生彼國土止)。　　一心頂禮。西方極樂世界。己今當願。皆令往生。阿彌陀佛(舍利弗若有人已發願下至生彼國土止)。　　一心頂禮。稱讚不可思議功德。一切諸佛所護念經。及十方三世一切尊法(舍利弗於汝意云何何故名為下至及諸佛所說止)。　　一心頂禮。西方極樂世界。觀音勢至。諸上善人。及清淨大海眾菩薩摩訶薩(又舍利弗彼佛有無量無邊聲聞弟子下至俱會一處止)。　　一心頂禮。西方極樂世界。靈鳥樹下。聞音正念。諸菩薩摩訶薩(復次舍利弗彼國常有種種奇妙雜色之鳥下至成就如是功德莊嚴止)。　　一心頂禮。西方極樂世界。黃金地上。盛華供佛。諸菩薩摩訶薩(又舍利弗彼佛國土常作天樂下至功德莊嚴止)。　　一心頂禮。西方極樂世界。蓮華池內。寶樓閣中。諸菩薩摩訶薩(又舍利弗極樂國土有七寶池下至功德莊嚴止)。　　一心頂禮。西方極樂世界。無有眾苦。但受諸樂。一切菩薩摩訶薩(爾時佛告長老下至是故彼國名為極樂止)。　　一心頂禮。文殊彌勒諸大菩薩。舍利弗等諸大尊者。及十方三世一切聖眾(如是我聞下至無量諸天大眾俱止)。
　　禮想已。跪誦彌陀經一卷。往生呪三遍。讚云。
　　阿彌陀佛身金色。相好光明無等倫。白毫宛轉五須彌。紺目澄清四大海。光中化佛無數億。化菩薩眾亦無邊。四十八願度眾生。九品咸令登彼岸。
　　南無西方極樂世界。大慈大悲。阿彌陀佛(稱佛多少隨力而止)。南無觀世音菩薩。南無大勢至菩薩。南無清淨大海眾菩薩(各十稱)。念畢回向發願云。
　　弟子稱念阿彌陀　　真實功德佛名號　　唯願慈悲垂攝受　　證知懺悔及所願　　我昔所造諸惡業　　皆由無始貪瞋癡　　從身語意之所生　　一切我今皆懺悔　　願我臨欲命終時　　盡除一切諸障礙　　面見彼佛阿彌陀　　即得往生安樂剎　　我今所修諸善根　　一切皆悉盡回向　　普願法界諸眾生　　同生西方極樂國
　　自歸依佛。當願眾生。體解大道。發無上心。　　自歸依法。當願眾生。深入經藏。智慧如海。　　自歸依僧。當願眾生。統理大眾。一切無礙。　　和南聖眾
　　(經云。多有菩薩。欲聞此經。而不能得。若有眾生。聞此經者。於無上道。終不退轉。是故應當專心信受。持誦說行○禮想儀者。乃依經所出。實要中之要。切中之切。每日欲禮幾時。各隨其力。但早晚二時。決不可少)。

　　臨睡回向簡便法則(歡喜長者當依西歸行儀)

　　臨睡時。佛前長跪合掌。至心竭力。念南無阿彌陀佛(十口氣)　南無觀世音菩薩　南無大勢至菩薩　南無清淨大海眾菩薩(各十聲)。發願云。
　　弟子某甲。現是生死凡夫。罪障深重。輪迴六道。苦不可言。今遇知識。得聞彌陀名號。本願功德。一心稱念。求願往生。願佛慈悲不捨。哀憐攝受。弟子某甲。不識佛身。相好光明。願佛示現。令我得見。及見觀音勢至。諸菩薩眾。彼世界中。清淨莊嚴。光明妙相等。令我了了得見(禮佛三拜歸寮養息)。

　　蓮宗正傳

　　初祖廬山慧遠大師(八月初六日徃生)　　二祖光明善導大師(未考彌陀誕日當供)　　三祖般舟承遠大師(七月十九日往生)　　四祖五會法照大師(十二月初一日徃生)　　五祖臺巖少康大師(十月初三日徃生)　　六祖永明智覺大師(二月廿六日徃生)　　七祖昭慶省常大師(正月十二日徃生)　　八祖雲棲蓮池大師(七月初二日往生)　　九祖靈峯蕅益大師(正月廿一日徃生)　　十祖梵天思齊大師(四月十四日徃生)　　(十一)祖資福徹悟大師(十二月十七日往生)
　　如上諸祖。哀憐末世。脫苦無由。力宏此宗。廣度羣品。慈悲恩德。豈可議哉。我等今日。信西方彌陀願力。發心持名。決志求生。皆諸祖之恩德。是故逢往生之日。當虔備齋供。或敬然臂香。一者自慶聞法。持名愈切。二者求其冥加。往生愈速。願諸淨友。而共勉之。
　　丙子夏日後學古崑恭對諸祖各然臂香三炷稽首謹識

　　淨業痛策緣起

　　不肖照瑩。業障深重。善根微淺。雖遇知識。得信佛號是最勝法。卻未得持名之要訣。故每被妄想疑情之所搖動。不能決志。聞戀西大師。極力主張淨土。日誦彌陀數萬聲。雖大熱大寒亦無小懈。集有蓮宗必讀。西方徑路。淨土自警。淨土神珠。西歸行儀。及經律異相。念佛開心頌等書行世。一時沾法乳者不少。瑩深慚福薄。未獲親承。甲戌冬。師掩關於紹之山陰法源庵。遂往叩之。親依輪下。蒙師授以最切要法。乃曰。若能生決定信。專持一句洪名。只要如嬰兒墮水。急呼母救。聲聲不已。不必參觀除妄。自然感應道交。淨業易就。瑩欽聆玄音。不勝感激。如盲得眼。慶愍雙流。不揣固陋。勉成八偈。并偶成十咏。及次妙能法師淨土詩原韻三十首。共四十八稿。恭呈關前。荷師鴻慈。細加改正。謹錄一編。以作終身痛策。亦猶鈍馬著痛鞭而後行焉耳。
　　時光緒乙亥秋涔陽後學照瑩然臂香九炷稽首謹識



　　淨業痛策

　　　　後學　照瑩　集

　　自愍

　　萬劫輪迴困愛河。皆因貪染妄情多。今番不早求離脫。復恐臨終喚奈何。
　　皮毛胎骨脫如山。回首迷時淚暗澘。此世不聞除苦法。安知發願出塵寰。
　　每動嗔心如獸羣。只因人我太評分。從今漸冷紅爐火。全賴彌陀功德熏。
　　明知富貴等浮漚。懊悔當年抵死求。破衲殘羹今已足。且無歡喜且無憂。

　　自慶

　　年來念佛恨盲癡。赤子啼親苦未知。何幸要宗垂拔濟。畢生信受憶明師。
　　自恨從前沒善根。錯將妄想作讐冤。於今幸遇徑中徑。煩惱波濤一任掀。
　　叨蒙垂濟德無窮。解我糾纏下劣躬。信願行功相藉力。帆張樂國疾如風。
　　欲見慈親不顧身。晨昏禮念[拚-ㄙ+ㄊ]艱辛。但期早得家鄉信。樂國歸時屈臂伸。

　　偶成

　　人間萬物盡難留。識者快從徑路修。六字全提無間斷。定歸補處永無尤。
　　瞬息之間死夢成。那堪放逸逐人情。年來徧訪橫超法。未獲持名指訣精。
　　訪求已至山陰間。知識親提豈費閑。只要持名如喚母。不須參究透三關。
　　早識持名法最須。深慚曩事惑岐途。從今日把彌陀數。功德無邊盡可圖。
　　生死漂沉不計年。祇緣溺愛惹情纏。於今幸獲持名法。唯願早登極樂舡。
　　莫愁罪業不能除。信願堅深定可祛。念佛橫超登寶所。何須門外覓三車。
　　六賊朝朝起亂波。家珍無盡暗消磨。誓將名號真誠念。魔侶應能奉佛陀。
　　濁智波翻不易清。多因累劫縱根情。欲期當下塵緣了。唯有殷勤誦佛名。
　　口喜招愆屢費呵。祇由佛號未持多。從今記數使無間。業海定然息沸波。
　　幸因宿世種微根。今日方逢勝異門。但得樂邦慈父引。不勞彈指便還元。

　　次妙能法師淨土偶成原韻二十首

　　奇哉獨出易行門。六字全收利鈍根。上聖由斯登寶所。凡蒙從此復心原。
　　傷心久在閻浮中。內外魔纏令性庸。何幸世尊垂救濟。標西使我早離東。
　　西方教主德何窮。具縛容歸七寶宮。曠劫修行方有此。勝緣誰比樂邦中。
　　此西實有寶華池。歸去不勞彈指時。好把洪名專切念。彌陀來接必前知。
　　西方本是實中權。捨彼更無奧妙傳。可愍肉團內求者。臨終無主恨茫然。
　　西方妙有即真空。解此方知有異功。六剎同遵如是事。故令大地盡歸崇。
　　每想淨邦無海山。深慚多劫戀塵寰。願從此世超生去。日日遊行寶樹間。
　　一句洪名多善根。恒沙諸佛共垂恩。眾生縱具泥犂罪。十念猶能感聖援。
　　持名妙法本無非。故得圓收上上機。了悟不憑參究力。別求勝異甚稀稀。
　　我心垢重實愚夫。只解持名拜佛圖。賴有彌陀慈願攝。臨終定往覺王都。
　　多生顛倒攬羣陰。六道輪迴被苦侵。今幸持名橫截法。西方寶所任登臨。
　　三乘聖道總迂徊。全仗多生熏習來。獨有彌陀深願力。但憑一念託蓮胎。
　　凡夫莫慮不能生。但恐狐疑彼佛名。若得專持如憶母。臨終定感佛親迎。
　　堪悲往日多迷誤。背却康衢趨險步。誰識真心在目前。彌陀一句體全露。
　　莫疑罪業累層坡。不得死心誦佛陀。試比蓮池下品者。造諸惡業是誰多。
　　觀門雖勝費神思。心劣凡夫豈易知。何似洪名六箇字。專稱定得到蓮池。
　　黑牛欲得早調純。必仗當人大願輪。朝定洪名多少萬。始堪一世見慈親。
　　出家難遇法難聞。聞者當知佛德熏。欲得不辜慈願力。必從現世脫塵氛。
　　濁穢難堪是此中。靈光一點被塵壅。而今欲復心原舊。必見彌陀始立功。
　　異域覉留久背親。傷哉苦戀夢中身。幸蒙教主傳音信。始覺蓮生適待人。

　　又次妙能法師淨土感懷原韻十首

　　執持名號善根多。無始愆尤盡滅磨。諸佛因斯常護念。臨終定得見彌陀。
　　佛號但能念一聲。無邊功德悉皆成。故令虎逼開唇者。七寶蓮中早早生。
　　欲願今生達寶池。全憑深信不相違。更能佛號持成片。必得蓮開上上枝。
　　一將垢體認為常。定造深殃苦日長。諸佛誠言皆為此。急須生厭慕西方。
　　諸教功成在一心。豈容妄想暫時侵。唯茲信願持名法。多散亦能感聖臨(秘藏指南云。深信切願念佛。而念佛時心多散亂者。即是下品下生。古德云。品位雖低永居不退華中快樂猶勝天宮。故北山詩云。但得蓮中託化來。從教多劫未華開。華中快樂同忉利。不比人間父母胎)。
　　欲想淨功一世成。時時切勿離洪名。還須信願常堅固。方得臨終向彼行。
　　釋迦滅度幾千年。可嘆眾生被業纏。幸有一條徑直路。朝朝趨向必生蓮。
　　自性本清豈用除。因生貪染必須祛。故應發願持名號。始可將來坐寶車。
　　罪業欲期及早清。須將佛號誦分明。當知淨土已生者。箇箇皆從精進心。
　　障重應將念佛除。倘無精進亦難祛。曾聞惡逆稱名者。全仗心強上寶車。

　　(附)妙能法師淨土偶成二十首

　　方便無如淨土門。一聲佛號攝三根。縱然口誦心多亂。念念猶能滅苦原。
　　彼佛偏憐惡世中。金臺到處接凡庸。吾今幸遇如斯教。決不因循再戀東。
　　淨土法門妙莫窮。圓收萬類入蓮宮。火車相現持名號。亦得橫超極樂中。
　　欲生安養寶蓮池。禮像持名莫廢時。日禮幾回持幾萬。名標蕚上可先知。
　　廣學三乘總是權。執持名號實單傳。恒沙諸佛殷勤讚。不可輕心看淺然。
　　世間萬事總成空。唯此持名有勝功。廣舌因斯齊徧覆。古今賢聖盡歸崇。
　　閙中念佛勝居山。境亂方知厭垢寰。罪業少多俱弗論。欣深定入藕華間。
　　願往西方是宿根。多生曾受佛深恩。一聲名號勤勤念。定感彌陀親手援。
　　信願持名盡絕非。圓融直捷易投機。功高不用兼參觀。徧閱他宗此法稀。
　　莫嫌記數是愚夫。記數功程易可圖。壽祖朝朝佛十萬。位高名播冥王都。
　　深慚虗度數光陰。淨業未成被染侵。幸信樂邦方便大。至稱十念亦堪臨。
　　從前懈怠每徘徊。那覺無常信息來。老病衰殘今已逼。速持佛號託蓮胎。
　　惡逆十稱尚往生。況能畢世誦洪名。更加持戒行諸善。他日定蒙彼佛迎。
　　聰明反被聰明誤。不及愚人行實步。持一洪名記一珠。蓮華光色時時露。
　　靈根誰勝蘇東坡。也喜終身供佛陀。可惜如今誇解者。不能念佛負恩多。
　　一聲佛號妙難思。可惜聰明反不知。昔有兇愚生改悔。未完十句到蓮池。
　　染心熾盛道難純。那得今生出苦輪。誓誦洪名專記數。必期臨死見慈親。
　　念佛妙宗豈易聞。宿生培種始堪熏。賴逢知識親提拔。方得時時離垢氛。
　　百八輪珠在手中。暫停便有垢塵壅。欲使淨土華開早。記數持名始見功。
　　朝朝哭訴老慈親。只為難離熱惱身。百苦煎熬時已久。願求早作樂邦人。

　　(又附)妙能法師淨土感懷十首

　　念佛莫嫌罪業多。洪名力大定消磨。從前未識如斯妙。雜學餘門負佛陀。
　　每念彌陀帶哭聲。為愁淨業不能成。從今畢命為期限。願歇狂心早往生。
　　十念亦堪達寶池。況能盡報行無違。彌陀大願原平等。故得蓮分各一枝。
　　果知佛性本真常。定信凡軀不久長。必欲永離生死苦。急持佛號往西方。
　　從前儱侗說唯心。雖誦洪名怕妄侵。一讀散心念佛頌。何愁六賊盡來臨。
　　深慚念佛功無成。都為攀緣逐利名。幸遇恩師恒痛策。誓從今世向西行。
　　覉絆塵緣數十年。如蠶作繭自糾纏。今朝再不多稱佛。至死如何上寶蓮。
　　我心垢重實難除。暫念洪名豈可祛。必仗一生長遠力。臨終堪上白牛車。
　　口誦洪名句句清。手中珠數記分明。但能如是終離苦。何必更愁多妄心(口誦洪名句句清。運口業也。手中珠數記分明。運身業也。直指或問曰。如何用心得不散亂答能運身口之念。母論其散。但不間斷。自能一心。亦可即名一心。唯行之不休為度。固不必憂散亂矣。故云但能如是終離苦。何必更愁多妄心)。
　　利名惡作不能除。那得便將妄想祛。自勸持名當著力。免教墮在火輪車(直指云。今人因不遂志。乃噫云。我生平都罷了。參禪非所望。不如且念佛。於是反怠其身。曾未深省倘遇些些得志無量惡作。依舊現前。念佛如此。何益之有。彼謂參禪妙而難。如造萬間大廈。念佛粗且易。如作一隙草窟。見地若此饑遇王膳認為草茹。如意珠王視為魚目。可不哀哉。故云。自勸持名當着力。免教墮在火輪車)。
　　戀西大師念佛喝(附)

　　慶領直捷

　　彌陀要解云。阿彌陀佛。是萬德洪名。以名召德。罄無不盡。徹悟禪師云。一句所念之佛。全德立名。德外無名。以名召德。名外無德。寄語持名行者。當思此語。始知持名不必參觀。至簡易至直捷也。余愧數年以來。不解此旨。隨伶俐人脚跟所轉。妄謂彌陀名號。曲為下根之人。若上智念佛。必要參究作觀。方稱有禪有淨。每懷此意。究竟參又參不到。觀又觀不成。幸於辛未春。而得解入彌陀三身之德。但稱名而頓彰。圓中鈔云。一稱嘉號。萬德齊彰。果有此妙。自此參觀心絕慶幸之至。若非父母勤苦之力。讀兩年書。識幾個字。那有今朝。愧出家來。並無酧薦。遂然臂香四十八炷。供養阿彌陀佛。願我生身父母。承此善根。早生極樂。因作偈云。
　　以名召德本融通。彼佛分明在口中。果得持名無異念。聲聲露出紫金容。
　　手掐輪珠記佛名。珠中有佛甚分明。只因自己塵緣重。終日於中不見形。
　　家貧已讀兩年書。父母辛勤汗如雨。今解以名召德宗。全憑識字看經語。
　　臂上虔焚六八香。至心供養彌陀佛。以斯功德願雙親。早脫苦輪生樂國。

　　惜前謬濫

　　堪悲昔日墮偏空。妄謂已明向上宗。念著彌陀平淡淡。自稱見地喜濃濃。
　　初出家時本信西。一欣禪理反嫌低。至遭兵難方知謬。盡改從前一切非。
　　淨宗未入自稱通。濫解彌陀即主翁。雖說洪名吾喜念。心中猶著沒西東。
　　我學參禪只解空。謬稱心淨即蓮宮。至看十要明西有。始決持名願捨東。

　　名號本願

　　眾生垢重道難修。苦海茫茫怎出頭。法藏因斯立誓願。但將名號度羣流。
　　彌陀名號願無邊。普攝凡愚頓且圓。惡逆回心纔十念。火車化作紫金蓮。

　　持名自得

　　洪名隱隱口中稱。手掐輪珠靜靜聽。聽得玄音明歷歷。恍如有佛露真身。
　　開唇誦佛微微響。攝耳澄心細細聽。聽得佛音含淚出。宛如難子哭慈親。

　　持名要策

　　口誦佛。耳聽聲。句句應使勿暫停。但得如斯無夾雜宛然有佛在其唇。
　　名一舉。佛頓彰。(徹悟禪師云。全德立名。德外無名。以名召德。名外無德。少康祖師。功極於此。故能稱一聲名。出一尊佛)聲聲全露自心光。(即徹悟云。一聲佛號一聲心。直下分明豈待尋。鞭影不勞頻舉示。白牛運出古黃金)為茲不用雜參觀。只要當人願力強(堅密大師云。六字洪名。念念之間。欣厭具足。此即願力堅強之謂也)。

　　持名重口

　　持名重口義深深。當究大乘圓頓經。法華一稱皆作佛。觀經十氣便超生。
　　洪名功大在音聲。故得頓收惡逆根。感應易成全仗此。高賢慎勿看為輕。

　　持名當響

　　我稱名號響如雷。彼佛遙聞必速來。只為念聲力小小。故他緩緩送金臺。
　　我把彌陀盡力稱。蓮池會裏必聞聲。其中諒有舊親戚。終肯早來送好音。

　　持名伏妄

　　稱佛不宜記妄心。最宜聽著口中音。譬如白日濃雲起。當幸陽光不被侵。
　　稱名伏妄有奇勳。勳在口中出響聲。譬若人間千怪起。一雷能破眾邪心。

　　三業圓修

　　口稱佛號必從心。手掐輪珠正屬身。三業圓修功必大。故堪將此廣流行。
　　細想佛宣三藏經。無非警誡修三業。所以深勸稱彌陀。聲聲圓淨易超越。

　　老實念佛

　　老實念彌陀。蓮邦歸路直。暫時生巧心。即刻墮邪域。老實念彌陀。易離生死苦。一貪奇妙功。難到清凉所。老實念彌陀。應須不輟口。聲聲如哭親。恰恰朝西走。老實念彌陀。數珠休脫手。日持幾萬聲。在此終非久。

　　刺血暢懷

　　我今刺舌血。敬寫彌陀經。諸佛應生喜。彌陀必更欣。我今刺舌血。塗徧六方佛。諒必共哀憐。令吾生樂國。我刺左手血。書成六八願。彌陀欲普收。必定有吾分。我刺右手血。流歸九品池。不分華大小。必有我一枝。

　　覆戀公書

　　戀公恩師上人座下。身心清泰。功業精誠。進修如願。不卜可知。(瑩)自師起七。課程雖加少許。奈警覺無人。疑團數起。何則。雖遵師訓。老實念佛。如子哭親。自恨猛念不堅。至誠時少。懈慢時多。如用兵者。猛將在前。後無老成諳鍊之謀相繼。恐不足以成功。一疑也。至開唇誦佛。攝耳聽聲。此法於(瑩)似有宿緣。然疑近乎理持。於事持不甚懇切。恐其執理廢事。二疑也。合二者以兼修之。奈顧彼失此。念此忘彼。以致念慮紛紜。莫知趣向。恐非往生正因。三疑也。蒙師示以要策。始知子哭親。披堅猛將也。耳聽聲。老成善謀也。二者缺一不可也。且證以少康稱名出佛之效。靈峯不必參觀之旨。直令羣疑頓破。師真慈恩加被。不啻甘露灌(瑩)光明照(瑩)矣。今而後。唯有死心持名。以報師恩而已。至刺血暢懷四偈。皆從深信中流露。暢所欲言。且其中皆有必定二字。此即預知之驗。他日蓮生上品。(瑩)當為師先慶也。特字拜覆。淨安不宣。弟子照瑩和南百拜。

　　又覆戀公書

　　夫欲橫超三界。徑生安養者。無他奇法。唯在當人願力堅耳。何也。蓋願力不堅。則塵緣難斷。塵緣難斷。故異念不息。是以終日持名。斷續無時。總莫能得夫正定。悠悠散善。不過為作佛之種子。豈是往生正因。此學者貼肉臭鶻汗衫。不可不早除脫也。讀師慶領直捷。持名自得數偈。知師擺脫塵緣。一念持名。久無間斷矣。不過悲心流露。特現身說法。為後學作痛策耳。他如持名要策。重口。當響。伏妄。及三業圓修等偈。力救時症。法藥遍施。真病夫知醫。浪子憐客。關歷語也。至惜前謬濫。名號本願諸作。為執偏空者。下頂門針。使知痛而後投以清凉散。師真剖心瀝血。為法為人。不惜苦口焦唇。他日往生極樂。亦必仗比洪勳。而高躋勝蓮矣。(瑩)何不幸。而不及早遇師。(瑩)獨何幸。而今乃得遇師。唯有畢生執隨。以酧師德於萬一已耳。特此敬呈。戀公恩師上人座下慈覽。即希指正。弟子照瑩稽首百拜。

　　淨土隨學題詞

　　每嘆娑婆無量苦。死生輪迴沒定所。纔得人身轉瞬間。又隨惡報沉冥府。何幸世尊悲願深。特駕慈航救沉淪。無問自說持名法。欲使含靈盡出塵。東土闡揚自遠祖。社結廬山修淨土高士無數悉往生。後裔諸賢踵其武。傷哉正法值陵夷。學侶紛紛喜鬥奇。但念彌陀心顯現。不肯承當反覓誰。敲門瓦子打親娘。可憐背騁趨羊腸。好說唯心無他土。如斯邪見更可傷。幸師力將悲智運。法藥遍施救時病。一字一句總清凉。令速超凡義無剩。神珠具寶不可量。亦猶帝網映千光。根器奚容分高下。隨分領納盡非常。(神珠即師所集之書極應時機以開圓解淨業學者當細玩之)嗟我何緣值明師。一言痛快愈盲癡。(瑩向喜持名。愧無要指。蒙師示以嬰兒墮水急呼母救之喻。頓息馳求。深霑法乳)但願法寶常住世。人人隨學霑恩施。

　　淨業痛策(終)