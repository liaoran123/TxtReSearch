續藏經   無文道燦禪師語錄
　(小師)惟康編




　　無文南游入浙。余初納交於中川。暨登諸老門。電激雷厲眼中無佛祖矣。別二十年。先余而逝。閱三會語。廬山之雲飛揚。東湖之水漫汗。無文之舌猶在。就中有不在舌頭上一句子。請於是錄著一隻眼。癸酉秋仲頴拜手。
　　道本無言因言顯道。無文和尚不啟口不動舌。三轉法輪言滿天下。其嗣康上人不為父隱而訐露之。此話既行。俾予著語。予曰。若謂無文有語是謗無文。若謂無文無語口業見在。閱者於斯著眼。則此錄皆為剩語矣。咸淳九年冬靈隱虗舟普度跋。

　　無文和尚語錄目錄

　　序　　初住饒州薦福禪寺語錄　　南康軍廬山開先華藏禪寺語錄　　再住饒州薦福寺語錄　　小佛事　　讚　　偈頌　　題跋(附)

　　 

　　無文和尚語錄
　　無文和尚初住饒州薦福禪寺語錄

　　　　小師　惟康　編
　　師於寶祐二年六月受請。
　　指三門。紅藕當門。綠楊繞路。新薦福八字打開了也。這裏入得。天下橫行。
　　據室。山僧今日開地獄門。普請盡大地人造地獄業。證地獄果。若有一人成佛作祖。我誓不成正覺。
　　江湖疏。惡毒相識。惡毒呪罵。通身是口。分疎不下。度疏云。首座遮掩則箇。
　　登座。拈香云。此一瓣香。恭為祝延今上皇帝聖躬萬歲萬歲萬萬歲。
　　次拈香云。此香覷著不得。齅著不得。提掇不得。棄舍不得。冷地看來直是好笑。笑須三十年。爇向爐中。奉為　前住慶元府阿育王山廣利禪寺笑翁大和尚。用酧法乳之恩。就座(問答不錄)廼云。天高地厚。日盈月昃。全提半提天地懸隔。璨上座平生只會著衣喫飯。聞人說佛法二字如風過樹頭。如水澆頑石。今日裂破面皮喚作長老也。欲與諸人論說一上。無端冐五六月大熱。行二千里脩途。一時打失了也。雖然。賴有拄杖子在。拈拄杖云。拄杖子試說看。卓一下。清平世界切忌訛言。　復舉三聖道我逢人則出出則不為人。興化道我逢人則不出出則便為人。師頌云。弟兄財本不多爭。共駕官船各自撑。撑去撑來回首看。依前不離蓼花汀。
　　當晚小參(問答不錄)。皷棹揚帆駕沒底船橫行海上。神頭鬼面用無文印勘驗諸方。二千里遠來住山。單單地提持此事。舉拂子云。看看。印文已露。劃一劃。錦縫已開。若佛若祖若聖若凡盡向這裏一印印定。直得盡乾坤大地風颯颯地。眾中忽有一箇犯眾出來道。長老你且莫要大驚小怪。我在威音王佛世已證是三昧又作麼生。以拂子擊禪床下座。
　　上堂。雲門放洞山三頓棒。黃蘗打臨濟三頓棒。減竈添兵傷鹽費醬。一不成單二不成兩。多少蘆花對蓼紅。時人只看絲綸上。
　　修造上堂。日用事無別。當機誰辨的。東撑西拄底老屋敗簷。橫拋竪擲底磚頭瓦礫。恁麼出世為人。直是天地懸隔。拍禪床下座。
　　上堂。諸佛法門祖師要妙。夜來四簷雨說得盛水不漏。汝等諸人若向這裏承當這裏保任。以手搖拽云。料掉料掉。
　　上堂。僧問古德如何是祖師西來意。德云山前麥熟也未。師頌云。自小離家住日邊。去家只道路三千。從人問得來時路。回首元來在目前。
　　開爐謝耆舊踏田上堂。趙州無賓主話。田地穩密底開口便道著。信脚便踏著。若是東西不辨南北不分。未免被人侵疆越界。薦福門下總是田地穩密底人。拈起香[匙-匕+巳]放下火筯一一天真。因甚如此。公驗分明。
　　佛涅槃上堂。諸行無常是生滅法。生滅滅已寂滅為樂。釋迦老子死在這裏至今二千餘年。未有能活之者。薦福雖是臂長袖短。試為諸人活看。合掌云。容顏甚奇妙。光明照十方。
　　上堂。即心即佛。山無重數。非心非佛。水無重數。不是心不是佛。白雲又無重數。薦福恁麼告報。灞陵橋上望西川。
　　上堂。寒一上熱一上。普通年事只在于今。更無三般兩樣。拈拄杖云。這拄杖子見汝諸人不能順時保愛。轟一聲霹靂散一陣風雨。變作清涼境界了也。若向這裏神清氣爽寒熱兩忘。這拄杖子折也未放你在。
　　上堂。大覺處一杓。末山處半杓。玉本無瑕妄自雕琢。有年無德老睦州。無端拶折雲門脚。
　　上堂。趙州和尚道。老僧二時粥飯是雜用身心。師頌云。玉關度了久班師。猶向人前動皷鼙。只道馬行荒草地。不知身已陷重圍。
　　上堂。閙浩浩。閑寂寂。不動一絲頭。如對萬人敵。惺惺直是惺惺。歷歷直是歷歷。諸上座。捉象亦全其力。捉兔亦全其力。
　　結夏小參。孟夏漸熱。仲夏極熱。自有天地以至于今。無一絲毫許差別。若是有靈骨底衲僧。纔出母胎便解知時識節。去隨芳草歸逐落花。具足見聞覺知。受用見聞覺知。無生可護無制可結。雖然。要會孟夏漸熱易。要會仲夏極熱難。要會仲夏極熱易。要會孟夏漸熱難。難難。九十日中君自看。　復舉五祖結夏上堂云。結夏無可供養大眾。作一佳宴管顧諸人。遂舉手云。囉囉招。囉囉搖。囉囉送。莫怪空疎。伏惟珍重。師拈云。老東山龍肝鳳髓百味具足。爭柰美食不中飽人喫。
　　上堂。符不書。藥不採。起死禁不祥。拈主丈。幸有這箇在。卓一下。滿院薰風夏日長。人在藕花香世界。
　　上堂。秋深夜長。露寒月皎。鍾聲短底短長底長。蟲聲大底大小底小。山僧聞得展轉反側不寐到曉。何故。一片祖師心。狼藉知多少。
　　上堂。僧問古德如何是祖師西來意。德云折東籬補西壁。師拈云。拆東籬。補西壁。八角蒺蔾當面擲。眼睛定動要承當。依前鐵壁復鐵壁。
　　冬至小參。丁一卓二道一句。滴水冰生。拋三放兩示一機。崖崩石裂。一切處解會不得。一切處擬議不得。所以寂子只解近前叉手。香嚴只解叉手近前。要會晷運推移。日南長至未在。拈拄杖云。拄杖子從來死獦狙地。今夜忍俊不禁踴躍出來。將乾坤大地一時吞却了也。若向這裏會得。果從無影樹頭結。其或未然。豆向寒灰爆出來。　復舉玉泉和尚示眾云。晷運推移布裩赫赤。不是不洗無永換替。師拈云。薦福當時若見。即向他道少賣弄。
　　冬至上堂。至日書雲。雲作何色。眼裏無筋。青黃赤白。
　　上堂。拈拄杖云。有形段。無首尾。不可近傍。難為回避。大小曾郎見不親。剗地喚作南山鱉鼻。
　　上堂。上士聞道勤而行之。著甚死急。中士聞道若存若亡。猶較些子。下士聞道大笑之。却有衲僧氣息。三種人一時裂下了也。且道那箇合受人天供養。
　　上堂。學道無難事。第一要認取本來面目。今時師僧只管這裏經冬那邊過夏。輕輕拶著多是開口不得。殊不知鼻孔大頭元來向下。若也不信。引手摸索看。
　　上堂。江月照。松風吹。永夜清宵何所為。顧視大眾云。薦福門下若有箇樣衲僧。喚來洗脚。何故。無為無事人。猶是金鎻難。
　　上堂。漏盡夜沉沉。山房風露深。無雲生嶺上。有月落波心。山僧見了直是咬斷牙關。何故。三十年前也曾恁麼來。
　　上堂。長期百二十日已過七十五日。諸人於過去法各已究竟。各已成辦。各已清淨。未來法合作麼生。置拂子云。當依如是住。
　　上堂。舉僧問石霜如何是祖師西來意。石霜嚙齒示之。石霜遷化後僧問九峰。先師嚙齒意旨如何。峰云寧可截舌不犯國諱。僧又問雲蓋。蓋云我與先師有甚冤讎。師拈云。諸人要知二老用處麼。子為父隱。直在其中矣。
　　開爐上堂。寒涕垂頤圍爐打坐。說甚天之高地之大。最好笑是老楊岐。拈起死柴頭。未開口時先話墮。
　　上堂。道在目前全無罅縫。左之右之百發百中。以手指旛云。是風動是旛動。
　　上堂。臨濟四料揀。洞山四賓主。甜瓜徹蔕甜。苦瓠連根苦。倒腹傾腸說向人。恰似杏花枝上雨。
　　因雪上堂。古人道若端的一回汗出。一莖草上見瓊樓玉殿。山僧從前疑著此語。今日看來果然。
　　上堂。登芝山。望五老。雲靜日月正。眼高天地小。達磨大師脊梁骨等閑踏折。釋迦老子心肝五臟一時見了。因思擾擾塵寰茫茫宇宙。手把夜明符。幾箇知天曉。
　　元宵上堂。燃燈如來昨夜在善法堂上與風伯雨師三轉法輪說燈明佛事。釋迦老子不起于座證無生法忍。面授記莂。諸人長連床上閉眉合眼。又何曾夢見來。

　　無文和尚南康軍廬山開先華藏禪寺語錄

　　　　小師　惟康　編
　　指三門。無箇入處。奔走殺人。有箇入處。礙塞殺人。彈指一下云。重關擊碎了也。入之一字甚處得來。
　　結夏小參。大華藏海渺無邊際。江河溪澗流入其中咸失本名。魚龍蝦蟹游泳其中咸失本性。三世諸佛於中成等正覺。一切眾生於中流浪生死。現前大眾於中成就無功用學。拈拄杖卓一下云。開先拄杖子一口吸乾了也。三世諸佛一切眾生現前大眾畢竟向甚處行履。良久云。曹溪波浪如相似。無限平人被陸沉。　復舉香嚴云。去年貧未是貧。今年貧始是貧。去年貧尚有卓錐之地。今年貧錐也無。師拈云。還會麼。正抓著開先痒處。
　　上堂。預借科敷不住催。眼前百事費安排。若還向上宗乘事。那得工夫說著來。忽有人道無文話墮了也。以手掩口云。罪過罪過。
　　上堂。南泉十八上便解作活計。趙州十八上便解破家散宅。山僧當時若見。各人脚跟下痛與三十。何故。他家自是黃金骨。不必旃檀入細雕。
　　上堂。舉趙州訪二庵主公案。師頌云。南枝向暖北枝寒。一種春風有兩般。憑仗高樓莫吹笛。大家留取倚欄看。
　　上堂。開先入夏來不能為諸人東語西話。念誦入室拈向一邊。坐禪放參一時颺下。得與麼自在。得與麼脫灑。佛法若不現前。山僧入地獄如箭射。
　　上堂。五日風。十日雨。江面不驚。邊烽不舉。眼前漸見太平。耳畔多聞好語。山人只管看青山。有口不須吞佛祖。
　　看青苗經兼謝日首座上堂。諸佛所說法要如稻麻穀粟。一字一句咬嚼得破。求絕飢虗受用不盡。這般說話。開先既遇上等人也要拈出。展兩手云。今朝正是六月一。
　　解夏。舉老宿一夏不為師僧說話。師頌云。一言已出駟難追。道了如何悔得來。冷地被人相訐露。牙關咬定口慵開。
　　上堂。烏石嶺頭與汝相見。三門頭與汝相見。僧堂前與汝相見。雪峰老人已是傷鹽費醬。今時師僧入了門陞了堂見了主人。剗地握節當胸更求指示箇入處。啞黃連和根嚼未是苦。
　　冬至小參。滴水冰生未可歇去。崖崩石裂正好進程。直饒會得一線長。要且未會長一線。直饒會得長一線。要且未會一線長。所以鄉談相似州縣不同。開先則不然。擾擾匇匇晨雞莫鐘。喚冬作夏喚夏作冬。一線短長誰管得。雪霜盡處是春風。　復舉僧問古德冬至後日長多少。古德云長一線。又問一古德日長多少。古德云一線長。師拈云。一等共行山下路。眼中各自別風煙。
　　因雪上堂。睚到虗空粉碎時。空花一任眼前飛。若還別覔安心法。客路漫漫何處歸。
　　佛涅槃上堂。今日則有。明日則無。天何高。地何極。謂吾滅度。謂吾不滅度。一箇死屍。許多狼藉。我觀靈山百萬大眾。惟波旬却有丈夫氣息。何故。面赤不如語直。
　　上堂。臨濟一喝。德山一棒霹。靂電光。寧容近傍。雖然。若論向上宗乘。那裏洎在。
　　訓山主上堂。茶陵郁山主道。我有明珠一顆。久被塵勞關鎖。今朝塵淨光生。照破山河萬朵。師拈云。郁山主向驢前馬後逴得些小。便乃誇張衒耀以當平生參學。拈拄杖卓一下云。開先一槌擊碎了也。顧視云。莫有不甘者麼。靠拄杖下座。
　　謝寶嚴上堂。不撥一境。不露一機。錦包特石。綿褁秤椎。開先見了直得百寶莊嚴而頂戴之。何故。有行鬼不識。無心人未知。
　　上堂。天晴蓋却屋。乘時刈却禾。輸納王租了。皷腹唱謳歌。師拈云。打淨潔毬子誰人不會。開先則不然。天晴蓋却屋。乘時刈却禾。輸納王租了。秋冬事轉多。阿呵呵。喚不回頭爭柰何。
　　上堂。雪峯老人三到投子九上洞山。兩脚波波奔走不歇。拍膝一下云。當時若得這箇消息入手。拄杖便可一時拗折。諸人要知這箇麼。江南兩浙春寒秋熱。
　　中秋謝修造追嚴耆舊上堂。土木場中輥一回。平生己眼豁然開。廣寒宮殿無關鑰。撞破髑髏歸去來。
　　祈雨上堂。一冬不雨。一春不雨。九土皆焦枯。天高呌無路。拈拄杖云。開先拄杖子忽然變作空行龍王。油然起雲霈然洪澍。直得枯者榮。甲者拆。萌者吐。卓柱杖一下云。發機須是千鈞弩。
　　元宵上堂。竪拂子云。肥不剩肉。瘦不露骨。動地放光明。眼睛烏律律。山僧見了未免合掌讚嘆。道箇不是心不是佛不是物。

　　無文和尚再住饒州薦福禪寺語錄

　　　　小師　惟康　編
　　當晚小參。去去實不去。是法住法位。來來實不來。世間相常住。山僧屈指五載重到東湖。荷盡已無擎雨蓋。春風猶在柳梢頭。無一絲毫去來相。無一絲毫新舊相。見則與諸人共見。聞則與諸人共聞。個中忽有箇漢出來道。無文將常住物作自己用。者固有之。你也忒煞忒煞啞。元來眾中有人在。　復舉德山小參不答話。鈎在不疑之地。時有僧出。著了也。山便打。果然。僧云某甲話也未問因甚打某甲。不識痛痒漢。山云你是甚處人。第二下鐵鎚來也。僧云新羅人。和聲送出。山云未跨船舷好與三十棒。雷聲浩大雨點全無。大眾。大小德山可惜龍頭蛇尾。却引這僧向草窠裏頭出頭沒。當時待他道某甲話也未問因甚打某甲。脚跟下痛與三十。何故。為人須為徹。
　　上堂。玄沙在雪峰所得法要。不過是達磨不來東土二祖不往西天。一轉語便自氣宇如王。將雪峰門戶一肩荷負。山僧當時若見。只向他道。浣盆涴盆。
　　伏虎祖師忌拈香。氣食萬牛。風生萬籟。有爪牙而不能藏伏。有文章而不能韜晦。若到薦福門下。伏聽處分未為分外。何故。樹上安身法。他未夢見在。
　　清明上堂。桃花無數。李花無數。若向這裏活眼不開。平地上死人更是無數。去年踏青人今年不來。今年上墳底。明年何處。日月急如梭。生死無定據。謹白參玄人。光陰莫虗度。
　　上堂。趺坐疊足問訊起手。眼若透青一見便了。更待說心說性。山僧未曾問人借得口。
　　上堂。風蕭蕭雨蕭蕭。天高地厚水闊山遙。達磨大師無端遊梁歷魏。二祖大師平白失了一臂。水潦和尚不合喫馬師一踏。天下大禪佛枉自喫了四藤條。說著令人恨不消。
　　上堂。靜處具足閙中境界。閙處顯示靜中消息。達磨面壁少林。普化搖鈴閙市。皆是眼觀東南意在西北。若是向上巴鼻。畢竟何曾會得。
　　上堂。今日雨。明日雨。春流岸岸深。屋漏無乾處。魯公亭上望番城。秪有湖水無行路。
　　入浙歸上堂。一出五六月。往返三千里。信脚踢得著。信手提得起。不曾輕示人。深藏懷袖裏。歸來普請大眾做箇入門歡。是什麼。浙東山。浙西水。
　　上堂。舉溈山與仰山摘茶公案。師拈云。仰山撼樹。溈山良久。說體說用。互揚家醜。且道放子三十棒又作麼生。展盡鎗旗用處窮。依前輥入草窠中。
　　壽崇節滿散。二千年前四月八日。西天竺國親曾出現。二千年後東震旦土依舊示生。天上天下惟我獨尊。前身後身一夢兩覺。長育萬物如春行地。照臨萬物如月行空。承乾之運而無可見之功。行坤之道而無可見之跡。(臣)僧一坐六十小劫。入思惟三昧。經八十返求一語讚嘆不可得求。一語名狀不可得。於不可得中廼見王母面授新熟蟠桃。恭遇滿散。未免和柈托出。良久。太后舉觴今上拜。九重春色異人間。
　　乾會節滿散。昨朝方祝聖人壽。今朝又祝聖人壽。天地中間兩聖人。同時出現相先後。扶桑樹頭紅日方昇。蟠桃枝上春風未老。直得東湖番湖交口讚嘆。芝山閣山鞠躬稽首。自有天地開闢以至于今。如此盛事希有希有。祝聖人富。祝聖人壽。祝聖人多男子。顧視大眾云。可中忽有人出來問。聖人富聖人多男子不待問。敢問聖人壽畢竟是多少。竪起拂子云。萬年松在祝融峰。
　　中夏上堂。前半夏所作法門所修行願。山僧已在西山為諸人演說。後半夏所作法門所修行願。山僧今在東湖為諸人演說。東湖所說與西山不同。西山所說與東湖不別。指槐罵柳證龜成鱉。憍梵鉢提側耳聽。舜若多神驚吐舌。
　　上堂。佛祖未興時天然一句子。不東不西。不橫不竪。衲僧家東咬西嚼。從朝至暮。橫也無柰何。竪也無柰何。拍膝一下云。若向這裏進得一步。自然和聲送出。兩手分付。若秪向冊子上學得來。印板上脫將去。山無重數。水無重數。
　　上堂。一樹木犀供夜雨。法身三種病二種光。倒腹傾腸分明道取。汝等諸人見似不見聞似不聞。清香移在菊花枝了也。齪漢歸堂喫茶去。
　　上堂。開眼便是。開口便是。舉手便是。舉足便是。雖然如是。以手搖云。未是未是。
　　結夏小參。實際理地不受一塵。南贍部洲本來清淨。無端西天竺國有箇不識好惡底。將一片爛麻皮結箇圈子安在平地。經今二千餘年。推不去拽不動。遞代祖師大機大用。如馬祖百丈正知正見。如南陽大隋手段惡辣。如德山臨濟眼目端正。如趙州雲門也只是傍觀有分。啞。青天白日有恁麼事。大唐國裏可殺無人。薦福雖則與他同路行。且不與他同處宿。今夏兄弟在此相聚。遇飯喫飯遇茶喫茶。熱則乘凉困則打睡。九十日內第一不得道著解結二字。道著貶向鑊湯爐炭地獄。謹白。　復舉雲門問僧云今夏做什麼。僧云和尚實問某甲即道。門云做賊人心虗。師拈云。雲門等閑致一問。這僧便作佛法祗對。克由尀耐。不知這跛脚阿師當時打殺佛與狗子喫底棒在什麼處。來夜問取首座。
　　結夏上堂。百不知。百不會。飽喫飯。熟打睡。要得尅期取證。須證如是三昧。
　　上堂。如來禪。祖師意。兒啼子哭。雞鳴犬吠。是汝諸人瞥地也未。
　　上堂。舉僧問古德孤峯獨宿時如何。德云。間却七間僧堂不住。誰教你孤峯獨宿。師頌云。堂奧雖深無鎻鑰。包容大地與山河。草窠裏輥人多少。喚不回頭爭柰何。
　　上堂。今時參學人得到身心清淨正念現前。便向這裏休去。忽然被人將拄杖向面前橫兩橫。便手忙脚亂如落湯螃蠏相似。擊禪床一下。為伊欠這一解在。還合麼。湘潭雲盡暮山出。巴峽雪消春水來。
　　上堂。我若有一句。諸人便作有會。我若無一句。諸人便作無會。我若拈東湖向芝山頂上。拈芝山向藕絲孔中。諸人又作麼生會。會不會。趙璧隋珠。泥團土塊。
　　上堂。趙州和尚因僧辭去。州云甚處去。僧云諸方學佛法去。州云有佛處不得住。無佛處急走過。三千里外逢人不得錯舉。僧云與麼則不去也。州云摘楊花摘楊花。師拈云。趙州說話如巫師祭鬼相似。真實懇切。要令病人當下安樂。末後一道神呪雖然靈驗。爭柰救這僧不得。
　　上堂。永嘉見六祖。覺在一宿間。天平見南院。悔在三十年後。諸上座。誰家竉裏無煙。第一莫受人處分。他日忽然眼睛爆綻。方知道山僧不是妄語。
　　冬至上堂。僧問踈山如何是冬來意。山云京師出大黃。師頌云。京師出大黃。價直極相當。未曾識道地。枉自費商量。
　　上堂。放開也在我。捏聚也在我。睦州檐板漢。開口成話墮。還知薦福為人處麼。熱則乘涼。寒則向火。
　　除夜小參。威音王已前有本曆日。無七十二候。無二十四氣。以天荒地老為一歲。以松枯石爛為一日。山僧游乾闥婆城。遇舜若多神。親手授受叮嚀付囑。後二千年當於薦福山中次第流布。住院以來正月初一日輥到臘月三十日。更無工夫說著。今夜幸遇歲除。拈起普示大眾去也。展兩手云。寒來暑往。日遷月移。盡在這裏。可中忽有一箇出來道。陳年曆日不勞拈出。不特顯叢林有人。亦表自己參學眼目。雖然如是。我更問你。從來臘月三十日為歲除夜。今年因甚却欠一日。　復舉明招示眾云。此處風頭稍硬且歸暖處商量。師著語云。鈎頭有餌。大眾隨後到方丈。黃連和根嚼未是苦。明招云纔到暖處便即瞌睡。以拄杖一時[起-巳+(得-彳)]散。可惜黃金如糞土。明招先鋒有作。殿後并吞。可惜眾中無人。當時若見他道此處風頭稍硬且歸暖處商量。一時散去。教這老漢要歸方丈未可在。
　　上堂。溪東是國王水草。溪西是國王水草。隨分納些些。佛法休尋討。堪笑水潦和尚。枉被馬師踏倒。薦福與麼告報。猶較王老師一線道。
　　笑翁和尚忌并供養無準癡絕和尚。以香指真云。玷辱無用是這老漢。落賺薦福是這老漢。諸人若也不信。問取徑山兩翁看。
　　上堂。韶國師道通玄峰頂不是人間。心外無法滿目青山。師頌云。篷底欹眠醉復醒。君山只在兩眉青。渾家不管興亡事。一味和雲看洞庭。
　　上堂。語言上著到。身心上著到。要透衲僧關。料掉復料掉。何故。功德天。黑暗女。有智主人二俱不受。
　　重九上堂。天地一東籬。萬古一重九。黃花三兩枝。東湖隨分有。逢人不拈出。只麼空雙手。醉殺天下人。不是茱萸酒。
　　上堂。香至　國王之子從西域來。如優曇花出現東震旦土。延蔓不已。深紅深紫徧滿天地。近時師僧多向枝葉上著到。如浮花浪蘂看不上眼。薦福百不如人。若是三花兩蘂隨分也有些小。拈拄杖卓一下云。不知春色落誰家。
　　上堂。舉巖頭參德山纔跨門便問是凡是聖。山便喝。頭禮拜。洞山聞云不是奯公也大難承當。頭云洞山老人錯下名言。我當時一手擡一手搦。師頌云。重圍深入脫身難。再拜投降得活還。手脚一時都露了。如何遮掩得傍觀。
　　上堂。釋迦不是佛。達磨不是祖。佛法滿天下。諸人還知否。青草池塘處處蛙。黃梅時節家家雨。
　　上堂。從上佛祖提持此事。如蠱毒藥。如塗毒皷。如太阿劒。無你回避處。無你入作處。這般作用。薦福不欲拈出。何故。彼自無瘡勿傷之也。
　　上堂。諸人病是山僧病。山僧病是諸人病。諸人痛處山僧能忍。山僧痛處諸人欲忍不能。拈拄杖卓一下。單方一服。當下和平。不必松根採茯苓。
　　上堂。古塔主住當山日。僧問如何是佛法大意。主云莫莫。師頌云。北人偶與南人會。借問如何喫茘枝。口未開時先話墮。香甜二字且酧伊。
　　上堂。瞿曇火化。普化風化。華亭水化。石霜坐化。圓照臥化。隱峰倒化。這一隊漢造妖捏怪弄真成假。只可誑謼閭閻。若到衲僧面前不堪共話。且道衲僧有甚長處。東家作驢。西家作馬。
　　上堂。盤山道向上一路千聖不傳。深諦律尼娑婆訶。慈明道向上一路千聖不然。蘇盧悉唎娑婆訶。諸人與麼領會。歌羅歌羅。
　　謝新天寧并秉拂上堂。信口道一句。栗棘金圈皆露布。信脚行一步。柳陌花衢非活路。未開口未舉足已前薦得。許你有箇入頭處。拍床云。東湖一箭落雙鵰。鳳棲不在梧桐樹。
　　上堂。無蒲團禪板與諸人廝睚。無金圈栗蓬與諸人吞吐。水清月分明。雲散山呈露。山僧結夏來。贏得緊閉戶。
　　上堂。雨不來。旱彌烈。草木枯。金石裂。江流斷。井泉竭。盡大地生意絕。東湖上乾坤別。最清涼無惱熱。優曇花正開。清香來不徹。
　　中秋上堂。拍禪床云。山僧今日豁開廣寒宮殿千門萬戶六通四闢。普請盡大地人穩步而昇。操三寸戈與萬人敵。雖然仙桂第一枝。畢竟是誰折得。

　　小佛事
　　珠浴主下火

　　家家門前火把子。臨機應用無不可。香水海裏動地放光。生死路頭一時照破。某人還見麼。以火把打圓相云。切忌喚作明珠一顆。

　　議上座起骨

　　向上一機滿眼滿耳。如過風疾燄不容湊泊。如倚天長劒不容擬議。何故。轉腦回頭橫屍萬里。

　　南庵主起棺

　　見了天童便跺跟。佛來有口不能吞。莓苔綠遍門前路。坐看春風四十年。無禪道可論。無佛法可傳。拾薪樵子無可尋之跡。啣花飛鳥無可見之緣。折脚鐺中爛煑乾坤清氣。長柄杓內舀乾滄海根源。了生死去來之如幻。觀涅槃寂滅之現前。回首鑑湖青山未老。笑携蔾杖白首言蔙。這箇又是某人可見之蹤跡。設若放闊步於藕絲孔中。入正定於微塵影裏。諸人又向甚處與此老相見。閻浮樹在海南邊。

　　慧上人起骨

　　慧日高懸普天匝地。爍破佛祖眼睛。揭示衲僧巴鼻。雖然覿體全真。認著依前不是。何故。差之毫氂失之千里。

　　薑頭下火

　　盡力事犁鋤。無意除鬚髮。老去志益堅。生薑不改辣。大地忽鋤翻。一死不再活。看看開先今日活汝去也。擲下火把云。火蛇劈面來。虗空連底脫。

　　讚
　　觀音

　　聲以眼聞。色以耳見。下與眾生同一悲仰。上與諸佛同一悲願。大海枯。磐石爛。我此大心方了辦。

　　又(包媚嶼請)

　　如嶼兮媚川。如山兮倚天。大哉圓通之道。民無得而名焉。

　　布袋

　　布袋無口。拄杖無枝。靠定這有甚了期。

　　又(翫月)

　　明皎皎。暗昏昏。未曾舉首爍破面門。若更停機佇思。苦哉彌勒世尊。

　　寒拾

　　蒼崖鎻寒色。題目分明極。無端書兩字。剗地失平仄。颺却筆。放却墨。一句了然超百億。

　　又(題詩磨墨)

　　淡墨磨虗空。禿筆蘸滄海。點污天台山。是他這一對。

　　半身達磨

　　毒藥醫不活。風雪凍不死。自己欠一半。說甚傳宗旨。天自天。地自地。枉自東游十萬里。

　　臨濟

　　開眼受睦州熱瞞。甘心喫黃蘗痛棒。握空拳以當平生。除一喝別無伎倆。何曾夢見無位真人。剛要滅却正法眼藏。見人家財盡情藉沒。併與性命一時掃蕩。不可聞名。如何近傍。自有佛法以至于今。少曾見有箇樣。不覩是底和尚。

　　商山四皓

　　橘大天地窄。眼高秦漢小。一片隱淪心。商山青未了。

　　呂洞賓

　　提起絛頭。垂下衣袖。信脚闊步行。親見黃龍後。

　　自讚(崇福顏長老)

　　頭小面狹。眼橫鼻直。難親易忘。易見難識。剛道笑翁手脚緩縵。無準癡絕尺寸短窄。視泰山喬嶽不過一拳。視長江大河不過一滴。西天此土要橫行。有祖以來無此僧。

　　又

　　讀書不識字。行脚不會禪。有拳爺不識。有口佛不吞。惟康第一莫學他。學他陷汝到黃泉。

　　偈頌
　　佛成道

　　迷是誰兮悟是誰。山僧嬴得眼如眉。新糊紙被烘來暖。睡到天明日上時。

　　釣雪

　　百尺竿頭一縷絲。沒提撕處急提撕。離鈎三寸忽拋却。正是虗空粉碎時。

　　送東上人

　　上頭上面得人憎。少見生獰箇樣僧。莫道無文輕放過。病來無力舉烏藤。

　　贈禪客

　　空拳打入長蛇陣。殺氣連雲戰更酣。輥到了無交涉處。牛頭向北馬頭南。

　　贈相士

　　面如生鐵鑄崑崙。有底榮枯到你論。謾說青青亭畔竹。春風幾箇有兒孫。

　　一庵

　　萬法須從歸處參。難將歸處與人談。簷頭昨夜風和雨。說得分明落二三。

　　送人之圓通

　　無數飛花舞曉風。天開二十五圓通。要知門戶從何入。問取溪邊石耳峰。

　　摘茶

　　拈一旗兮放一鎗。多從枝葉上摶量。全身入草全身出。那箇師僧無寸長。

　　送僊知客總侍者(專使)

　　對面相看千里隔。手持史君招隱檄。一條柱杖兩人扶。面帶東湖秋水碧。口裏只安三寸[匙-匕+巳]。平生懶病無藥醫。菜羹白飯隨處有。誰能辛苦貪住持。向來春風滿兩手。如今零落能多少。盡情包[果/衣]付二妙。散與青青湖上柳。

　　松月軒

　　白雲巖上月。太平松下影。東山大導師。指作一片境。若作境會孤東山。不作境會隔重關。蓋天蓋地這一著。分明似鏡見還難。認作清涼轉炎熱。掃除光影成途轍。廣寒宮殿等虗空。不信問取蒼髯翁。

　　送奕上人

　　金華道人少而壯。學道苦心知趣向。俊如秋鷹方振揚。快似馬駒絕超放。無準軟頑癡絕癡。領過不消渠一狀。前年相別五峰巔。今年相見松江上。無影枝頭拾得春。要去北山呈伎倆。北山老人眼[目*荅]癡。毒手惡拳難近傍。跨門一機我識渠。脚跟定與三十棒。

　　送覃侍者住庵

　　門上書心字。窗上書心字。長嘯住庵人。不知庵內事。除却煨芋頭。無力収寒涕。我觀從上來。懶瓚較些子。君勿輕住庵。住庵不容易。手中長柄鋤。上有千古意。前山粟自鋤。後山禾自刈。客來問有麼。牢把柴門閉。

　　送開上人

　　道人家住廬山寺。信脚東游二千里。三年飽喫浙西飯。不曾咬著浙西米。大川惡拳打不活。石溪淺水浸不死。自言辣手難近傍。秪有癡絕較些子。要從窗下看廬山。歸臥溪聲山色裏。了無元字涴胸懷。肯將佛法掛脣齒。漠漠重湖五老前。袞袞九江千嶂底。空手携鋤種白石。赤脚提籃挈流水。有問參尋事若何。向道今年秋芋多。

　　題跋(附)
　　題六祖渡江圖(五祖操舟)

　　左道惑眾。竊負而逃大天下。後世之禍源。本此二老。焚其舟。扼其腕。恨不身親見之也。

　　題船子扣舷圖

　　陷人非法。不能無愧。置身無地。愧孰甚焉。大江橫流不足洗。此二愧也。

　　跋圓悟禪師授佛日臨濟正宗記及持鉢住庵法語

　　佛日見佛果於間關兵革之時。佛果先示之以從上爪牙以正其傳。次授之以涉世斧斤以致其用。末後一矢尤切中其病處。佛日身受其矢。而某也忍痛於百二十年之後。避地避世。某亦從此逝矣。時相似也。病相似也。避世之心又相似也。如師法不相似何。道力不相似何。

　　書濟藥王看大藏經圖

　　無上法王以一切言教療眾生攢蔟不得底病。五千四十八卷皆用藥法也。濟公藥王取其緒餘徧治眾生四百四病。猶慮學佛者未知其方也。盡出其書使之讀之。欲其皆得趣入皆得受用。至於安樂田地而後已。其用心廣矣大矣。雖然。佛病祖病少有能療之者。其藥為何。其方安在。

　　題羅漢像軸

　　五百開士中。惟十有六人。破佛律儀。受佛呵叱。子莫知為誰。今乃於此軸見之。極欲貶之二鐵圍山。管城子殷勤致請曰。盡法無民且與放過。

　　跋血書華嚴經

　　七處九會所說。山河大地草木叢林以耳聽。後五百世最後成佛之人以眼聽。又後五百世燈上人以手聽。耳聽者聾。眼聽者盲。手聽者痛徹骨髓。所聽者不同。所證亦不同。余曠大劫前蓋嘗以手聽矣。獨無所證。何哉。燈上人能下一轉語。方許證阿字法門。

　　跋天童淨和尚壽無量墨跡

　　無量拳頭能殺而不能活。天童拳頭能活而不能殺。閒雲親中二老之毒。山河大地草木叢林至今忍痛未已也。虗空霹靂未嘗不殷然天地間。雅維那於展卷處忽然轟入髑髏。政恐不及掩耳。

　　題天台三隱圖

　　小黠大癡出沒五峯雙磵間。無足怪者。蒼顏白髮彼何人。斯亦甘心入其保社。無端以實事誣人。人又從而誣之。幾不免虎口。吾不知孰為黠孰為癡也。寒巖漠漠。瑤草離離。安得孰鞭其後。擇其善者而從之。

　　書虎谿三笑圖

　　三老形服不同。教法不同。而風期未嘗不同。軒渠一笑聲滿天地。遺音餘響至今猶在。山南山北萬壑松風。九江春水更相應和。日夜不絕口也。千載風流。易見難識。誰其識之。長松片石。

　　跋大慧墨跡

　　寺大僧眾終日汲汲不了目前。此先大慧示人以日用常行之道。其曰歡喜忍受。蓋直敘自己受用三昧也。後世師家以日用現行為重累。以受用三昧為極苦。六鑿相攘。舉天地萬物皆為己敵。正恐此老笑人。

　　題華嚴經

　　余舊閱雜華甚精熟。又嘗手書置之踈山。反復詳味不能無惑。善財北遊而曰南詢。文殊在覺城西偏而曰東際。彌勒樓閣無門無戶而曰有開有閉。盈天地萬物皆善知識而曰善財所參止五十三人。此余所未解。嘗欲持此惑質諸賢首之學者未暇。紹曇上人持其師克祐比丘所書華嚴求跋。因志余惑。不知祐師行墨結字時。毛錐子曾為說此法乎。

　　題法華經

　　是真精進是名真法供養如來。吾聞其語矣。未見其人也。今觀祐上人手書法華。筆精墨妙。自首至尾無一毫怠意。心之精微浮動翰墨間非精進歟。祖述經意作為詠歌。被之音聞佛事。非真法供養歟。後五百世增上慢比丘非祐而誰哉。

　　題蓮社題名集(社名懷故鄉)

　　故鄉不在十恒河沙外。惟懷歸者能知之。然十方無壁落。故鄉果安在。脫屣世紛。問津淨社。倦遊思返也。香雲發光。燭花吐紅。迷途向導也。落日沈西。金相現前。鄉關主人也。紅藕放花。水清沙白。故家舊業也。由是而休去歇去。樂哉一念合塵。則客路天遠矣。雖然四明大士即一具字包括天地萬有。樂邦化國不在具外。木庵老子發揮四明絕學。使一切人開示悟入佛之知見。不歷化城徑歸寶所。何往非故鄉哉。

　　跋圓悟諸老墨跡

　　圓悟禪師受草本於老東山。已而傳之先大慧。自是人傳一人。舉天下不復知有正本。而吾江西之士受惑尤甚。使當時有具辨風雲別氣色底眼目。舉而納諸水火。其患豈止今日而已。賢維那後諸老百年而出。既不能略試焚溺之手。又將寶之以為大訓。開眼受惑不自知覺。嗟夫。

　　跋石鏡頌軸

　　皎日麗天。寸雲尺霧油然而起。大明逝矣。石鏡之明亦復若是。加以藻繪滓穢清明爾。長歌短偈非藻繪歟。余欲碎而石鏡。去而藻繪。東平老子謂余曰。卿自用卿法。不必逼人也。

　　題遷廉谷禪會圖

　　余歸南曷廉谷分座。天童書來問無恙。以此十偈為介紹。後五年來西湖。復觀於關西辯侍者處。抑揚縱奪老手甚武。然中有一人搖手掩耳不受讚嘆。余欲語之。而廉谷不可復見矣。

　　題持首座華嚴指掌圖

　　橫說竪說空拳謼小兒。約而為圖猶拳作掌也。殊不知善財未曾發足。持首座未曾下筆。百千法門已在吾手中矣。

　　題山谷書修山主頌後

　　龍濟說不出處。山谷寫得出。山谷寫不出處。龍濟說得出。兩翁千載人也。片語隻字皆可為千載之傳。扼其吭而紾其臂。後世必有千載人。余姑置而不問。

　　跋無準癡絕北磵送演上人法語(後有太虛物初跋)

　　三老不可復見。太虗亦不可作軸。中惟物初獨活。演上人若見一會儼然於一念未萌之時。則不須[祝/土]著脚指頭而山川已歷遍矣。

　　跋大慧禪師送曾兩府彌勒像

　　彌勒大士像。妙喜臨般涅槃以遺海野老人者。妙喜以是日入滅。海野以是日初度。海野書讚謂彌勒下生者蓋自況也。余以為彌勒未嘗示生。妙喜未嘗滅度。海野與之各夢同床而不自知覺。乃以今昔同別自疑何哉。吾將遣最後成佛之人。質之於龍華會上。

　　題寄賀縉雲鑑老頌軸

　　本翁罪大惡稔。貶在縉雲山中。江湖諸公又交口呪詛。吾知其項上鐵枷卒未有脫去時也。

　　跋敬簡翁出世頌軸

　　斗大院子不足以榮簡翁。瀾翻頌舌不足以讚簡翁。然盛大光明常胚胎於火冷雲寒之際。三十年後此話大行。方知此軸皆真語實語也。

　　書西耕頌軸後

　　盡大地撮來如粟米粒大。東西南北何處安立。受維那於此下得一犁。則十萬億國土即跬步也。跬步即十萬億國土也。困於鋤耰。勤於耒耜。老歲月於畛畦而欲望道(一作稻)。難哉。

　　跋癡絕和尚墨跡

　　余昔從老子游惟學佛法。至於世法未嘗半語及之。出游人間方知佛法外不曾別有世法。欲質諸老子而恨不可復見。今觀此語乃知佛法世法豈有兩般乎。然有當於人心者又甚恨其當時不明以告我也。書此以授紫湖持歸東林。舉似阿翁為我發一大笑。

　　題蓮社圖

　　晉室南遷。中原多故。有志於天下者多以道術自晦。廬山遠師乃以淨土三昧籠絡諸賢。其待之淺矣。抑不知即無明為大智視極樂為大患者。孰為淨土耶。

　　跋大慧回大禪杼山長老書

　　得少為足發為狂言狂行。此固學道者大患。有知識如先大慧。敏於為道者如大禪杼山。猶不免是過。近世師道不明。士氣益下。雖未見神見鬼。已舞其狂於叢林。如病風喪心不可救藥。觀此書者。庶幾其有瘳乎。

　　無文和尚語錄(終)