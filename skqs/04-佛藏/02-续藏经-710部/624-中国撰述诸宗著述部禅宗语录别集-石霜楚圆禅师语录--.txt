續藏經   石霜楚圓禪師語錄
　(小師)慧南重編

 慈明四家錄(并序)

　　慈明圓禪師(嗣昭禪師)　　楊岐會禪師(嗣圓禪師)　　白雲端禪師(嗣會禪師)　　五祖演禪師(嗣端禪師)
　　　　左朝奉郎新通判泰州軍州主管學事章倧撰
　　臨濟宗風。特盛於天下。蓋其兒孫。皆鷹揚虎視。唯慈明負卓絕逸群之韻。氣吞佛祖。鎚拂之下。鍛鍊凡聖。機用超脫。諸方未有出其右者。臨濟之道恢廓焉。其嗣子楊岐跨三脚驢。踏殺天下人。而白雲東山繼紹其宗。以無字印。印破天下衲僧面門。正法眼藏。向者瞎驢邊滅。觀其提持網要。若揭日月。後之覽者。如墮妖霧。而獲指南之車。道場正堂辨公禪師。嗟乎舊板既廢。斯錄無傳。況今末學但玩魚目。以為其真。豈識夜光者哉。特命工重刊。目之曰慈明四家錄。庶幾正續之宗不墜。然金剛圈。栗棘蓬。銕酸豏。於是燦然列于前。若欲吞透未出常情。既以不然。請閱斯錄。紹興二十三年癸酉春朔日序。

 慈明禪師五會住持語錄(并序)

　　　　智度山定林禪寺沙門　本延　述
　　禪宗八代。至江西馬祖大師。分枝列派。大盛於天下。師門既廣。學者益眾。即非之論既失。權巧之機遂張。將絕異端必從正見。所以南泉趙州截斷於眾流。黃檗臨濟逈超於三世。為師不易。求人更難。的乳相投。興化忽逢於南院。靈苗益秀。風穴乃會於首山。方今河東有昭。湖南有圓。昭即玉振於首山。圓乃珠生於汾水。希代至寶。應用以何窮。末劫真燈。分光而莫盡。噫人皆謂海為百谷王。龍為萬物首。殊不知歸塘泄於大方之外。罔測波瀾。金翅吞於巨腹之中。安能變化。今覽圓禪師之語錄。亦猶是焉。謹而序之。時天聖五年丁卯十月一日序。

　　 

　　石霜楚圓禪師語錄
　　師初住袁州南源山廣利禪院語錄

　　　　住筠州黃檗山嗣法小師賜紫　慧南　重編
　　師在崇勝院開堂曰。大眾迎至法座前。僧官宣疏罷。遂陞座拈香云。此一炷香。奉為今上　皇帝。伏願。龍圖永固。玉葉彌芳。又拈香云。此一炷香。奉為知郡郎中及諸官僚。福星高照。聖澤長臨。又拈香云。此一炷香。為我汾州太子禪院無德禪師。且問諸人。還識無德禪師麼。若也不識。爐煙起處一任觀看。師遂就座。維那白槌云。法筵龍象眾當觀第一義。
　　師乃云。大眾會麼。宜陽秀水南嶽石橋。若也不會。山僧謾你諸人去也。所以達磨西來。教外別傳一句。且道。別傳箇什麼。直指人心。見性成佛。只如諸人。盡是祖師指出底人。還信得及麼。若信得及。與祖師同參。若信不及。可謂自生退屈。此日一會不是小緣。莫非工部郎中與諸官僚。夙承佛記。示作王臣。建立法幢。令法久住。且道。法幢作麼生建立。還有英靈者麼。試出來通箇消息看。
　　時有僧出問。昔日世尊出世。梵王前引。帝釋後隨。今日和尚出世。郎中臨筵。學人上來。請師說法。師云好。進云。與麼則粉骨碎身去也。師云。三月野花鋪地錦。九秋黃葉亂飄金。進云。與麼則師今一句永鎮南源也。師云。若是知音者。更不用忉忉。
　　問。郎中堅請師登座。向上宗乘事若何。師云。有問有答。進云。與麼則海水騰波須彌[跳-兆+孛]跳去也。師云。大海雖然闊。龍王不肯安。進云。百雜碎。師便喝。僧應喏。師云。棒不打好人。隨後與一拂。
　　問。師唱誰家曲。宗風嗣阿誰。師云。師子咬人。進云。與麼則汾陽的子也。師云狂狗趂塊。
　　問。如何是道。師云。蹋著不嗔。進云。如何是道中人。師云。胷駝背負。
　　問。如何是祖師西來意。師云。渾家送上船。
　　問。如何是佛法大意。師云。一畝之地三蛇九鼠。師乃云。問話且止。若論此事。豈在如斯。言多去道轉遠。所以道摩竭陀國已露鋒鋩。少室峯前入泥入水。到者裏須是箇人始得。但某本欲寄居山野藏拙延時。此者伏承知郡郎中與諸官僚。曲垂請命。令續先基。緣某諸事荒唐。抑而不已。如今向諸官面前。作一場笑具。還有人撿點得出麼。苦也撿點得出。共相證據。若無。山僧今日失利。久立。尊官伏惟珍重。
　　師初入院陞座云。祖師正令。豈有言詮。侍者拈香。早成多事。釋迦掩室。已涉繁詞。居士默然。却成多說。何故。彼彼出家。彼彼行脚。且問諸人。作麼生是出家行脚底事。莫是著衣喫飯行住座臥廣學多聞無言無說麼。若與麼會大。似撩棒打月。既不與麼會。又作麼生。還有識好惡者麼。有即出來對眾證明。若無。有疑請問。
　　時有僧問。鼓聲纔罷。大眾雲臻。祖意西來請師舉喝。師云。你從什麼處來。進云。汾陽一曲師親唱。今日南源事若何。師云。你見南源麼。
　　問。昔日梵王請佛。蓋為群生。今日知縣臨筵。有何祥瑞。師云。落花三月雨。殘夢五更鐘。進云。大眾霑恩。學人禮拜。師云。天闊地闊。
　　問。如何是祖師西來意。師云。晝行夜臥。
　　問。有言有說。皆是世諦之談。無言無說未。是衲僧行履處。幸對人天請師垂示。師云。放山僧一線道。與闍梨葛藤。進云。專為流通也。師云。一片白雲橫世界。箇中誰是出頭人。
　　問。如何是佛。師云。水出高源。
　　問。如何是南源境。師云。黃河九曲水出崑崙。進云。如何是境中人。師云。隨流人不顧。斫手望扶桑。
　　問。如何是佛法大意。師云。洞庭湖裏浪滔天。
　　師云。更有問話者麼。有即出來。諸供養中。法供養為最。還有麼。若無。不可強生節目也。但某匪是當人。濫居祖列。此日何沐員外。時垂朝騎。遠屇山門。至於多感在會司空檀越及諸信士。夙承佛記。方乃如斯。同心竭力。建立法幢。所以道。佛法委付王臣有力檀越。若非此人。不能建立。諸院山主長老和尚。本院前後知事。並願同垂般若之舟。共到菩提之岸。且問諸人。還識得岸也未。若識得去。天上人間縱橫自在。若不識。山僧今日被你諸人勘破。久立珍重。
　　上堂云。雲收霧卷。杲日當空。不落明暗。如何通信。
　　時有僧問。如何是異類中人。師云。頭長脚短。進云。與麼則謝師指示。師云。半幅全封。進云。直與麼去也。師云。闍梨鼻孔。為什麼在山僧手裏。僧無語。師便打。
　　問。久為流浪途中客。乞師方便指歸源。師云。飢餐渴飲。進云。與麼則因師得契如如理。十載徒勞了色空。師云。晝行三千。夜行八百。
　　問。山深覓不得時如何。師云。口能招禍。
　　問。東湧西沒時如何。師云。尋。
　　問。夜靜獨行時如何。師云。三把茅。
　　問。寶劒未出匣時如何。師云。響。進云。出匣後如何。師噓一聲。
　　問。閑中取靜時如何。師云。頭枕布袋。
　　問。如何是佛。師云。蓮華捧足。師乃竪起拄杖云。過去諸佛。現在諸佛。未來諸佛。西天二十八祖。唐土六祖。天下老和尚。總變成南源拄杖去也。你等諸人。向什麼處。安身立命。看看拄杖子。穿過你等諸人髑髏裏去也。還有識痛痒者麼。有。試出來對眾[跳-兆+孛]跳看。若無。南源今日失利。喝一喝。卓拄杖。下座。
　　師到崇勝。眾請陞座。師乃云。者裏是崇勝法堂。不可向者裏說佛說法去也。雖然如是。官不容針。私通車馬。與麼道。大似擔水河頭賣。眾中還有人點撿得出麼。試出來點撿看。有麼有麼。
　　時有僧問。諸法已聞今日演。請師直下指歸源。師云。天不高地不遠。進云。與麼則孤峯出群嶽。萬里百花新。師云。不是擲鈎客。徒勞到海壖。
　　問。昔日靈山分半座。二師相見意如何。師云。來風可鑑。進云。大眾側聆。學人禮拜去也。師云。靈利人難得。
　　問。如何是古佛家風。師云。銀蟾初出海。何處不分明。進云。還許學人請益也無。師云。大海無邊際。不宿水雲人。
　　問。如何是不動尊。師云。提不起。進云。與麼則大眾攢眉去也。師云。有什麼交涉。
　　問。海上雲遊時如何。師云苦。
　　師乃云。若向言中取則。埋沒宗風。直饒句下精通。敢保此人未悟。所以道。山青水綠。雀噪鵶鳴。萬派同源。海雲自異。未來諸佛。口似燈籠。過去諸佛。應病施方。現在諸佛。隨坑落壍。不落聖凡一句作麼生道。良久云。矢上更加尖。下座。
　　師到仰山。眾請陞座。師乃云。寶鏡當臺。森羅自現。太阿在手。煞活臨時。且道。還有該不著者麼。有即倒道將一句來。如無。初心後學。有疑請問。時有僧問。知師久臥深潭裏。大仰陞堂事若何。師云。雨來山色暗。雲出洞中明。進云。學人不會。特伸請益。師云。拈取簸箕別處舂。僧無語。師云。弄潮須是弄潮人。
　　有行者問。大通智勝佛。十劫坐道場。佛法不現前。不得成佛道。未審此意如何。師云。一場懡[怡-台+羅]。進云。只如大通智勝佛又如何。師云。八十翁翁若少年。進云。學人耳順之年。乞師再垂方便。師云。眾人仗事。
　　師乃云。馬大師即心即佛。當人未悟。盤山非心非佛。只成戲論之談。雪嶺輥毬。誑諕小兒之作。雲門顧鑑。笑煞傍觀。少室自傷。一場大錯。德山入門便棒。未遇奇人。臨濟入門便喝。太煞輕薄。黃梅呈頌。人我未忘。更言祖祖相傳。遞相誹謗。到者裏。須是箇人始得。所以道。鷹生鷹子。鶻生鶻兒。然雖如此。也是鞏縣茶鉼。乃彈指一下。下座。
　　上堂。僧問。油盡燈滅時如何。師云。養子不及父。
　　問。牛頭未見四祖時如何。師云。堆堆地。進云。見後如何。師云。堆堆地。
　　問。如何是和尚受用處。師云。困。僧擬進語。師便打。
　　問。如何是和尚家風。師云。有錫降龍虎。進云。忽遇上上人來又如何。師云。無心伏鬼神。
　　問。如何是佛法大意。師云。侯伯乘鞍馬。村翁刺杖行。
　　問。失前忘後時如何。師云。不。
　　問。一得永得時如何。師云。抱石投河。
　　問。學人仗鏌鎁劒。取師頭時如何。師云。斬取去。僧擬開口。師便打。
　　問。如何是南源狗。師云觜。
　　師乃云。一切諸佛。及阿耨多羅三藐三菩提法。皆從此經出。乃竪起拄杖云。者箇是南源拄杖子。阿那箇是此經。良久云。向下文長。付在來日。喝一喝。下座。
　　因同人相訪。上堂云。颯颯涼風景。同人訪寂寥。煑茶山上水。燒鼎洞中樵。珍重。
　　上堂。良久云。無為無事人。猶是金鎻難。喝一喝。卓拄杖。下座。
　　因雪下上堂。云雪落漫漫。水雲何進。且道倒退一句作麼生道。還有道得麼。試出來道看。設你道得倜儻分明。南源未許你在。且道南源有什麼長處。
　　時有僧問。如何是賓中賓。師云。禮拜更慇懃。進云。如何是賓中主。師云。拄杖常在手。進云。如何是主中賓。師云。橫擔楖栗撥乾坤。進云。如何是主中主。師云。劒握甑人手。
　　問。如何是佛。師云。瀟湘班竹杖。
　　問。達磨未來時如何。師云。長安夜夜家家月。進云。來後如何。師云。幾處笙歌幾處愁。
　　問。四山火來時如何。師云。物逐人興。
　　問。一物不將來時如何。師云。槐木成林。
　　問佛祖不立時如何。師云。口上生茅。
　　問。知有不會底人。畢竟如何。師云。菩薩面夜叉心。
　　師乃云。諸佛放光明。助發實相義。竪起拄杖云。者箇是南源拄杖子。阿那箇是實相義。你若見去。被見聞所轉。若也不見。行脚眼在什麼處。喝一喝。下座。
　　上堂。僧問。如何是接初機句。師云。一刀兩段。進云。如何是驗衲僧句。師云。寒山拾得。進云。如何是正令行句。師云。來千去萬。進云。如何是立乾坤句。師云。天高海闊。
　　問。如何是佛。師云。人老病生。
　　問。與師並坐時如何。師云。線穿黃葉。
　　問。如何是奇特事。師云。你試道看。僧擬議。師便打。
　　問。古人封白帋。意旨如何。師云。家貧路富。
　　師乃云。一塵纔起。大地全收。一毛頭師子。百億毛頭現。百億毛頭師子。一毛頭現。千頭萬頭。俱識取一頭。乃竪起拄杖云。者箇是南源拄杖子。阿那箇是一頭。喝一喝。下座。
　　上堂。云吾有一言。絕慮忘緣。巧說不得。只要心傳。更有一語。無過直與。且道作麼生是直與一句。良久以拄杖畫一畫。喝一喝。下座。
　　上堂。僧問。如何是祖師西來意。師云。三日風五日雨。
　　問。一物不將來時如何。師云。頂戴須彌。
　　問。如何是佛。師云。石打不入。
　　問。蓮花未出水時如何。師云。水深蓋不得。進云。出水後如何。師云。不礙往來看。進云。花開後如何。師云。南北馨香。進云。結子後如何。師云。餧魚餧鼈。
　　師乃竪起拄杖云。恒沙諸佛恒沙國土。被南源拄杖子一時吞却。其中眾生不覺不知。你衲僧鼻孔在什麼處。若也知得。橫擔拄杖目視雲霄。若也不知。長連床上有粥有飯。喝一喝。卓拄杖。下座。
　　南源山語錄(終)

　　師住潭州道吾山語錄

　　師在興化開堂。眾迎至法座前。表白宣疏罷。遂陞座。拈香祝聖畢。乃就座。維那白槌云。法筵龍象眾。當觀第一義。師云。大眾。釋迦正眼。靈山獨付飲光。達磨真宗。少室首傳惠可。西天此土。各有知音。今日天人普會。還有知音者麼。有即出來大家唱和。
　　有僧問。曇花開處。我佛降生。尊官臨筵。請師說法。師云。花須連夜發。莫待曉風吹。進云。謝師指示。師云。天高地近。
　　問。達磨西來。曲為今日。向上宗乘。請師舉唱。師云。雲雨滿寥廓。花開遍地春。進云。與麼則澗松青冷澹。曉月照長川。師云。一句既流通。古今誰言異。進云。雲生嶺上。花發巖前。師云。人人盡道休官去。林下何曾見一人。進云。今日遭逢和尚。師便喝。
　　問。大眾已臨師座側。祖意西來事若何。師云。月上移松影。雲行山自迎。進云。爭奈學人有疑何。師云。請益且待別時來。隨後拂一拂。
　　問。黑豆未生芽時如何。師云。黑似漆。進云。生後如何。師云。撑天拄地。
　　問。進退不得時如何。師云。鼠斷眾疑。
　　師乃云。先寶應和尚道。第一句薦得。堪與祖佛為師。第二句薦得。堪與人天為師。第三句薦得。自救不了。若是道吾即不然。第一句薦得。和泥合水。第二句薦得。無繩自縛。第三句薦得。四稜著地。所以道。起也海晏河清。行人避路。坐也乾坤黯黑。日月無光。汝等諸人。何處出氣。如今還有出氣者麼。有即出來。對眾出氣看。若無。道吾今日與你出氣去也。乃噓一聲。卓拄杖。下座。
　　師入院上堂。僧問。纔見師便迴時如何。師云。湖南鎮主。進云。末後慇懃請師別道。師云。多少分明。進云。大眾側聆。師云。未敢相許。
　　問。問著說不得時如何。師云。人貧智短。
　　問。步步登高時如何。師云。雲生足下。
　　問。如何是禪。師云。鼻孔入地。
　　師乃云。吾峯岌岌。獨露太虗之中。布水滔滔。冷瀉碧宵巖畔。龍潭幽僻。遊魚透即無門。天柱山高。水雲進而無路。垂鈎四海。少遇獰龍。一句當鋒。罕逢知己。所以三玄權設。應病施方。四揀開遮。觀根逗誘。過去諸佛悲願難窮。西祖東流。不忘付囑。河沙知識。善巧多方。萬派同源。皆歸大海。且道。水不洗水一句作麼生道。還有人道得麼。試出來道看。設你道得倜儻分明。也未夢見野僧脚跟在。卓拄杖。下座。
　　上堂。云天地與我同根。萬物與我一體。竪起拄杖云。者箇是道吾拄杖。阿那箇是一體。良久云。渡河須用筏。到岸不須船。喝一喝。卓拄杖。下座。
　　上堂云。宗師者。奪貧子之衣珠。究達人之見處。若不如是。盡是和泥合水漢。良久云。路逢劒客須呈劒。不是詩人莫獻詩。喝一喝。下座。
　　上堂。云青青翠竹盡是真如。鬱鬱黃花無非般若。乃竪起拄杖云。者箇是道吾拄杖。阿那箇是般若。看看。文殊菩薩與善財童子。向十字路頭。說因說果。被維摩居士喝一喝。直得瓦解氷消。良久云。將謂是維摩居士。元來祇是山前李胡子。卓拄杖。下座。
　　上堂。以拄杖敲禪床一下云。河沙世界百雜碎。帝釋梵王向什麼處安身立命。汝等諸人還知麼。若知去。出來對眾道看。若無。道吾今日失利。喝一喝。下座。
　　上堂。僧問。己事未明。以何為驗。師云。玄沙曾見雪峯來。進云。未審意旨如何。師云。一生不出嶺。
　　問。久昧衣珠。請師指出。師云。草賊大敗。進云。走透無路也。師云。脚踢不動。
　　座主問。承教有言。因緣自然。自然即不問。如何是因緣。師云。記來多少時。進云。如何是自然。師云。速退速退。妨他別人問。座主擬議。師便打。
　　師乃云。有時先照後用。有時先用後照。有時照用同時。有時照用不同時。所以道。有明有暗。有起有倒。喝一喝云。且道是照是用。還有人緇素得麼。若有。試請出來呈醜拙看。若無。道吾今日失利。下座。
　　上堂。云面西行向東。北斗正离宮。道去何曾去。騎牛臥水童。伏惟珍重。下座。
　　上堂。僧問。行脚不逢人時如何。師云。釣絲絞水。
　　問。如何是和尚家風。師云。囊無一鏹。進云。忽遇客來。如何祗待。師云。清風掃地。明月為燈。
　　問。如何是佛。師云。有錢使錢。
　　師乃云。無明實性即佛性。幻化空身即法身。諸仁者。若也信得去。不妨省力。可謂善財入彌勒樓閣。無邊法門悉皆周徧。得大無礙。悟法無生。是為無生法忍。無邊剎境。自他不隔於毫端。十世古今。始終不離於當念。且問諸人。阿那箇是當念。只如諸人無明之性。即汝之本覺妙明之性。蓋為不了生死根源。執妄為實。隨妄所轉。致墮輪迴受種種苦。若能迴光返照。自悟本來真性不生不滅。故曰無明實性即佛性。幻化空身即法身。只如四大五蘊不淨之身。都無實義。如夢如幻。如影如響。從無量劫來。流浪生死。貪愛所使。無暫休息。出此入彼。積骨如毗富羅山。飲乳如四大海水。何故。為無智慧。不能了知五蘊本空。都無所實。逐妄受生。貪欲所拘。不得自在故。所以世尊云。諸苦所因。貪欲為本。若滅貪欲。無所依止。汝等若能了知幻身虗假。本來空寂。諸見不生。無我人眾生壽者。諸法皆如。故曰。幻化空身即法身。法身覺了無一物。唯有聽法說法虗玄大道無著真宗。故曰。本源自性天真佛。又云。五陰浮雲空去來。三毒水泡虗出沒。若如是者。是為度一切苦厄。乃至無量無邊煩惱知解。悉皆清淨。是為清淨法身。若到者箇田地。便能出此入彼。捨身受身。地獄天堂。此界他方。縱橫自在。任意浮沉。應物舒光。隨機逗教。喚作千百億化身。與麼說話。可謂無夢說夢。和泥合水。撒屎撒尿。不識好惡。乃呵呵大笑云。若向衲僧門下。十萬八千。未夢見他汗臭氣在。雖然如是。事不得一向。但以假名字。引導於眾生。喝一喝。下座。
　　上堂。云藥多病甚。網細魚稠。下座。
　　上堂。豎起拄杖云。僧堂佛殿。總被山僧拄杖子吞却。露柱燈籠。向什麼處安身立命。汝等諸人還知麼。若也知去。山僧敗闕。若也不知。山僧失利。下座。
　　上堂。僧問。學人仗鏌鎁劒取師頭時如何。師云。道吾遭逢。僧擬議。師便打。
　　問。祖意教意。是同是別。師云。馬有垂韁之德。犬有[馬*展]草之恩。進云。與麼則不別也。師云。西天此土。
　　問。六國未寧時如何。師云。夜過天河。進云。寧後如何。師云。死在姁人手。
　　師乃云。心隨萬物轉。轉處實能幽。隨流認得性。無喜亦無憂。豎起拄杖云。者箇是道吾拄杖。阿那箇是諸人心。恒沙國土。恒沙諸佛。西天二十八祖。唐土六祖。盡在道吾拄杖頭上。轉大法輪。汝等諸人還見麼。若也見去。朝遊西天。暮歸唐土。若也不見。晨朝有粥。齋時有飯。卓拄杖。下座。
　　上堂。僧問。如何是學人自己。師云。打骨出髓。
　　問。如何是道吾境。師云。有山有水。進云。如何是境中人。師云。眾人攢簇　問如何是吹毛劒。師云。佳人收取。
　　師乃云。歸根得地。落葉知秋。得地即不問。你諸人知秋一句作麼生道。良久云。土上更加泥。喝一喝。下座上堂。僧問。既是護法善神。為什麼張弓架箭。師云。禮防君子。僧禮拜。師便打。
　　師乃云。道吾打鼓。四大部洲同參。拄杖橫也。挑括乾坤大地。鉢盂轉也。覆却恒沙世界。且問汝等諸人。向什麼處安身立命。若也知安身立命處。北俱盧州喫粥喫飯。若也不知。長連床上喫粥喫飯。卓拄杖下座。
　　道吾語錄(終)

　　師住潭州石霜山崇勝禪院語錄

　　師入院上堂。云迦葉堂前。石霜門下。須得具金剛眼睛。若不具金剛眼睛。二六時中。四威儀內。魔境現前。不能辯別。便乃流浪三界。休歇無期。大眾。作麼生是金剛眼睛。若也知去。可謂耀破四天下。若也不知。有疑請問。　時有僧問。三門不閉即不問。枯木堂前事若何。師云。也好消息。進云。一人有慶。兆民賴之。師云。千古有知音。僧禮拜。師便喝。
　　問。如何是石霜水。師云。春夏長如此。秋冬亦復然。進云。忽然塞斷源頭又作麼生。師云。你試塞看。僧擬議。師便打云。弄潮須是弄潮人。
　　師乃云。山青水碧。觀境思人。時代相遙。音容如在。憶昔諸道者。住瀏陽庵時。祇代洞山禪客。下一轉語。悟本一聞。便知是一千五百人善知識。當年被眾迎出。住石霜山。後來果如其言。名馳天下。所謂從苗辨地。因語識人。山僧不曾住庵。不代一轉語。亦被賢侯。移住石霜山。接待往來。祇以麤粥淡飯。隨時應用。故不失其宜。直饒與麼來者。總識得伊。不與麼來者。亦不欠少伊。是伊到來。自然不打者鼓笛。特地息干戈。便道。似一條白練。古廟香爐去然。且道。與古昔還有親疎也無。良久云。枯木堂前花更春。下座。
　　師在興化開堂。宣疏罷。拈香祝聖畢。乃就座。維那白槌云。法筵龍象眾當觀第一義。師顧視左右云。幸然好箇圓成。第一義却被維那一槌打碎。直得大海翻波。須彌震動。六凡四聖。膽喪魂飛。山僧且向第二義中。隨波逐浪。唱九作十去也。敢問諸人。作麼生是第一義。若也知去。觸事有餘。其或不然。有知請問。
　　時有僧問。將軍掛甲人皆見。拱手歸降事若何。師云。看。進云。與麼則叉手當胷退身三步去也。師云。拈頭作尾。拈尾作頭。進云。今日遭逢。師噓一聲。
　　問。如何是當鋒一句。師云。新羅人腰帶。進云。向上還有事也無。師云。有。進云。大眾側聆。學人禮拜。師便喝。
　　問。揚眉瞬目。皆是方便止啼。父母未生時。請師指箇入路。師云。井底烏龜頭帶雪。
　　問。有理不伸時如何。師云。苦。進云。舌拄上齶也。師噓一聲。進云。將謂胡鬚赤。師云。夢見石霜脚跟麼。
　　師乃云。一切有為法。如夢幻泡影。竪起拄杖云。者箇是石霜拄杖子。阿那箇是有為法。西天二十八祖。唐土六祖。恒沙國土恒沙諸佛。盡在拄杖頭上說佛說法。被須菩提喝一喝。一場懡[怡-台+羅]。在東還東。在西還西。在南還南。在北還北。你諸人還知麼。若也知去。可謂人天交接。兩得相見。若也不知。君聖臣賢。謌謠滿路。以拄杖擊繩床。下座。
　　冬節日上堂。云一冬復一冬。一日復一日。五湖參禪人。佳景休拈出。喝一喝。下座。
　　上堂。僧問。古鏡未磨時如何。師云。新羅打皷。進云。磨後如何。師云。西天作舞。
　　問。方木調絃時如何。師云。旛竿一尺二。進云。與麼則和尚首出今時也。師云。脚撥不動。進云。莫道不知音。師云。三十年後悟去。也不定。
　　師乃云。夫說法有。須應時節。若不應時節。總是非時語。還有應著者麼。應即應了。且道。落在什麼處。喝一喝。卓拄杖。下座。
　　上堂。云涅槃無異路。方便有多門。乃竪起拄杖云。者箇是石霜拄杖子。阿那箇是涅槃門。良久云。見月休觀指。歸家罷問程。卓拄杖。下座。
　　歲旦上堂。云人人盡皆賀歲。唯有山僧不拜。日月本無新舊。何須特地揑怪。喝一喝。下座。
　　上堂。云佛以一音演說法。眾生隨類各得解。且道晝行夜臥一句。作麼生道。良久以拄杖卓一下云。德山證明。便下座。
　　結夏日上堂云。結夏十五十六日。下蠟人相續。頭面四五完全。鼻孔一無不足。文殊酒肆人嫌。彌勒魚行罵俗。問諸人王不王。木人歌石女曲。秤梁低。辱不辱。南泉打破粥鍋。李胡鬚長金粟。喝一喝。下座。
　　上堂。以拄杖卓繩床一下云。打草祇要蛇驚。下座。
　　上堂。僧問。三湘學聚名已振。擲劒揮空事若何。師便喝。進云。與麼則落草馬蹄紅也。師又喝。進云。三日後看。師又喝。僧禮拜。
　　師乃云。石霜有三喝。衲僧難辨別。進步口喃喃。知君未猛烈。臘月炎風生。六月滿山雪。為報五湖人。只此好時節。喝一喝。卓拄杖。下座。
　　上堂。云靈山一會。千聖共臻。釋主瞬眸。飲光微笑。衲僧門下。猶在半途。你道全提一句作麼生道。良久云。憐兒不覺醜。卓拄杖。下座。
　　解夏日上堂。云昨日作嬰孩。今朝年已老。未明三八九。難踏古皇道。手掩黃河乾。脚踢須彌倒。浮生夢幻身。人命夕難保。天堂與地獄。皆由心所造。南山北嶺松。北嶺南山草。一雨潤無邊。根苗壯枯槁。五湖參禪人。可問虗空討。死脫夏天衫。生披冬月襖。分明無事人。特地生煩惱。喝一喝。下座。
　　上堂。云世尊三昧迦葉不知。迦葉三昧阿難不知。阿難三昧商那和修不知。從上諸聖三昧互相不知。乃拈拄杖畫一圓相云。者箇是什麼。良久云。路逢劒客須呈劒。不是詩人莫獻詩。卓拄杖。下座。
　　上堂。云萬機遊刃。終日弘道。猪肉桉頭事。作麼生道。還有人道得麼。若也道得。倒道將一句來。良久云。金鏁連鐶刀挑不出。喝一喝。下座。
　　上堂。良久云。即與麼會去。早成多事。更乃如何若何。和泥合水。所以靈山會上。迦葉親聞。少室巖前。祖師斷臂。且道。斷臂作箇什麼。卓拄杖一下。下座。
　　上堂。僧問。磨礱三尺劒。去化不平人。未審意旨如何。師云好去。進云點。師云你看。僧拍手一下歸眾。師云了。
　　問。如何是祖師西來意。師云。名下無虗人。
　　師乃云。上來也步步登高。下去也通身無礙。所以道。有時先敲後唱。有時先唱後敲。有時敲唱同時。有時敲唱不同時。所以王登寶殿。野老謳謌。如今還有謳謌者麼。良久云。木人雖舉手。石女不擡頭。喝一喝。
　　雪下上堂。昨夜漫天總雪。大地一時皎潔。今朝庭際無人。莫道山僧不說。
　　上堂。云一切賢聖。皆以無為法。而有差別。前是案山。後是主山。阿那箇是無為法。良久云。向下文長。付在來日。喝一喝。
　　上堂。云法身無相。應物現形。竪起拄杖云。者箇是拄杖。阿那箇是法身。者箇葛藤且止。僧堂佛殿穿入汝等諸人鼻孔裏去也。四大海水。在汝頭上。海龍王在汝指甲下。汝等還覺麼。若覺去。晝行三千。夜行八百。脚下煙生。頭上火起。若也不知。飢來喫飯困來眠。卓拄杖。
　　上堂。云風活活雨連連。壞堂古殿一時穿。吾峯孤高聳碧天。禪人到者盡皆嫌。雪未下總言寒。那堪雪下。更燒煙轉煩惱。喫茶去。珍重。
　　上堂。云太陽昇南北走。夜月圓天未曉。鼻孔裏藏身一句即不問。你諸人脚跟下藏身一句作麼生道。還有道得麼。良久云。相識滿天下。知心能幾人。喝一喝。
　　石霜語錄(終)

　　師住南嶽山福嚴禪院語錄

　　師入院上堂。云法不孤。起仗境方生。竪起拄杖云。者箇是拄杖子。阿那箇是法。還有人道得麼。若也道得。向四威儀中。順道將一句來。有麼有麼。
　　僧問。師登四處華王座。隻履西歸事若何。師云。虗空無障礙。南北任昇騰。進云。謝和尚答話。師云。閑者閑兮忙者忙。
　　問。山高雲簇頂。海闊眾流歸。不犯波瀾句。請師齧鏃機。師云。疋上不足。進云。與麼則猿啼嶽頂鴈湊衡陽也。師云。頭尾相稱。僧噓一聲。師便喝。
　　問。纔離石霜方丈。便登福嚴道場。般若臺前。不有不無一句請師道。師云。罕逢此問。進云。擲鉢峯巒秀。長空萬仞寒。師云。不經一事不長一智。
　　師乃云。還更有問話者麼。如有。出來為眾結緣。諸供養中。法供養為最。所以高來高就。低來低就。忽若總不來時又作麼生。復云。一場敗闕。卓拄杖。下座。
　　師在興化開堂。僧官宣疏罷。拈香祝聖。維那白槌畢。師云。一塵纔舉大地全収。一一毛頭一一師子現。百億毛頭百億師子現。竪起拄杖云。者箇是福嚴拄杖。阿那箇是師子。還有人道得麼。如無。有疑請問。
　　僧問。昔日梵王請佛。帝釋瞻依。今日朝蓋臨筵。不涉二途。請師指出。師云。今古如是。
　　問。蔟錦攢花即不問。如何是本來面目。師云。一言已出。駟馬難追。進云。明明三際曉。皎皎一輪孤。師云。一輪孤底又作麼生。進云。洎合放過。師便喝。
　　問。承師有言。一塵纔舉大地全収。天柱峯高如何進步。師云。老僧在闍梨鼻孔裏。進云。一句當鋒今朝全露也。師云。闍梨鼻孔重多少。進云。雪砌難伸手。霜風徹骨寒。師便喝。僧云。圖他一斗米。失却半年粮。師云。知過必改。
　　師乃云。問話且止。問無橫竪。答豈參差。所以昔日西天國王。問波羅提尊者曰。何者是佛。答曰。見性是佛。王曰。師見性否。答曰。我見佛性。王曰。性在何處。答曰。性在作用。王曰。是何作用。我今不見。答曰。今現作用。王自不見。王曰。於我有否。答曰。王若作用。無有不是。王若不用。體亦難見。王曰。若當用時幾處出現。答曰。若出現時當有其八。王曰。其八出現當為我說。波羅提即說偈曰。在胎曰身。處世名人。在眼曰見。在耳曰聞。在鼻辨香。在口談論。在手執捉。在足運奔。徧現俱該沙界。収攝在一微塵。識者知是佛性。不識者喚作精魂。王聞偈已。心即開悟。所以道無內外。法無彼此。只為眾生日用而不知。背覺合塵。流浪生死。貪嗔邪見之所使耶。而況某夙無見解。諸事荒唐。此者特承府命。俾住嶽寺。實為叨忝。今日對諸官前。作一場敗闕。眾中還有人撿點得出麼。如無。山僧今日失利。喝一喝。
　　上堂。云鉢盂麤鐼子細。[匙-匕+巳]筯短長無一截。有時應供與誰論。嗟咲文殊與彌勒。珍重。
　　上堂。云法本無言。因言而顯道。道本無說。假說而明真。所以諸佛出世。善巧多方。一大藏教。應病與藥。三玄三要。只為根器不同。四揀四料。包含萬象。你道海納百川一句作麼生道。還有人道得麼。設使道得倜儻分明。未夢見衲僧沙彌童行脚跟在。且道。衲僧沙彌童行有什麼長處。喝一喝。
　　上堂。云天已明皷已響。聖眾臻齊合掌。如今還有不合掌者麼。有即尼乾歡喜。無即瞿曇惡發。珍重。
　　上堂。云心若無事。萬法不生。意絕玄微。纖塵何立。向上一路。千聖不傳。學者勞形。如猿捉影。山僧即不然。向上一路千聖不然。學者勞形。如猿捉影。喝一喝。
　　上堂。僧問。古人面壁意旨如何。師云。有年無德。有一僧出禮拜起便喝。師云。作麼。僧又喝。師云瞎。僧禮拜。師云。三十棒且待別時與你喫。
　　師乃云。秋風颯颯。動禪者之遊心。落葉紛紛。現道人之嘉景。朝遊海上。暮宿途中。你道途中一句作麼生道。如有人道得。試道將一句來。若無。福嚴今日失利。
　　上堂。云法法本來法。無法無非法。竪起拄杖云。者箇是福嚴拄杖。阿那箇是本來法。良久云。但有路可上。更高人也行。
　　上堂。云雲籠山色。雨灑長空。日月雖昇。遊人不見。者箇葛藤且致。且道。泥水不分一句作麼生道。還有人道得麼。向鼻孔裏道將一句來。如無。露柱證明。喝一喝。
　　上堂云。百千妙門。同歸方寸。恒沙妙德。總在心源。無三界可出。無菩提可求。人與非人。性相平等。既若然爾。為什麼。那吒撲帝鍾。良久云。波斯鼻孔長更長。
　　上堂。云若論底事。汝今已得。更無闕少。與佛無殊。更無別法。良久云。諸仁者。瞥地也未。古人無端。貴買而賤賣。
　　南嶽福嚴禪院語錄(終)

　　師住潭州興化禪院語錄

　　師入陰上堂。云法無定相。遇緣即宗。疊嶂初拋。重城乍到。依前登善法堂。踞師子座。說東道西。揚眉瞬目。又喚作興化長老。舊店新開。殊不知動靜去來。理無差異。舊店既開。豈無買賣。還有知價者麼。出來對眾商量看。
　　僧問。承師有言。疊嶂初拋。重城乍到。如何是不動尊。師云。朝凡暮聖。進云。與麼則大眾有賴去也。師云。唱歌須是帝鄉人。僧便喝。師便打。
　　問。朝凡暮聖即不問。如何是奪人不奪境。師云。神會曾磨普寂碑。進云。如何是奪境不奪人。師云。須信壺中別有天。進云。如何是人境兩俱奪。師云。寰中天子。塞外將軍。進云。如何是人境俱不奪。師云。明月清風任去來。
　　問。如何是佛。師云。面如滿月目如蓮。天上人間咸恭敬　師乃以拄杖擊繩床一下云。大眾還會麼。不見道。一擊忘所知。更不假修持。諸方達道者。咸言上上機。香嚴與麼悟去。分明悟得如來禪。祖師禪未夢見在。且道。祖師有甚長處。若向言中取則。悞賺後人。直饒棒下承當。辜負先聖。萬法本閑。唯人自閙。所以山僧居福嚴。只見福嚴境界。晏起早眠。有時雲生碧嶂。月落寒潭。音聲鳥飛鳴般若臺前。桫欏花香散祝融峯畔。把瘦筇坐盤石。與五湖衲子。時話玄微。灰頭土面。住興化祇見興化家風。迎來送去。門連城市。車馬駢闐。漁唱瀟湘。猿啼嶽麓。絲竹謌謠。時時入耳。復與四海高人。日談禪道。歲月都忘。且道。居深山住城郭。還有優劣也無。試道看。良久云。是處是彌勒。無門無善財。
　　師開堂日。大眾迎至法座前。僧官宣疏罷。拈香祝聖畢。遂就座。維那白槌云。法筵龍象眾當觀第一義。師乃云。會麼。昔曼殊大士。於靈山會上十萬眾前。將末後一槌。以為第一義句。今日上首。倒行此令。且道。與昔是同是別。若乃斷得。不用揚眉。其或未明。有疑請問。
　　僧問。郡侯勤重請。法駕渡湘江。擲鉢峯前事。請師為舉看。師云。風不來樹不動。進云。忽遇作家。只與麼舉。還當下當。師便喝。進云。氣急煞人。師云。三十年後來。與你二十棒。
　　問。雷音震動。緇素臨筵。向上宗乘請師舉唱。師云。湘水向東流。進云。宗乘已蒙師指示。先將何物利群生。師便喝。僧云。瞎。師云。恰是。僧撫掌。師便打。
　　問。昔日世尊拈花。迦葉微笑。今日興化開堂。將何示徒。師云。有問有答。進云。寒山瞬目拾得揚眉去也。師云。不覩雲中鴈。焉知沙塞寒。進云。入水見長人。師云。不如禮拜好。
　　師乃云。問話且止。問也無窮。答也無盡。所以昔日靈山會上。世尊陞座。諸大菩薩。各各據疑請問。如無疑者。為眾決疑。而況今日一會。豈非造次。是故佛法委付國王大臣。以至今日。乃子乃孫。有茲塵忝感沐闔郡尊官。諸院尊宿。街市檀那。證明法會。不勝慶幸。且道。適來如許多言句。總是世諦之談。如今設有人問如何是佛法底道理。作麼生祗對他。良久乃喝一喝。下座。
　　上堂。云摩竭陀國水泄不通。少室峯前親行此令。作麼生是此令。還有人道得麼。和泥合水道將一句來。有麼。良久云。遊子乍聞征袖濕。佳人才唱翠眉低。喝一喝。
　　上堂。云一喝分賓主。照用一時行。要會箇中意。日午打三更。遂喝一喝云。且道。是賓是主。還有人分得麼。若也分得。朝行三千暮行八百。若也未能。興化今日失利。
　　上堂。以拄杖擊繩床一下云。一葉落天下秋。
　　上堂。云說佛說法即不問你。寸草不生。道將一句來。良久喝一喝。卓拄杖。
　　上堂。僧問。如何是向上關捩。師云。仰面看天。進云。青山隱白雲。遊人行未到。師云。南辰對北極。僧禮拜。師便打。
　　問。宗乘一唱。三藏絕詮。祖令當行。十方坐斷。如何是興化巴鼻。師云。老僧一場敗闕。進云。一人傳虗。萬人傳實。師云。也有些子。進云。三十年後此話大行。師便喝。僧云了。師便打。
　　乃云。祖師心印。一印印空。一印印水。一印印泥。如今還有印不著者麼若有。試出來。向脚跟下道將一句來。設你道得倜儻分明。第一不得行過衲僧門下。且道。衲僧有什麼長處。良久云。人王三寸鐵。遍地是刀槍。喝一喝。
　　上堂。云一塵纔舉。大地全収。拈起拄杖。擊繩床一下云。百億須彌。百億日月。恒沙國土。恒沙諸佛。瓦解冰消。喝一喝。
　　上堂。云說佛說祖。和泥合水。向上向下。衲僧破草鞋。總不與麼。無繩自縛。且道獨脫一句作麼生道。還有人道得麼。試對眾倒道將一句來。有麼有麼。良久云。冢上更加泥。喝一喝。
　　上堂。僧問。承教有言。止止不須說。我法妙難思。如何是難思之法。師云。山僧今日敗闕。進云。與麼則昔日五千增上慢。今朝大眾息疑情。師云。被此一問。直得氷消瓦解。進云。學人罪過。師云。知過必改。
　　問。師子一吼。乾坤暗黑。露柱燈籠向什麼處安身立命。師云。看。進云。與麼則明月清風滿座寒也。師云。你見什麼道理。僧禮拜。師便打。
　　乃云。有物先天地。無形本寂寥。能為萬象主。不逐四時凋。竪起拄杖云。者箇是興化拄杖。阿那箇是萬象主。良久云。若見諸相非相。即見如來。喝一喝。
　　上堂。云葉落知秋。歸根得地。且道。如今是什麼時節。喝一喝。
　　興化語錄(終)



　　師行脚時。與駙馬都尉李公諱遵勗相見。纔通門狀。却請於高班處坐。令小童來問。道得即與上座相見。師云。今日特來相看。都尉又令小童云。碑文鐫白字。當道種青松。師云。不因今日節。餘日實難逢。都尉復令小童云。與麼則與上座相見去也。師云。脚頭脚底。都尉便請相見。纔坐便問。我聞。西河有金毛師子。是否。師云。都尉什麼處。得這箇消息來。都尉便喝。師云。野干鳴。都尉又喝。師云。恰是。都尉拍手大笑。
　　師得數日乃辭。都尉云。如何是臨行一句。師云。好自將息。都尉云。與麼則不異諸方也。師云。都尉見處作麼生。都尉云。放你二十棒。師云。專為流通。都尉便喝拍手一下。師云瞎。都尉云好去。師云。喏喏。
　　師在河東。為唐明嵩和尚持書。上楊內翰諱億。纔展門狀。便請相見。坐次。內翰問。對面不相識。千里却同風。師云。某甲奉院門請。內翰云。真箇謾語。師云。前月離唐明。內翰云。適來悔伸一問。師云。作者。內翰便喝。師云。恰是。內翰又喝。師以手面前畫一畫。內翰吐舌云龍象。師云。是何言歟。內翰喚客司點好茶。元來是自家人。師云。也不消得。茶罷。內翰又問。如何是圓上座為人底句。師云切。內翰云。與麼則長裙新婦拖泥走。師云。誰得似內翰。內翰云。作家作家。師云。放你二十棒。內翰拍膝云。者裏是什麼所在。師拍手云。也不得放過。內翰呵呵大笑。又問。專使還記得唐明和尚當初悟底因緣麼。師云。也曾見和尚舉來。內翰云。請不吝慈悲。師遂云。見和尚舉。有僧問念和尚。如何是佛法大意。念和尚云。楚王城畔。汝水東流。內翰云。只如楚王城畔汝水東流。意旨如何。師云。水上掛燈毬。內翰云。與麼則辜負古人去也。師云。內翰疑則別參。內翰云。三脚蝦蟆跳上天。師云。一任[跳-兆+孛]跳。內翰乃大笑。
　　師住旬日取辭。內翰云。某甲有一轉語。寄上座往唐明處。還得否。師云。明月照見夜行人。內翰云。却不相當也。師云。更深猶似可。午後始愁人。內翰云。開寶寺前金剛。近日為什麼汗出。師云知。內翰云。上座臨行。豈無為人底句。師云。重疊關山路。內翰云。與麼則隨上座去也。師噓一聲。內翰云。真師子兒。大作師子吼。師云。放去又扶來。內翰云。某甲適來失脚倒地。又得家童扶起。師云。有什麼了期。內翰呵呵大笑。

　　勘辨

　　筠州興教明上座持書到。師接得書便問。大路來小路來。明云。和尚試道看。便打一坐具。師云。瞎漢亂統作什麼。明噓一聲。師便打。
　　問僧。近離什麼處。僧云錯。師云。不落時機一句作麼生道。僧云錯。師云。南源錯。上座錯。僧無語。師便打。
　　新藏主到。師問。古人道。三日不相見。莫作舊時看。一夏與藏主隔闊。如今作麼生相看。新云。和尚住持不易。師云。與麼則西祖不傳唐土信。少林謾自立親踈。新云。和尚為什麼却與麼道。師云。南源罪過。
　　問僧。近離什麼處。僧云。日勢稍晚。師云。不涉程途一句作麼生道。僧云。七九六十三。師云灼然。僧云。氣急殺人。師便打。
　　問僧。上座年多少。僧云。二十六。師云。恰與山僧拄杖同年。僧云是。師云。你道山僧拄杖年多少。僧無語。師便打。
　　師見僧來。拈起拄杖云。入你鼻孔裏去也。僧云。和尚幸是大人。師云了。
　　問僧。上座名什麼。僧云海滿。師云。海無增減。為什麼却滿。僧云。和尚莫謾海滿好。師云。南源罪過。
　　問新到。既是祖師門下客。不觸波瀾試道看。僧云。和尚幸是大人。師提起坐具云。者箇聻。僧云。兩重公案。師便打。第二僧云。打即不無和尚。爭奈某甲何。師云。上座有什麼長處。僧擬議。師便打。
　　問僧。今夏在什麼處。僧云。筠州興教。師云。芝和尚安樂麼。僧云安樂。師云。放你二十棒。
　　問新到。人人盡有自己。阿那箇是上座自己。僧云。坐具是七尺布。師云。悔施一問。僧擬議師便打。
　　問僧。近離什麼處。僧云。雲過千山碧。師云。著忙作什麼。僧云。鴈去水聲凄。師便喝。僧亦喝。師便打。僧亦打。師云。你看這瞎漢。本分打出三門外。念你是新到。且坐喫茶。
　　問化主。入廛化道即不問你。入門一句作麼生道。僧便喝。師云。亂喝作什麼。僧又喝。師便打。
　　問僧。祖師門下客。祇園會裏人。僧便喝。師云。亂統作什麼。僧以坐具面前劃一劃。師云。南源過在什麼處。僧無語。師便打。
　　師見僧來。拈起柱杖云。你為什麼被我拄杖吞却。僧云不敢。師云。你得與麼無端。僧云是。師云。還我草鞋錢來。
　　問僧。深山無異路。遊人何處來。僧云。州中來。師云。南源燒香。供養你去也。僧云。不勞如是。師噓一聲。鈍躓煞人。且坐喫茶。
　　問新到。人人盡有鼻孔。阿那箇是上座鼻孔。僧云。某甲近離仰山。師云了。喝出去。
　　問古人道。自從青草出。更不下堦行。遊人何到。僧云。雲程稍遠。師云。南源請益。僧以手面前劃一劃。師云。是何言歟。僧無語。師便打。
　　問僧。相逢不話人間事。舉措又須問。歲寒一句作麼生道。僧云。某甲不會。師云。南源失利。且坐喫茶。
　　問僧。入門一句作麼生道。僧云。上天無路。師云。好去。僧云。入地無門。師便喝。其僧推師一推便出去。師喚云。上座上座。僧不迴首。師云。南源今日敗闕。
　　問僧。近離什麼處。僧云。楊岐。師云。今夏在什麼處。僧云。筠州興教。師云。興教和尚還有鼻孔麼。僧云。有。師便打。
　　問僧。相逢不擎出。舉意便知有。作麼生是不擎出底句。僧展兩手。師云。南源裝香供養你去也。僧云過。師云。過在什麼處。僧以手指頭上。師云。太遠生。僧無語。師便打。
　　九峯專使持書到。師云。玄沙封白帋。九峯何用太忉忉。使云。亂峯幽鳥語。師云。不行山下路。爭見泣岐人。使云。日午打黃昏。師便喝云。欲觀前人。先觀所使　問僧。行脚人須知有行脚事。作麼生是行脚事。僧云知。師云。知底事作麼生。僧云。山高水冷。師云。念你遠來。且坐喫茶。僧云。喏喏。
　　師云。晴乾不肯去。直待雨霖頭。便打。
　　問僧。三日後不得故眼相看。如今作麼生。僧云。特來禮拜和尚。師云。鈍躓煞人。僧便喝。師云作麼。僧便打。師云。者瞎漢。遂打一坐具。僧云。猶欠少在。師云。本分打出三門外。且坐與你一椀茶喫。
　　問僧穿雲渡水客。不觸波瀾試道看。僧云。知州筆頭脫。落地無人収。師云。亂道作麼。僧擬議。師便喝。僧云。日輪正當午。仰面看青天。師以手面前劃一劃云。者箇作麼生。僧云了。師便打。
　　問僧。近離什麼處。僧云北禪。師云。不涉程途一句作麼生道。僧云。合取狗口。師云。山僧過在什麼處。僧云。兩重公案。師便喝。僧擬議。師便打。
　　問新到。相逢不擎出。舉意便知有。不擎出底句作麼生道。僧云審。師云的。僧擬議。師便喝。僧打一坐具。師云。瞎漢亂統作什麼。便打。遂令喫茶。師又舉前話再問。僧云。某甲適來更有一坐具在。師云。上座更有一坐具那。僧云是。師直打。至法堂。僧歸客位不肯。師到客位復禮。又問第二上座。還記得適來話頭麼。僧云。記不得。師云劄又問第一上座。還記得麼。僧云。棺木裏撑眼。師云。道吾棺木裏撑眼。上座又作麼生。僧無語。師便打。

　　偈頌
　　寄李駙馬都尉二首

　　君處皇都。我居林藪。林藪皇都。南星北斗。北斗南星。問誰見醜。溢目千岑。烏飛兔走。翻謂寒山。豐干饒口。我今珍重隴西公。獨坐毗耶師子吼。
　　金粟垂形飾後徒。榮居帝里顯嘉謨。也知妙得相逢處。惹得天香滿道途。

　　李駙馬寄師三首

　　去聖時遙駭眾魔。救頭然事信如何。淨名語默居空室。唯是文殊問疾過。
　　日暖炎風五月餘。水邊松下自凉居。有人來致毗盧問。手拗山花笑與渠。
　　春塘閑步把筇枝。林鳥汀鷗各自飛。巖寺路遙思問訊。如何相見又還歸。

　　師繼韻酬

　　像代之中達者多。不知悟了意如何。飲光擊磬流沙界。驚得多聞特地過。
　　道在應無智與愚。古今達者任安居。本無万法知無礙。物物頭頭不是渠。
　　春暖鶯啼人盡知。百花競發亂紛飛。忽思昔日毗耶老。菩薩聲聞何處歸。

　　又寄都尉三首

　　觸目能將語默同。老盧曾是悟幡風。須知萬古憐宗裔。又見毗耶信息通。
　　湖外江山沗有緣。皆由巨庇演真詮。鎮陽密句同人委。不似少林坐九年。
　　淨名杜口與誰知。吉祥舍利辯多施。自慚住止神都闊。不得相逢再展眉。

　　因章介二大師。持都尉書至師。師有書復。於書後畫兩隻脚。脚下書二大師名。寄都。尉都尉復以頌答

　　黑毫千里餘。金槨示雙趺。人天都不測。珍重赤鬚胡。

　　都尉又頌寄師

　　數旬臥病殢他誰。四大交爭一任伊。南來大士相體悉。笑煞胡僧惱煞兒。

　　師和

　　金粟垂模為阿誰。十方雲侶盡從伊。瞿曇相見身心息。不話猶憐八十兒。

　　寄都尉二首

　　分身千百億。悲智願難窮。在俗還隨俗。居宮即順宮。頭頭皆巨護。處處現神通。珍重吾宗幸。多能立祖風。
　　仰觀天畔一輪月。幾度清光西上出。大士鬅頭問志公。摩訶般若波羅密。

　　都尉終臨。時畫一圓相。并頌呈師

　　世界無依。山河匪礙。大海微塵。須彌納芥。拈起幞頭。解下腰帶。若問生死。問取皮袋。
　　師乃問。如何是太尉本來佛性。太尉云。今日熱如昨日。太尉却問師。臨行一句作麼生道。師云。本來無罣礙。隨處任方圓。太尉云。某甲晚來困倦。更不答話。師云。無佛處作佛。

　　讚李公都尉真

　　泡幻緣生。僧瑤妙筆。水月寒潭。可堅可實。來兮示化皇都。去兮他方白日。隴西令公。像代間出。文武兩全。佛法俱畢。稽首觀音。金粟誰悉。

　　入京舟中作

　　長江行不盡。帝里到何時。既得凉風便。休將櫓棹施。

　　劒客

　　劒藏於指下。豈把亂施呈。道去應難別。都緣為不平。

　　寄瑯琊覺長老

　　浮世夢不盡。人生是幾遭。祇知城寺樂。不覺住山高。萬物自有興。百年心未勞。思量天地裏。令我憶南曹。

　　寄汾州故人

　　常憶汾陽日。旃檀師子林。狐狼皆絕跡。野鹿並驚心。法會無僧俗。問心有古今。乾坤吾問你。誰敢下錐針。

　　寄汾州一長老

　　南北東西道。東西南北祖。拾得問寒山。夜半日輪午。

　　僧請益三決三句乃有頌

　　第一決。大地山河泄。維摩才點頭。文殊便饒舌。
　　第二決。展拓看時節。語默豈相干。夜半秋天月。
　　第三決。山遠路難涉。陸地弄舟行。眼中挑日月。
　　第一句。天上他方皆罔措。俱輪顛倒論多端。巍巍未到尼拘樹。
　　第二句。臨濟德山涉路布。未過新羅棒便揮。達者途中亂指注。
　　第三句。維摩示疾文殊去。對談一默震乾坤。直至而今作笑具。

　　三玄三要

　　第一玄。三世諸佛擬何宣。垂慈夢裏生輕薄。端坐還成落斷邊。
　　第二玄。靈利衲僧眼未明。石火電光知是鈍。揚眉瞬目涉關山。
　　第三玄。萬象森羅宇宙寬。雲散洞空山嶽靜。落花流水滿長川。
　　第一要。豈話聖賢妙。擬議涉長途。擡眸七顛倒。
　　第二要。峯頂敲楗召。神通自在來。多聞門外叫。
　　第三要。起倒令人笑。掌內握乾坤。千差都一照。

　　都頌

　　報汝通玄士。棒喝要臨時。若明親的旨。半夜太陽暉。

　　五位

　　正中偏。夜半烏鷄室裏鳴。海底燃燈光世界。石上栽花長枝靈。
　　偏中正。日落西山觀異影。分明鏡像顯真宗。休把眉頭窺月井。
　　正中來。木馬生兒徧九垓。進退任行通鳥道。豈並巢居界內隈。
　　兼中至。彼彼丈夫全意氣。矛頭交互不傷鋒。展拓縱橫不相離。
　　兼中到。黑白已前休作造。須明露柱未生兒。莫認狂詞途中走。

　　都頌五位

　　偏中歸正極幽玄。正去偏來理事全。須知正位非言說。朕兆依稀屬有緣。兼至去來興妙用。到兼何更逐言詮。出沒豈能該世界。蕩蕩無依鳥道玄。

　　雲門法身

　　南北東西萬萬千。乾坤上下廣無邊。相逢相見呵呵笑。屈指擡頭月半天。

　　問既是泗洲為什麼楊州出現。洞山云。君子愛財。取之有道

　　泗洲忽示現楊州。天下宗師話路稠。君子愛財取有道。南海波斯鼻孔麤。

　　問如何是法身佛　風穴云。盟津關不遠。最苦臥如來

　　隨流方得妙。相逢辨者難。近岸騰身去。焚香不用爭。

　　兩堂首座齊下喝

　　啐啄之機箭拄鋒。瞥然賓主當時分。宗師憫物垂緇素。北地黃河徹底渾。

　　杖林山下竹筋鞭

　　杖林山下竹筋鞭。南北禪人萬萬千。莫怪相逢不下馬。東西各自有前程。

　　高中允請益庭前栢

　　趙州庭前栢。天下走禪客。養子莫教大。大了作家賊。

　　汝是慧超

　　僧問如何是佛。師云汝是慧超。禮拜近前叉手。思量十萬迢迢。

　　靈雲悟桃花二首

　　三月桃花處處新。靈雲一見更無親。相逢盡道休官去。林下何曾見一人。
　　便風帆掛上。舉棹別波瀾。四海參禪客。不用更瞞頇。

　　雲門云糊餅

　　超佛越祖若何宣。充齋糊餅恣情餐。湖南展鉢新羅咬。大食波斯索渡船。

　　趙州勘婆

　　趙州勘破婆子。落葉便合知秋。天下幾多禪客。五湖四海悠悠。

　　南泉打破粥鍋

　　甘贄設粥詣南泉。請師念佛眾僧前。狸奴典座言歸舍。當時鍋鑊一齊穿。

　　水出高源

　　水出高源也大奇。禪人不會眼麻彌。若也未明泥水句。燈籠露柱笑咍咍。

　　注杜順和尚法身頌

　　懷州牛喫禾。(河沙世界)益州馬腹脹(蟻銜椀走)天下覓醫人。(驢頭馬角)灸猪左膞上(畫虎成狸)。

　　牧童謌

　　牧牛童實快活。跣足披蓑雙角撮。橫眠牛上向天歌。人問如何牛未渴。迴面觀平田闊。四方放去休闌遏。八面無拘任意遊。要收只在索頭撥。小牛兒順摩捋。角力未充難提掇。且從放在小平坡。慮上高峯四蹄脫。日已高休喫草。揑定鼻頭無少老。一時牽向圈中眠。和泥看伊東西倒。笑呵呵好不好。又將橫笛順風吹。震動五湖山海島。倒騎牛脫布襖。知音休向途中討。若問牧童何處居。鞭指東西無一寶。

　　拄杖歌

　　勢吒呀節難比。曲似獰龍爭出水。拈來手上弄乾坤。逆順縱橫倒復起。五湖人叱叱叱。輕輕揑轉教伊視。眨上眉毛數數千。直下便拈萬萬里。撥斷藤根挑布衲。笑呵呵劈口捶。

　　十二時歌

　　鷄鳴丑。夢裏逢人莾莾鹵。平且寅。覺來路上弄精魂。日出卯。烜赫光[口*易]影裏坐。食時辰。食飽還知是病因。禺中巳。買賣論量入市肆。日南午。萬象分明作笑具。日昳未。張公喫酒李公醉。晡時申。醒來端坐醉醺醺。日入酉。茅蓬竹戶硬撑拄。黃昏戌。日落西山狐未出。人定亥。老鼠床前作群隊。夜半子。一輪明月囌嚕哩。

　　讚諸方尊宿

　　法眼法燈　　問答精進　　箭鋒相拄　　耀古騰今　　雲巖洞山　　金鎻玄關　　五位回互　　洞水逆還　　雪峯玄沙　　宗匠難加　　白紙為信　　今古無瑕　　溈山仰山　　明暗方圓　　多聞廣解　　巧語難宣　　三十六勢　　應病施權　　石霜道吾　　父子相呼　　三門五路　　廣誘初徒　　君臣和合　　豈話有無　　睦州雲門　　掣電來風　　泥牛哮吼　　黯黑乾坤　　現成公案　　不打好人　　臨際德山　　棒喝齊行　　或逆或順　　或暗或明　　師子一吼　　百獸潛形
　　慈明禪師偈頌(終)