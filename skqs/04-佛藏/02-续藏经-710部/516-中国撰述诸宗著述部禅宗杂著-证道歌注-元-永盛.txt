續藏經   證道歌註
　元 永盛述　德弘編


 竺原禪師註證道歌序

　　神光見達磨。三拜起立付以衣法。真覺參曹谿。繞牀振錫而定宗旨。盇心法之精微非言所及。後來諸祖行棒行喝。輥毬作舞。打鼓振鐸。以大機大用發揚為己為人之玅。而所謂東土有大椉根器傳佛心宗者。正謂是也。惟大椉菩薩能為己為人。獨覺．聲聞則不能之。是知吾宗授受豈細事哉。近時叢林不古。或少有見解而無真履實踐。失其體也。或有靜工而不能提唱綱要以利生接物。失其用也。若體用兼資行解俱備。江淮之間惟竺源禪師而已。師蚤徧參名宿。佛祖教典無不探賾。而卓然以己躳大事為任。末見無能教公。機語契合遂嗣其法。兩住鄱之玅果寺。倦於涉世。謝歸南巢。海內學者大至。室無所容。有以真覺證道謌請註。師隨問析之。學者筆錄成帙。姑熟陳善會願刻諸梓以惠來學。而徵序於予。予謂理之悟則一。事之修則無窮。故華嚴四法界終之以事事無礙者。謂其不捨一法而無一物不得其當也。真覺始由教觀修行。如人之治田園居室既富。且有特契劵未之明允。及見六祖。猶持券入官一印印定。永保家業。與馬祖．百丈．黃檗．臨濟．南陽．大珠如契經說法。莫不由斯。而雛道人烏足語此哉。吾又聞無能公益通經教儒老百家。而師則辯博過之。故其發揮真覺之蘊特應酬餘事耳。若夫室中徵詰機迅雷電。揭示衲僧向上巴鼻。當逢作者別為拈出。
　　至元六年庚辰歲秋八月龍翔比丘(大訢)拜書

　　 

　　永嘉真覺大師證道歌

　　　　南巢竺源蘭若法慧宏德禪師註頌
　　　　參學門人　德弘　編
　　君不見(最初一著覿面相呈。又云甚處去也)。絕學無為閒道人(元來只在者裏)。不除妄想不求真(且信一半)。無明實性即佛性(依稀越國)。幻化空身即法身(彷彿揚州)。法身覺了無一物(喚作一物即不中)。本源自性天真佛(佛之一字吾不喜聞)。五蘊浮雲空去來(平地起土堆)。三毒水泡虗出沒(虗空裏揣骨)。
　　絕學者學無所學也。學無所學。學之絕矣。無為者為無所為也。為無所為。為之無矣。非世之絕學無為。乃世出世間之絕學無為也。自覺覺他覺行圓滿。三身圓顯十號俱彰者。諸佛之絕學無為也。十聖三賢六度萬行。眾生度盡方證菩提者。菩薩之絕學無為也。斷三界塵勞出分段生死。諸漏已盡不受後有者。二乘之絕學無為也。洞悟諸佛心宗。透徹衲僧巴鼻。行解相應智眼圓明者。衲僧之絕學無為也。三際平等一道清虗。盡十方世界是箇沙門全身。萬象森羅是箇金剛正體。無壞無雜無欠無餘。上無諸佛之可成。下無眾生之可度。平帖帖地。閒落落地。身心一如身外無餘。可謂絕學無為閒道人也。到這田地。更無第二人。亦無第二念。聖凡情泯。真妄見空。返觀無明實性即是佛性。幻化空身即是法身。大包無外。細入無內。蕩蕩無為。兀兀自化。無名無字無去無來。亘古亘今湛然常住。故云法身覺了無一物。本源自性天真佛。了知五蘊三毒如浮雲水泡虗出沒耳。五陰者即色受想行識。三毒者即貪瞋癡也。又云餓鬼畜生地獄也。雖然猶是教乘邊事。臨濟門下正在半途。到家一句作麼生道。
　　君不見。為渠通一線。井底起紅塵。山頭生白練。丈二眉毛頷下生。八角磨盤空裏轉。
　　證實相(虗空喫鐵棒)。無人法(王宮生悉陀)。剎那滅却阿鼻業(甚處得消息來)。若將妄語誑眾生(著甚死急)。自招拔舌塵沙劫(林深藏猛虎艸淺露羣蛇)。
　　一相無相謂之實相。即一切眾生本有靈覺之心也。此心自無量劫來至于今日。本自清淨。本自圓滿。本自具足。本自靈玅。廓若太虗明如皎月。與他三世諸佛同體無異。良由二儀初分。三才始立。最初不覺託識受生。瞽智眼於昏衢匍匐九居之內。鎖真覺於夢夜沈迷三界之中。因師指教方覺前非。回光返照洞徹真源。故謂之證到此田地。無人無法。無佛無眾生。無去無來。無生無死。曠劫無明業識應念頓消。故云剎那滅却阿鼻業。梵語阿鼻。此云無間。乃極苦之地獄也。永嘉恐世人信之不及。故立誓云。我若將此語誑惑於人。自招拔舌塵沙劫數也。此是深慈痛悲故能爾矣。劫者。時分也。還信得及麼。更聽一頌。
　　證實相。無人法。無明荒艸連根拔。三千剎海冷沈沈。一切聖賢阿剌剌。
　　頓覺了(猶是鈍漢)。如來禪(誰為安名)。六度萬行體中圓(可知禮也。又云為蛇畵足)。夢裏明明有六趣(又有這箇在)。覺後空空無大千(猶較些子)。
　　頓覺者非次第方便而證也。乃上根利智一聞千悟一了百當之人也。如斷一縷絲。一斷一切斷。一證一切證。如來禪者即諸法如義。來無所來也。非四禪八定之禪。乃達磨大師不立文字單傳直指如來心印之禪也。既悟此心諸緣悉捨。即檀波羅蜜也。本來清淨即戒波羅蜜也。不以讚而喜不以謗而瞋即忍波羅蜜也。念念無妄即精進波羅蜜也。內寂不搖即禪波羅蜜也。智照如日即般若波羅蜜也。到此田地。三千威儀八萬細行步步皆如。無一理而不圓。無一事而不備。故云六度萬行體中圓也。迷時諸境亦然。悟後萬法俱息。故云夢裏明明有六趣。覺後空空無大千。大千者。釋迦如來之化境也。化境尚空。況有六趣。只如覺後一句作麼生道。
　　頓覺了。如來禪。打破虗空無兩邊。一段風光藏不得。分明獨露劫空前。
　　無罪福(風吹不入)。無損益(雨打不溼)。寂滅性中莫問覓(天晴依舊日頭出)。比來塵鏡未曾磨(平地起干戈)。今日分明須剖柝(試舉似看)。誰無念(空中掣閃電)。誰無生(古路鐵蛇橫)。若是無生無不生(將逐符行)。喚取機關木人問(拈主丈便打)。求佛施功早晚成(再犯不容)。
　　我心本空。罪福無主。罪福既無主。安有損益乎。身心寂滅平等一如。離文字相。離緣慮相。離一切想。離一切執著。故云莫問覓也。大師憫彼來學推己及人。良由勞生自信不及。背覺合塵棄本逐末。隨業漂流蕩而忘返。被見聞覺知恩愛習氣籠罩。自己不得現前。神通光明不得發露。譬如古鏡久埋塵垢不能照物。所以今日分明為他剖開分析。那裏有箇天生彌勒自然釋迦。故云誰無念誰無生。信得及致力切。打開自己寶藏。見徹本來面目。內心外境廓爾虗融。彼聖此凡平等超越。故云若是無生無不生。治生產業皆與實相不相違背。是法住法位世間相常住。又慮世人以無念無生成斷滅見解。自謂百了千當。譬如機關木人亦無心念。欲求成佛無有是處。故云早晚成。即何時成也。
　　無罪福。無損益。一句了然超百億。夜夜月向西邊沈。日日日從東畔出。
　　放四大(休揑怪)。莫把捉(總是錯)。寂滅性中隨飲啄(五色麒麟一隻角)。諸行無常一切空(爺死哭麼)。即是如來大圓覺(白日青天星斗落)。
　　執之失度必入邪路。放之自然體無去住。得底人既知四大本空五蘊非有。卓卓巍巍孤孤迥迥。自由自如無拘無束。放曠喻如太虗。清淨同於皎月。水邊林下任意逍遙。糲食麤衣隨緣飲啄。返觀諸行皆是無常。一切諸法本來空寂。如是知如是見如是信解。不生法相即是如來大圓覺也。
　　放四大。莫把捉。烈焰那許蚊蚋泊。一條主丈兩人扶。萬里虗空飛一鶚。
　　決定說(炎天飛片雪)。表真僧(鼻直眼橫)。有人不肯任情徵(用肯作麼)。直截根源佛所印。摘葉尋枝我不能(直得分疎不下)。
　　智鑑圓明妍媸自現。或是或非或邪或正。一言決定終無異說。內懷菩薩行。外現聲聞身。作人天之領袖。為苦海之慈航。故云表真僧也。或有邪解異見之人。心不信受任情徵問。假饒盡艸木叢林稻麻竹葦悉為舌頭。一一舌頭發如上之問難。不消一彈指竝乃高低普應前後無差。所以道直截根源佛所印。摘葉尋枝我不能也。
　　決定說。表真僧。曹谿六祖嶺南能。自從馬師胡亂後。續燄聯芳繼祖燈。
　　摩尼珠(一舉四十九)。人不識(蹉過了也)。如來藏裏親收得(元來只在者裏)。六般神用空不空(銀山只是銀山)。一顆圓光色非色(鐵壁只是鐵壁)。
　　梵語摩尼。唐言如意。或云金翅鳥王之心珠也。在人分上即是自己本有靈明真覺之性。一切神通三昧本自具足。只為勞生自信不及。背覺合塵迷不自知。故云人不識。獨有諸佛如來玅性圓明湛然空寂。百千三昧隨意現前。故云如來藏裏親收得。此摩尼珠能應五色。或云有六竅。喻人元為一精明。分為六和合。一根既返源六用成休伏。所以道六般神用空不空。一顆圓光色非色也。
　　摩尼珠。人不識。明歷歷地黑似漆。森羅萬象悉含融。四聖六凡從此出。
　　淨五眼(東家點燈)。得五力(西家暗坐)。唯證乃知難可測(人平不語。水平不流)。鏡裏看形見不難(切忌動著)。水中捉月爭拈得(弄光影漢)。
　　五眼者。天眼徹見一切。肉眼不被物惑。法眼見性本空。慧眼智照洞明。佛眼物我等觀。五眼既淨。則信力．進力．念力．定力．慧力自得現前。心地法門唯證乃知。非凡情所能測度也。若人回光返照。見徹本來面目則不難矣。若妄認前塵光影為自己者。譬如獼猴水中捉月。爭拈得也。故云鏡裏看形見不難。水中捉月爭拈得。
　　淨五眼。得五力。秤鎚頭上揑出汁。渾崙好箇解脫門。八字打開拕不入。
　　常獨行(眼上兩眉橫)。常獨步(脚底通霄路)。達者同遊涅槃路(且道路頭在什麼處)。調古神清風自高(雲居尊者)。貌顇骨剛人不顧(方有少分相應)。
　　龐居士問馬祖云。不與萬法為侶者是什麼人。祖云待汝一口吸盡西江水即向汝道。者裏見得徹去。便可橫行海上獨步丹霄。與他從上諸祖把手共行不為分外。只如僧問乾峯云。十方薄伽梵。一路涅槃門。必竟路頭在甚麼處。峯以主丈畫一畫云在這裡。又作麼生。所以道調古神清風自高。貌顇骨剛人不顧。三十年後有人悟去也不定。
　　常獨行。常獨步。脚底艸鞋獰似虎。飜身抹過太虗空。不覺踏斷來時路。
　　窮釋子(主人翁)。口稱貧(惺惺著)。實是身貧道不貧(他時異日莫被人瞞)。貧則身常披縷褐(左眼半斤)。道則心藏無價珍(右眼八兩)。無價珍(重言不當吃)。用無盡(若有盡又堪作什麼)。利物應緣終不悋(阿誰無者一坐具地)。三身四智體中圓(正中偏)。八解六通心地印(偏中正)。上士一決一切了(本不增一絲毫)。中下多聞多不信(亦不減一絲毫)。但自懷中解垢衣(修證即不無)。誰能向外誇精進(染汙即不得)。
　　古云。學道先須且學貧。學貧貧後道方親。此戒貪等不事外飾也。出家兒從佛氏姓故稱釋子。子者男子之通稱也。梵語釋迦。此云能仁。不言釋迦者從其簡也。身外無物而心懷聖道。實非貧也。復言貧則常披縷褐道則心藏無價珍者。則百千法門無量玅義恒沙功德三昧神通悉皆具足。出生無窮用之無盡。接物利生應病與藥。大喜大捨無悋無惜。轉八識為四智。束四智為三身。乃至八解六通森羅萬象。一印印定毫髮無差。故云體中圓心地印者是也。上根利智之士。一決一切決。一了一切了。中下之機。觸途成滯故多聞多不信也。得底人但以正悟之境靈靈自照。洗磨無量劫來微細習垢。霜露果熟輒出頭來。如急水灘頭月華。千波萬浪觸之不散。始不被生死陰魔之所惑。故云但自懷中解垢衣。誰能向外誇精進。葢不同向外馳求者也。
　　窮釋子。口稱貧。信手拈來用得親。水底金烏天上日。眼中童子面前人。
　　從他謗(泥人喫鐵棒)。任他非(魚目混明珠)。把火燒天徒自疲(誣人之罪以罪罪之)。我聞恰似飲甘露(早自落他圈圚了也)。銷鎔頓入不思議(救得一半)。觀惡言(金不博金)。是功德(水不洗水)。此則成吾善知識(上大人丘乙己)。不因訕謗起冤親(重疊關山路)。何表無生慈忍力(一箭中青霄)。
　　心與空相應則毀譽讚謗何憂何喜。身與空相應則刀割香塗何苦何樂。資生與空相應則施奪取與何得何失。故道中人不與物競是非。逆順來前如不聞不見。他之伎倆有盡。我之不釆無窮。如人執火燒天。徒自疲勞耳。於天何有哉。聞之如飲甘露心自清凉。頓入不思議解脫境界也。返觀此惡言皆是功德。葢緣言語性空冤親平等。此則成吾善知識也。如先佛於過去劫中。世世生生被提婆達多處處惱害。因慈忍力得成無上正等菩提。故云不因訕謗起冤親。何表無生慈忍力。
　　從他謗。任他非。直下回觀他是誰。殊相劣形皆是幻。凡名聖號總成虗。
　　宗亦通[○@一]。說亦通[○@十]。定慧圓明不滯空[○@卍]。非但我今獨達了[○@人]。恒沙諸佛體皆同[○@佛]。
　　宗通者即悟諸佛之心宗也。乃達磨大師單傳直指之道。不可以智知不可以識識。惟在當人自證自悟到無證無悟之地。所以從上諸老遞相出興。向千聖頂[寧*頁]上提持者一著子。俾學者盡得單傳直指之玅方。謂宗通也。然後命掌藏鑰。披閱一代聖教。備知頓漸祕密不定之方。藏通別圓之味。方謂說通也。宗說既通。定慧均等。方謂圓明不滯空也。永嘉自云。非但我今獨達了此定慧圓明之旨。與恒沙諸佛同證此體。古云天下無二道。聖人無二心者是也。恒沙者。西天有恒沙。方四十里。河中有沙。其細如麵。世尊說法多指此沙為喻。今永嘉依經而言。
　　宗亦通。說亦通。團團杲日麗晴空。百千三昧無量義。只在尋常日用中。
　　師子吼(虗空開大口)。無畏說(萬竅翻一舌)。百獸聞之皆腦裂(紅爐焰上飛片雪)。香象奔波失却威(非其境界)。天龍寂聽生欣悅(猶帶識在)。
　　師子乃獸中之王。若哮吼一聲則百獸聞之悉皆腦裂。以喻大乘菩薩所說圓頓法音則魔宮振動。小乘外道各生疑惑而不領解。如華嚴會上有眼不見舍那身。有耳不聞圓頓教。又如法華會上退席者是也。所以道向上一路千聖不傳。學者勞形如猿捉影。故云香象奔波失却威。香象喻權教菩薩及諸二乘。雖悟法空之理。不明圓頓之機。譬如香象雖有威德。聞師子吼則失威奔走。唯諸天龍王宿熏大種。一聞圓音悉皆歡悅。故云寂聽生欣悅也。
　　師子吼。無畏說。憍梵波提咬著舌。海神怒把珊瑚鞭。須彌山王痛不徹。
　　游江海(亂走作麼)。涉山川(還我艸鞋錢來)。尋師訪道為參禪(阿誰欠少)。自從認得曹谿路(試拈將來看)。了知生死不相干(不許夜行投明須到)。
　　古之尊宿出一叢林入一保社參尋知識。皆為究竟己躳大事。如善財五十三參。雪峯三登九到。乃至天下老和尚徧參知識之門。方到不疑之地。真覺自謂往曹谿六祖印證心地法門。了知生死不相干涉也。
　　游江海。涉山川。逢人覓我一文錢。開州好箇憨布袋。十字街頭恣掣顛。
　　行亦禪○。坐亦禪○。語默動靜體安然○。縱遇鋒刀常坦坦(也是徐六擔板)。假饒毒藥也閒閒(又隔一重關)。我師得見然燈佛(癩兒牽伴)。多劫曾為忍辱仙(擘破卻團圓。又云劒去久矣)。
　　到家人身心寂滅動靜一如。五欲八風撼搖不動。四生九有籠罩無門。生死去來湛然空寂。故云體安然。到者田地。縱遇鋒刀坦然無怖。假饒毒藥亦迺閒閒。如師子尊者受刃。達磨大師服毒。已證無生法忍而然也。就引我佛因地中布髮掩泥。然燈受記汝於來世作佛號釋迦牟尼。復引於多劫中為忍辱仙人山中修道。值歌利王與諸宮人入山遊獵。晝寢時諸宮人遊山見一人儼然獨坐。是諸宮人但來瞻仰。王起問諸近臣宮人何在。左右奏曰往彼仙人菴所也。王怒躳自仗劒問云汝是何人。對云忍辱仙人。王遂以劒斷其手足。節節支解不生瞋恨。乃至種種苦行非止一劫。故云多劫曾為忍辱仙也。
　　行亦禪。坐亦禪。此即人間得道仙。有問祖師西來意。劈胸便奮一麤拳。
　　幾回生(一不成隻)。幾回死(二不成雙)。生死悠悠無定止(二由一有。一亦莫守)。自從頓悟了無生(既是無生又作麼生了)。於諸榮辱何憂喜(有智無智較三十里)。
　　真覺自嘆云。未悟已先於無量劫中受無量生死。輪轉往來無暫停止。於不遷境上空受輪回。向無脫法中妄自纏縛。如春蠶之作繭。似秋蛾之赴燈。故云生死悠悠無定止。自從頓悟無生法忍。即榮辱兩忘憂喜俱滅。生死於我何有哉。
　　幾回生。幾回死。亘古亘今只如此。神頭鬼面有多般。返本還源沒些子。
　　入深山(魚行水濁)。生蘭若(鳥飛毛落)。岑崟幽邃長松下(天地一指。萬物一馬)。優遊靜坐野僧家(百鳥不銜花)。閴寂安居實瀟洒(沒可把。又云今古歷然)。
　　古老得旨後隱入深山窮谷。茅廬石室形影相弔不與世接。以寂靜之境靈靈自照。歲久月深具大無畏。隨緣放曠任意逍遙。三界不能拘。六塵豈能擾。可謂優遊靜坐野僧家。閴寂安居實瀟洒。
　　入深山。住蘭若。世出世間俱放下。淨躶躶地絕承當。赤灑灑兮沒可把。
　　覺即了(雲開月皎)。不施功(虎嘯生風)。一切有為法不同(梁寶元來是誌公)。住相布施生天福(寰中天子敕)。猶如仰箭射虗空(塞外將軍令)。勢力盡(人貧智短)。箭還墜(馬瘦毛長)。招得來生不如意(夜行莫踏白。不是水便是石)爭似無為實相門(彈指云從這裏入)。一超直入如來地(且喜到家)。
　　覺悟了徹底人。獲無功用智。與有為功行不同也。昔梁武帝問達磨。朕自即位以來。造寺寫經度僧無數。有何功德。磨云。此是人天小果有漏之因。非大功德。帝曰如何是大功德。磨云。淨智玅圓體自空寂。如是功德不以世求。武帝滯於有為之功也。所以道住相布施生天福。猶如仰箭射虗空。到勢力盡時箭還墜落。故云招得來生不如意。寒山云。我見轉輪王。千子常圍繞。十善化四天。莊嚴多七寶。七寶鎮隨身。莊嚴甚玅好。一朝福報盡。猶如棲蘆鳥。還作牛領蟲。六趣受業道。況復諸凡夫。無常豈可保。爭似無為實相門。一超直入如來地。無為實相者即涅拌玅心實相無相法門也。如來地者即前後際斷一真法界也。於此頷旨。如王子登極。白衣拜相。故云直入如來地。
　　覺即了。不施功。物我俱忘心境空。菡萏枝枝撑素月。栴檀葉葉扇香風。
　　但得本(車不橫行)。不愁末(理無曲斷)。如淨瑠璃含寶月(眼觀東南意在西北)。既能解此如意珠(相逢不拈出。舉意便知有)。自利利他終不竭(是我家裏人。方說家裏話)。
　　根本既明。枝葉自茂。本者即本有靈覺之性也。末者即百千三昧神通玅用也。淨瑠璃者喻內外瑩徹也。寶月者喻玅性圓明也。譬如虗空具含眾象。於諸境界無所分別。故云既能解此如意珠。自利利他終不竭。不求殊勝而殊勝自至。自覺覺他玅用無窮也。
　　但得本。不愁末。玅用縱橫活鱍鱍。信手拓開不二門。大千沙界如許闊。
　　江月照(井底蝦蟆跳)。松風吹(鵓鳩樹上啼)。永夜清宵何所為(作賊人心虗)。佛性戒珠心地印(不勞懸古鏡)。霧露雲霞體上衣(天曉自分明)。
　　此是文殊普賢大人境界。非思量分別之所能及。古云。成三十年只作境會。永夜清宵何所為。早是畫蛇添足。以覺自心名佛性。表裏瑩徹曰戒珠。能生諸法云心地。號令羣品故名印。雖有多名。理即一也。天地與我同根。萬物與我同體。故云霧露雲霞體上衣。
　　江月照。松風吹。更於何處覓文殊。十世古今如電拂。三千剎海一籧廬。
　　降龍鉢(黑似漆)。解虎錫(明如日)。兩鈷金環鳴歷歷(上下四維無等匹)。不是標形虗事持。如來寶杖親踪跡(達磨十萬里西來。卻對梁王道不識)。
　　鉢盂應供。錫杖降魔。此二者是僧家隨身道具也。所謂降龍鉢解虎錫。各隨緣起而得其名。昔世尊降火龍於鉢中。高僧解二虎於錫下。文繁茲不具述。兩股者表真俗二諦也。六環者表六波羅蜜也。中心者表中道也。真覺往曹谿遶牀三帀振錫一下。葢有所自。不是外現威儀虗事持耳。經云。佛告比丘。汝等應受錫杖。所以者何。過去如來。現在諸佛。皆執持故。為聖人之標幟也。故云如來寶杖親踪跡。
　　降龍鉢。解虎錫。覿面當機親托出。三千年話不復追。一日還我兩度溼。
　　不求真(湘之南)。不斷妄(潭之北)。了知二法空無相(中有黃金充一國)。無相無空無不空。即是如來真實相(無影樹下合同船。琉璃殿上無知識)。
　　真妄二法本是假名。求斷二見亦是虗妄。為彼凡夫小果斷妄求真證有為涅槃。非究竟也。法華經云。但離虗妄名為解脫。其實未得一切解脫。若是圓頓之機。了知二法本空。無相無名。永嘉恐後人滯在空無相中。復言無相無空無不空。即是如來真實相。葢修證之功不齊。言思之路盡矣。
　　不求真。不斷妄。擬欲斷求隔天壤。若人更欲問如何。劈脊連聲三十棒。
　　心鏡明(靈光洞耀)。鑒無礙(迥脫根塵)。廓然瑩徹周沙界(體露真常不拘文字)。萬象森羅影現中(心性無染本自圓成)。一顆圓光非內外(但離妄緣即如如佛)。
　　心光洞徹無物不融。寂照河沙了無罣礙。如鏡當臺胡來胡現漢來漢現。光光相羅影影相照。遞相融通交相涉入。可謂無邊剎境自佗不隔於毫端。十世古今始終不離於當念。四聖六凡森羅萬象皆從吾玅明中流出。乃至擲此方於他界。納須彌於芥中。亦此心之常分。非假於佗術也。
　　心鏡明。鑒無礙。大中現小。小中現大。法法一如。塵塵三昧。拋向面前。漆桶不會。
　　豁達空(不可放過)。撥因果(放過不可)。莽莽蕩蕩招殃禍(打殺有甚麼罪過)。棄有著空病亦然(打著南邊動北邊)。還如避溺而投火(看脚下)。
　　永嘉既悟正見。愍彼邪學一向著空撥無因果。所以道莽莽蕩蕩無禁無制妄招殃禍。譬如懦夫自號帝王妄取誅戮。若棄有見而著無見。其病亦然。故云還如避溺而投火。
　　豁達空。撥因果。拈來一一生按過。若更忘身與死心。這个難醫病轉大。
　　捨妄心(海底摸鍼)。取真理(空中索縫)。取舍之心成巧偽(差之毫釐失之千里)。學人不了用修行(病眼見空花)。深成認賊將為子(空花結空菓)。
　　若舍虗妄之心。欲取真如之理。則取舍之心未忘。遂成巧偽不實之行也。緣學人不了此旨。只認箇門頭戶底見聞覺知昭昭靈靈為自己者。深成認賊為子也。古云。學道之人不識真。只為從前認識神。無量劫來生死本。癡人喚作本來人。
　　舍妄心。取真理。如棄大海認漚體。只見漚從水上生。不知漚滅還歸水。
　　損法財(家鬼入來)。滅功德(著賊了也)。莫不由斯心意識(春風滿地成狼藉)。是以禪門了却心(了了了時無可了)。頓入無生知見力(玄玄玄處亦須呵)。
　　百千法門同歸方寸。河沙玅德總在心源。良由勞生自信不及向外馳求。於心意識上強作主宰。故法財功德皆損滅也。寒山子云。嗟見世間人。永劫墮迷津。不省這箇意。修行徒苦辛。是以禪門了却心。頓入無生知見力。所謂還丹九轉點鐵成金。至理一言轉凡成聖。
　　若將心識度吾宗。恰似西行却作東。捩轉面皮親見徹。團團紅日上孤峯。
　　大丈夫(露)。秉慧劒(險)。般若鋒兮金剛焰(交)。非但空摧外道心(破也破也)。早曾落却天魔膽(墮也墮也)。
　　世間大丈夫者。以忠孝之心秉剛烈之志。立身於廊廟之間。致君於堯舜之上。俾天下蒼生皆樂和平之治者是也。出世間大丈夫即大心眾生也。秉智慧劒摧五陰魔恢。復威音那畔空劫已前一片無陰陽地。起鼻祖墜地之頹綱。大濟北潑天之家世者是也。般若鋒者空一切諸有也。金剛燄者勦諸生死魔軍也。故云非但空摧外道心。早曾落却天魔膽。諸人還見麼。良久云。劒去久矣汝方刻舟。不見五祖演和尚道。
　　趙州露刃劒。寒霜光焰焰。更擬問如何。分身作兩段。
　　震法雷。擊法鼓。布慈雲兮洒甘露。龍象蹴踏潤無邊。三乘五性皆醒悟。雪山肥膩更無雜。純出醍醐我常納。一性圓通一切性。一法徧含一切法。一月普現一切水。一切水月一月攝。諸佛法身入我性。我性同共如來合。一地具足一切地。非色非心非行業。彈指圓成八萬門。剎那滅却三祇劫。一切數句非數句。與吾靈覺何交涉(上來所供竝皆詣實)。
　　諸佛菩薩歷代祖師天下善知識。說法利生之模範也。先以法雷而警悟之。次以法鼓而溥集之。然後以慈雲普覆一雨所潤。三艸二木各得滋長。故云龍象蹴踏潤無邊。三乘五性皆醒悟。雪山有艸名曰肥膩。更無雜異。白牛食之純出醍醐。雪山喻一真境界。香艸喻圓修正道。白牛喻智照真理。醍醐喻一乘上味。以明上乘菩薩最初發心便成正覺。圓頓之機念念相應。故言常納也。只如溈山云。不如隨分納些些。又作麼生。一性通時則圓通一切性也。一法徹時則徧含一切法也。始知眾生本來成佛。同居常寂光土。俱號毗盧遮那。譬如一月普現一切水。一切水月一月攝。遞相融通交相涉入。重重無盡無盡重重。此非表法。唯證乃知。故云一地具足一切地。非色非心非行業。地者自證之地。非解會之所能及也。非色者非窒礙之色也。非心者非覺知之心也。非行者非造作之行也。非業者非所作之業也。乃上根利智一了一切了一明一切明。即阿難所謂不歷僧祇獲法身。到者田地。一切性相百千法門無量玅義。皆是權機非究竟法。故云一切數句非數句。與吾靈覺何交涉。
　　震法雷。擊法鼓。海水奔騰須彌舞。一毫頭上定乾坤。大千沙界無塵土。
　　不可毀。不可讚(兩頭俱坐斷。一劒倚天寒)。體若虗空沒涯岸(心不負人面無慚色)。不離當處常湛然(壺中別有天)。覓即知君不可見(劒去久矣汝方刻舟)。取不得(晝見日)。捨不得(夜見星)。不可得中只麼得(人平不語水平不流。又云切)。
　　達道之人心如虗空。大包無外細入無內。非世間毀讚語言之能搖動也。不離當處湛然凝寂。擬欲尋覓蹉過久矣。古云。有心用處還應錯。無意求時却宛然。無依無欲無名無字。取不得捨不得。騰騰任運任運騰騰。不可得中只麼得。已是八字打開兩手分付了也。只為分明極。飜令所得遲。
　　不可毀。不可讚。五色麒麟步天岸。若於言下錯承當。無為猶被金鎖難。
　　默時說(上是天)。說時默(下是地)。大施門開無壅塞(天傾西北地陷東南)。有人問我解何宗(日高樹影重)。報道摩訶般若力(雨落地下溼)。或是或非人不識(識得不為冤)。逆行順行天莫測(賊是小人智過君子)。吾早曾經多劫修(不風流處也風流)。不是等閒相誑惑(要識一貫兩个五佰)。
　　善說者無義路與人尋。善默者無寂滅與人守。南堂和尚云。為宗師者須會無情說法與有情說法無異。有情者天人群生也。無情者土木瓦石也。作麼生見得無異底道理。於此著得一隻眼。方知塵說剎說熾然說無間歇。即今森羅萬象。情與無情浩浩地宣揚。汝還聞麼。經云。十方諸佛出廣長舌相徧覆三千大千世界說誠實言。可謂大施門開無壅塞。或有人問是何宗旨得恁麼奇特。但向他道摩訶般若力。(咄)切忌錯舉。或是或非或逆或順。天莫測況於人乎。永嘉自云。吾從多劫修習般若。不是等閒欺誑惑亂於人。溈山云。生生若能不退。佛階決定可期。信不誣矣。
　　默時說。說時默。萬象森羅同一舌。世出世間絕異同。塵說剎說熾然說。
　　建法幢(好肉剜瘡)。立宗旨(敲骨取髓)。明明佛敕曹谿是(且道是个什麼)。第一迦葉首傳燈(謝三郎不識四字罪頭元來是你)。二十八代西天記(相隨來也。又云遞相鈍置)。
　　原夫靈源湛寂法海淵深。本無名相之殊。安有聖凡之異。良由勞生自信不及。隨業漂流曠劫升沈蕩而忘返。故我大覺世尊運同體悲作不請友。為此大事因緣出現于世假設種種言說種種權門。令諸眾生開示悟入佛之知見。如將蜜果子換彼苦胡蘆也。故云建法幢立宗旨。法者本有之法。幢者高顯為義。如標幟也。宗旨者眾多所宗。而悟明心地如星之拱北水之朝東也。明明佛敕曹谿是者。衣止不傳。法周沙界。第一迦葉首傳燈者。世尊於涅槃會上。因大梵天王獻金色波羅華於佛。捨身為牀座請佛說法。佛拈此華普示大眾。百萬人皆罔措。唯迦葉一人領旨。世尊云。吾有正法眼藏涅槃玅心實相無相微玅法門。付囑於汝。以為教外別傳之旨。故云首傳燈也。從此祖祖相承心心相印。二十八代西天記。初祖迦葉。二祖阿難。三祖商那和修。四祖優波毱多。五祖提多迦。六祖彌遮迦。七祖婆須密。八祖佛馱難提。九祖伏馱密多。十祖脇尊者。十一祖富那夜奢。十二祖馬鳴大士。十三祖迦毗摩羅。十四祖龍樹。十五祖迦耶提婆。十六祖羅睺羅多。十七祖僧伽難提。十八祖伽耶。十九祖鳩摩羅多。二十祖奢耶多。二十一祖婆修盤頭。二十二祖摩拏羅。二十三祖鶴勒那。二十四祖師子。二十五祖婆舍斯多。二十六祖不如密多。二十七祖般若多羅。二十八祖菩提達磨。故云二十八代西天記者是也。
　　建法幢。立宗旨。東土禍根從此始。毒流四海浪滔天。何啻遇大風而止。
　　法東流(禍胎生也)。入此土(猛虎當路)。菩提達磨為初祖(珊瑚枝上走玉兔)。六代傳衣天下聞(聞名不如見面)。後人得道何窮數(甜瓜徹蔕甜。苦瓠連根苦)。
　　梵語菩提達磨。此云覺法。西竺為二十八代祖。此土為初祖。南天竺國香至王第三太子也。遇二十七祖。知其密迹發明心要。乃記之曰。未可遠遊且止南天。待吾滅後六十七載當往震旦大興佛事。汝往南方勿住。彼唯好有為功業不見佛性。汝縱到彼不可久留。聽吾偈曰。路行跨水復逢羊。獨自悽悽暗度江。日下可憐雙象馬。二株媆桂久昌昌。師在本國破彼六宗邪解。自南天竺泛海經涉三年。時普通八年九月二十一日至廣州。刺史蕭昂表聞。武帝詔至金陵。帝問。朕自即位以來。造寺寫經度僧無數。有何功德。師曰。此但人天小果有漏之因。如影隨形雖有非實。帝曰如何是真功德。師曰。淨智玅圓體自空寂。如是功德不以世求。帝問如何是聖諦第一義。師曰廓然無聖。帝曰對朕者誰。師曰不識。帝不領悟。十月十九日潛回江北。十一月二十三日屆于洛陽。當後魏孝明帝太和十年也。寓止于嵩山少林。面壁而坐終日默然。人莫測之。即禪宗初祖也。後九年。時有僧神光者。曠達之士也。久居伊洛博覽羣書善談玄理。每嘆曰。孔老之教禮術風規。莊易之書未盡妙理。近聞達磨大師住止少林。至人不遙當造玄境。乃往彼。晨夕參承。師常端坐面壁莫聞誨勵。光自曰。昔人求道敲骨取髓刺血濟飢布髮掩泥投崖飼虎。古尚如此。我又何人。其年十二月十九日夜天大雨雪。光堅立不動。達明積雪過膝。師憫而問曰。汝久立雪中當求何事。光悲淚曰。惟願和尚慈悲。開甘露門廣度羣品。師曰。諸佛無上玅道。曠劫精勤。難行能行。非忍而忍。豈以小德小智輕心慢心欲冀真乘徒勞勤苦。光聞師誨勵。潛取利刀自斷左臂置于師前。師知是法器乃曰。諸佛最初求道為法忘身。汝今斷臂吾前。求亦可在。遂易名慧可。光曰諸佛法印可得聞乎。師曰諸佛法印匪從人得。光曰我心未寧乞師安心。師曰將心來為汝安。光曰覓心了不可得。師曰我與汝安心竟。從此悟入。為二祖也。二祖得之於初祖。皆以衣盂相傳。磨傳可。可傳璨。璨傳信。信傳忍。忍傳能。乃曹谿六祖大師也。至此不傳其衣但傳其道。自是以後成佛作祖者水涌山出。梵剎招提碁分星布。故云後來得道何窮數。
　　法東流。入此土。開天門。闢地戶。利人天。成佛祖。擬思量。何劫悟。
　　真不立(天晴日頭出)。妄本空(日高花影重)。有無俱遣不空空(頂門隻眼亞雙瞳)。二十空門元不著(虗空放出遼天鶴)。一性如來體自同(閩蜀同風)。
　　玅性圓明離諸名相。本來無有世界。眾生因妄有生。因生有滅。生滅名妄。滅妄名真。真既不立其妄本空。有無俱遣不空亦空。昔如來破二十種執有之見。因成二十空名。今明一性之理不同二十之空。故云元不著也。一性如來體自同者。迥出外道異見。即與般若玅心冥合。故云體自同。
　　真不立。妄本空。一句全提不露鋒。西磵水流東磵水。南山燒火北山紅。
　　心是根(一翳在眼)。法是塵(空華亂墜)。兩種猶如鏡上痕(打破鏡來卻許相見)。痕垢盡時光始現(一心不生萬法俱息)。心法雙忘性即真(此去漢陽不遠)。
　　人稟真如不性假名曰心。從心受法曰塵。緣真如不守自性能隨染淨緣。故云心是根法是塵。此兩種猶如古鏡上之痕垢。籠罩光明不得發露。故云痕垢盡時光始現。心法雙忘性即真。古德云。一翳在眼空華徧界。一妄在心河沙生滅。意銷華盡妄滅證真。故云性即真也。
　　心是根。法是塵。八兩元來是半斤。笑把兩頭俱拽脫。蟭螟眼裏跨麒麟。
　　嗟末法。惡時世(闊八尺長丈二)。眾生福薄難調制(真不掩偽)。去聖遠兮邪見深(海枯終見底。人死不知心)。魔強法弱多冤害(腦后見腮莫與往來)。聞說如來頓教門(成者自成)。恨不滅除如瓦碎(壞者自壞)。作在心(多喜少瞋)。殃在身(少喜多瞋)。不須冤訴更尤人(眼底無筋一世貧)。欲得不招無間業(識法者懼)。莫謗如來正法輪(無雲生嶺上。有月落波心)。
　　者一段意。永嘉嗟歎末法中時節惡薄。純朴既散囂浮日盛。薄福眾生不務道德。如狂象奔馳難制伏也。何況諸大聖人過去已遠。邪見轉深。於正法中返生冤害。如達磨落齒服毒。二祖被害。聖師尚爾況後人乎。或有學者各局己解各稟師承。彼此干戈互相攻擊。得少為足自不知非。聞說如來圓頓大教法門。返以為非。恨不滅除瓦解冰銷。所以因此妄心。所造無量無邊黑業如影隨形。故云殃在身。所感無量無邊苦果皆是自作自受非他人之所致。故云不須冤訴更尤人。謗法之罪如經具明。欲得不招無間重業。休謗如來正法輪。正法者十方如來悟此而成無上正等正覺。六道異類迷此而輪轉三塗。天龍護持。謗而不信則其罪可知矣。
　　嗟末法。惡時世。不信如來第一義。身心碌碌不知非。苦海茫茫自沈墜。
　　栴檀林(舉一不得舉二)。無雜樹(放過一著落在第二)。鬱密森沈師子住(手把夜明符。幾个知天曉)。境靜林閒獨自遊(行人更在青山外)。走獸飛禽皆遠去(萬里望鄉關)。
　　栴檀林喻一真法界。唯此一事實。無雜樹者。餘二即非真。葢一乘菩薩境界。非二乘小機所能雜也。鬱密森沈師子住。即法華云。深固幽遠無人能到。到則山青水綠不是人間。唯接上根。中下之機卒難悟入。境靜林閒獨自遊。葢師子遊行不求伴侶。等閒哮吼一聲。直得百獸腦裂。故云走獸飛禽皆遠去。即法華退席者是也。
　　栴檀林。無雜樹。大用現前只者是。鳥窠拈起布毛吹。會通當下便悟去。
　　師子兒(出窟了也)。眾隨後(捕影追踪)。三歲便能大哮吼(不許夜行投明須到)。若是野干逐法王(字經三寫)。百年妖怪虗開口(烏焉成馬)。
　　所言師子兒者。喻菩薩初發心時便成正覺。超過聲聞緣覺諸小乘眾。故云眾隨後也。三歲表見性之人圓修三法。即空假中也。空者泯一切法。假者立一切法。中者統一切法。空不定空。空處當體即中即假。假不定假。假處當體即空即中。中不定中。中處當體即空即假。此之三法不縱不橫不竝不別。一處常三三處常一。所以云。三諦三觀三非三。三一一三無所寄。諦觀名別體復同。是故能所二非二。悟入之士圓修三法。所說法門皆中道實義。故云三歲便能大哮吼。二乘凡夫諸權位人不能明見佛性。所說未實。開口終無所益也。故云若是野干逐法王。百年妖怪虗開口。
　　師子兒。眾隨後。一句當機絕朕兆。有時拈出示時人。眨得眼來先蹉了。
　　圓頓教(相逢不拈出。舉意便知有)。勿人情(眼生三角頭峭五岳)。有疑不決直須爭(返蟻難尋穴。歸禽易見窠)。不是山僧逞人我(我喚作火。汝不得喚作火)。修行恐落斷常坑(海上陣雲橫)。非不非(古之今之)。是不是(今之古之)。差之毫釐失千里(猛虎入閙市)。是則龍女頓成佛(無雲生嶺上)。非則善星生陷墜(有月落波心)。
　　圓頓者非漸次也。教者載道之器也。勿人情者為生死事大因緣。非世間常情之比。須是洞悟諸佛心宗。透徹衲僧巴鼻。兩眼相對針芥相投。方有少分相應。若有纖疑未盡。直須決問。昔無盡居士始參東林照覺總禪師。得平實之旨。自謂百了千當。及見兜率悅問。侍郎於心不欺。吾宗門有一千七百則機緣。還有疑不。無盡云。其餘無疑。德山托鉢因緣而已。悅云於此有疑。其他安得無疑。只如德山末後句是有是無。無盡云有。悅大笑歸方丈。無盡一夜疑著。至五更起來踏飜脚凳忽然大悟。天曉呈偈云。鼓寂鐘沈托鉢回。岩頭一拶語如雷。果然只得三年活。莫是遭他授記來。悅方許可。自此如倚天長劒誰敢當鋒。永嘉自謂不是山僧逞馳人我之心。切恐後人錯用身心。墮落斷常二見。能陷人故名曰坑。非不非是不是。乃明是非之相分明。不可錯亂也。非豈不是非乃真非也。是豈不是是乃真是也。不可瞞盰佛性儱侗真如。故云差之毫釐失千里。是則龍女頓成佛。非則善星生陷墜。重明是非之相也。昔日靈山會上有一龍女獻佛寶珠。世尊受之而為說法。悟無生忍即往南方無垢世界坐寶蓮華成等正覺。號華鮮如來。又有比丘名曰善星。念得十八香象駝經。不解佛意。生身溺陷地獄。謂不明佛性返成謗墮。故引以警後人也。
　　圓頓教。勿人情。飜身踏倒涅槃城。威音那畔至今日。一段風光畫不成。
　　吾早年來積學問(貧人思舊債)。亦曾討疏尋經論(不是苦心人不知)。分別名相不知休(愁人莫向愁人說)。入海算沙徒自困(說向愁人轉見愁)。却被如來苦呵責(一狀領過)。數他珍寶有何益(死欵難翻)。從來蹭蹬覺虗行(脚下點地)。多年枉作風塵客(要知山下路。但問去來人)。
　　此永嘉自敘少年歷諸講肆聽習天台教觀。深明經論精嚴律部。然後參尋知識決擇生死。非宿有乘種安能如是。復云。分別五教名相不知休歇。譬如入海算沙徒自疲困。因思佛呵阿難。汝雖歷劫熏持諸佛如來祕密玅嚴。不如一日修無漏業。如人數他寶。自無半錢分。從來蹭蹬覺虗行者。從無量劫來奔馳生死險道。徒自虗行於涅槃路上未曾踏實。譬如飄蓬為客。家鄉轉遠。故云枉作風塵客。
　　樹頭樹底覓殘紅。一片西飛一片東。自是桃花貪結子。錯教人恨五更風。
　　種性邪(病眼見空華)。錯知解(空華結空菓)。不達如來圓頓制(常憶江南三月裏。鷓鴣啼處百花香)。二乘精進勿道心(人貧智短)。外道聰明無智慧(馬瘦毛長)。亦愚癡。亦小駭(同坑無異土)。空拳指上生實解(好掘虗空一窖埋)。執指為月枉施功(捕影追風)。根境法中虗揑怪(自買自賣)。不見一法即如來(蚌含明月玉兔懷胎)。方得名為觀自在(兩彩一賽)。了即業障本來空(了)。未了應須還宿債(敗)。飢逢王饍不能飡。病遇醫王爭得瘥(師子咬人韓盧逐塊)。
　　種性邪。非正因。為道之士乃是外道種子。依附邪師生諸邪見。故云錯知解也。不能了達如來圓頓法門。於無量劫中受無量生死。皆因邪師而然也。二乘之人斷三界二十五有塵勞。超出分段生死。如獐獨跳不顧後群。故云勿道心。西天外道極有聰明。不明佛性心外求法。名曰外道。故云亦愚癡亦小騃。大人無智曰愚。小兒無智曰騃。隨語生解自生執著。如空拳指上生實解也。修多羅教如標月指。若還見月。了知所標畢竟非月。學道人不明佛性。於根境識上妄生知解。故云執指為月枉施功。根境法中虗揑怪。不見一法即如來者。諸法從本來。常自寂滅相。則有無俱遣六根互用。故曰方得名為觀自在。到者田地。了達罪性本空無有罣礙。楞嚴經云。一人發真歸源。十方虗空悉皆消殞。況罪福之相耶。僧問古德云。了即業障本來空。只如獅子尊者與二祖大師是了不了。德云。不見道本來空。肇法師云。五陰元非有。四大本來空。將頭臨白刃。一似斬春風。故云本來空也。若不了悟。執法不忘。因果歷然如影隨形。故云未了應須還宿債。從上諸聖遞相出興。開方便門示真實相。良由眾生自信不及不能悟入。譬如世間飢餓之人。得遇王者之饍種種美味。即生怖畏而不敢食。又如久病不瘥。得遇醫王反生疑惑。不服玅藥甘受病苦。故云爭得瘥也。
　　種性邪。錯知解。向外馳求還自昧。回光返照便歸來。廓徹靈根無向背。
　　在欲行禪知見力(三九二十七)。火裏生蓮終不壞(他家自有通人愛)。勇施犯重悟無生。早時成佛于今在(溪邊楊柳影。不礙釣舟行)。
　　若是宿熏乘種。佩大願輪。須處五欲八風之中。不被五欲八風所轉。挺然特立如火中蓮華終不壞也。如裴相問楊無為東坡山谷無盡子韶諸公是也。僧問古德。欲界無禪。大德云何言有禪定。德云。闍梨只知欲界無禪。不知禪界無欲。到者田地。治生產業皆與實相不相違背。故云知見力也。過去久遠有一比丘名勇施。忽於如來禁戒有所缺犯。既犯四重根本之罪。欲自清淨。即將三衣挂在錫上高聲唱言。我犯重罪誰為我懺。如是唱言至一精舍。遇一尊者名曰鼻鞠多羅云。推罪性了不可得。勇施比丘豁然大悟。即往南方世界成等正覺。號曰寶月如來。已至于今。故曰勇施犯重悟無生。早時成佛于今在。
　　在欲行禪知見力。白日青天轟霹靂。摩訶般若波羅密。甚深般若波羅密。
　　師子吼(雪嶺泥牛走)。無畏說(虗空咬著舌)。深嗟懞懂頑皮靻(聾人爭得聞)。祇知犯重障菩提(貪觀天上月)。不見如來開祕訣(失卻手中橈)。有二比丘犯婬殺(黑牛臥死水)。波離螢光增罪結(癩馬繫枯椿)。維摩大士頓除疑。猶如赫日消霜雪(八十翁翁入場屋。真誠不是小兒戲)。
　　諸佛菩薩演說大乘自在無畏。猶如師子吼時無所畏也。深嗟極嘆之詞。懞懂非聰慧也。頑皮靻者即牛領粗厚皮也。此喻小乘鈍根聞大不悟。發其嘆也。祇知犯前四重罪業障。於如來正法眼藏不能了罪性空也。有二比丘犯婬殺。波離螢光增罪結者。昔有二比丘山中結庵修行。堅持淨戒無有缺犯。一日一比丘出。一比丘在庵禪定。忽睡著。有一樵女偷犯淨戒。乃內心不悅。至同庵僧歸。具說上事。其僧怒。趕逐其女。女驚怖墮坑而死。比丘轉加煩惱。共往大德優波離尊者處求乞懺悔。尊者以小乘結罪。時二比丘心疑不決。轉生煩惑。維摩大士呵優彼離不善觀機。此二比丘久修大乘。何得將大海納于牛跡。故云螢光增罪結也。大士云。窮罪性了不可得。不在內不在外不在中間。前際不去後際不來中際不住。三際推求了不可得。二比丘忽然頓悟獲無生忍。猶如赫日消霜雪。
　　師子吼。無畏說。萬竅怒風飜一舌。狸奴白牯盡潛踪。露柱燈籠生欣悅。
　　不思議。解脫力(一點水墨兩處成龍)。玅用恒沙也無極(寸不如尺)。四事供養敢辭勞(有甚畢羅[飢-几+追]子快下將來)。萬兩黃金亦消得(獨掌不浪嗚。兩手鳴摑摑)。粉骨碎身未足酬(沒來由處有來由)。一句了然超百億(帀地清風有何極)。
　　不思議者。不可以心思口議。故經云。假使滿世間皆如舍利弗。盡思共度量。不能測佛智。葢佛智不可測度也。須是洞悟自心。與從上諸聖同一見聞同一受用。世出世間打成一片。呵笑怒罵皆是佛事。故云妙用恒沙也無極。到者田地。堪受人天供養。故云萬兩黃金也消得。四事者。一衣服。二臥具。三飲食。四醫藥。古德云。上座若也實悟去。變大地作黃金。攪長河為酥酪。供養上座未為分外。其或未然。粒米一絲直須拕犂拽耙還他始得。粉骨碎身未足酬者。如常啼菩薩敲骨出髓買花供佛求法。釋迦世尊於因地中捨身求半偈。頓超彌勒十二劫。乃至先輩諸老一言之下心地開通。一軸之中義天朗耀。故云一句了然超百億。如經具明。文繁不述。
　　不思議。解脫力。亘古亘今明如日。達磨十萬里西來。却對梁王道不識。(咄)切忌鑽龜打瓦。
　　法中王(頭頂天)。最高勝(脚踏地)。恒沙如來同共證(千聞不如一見。又云也是無風起浪)。我今解此如意珠。信受之者皆相應(虗空包不住。大地載不起)。
　　王中法王位過百王之上。高超三界。獨步大方。故云最高勝也。恒河沙數過現未來一切諸佛皆證此法。始覺合本覺。自覺覺他。故云同共證也。我今解悟此法。如如意珠出生無窮。四祖謂牛頭融禪師云。百千法門同歸方寸。河沙功德總在心源。一切戒門定門慧門行門悉皆具足。神通玅用竝在汝心。煩惱業障本來空寂。無三界可出。無菩提可求。人與非人性相平等。大道虗曠絕思絕慮。如是之法汝今已得。更無欠少。與佛無殊。但信自心自在。莫作觀行亦莫停心。蕩蕩無礙任意縱橫。不作諸善不造諸惡。行住坐臥觸目遇緣皆是佛之玅用。故云信受之者皆相應。
　　法中王。最高勝。橫按鏌鎁行正令。太平寰宇斬癡頑。縱遇佛來也乞命。
　　了了見。無一物(日面佛月面佛)。亦無人。亦無佛(東涌西沒南涌北沒)。大千沙界海中漚(一箭落雙鵰)。一切聖賢如電拂(蹉過了也)。縱使鐵輪頂上旋(胡孫上樹尾連天)。定慧圓明終不失(埀手過膝)。
　　真如界內絕生佛之假名。平等性中無自他之形相。故無人無物無佛也。三千大千沙界在覺性之中。如水之浮漚亂起亂滅。故云空生大覺中。如海一漚發。漚滅空本無。況復諸三有。一切聖賢遞相出興。轉眼過了。如石火電光卒難摸[打-丁+索]。故云一切聖賢如電拂。假使鐵輪頂上旋者。昔有一魔王謂諸菩薩言。汝當退位。汝若不退。我飛熱鐵輪旋汝頂上。碎汝形體猶微塵。爾時菩薩以定慧圓明不思議力故。不失其位。時諸魔眾反自退失。此永嘉引喻學道人。縱遇逆順境界來前。如不聞不見相似。始不被生死陰魔所惑也。
　　了了見。無一物。當陽放出遼天鶻。三千剎海絕遮闌。萬里虗空只一突。
　　日可冷。月可熱(眼底無筋。皮下有血)。眾魔不能壞真說(一口無兩舌)。象駕崢嶸謾進途(兵隨印轉。將逐符行)。誰見螳蜋能拒轍(掉棒打月)。大象不遊於兔徑(聽取號令)。大悟不拘於小節(臨濟德山只得一橛)。莫將管見謗蒼蒼(釣魚船上謝三郎)。未了吾今為君決(千里萬里一條鐵)。
　　日性本熱寧可說冷。月性本冷寧可說熱。十方世界唯此一事實。餘二即非真。吾此一真之說。雖眾魔不能壞也。大涅槃經云。佛說四諦不可令異。故永嘉引此為證。謂菩薩所弘大乘法門。眾魔不能為其障礙。譬如象駕崢嶸而進。豈螳蜋小蟲而可拒其車轍耶。昔齊莊公出獵。有螳蜋舉足將摶其輪。問其御者曰此何蟲也。對曰此是螳蜋也。莊公曰。而以至微之力。而拒大車。不量其力。今永嘉略引為證使人易曉。故云誰見螳蜋能拒轍也。大象不游於兔徑者。表大乘圓頓境界。豈涉人天小乘之蹊徑哉。大悟不拘於小節者。見性之人。貴要根本諦當智眼圓明足矣。於世疎略。出語無文。此為小節耳。多見今時兄弟云。不可以持犯戒律所拘。此錯說也。三世諸佛歷代祖師乃至天下善知識。阿誰以行染度人。故筆此以改其謬也。圓頓大教唯接上根。若小根小器淺識劣智欲窺大乘境界。猶握管窺天曰天小者。非天之咎也。故云未了吾今為君決。末後一句始到牢關。大用現前不存軏則。揭示空劫已前。豈離而今時節。不見道無位真人是什麼乾屎橛。者一句也有照也有用。也有權也有實。也有賓也有主。若人撿點得出。許伊親證阿字法門。其或未然。三十痛棒自領出去。
　　日可冷。月可熱。諸佛同出廣長舌。世間唯有此一真。天上更無第二月。

　　永嘉真覺大師證道歌


　　西祖單傳直指之道。初無秋毫許與人領覽。唯在當人自證自悟到無證無悟之地。故我真覺大師徧歷教觀從緣悟入。徑往曹谿印可。到日值祖坐次。師繞牀三帀振錫一下卓然而立。祖曰。夫沙門者具三千威儀八萬細行。行行無虧。大德從何方而來。生大我慢。師曰生死事大無常迅速。祖曰。何不體取無生。了取無速乎。師曰。體即無生。了本無速。祖曰如是如是。須臾禮辭。祖曰返太速乎。師曰本非動靜豈有速耶。祖曰誰知非動。師曰仁者自生分別。祖曰汝甚得無生意也。師曰無生豈有意。祖曰。若無意。誰生分別。師曰分別亦非意。祖嘆曰善哉善哉。既蒙印可。方得名為證也。豈可與小根劣器未得謂得未證謂證者同日而語哉。證徹此心曰道。吟詠此道曰歌。流傳沙界發明後學。真如來使行如來行也。永盛昔居學地。獲益甚多。所謂雪山肥膩更無雜。純出醍醐我常納。諸佛法身入我性。我性同共如來合。與師同一契劵也。至元二年秋棄饒之玅果寺事。復歸南巢舊隱。越明年春來六安齊頭山水晶蘭若。禮先祖直翁圓禪師塔。孤峯頂上諸緣不到。可堂然菴主將證道歌俾著語註述復為之頌以施來學。倘於言前領旨。格外明宗。則真覺大師肉猶暖在。其或未然。請看註脚。時至元三年歲次丁丑佛生日前住饒州西湖玅果禪寺嗣祖比丘(永盛)述。



　　永嘉大師證道若揭日月。惜乎少了一著子。從上大機大用行棒行喝。大似夢中說夢。不然。看取竺原老人下面註脚。庚辰秋仲住蔣山弟(宁心)拜題。