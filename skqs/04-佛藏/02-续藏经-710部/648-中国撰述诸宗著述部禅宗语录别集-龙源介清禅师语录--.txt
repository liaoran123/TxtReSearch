續藏經   龍源介清禪師語錄
　(侍者)士洵．德高．懷珠 編

　　 

　　龍源清禪師語錄
　　目次

　　壽國□□禪寺語錄　　開壽普光禪寺語　　湖州道場禪寺語錄　　小參　　拈古　　頌古　　偈頌　　贊　　跋　　小佛事　　塔銘　　跋
　　不甘底出來道。塵毛剎海中。有十種奇特事。固是總知。於中有一件不入眾數底。還知也無。只消向他道。上舡相比簍。
　　四月旦上堂。昨日送春歸。今朝迎首夏。殘花一樹兩樹。杜宇三聲四聲。歷歷全超聲色。幾多瞌睡未醒。啞。盡將肝膽向人傾。
　　中秋謝道舊上堂。雲開舍北。月浸東洲。指底話底翫底。多是辜負良秋。山僧今夜。却與把手同遊。卓拄杖云。抹過雲門六不收。
　　臘八上堂。六年枯坐忍饑寒。堪笑翻身又出山。自是眼中無定見。夜來却被一星瞞。

　　開壽普光禪寺語

　　　　侍者　士洵　編
　　府疏。丞相本無私。爭嫌福建子。提起疏云。祇此宛如壁上書名。於中本文又且如何舉似。度疏云。白底是紙。黑底是字。
　　陞座垂語。萬頃煙波。一天風月。千尺絲綸直下垂。隨手六鰲輕一掣。莫有不貪香餌底麼(問答不錄)。
　　提綱。還他過量人。提持過量事。據大座而宴安自若。翠橫車廐。聳壑昂霄。發大機於正按旁提。綠漲慈溪。滔天沃日。權衡在手。收放自由。殊不知。月裏麒麟看北斗。楚王城畔水東流。阿呵呵。是什麼。迦葉不傳。達磨不識。卓拄杖一下。春融一氣轉洪鈞。雲淨八荒開壽域。
　　次日。為丞相國公上堂。大智洞明。十方通暢。乘願力以弘深。策功勛於聖世。出將入相。斡乾坤而載造。調元補[褒-保+公]。揭日月於中天。祇今控鶴神遊。必竟居何國土。九蓮開合處。百寶自莊嚴。
　　上堂。舉僧問雲門。如何是沙門行。門云。會不得。進云。為什麼會不得。門云。只守會不得。
　　師云。雲門再舉會不得。可謂泥裏有刺。忽有問開壽。如何是沙門行。只向他道。認取會不得。
　　冬節上堂。不可以智知。不可以識識。昨夜一陽生。今朝二十一。點點梅花弄春色。
　　燈夕移山門上堂。一燈明。燈燈無盡。一門開。門門有路。卓拄杖一下。看看。燈明古佛。現在汝諸人脚跟下。動地放光。摺折德山棒。啞却臨濟喝。要汝諸人不動脚頭。悉由此門。徑登佛地。其或遲回。古佛過去久矣。
　　臘八入杭。更黃衣上堂。我佛面黃。我身衣黃。星移斗轉。雪上加霜。啞。住山忙似出山忙。
　　中夏看青苗經。兼謝及翁無損商隱三藏主上堂。一夏已過半。箇事要成辨。祇今演出大藏小藏。猶是居空說空。且道。如何是必竟空。卓拄杖一下。任從滄海變。終不為君通。
　　六月望上堂。拈拄杖。召大眾云。大地眾生。擾擾昏昏。膠膠轕轕。山僧不忍見。向六月炎炎中。卓拄杖云。轟一聲雷。直得雨似盆傾。以致三草二木。同沾滋潤。諸人還覺神清氣爽麼。靠拄杖云。蟻子不食鐵。
　　上堂。三春云暮。綠暗紅稀。動為境轉。靜為法迷。不以色蓋。不以聲騎。風前閒聽杜鵑啼。
　　上堂。彼彼不相知。法法不相似。秋水波澄。秋山骨露。瑞巖喚主人翁。自不惺惺。麻谷携鋤入園。偷身作務。從上諸老。弄鬼精魂。引得後代兒孫。迷却轉身一路。啞。君向西秦。我之東魯。
　　春日病起上堂。舉古德道。有我即我病生。無我即我病滅。我病兩俱非。萬里一條鐵。更有末後句。待款款地。與諸人說。頌云。莓苔徧地榆錢滿。院落無人柳絮飛。信手翻書香篆冷。夕光山翠上窓扉。
　　上堂。德山臨濟。盡令而行。岩頭雪峯。盡法而說。子細檢點將來。也只道得一橛。何故。六月不熱。五糓不結。

　　湖州道場禪寺語

　　　　侍者　德高　懷珠　編
　　三門。苕水生漪。雲峯擁秀。直下承當。推門入臼佛殿(未塑佛)過去已過去。未來猶未來。現在在何所。敲香云。多是當面蹉過。
　　據室。橫按拄杖云。此是為中下之機。若是上上人來時如何。靠拄杖云。猛虎不飡伏肉。
　　總統疏。提起云。言言見諦。句句朝宗。度疏云。風從虎兮雲從龍。
　　陞座拈香云。毓秀中吳地。流芳古道場。橫該南岳七十二峯。突出華頂萬八千丈。當機覿面。拈作瓣香。祝君地久與天長。
　　提綱。大通智勝佛。迥絕名模。十劫坐道場。事久成弊。佛法不現前。却較些子。不得成佛道。覿體全真。山僧已將古佛嘉猷。一一揭示諸人了也。雖然雲月是同。溪山各異。只如兩山一門。控汝入路。汝諸人。既臨屋底清池。還曾見得火向水中焚麼。若也見得。便與祖師。把手共遊。橫行虎穴。旁提正按。收縱自由。且道。正與麼時。畢竟承誰恩力。天高羣象正。海濶百川朝。
　　復舉。佛陀波利尊者。到五臺。有一老人。問云。何處來。尊者云。西天來。老人云。還曾將得佛頂尊勝經來麼。尊者云。不曾將得來。
　　拈云。大眾。老人恁麼問。決定未到西天。尊者恁麼答。豈不是這卷經。具眼者辨取。
　　上堂。馬祖陞堂。鱉咬釣魚竿。百丈卷席。虵銜老鼠尾。故是父子共出隻手。力扶大教。爭柰眾眼難瞞。作麼生是難瞞底事。霜月到門棊局冷。水雲籠石衲衣寒。
　　結制上堂。西天結制。以蠟人為驗。虎岩結制。以何為驗。卓拄杖云。據虎頭收虎尾。
　　上堂。不可以智知。不可以識識。昨夜轉金風。今朝七月一。去却一。拈得七。禾苗萬頃翻秋色。
　　解制上堂。卓拄杖云。開正覺場。又卓拄杖云。放水牯牛。無繩無索。去住自由。橫笛一聲天地秋。
　　上堂。山僧窮到無錐。一夜忽然富貴。松釵變作金釵。氷片化成玉片。即今寶物現前。盜賊其誰竊得。直饒釋迦彌勒。德山臨濟。猶是分贓草賊。且道。那箇是正賊。喝一喝。
　　上堂。謝少明首座。靈隱侍者。三十年前。與之共遊。雲月是同。三十年後。不堪共語。溪山各異。如來禪祖師禪。拈向一壁。德山棒臨濟喝。總用不著。何故。國師打侍者。南泉斬猫兒。
　　閏四月十五上堂。已見四月十五。又見四月十五。重重畫地為。牢猶將生鐵錮鏴。若是具透關眼底。不妨掉臂便行。其或未然。踏著方知不相似。
　　上堂。謝首座秉拂。都寺幹齋。坐挹薰風南來。快哉一時瞥地。親承得力句。飽飫醍醐味。歷歷分明不覆藏。吉撩舌頭三千里。
　　入新僧堂。挂扁額上堂。
　　瓦礫堆頭。示現寶坊。特書新扁。開選佛場。瞻之在前。銀鈎鐵畫。仰之彌高。鳳翥龍驤。切切為人處。明明不覆藏。到來如具眼。直下便承當。舉足步步踏著。片磚鋪片地。舉目一一驗過。一柱拄一梁。對機有準。妙應無方。由此中選。續慧命於萬世。以此祝。
　　聖。開壽域於八荒。堪笑力盡途窮底。低頭便入。節外生枝底。牽牛巡堂。只如涓此十八日吉辰。式摽此額。而入此堂。汝諸人。又作麼生體任。卓拄杖一下。
　　舉黃龍南禪師。同隆慶閑禪師。入僧堂。南云。好僧堂。慶云。好僧堂。龍云。好在什麼處。慶云。一梁對一柱。龍以手指云。這一柱。得恁麼圓。那一枋。得恁麼匾。慶云。人天知識。不無和尚。
　　拈云。黃龍隆慶二大老。恁麼問答。錦包特石。綿褁秤鎚。今日忽有人問好僧堂。却向他道。去年臘月庚申日立木。今年九月己未日歸堂。
　　中秋上堂。舉古德云。盡大地明皎皎地。有一絲頭。便有一絲頭。有擒有縱。盡大地明皎皎地。有一絲頭。無一絲頭。全放全收。汝諸人。還知二大老落處麼。良久云。幸然平似鏡。何用曲如鈎。
　　徑山雲峯和尚。遺書至上堂。
　　傳佛心宗。弘佛智道。亦云居頂。亦云得住。平時橫說竪說。只是無人會得末後句。以致道場換手槌胸。何故。苦屈之詞。不妨難吐。
　　因事再歸上堂。春融合浦再還珠。炯炯寒光爍太虗。隻手擎來顛不破。月明依舊上珊瑚。
　　聖節上堂。至寬至大。至貴至尊。如月行空。大地全歸一照。如水在海。千波總合一源。臣僧今日。讚嘆也讚嘆不及。驀拈拄杖云。且聽拄杖子。出來共相祝讚看。卓一下。祥開天壽節。踰億萬斯年。
　　中夏上堂。舉雲門示眾云。今日已半夏了也。敲磕一句。道將來。眾無對。門乃云。蜜怛利智。
　　拈云。大小雲門。將梵語示人。教人作麼生會。輒成一頌。租佃朝朝到庫頭。問他時候道難消。桔槹閑在綠楊外。赫日炎炎好[日*高]苗。
　　賜金襴袈裟。兼佛海性空師號。謝恩上堂。
　　為定正宗。特賜金襴法服。仍降師號。顯揚佛海性空。全身奉重。風虎雲龍。上感皇恩。何以報。萬年松在祝融峯。
　　上堂。秋甲子雨。禾頭生耳。水拍平疇。雲包大地。莫教爛却我東山下左邊底。
　　開爐。奉諸祖歸新祖堂。兼謝監收上堂。
　　南方火爐頭。有一則無賓主話。諸方舉者甚多。明者不少。道場亦有則語。舉似諸人。只要大家委悉。且道。是什麼語。良久云。諸莊有收。諸祖有堂。
　　天壽節上堂。天地之大德曰生。聖人之大寶曰位。至大至剛。至尊至貴。嵩嶽聲聲呼萬歲。
　　上堂。終日忙忙。那事無妨。顯而不露。隱而不藏。如何是不藏底事。玉梅結子浮青樹。石筍抽條上綠牕。
　　立春日上堂。春山春水流。春日打春牛。若作春意會。春不在林丘。不作春意會。春色滿皇州。擊拂子云。看看好事又從頭。
　　聖節上堂。風摩雨洗石猶潤。水碧山明天更清。百億須彌同起舞。大千沙界盡歡聲。諸人還見此奇特麼。良久云。惟民得主。
　　杭州納徵錢回上堂。心若無事。萬法不生。山僧昨日自杭州回。得箇拄杖子。了却時事。諸人且道。那裏是無事處。良久云。泉聲到池盡。山色上樓多。
　　上堂。蠶上筐。麥上場。不寒不煖。夜短晝長。理事不二。照用全彰。且道。山前田厙翁。是第幾郎。參。
　　上堂。舉思大和尚云。長夏坐禪。巍然不動。侍僧云。今日自恣。思自嘆云。佛在世時。證道者無數。今日去聖逾遠。一無所獲。遂放身偃仰間。忽眼根清淨。悉見三千大千世界。如觀掌中。頌云。萬里秋天西北風。淨如古井鑑秋容。箇中誰具透箐眼。識得將軍汗馬功。
　　結制上堂。釋迦老子。二千年前。約法三章。以大圓覺。為我伽藍。身心安居。平等性智。尅期修證。取驗蠟人。總是強生節目。我這裡。只守閑閑地。一事不為。何故。善學柳下惠。終不師其跡。
　　上堂。謝叔平首座。珠書記。
　　水石中有珠玉。而淵藪光輝。叢林中有龍象。而佛法興隆。領徒行脚。不妨坐地商量。分座提綱。即為人天眼目。勘破雲門接洞山。超他猛虎當路坐。老我巖叢。別有囑付。擲下拄杖云。貴在橫身荷負。
　　浴佛上堂。今朝四月八。世尊降誕日。諸方盡皆三沐三薰。雲峰體任雖同。用處猶別。遂將拂子。作臽勢。以第一杓虎跑泉水。洗他指天指地。妄自稱尊。又將拂子。作臽勢。以第二杓一勺泉水。洗他西十九年。橫說竪說。又將拂子。作臽勢。只這第三杓。八功德水。臽與諸人。同向大雄寶殿。洗他現今赤身露體。岐立金盆。擊拂子云。將此身心奉塵剎。是則名為報佛恩。
　　上堂。逼龜成兆。達磨來梁。引人落草。摩騰入漢。山僧未入母胎已前。已與諸人。在長連床上。同粥同飯。同起同倒。今朝特地打板坐禪。也是提水放火。
　　端午上堂。一箇採藥。一箇用藥。且道那箇是服藥底。良久云。睡美不知山雨過。覺來殿閣自生凉。
　　風雨上堂。不可以無心求。不可以有心得。避得風灾。又遭水厄。向道。夜行莫踏白。卓拄杖。下座。
　　謝大梅指堂首座上堂。即心即佛。育王有舍利。非心非佛。岳林有彌勒。不是心。不是佛。不是物。補陁有觀音。竪起拂子云。諸人還見三佛。在拂子頭上。轉大法輪麼。掛拂子云。若是人天眼目。早已勘破。

　　小參

　　結制。盡大地是箇自己。甚處安居。總十方為一伽藍。如何禁足。壁立萬仞。擡頭撞破虗空。直往無前。信步縱橫十字。廓爾了無修證。更誰取驗蠟人。直得金蓋峯點頭。唯唯。虎跑泉發笑。呵呵。祇如大愚莖虀。天平兩錯。又且如何話會。擊拂子云。款款地與儞商量。
　　冬節。拈拄杖云。過去諸如來已用。現在諸菩薩今用。未來修學人當用。我這裏。總不與麼。今冬田熟。舊債銷鎔。倉廩充滿。飯籮不空。不妨滿盤高飣。應時大展家風。便見雲峯閣伏虎岩。交相慶賀。叉手當胸。却共耳語云。更得一年兩熟。僧堂法堂。便可興工。是則是。只如今夜用處。與從上佛祖。是別是同。卓拄杖云。義出年豐。
　　結夏。酷日炎炎。凉風習習。黃面老子。曾於此時。以拂子。打一圓相云。將此網子。撒向四天下。撈摝羣生。喚作禁足護生。尅期取證。至今二千餘年。收拾不上。道場即今。力為提其綱。挈其維。不問聖凡。一網打就。若是已具三十六鱗底。擊拂子云。向此霹靂聲中。騰身一躍。透過禹門。其或未然。切忌點額。

　　拈古

　　舉天衣懷和尚示眾云。譬如雁過長空。影沈寒水。雁無遺蹤之意。水無留影之心。
　　師云。大眾。要見天衣和尚。四楞塌地處麼。野色更無山隔斷。天光直與水相通。
　　舉金牛和尚。凡自做飯。供養眾僧。每至齋時。舁飯桶。到僧堂前。遂作舞云。菩薩子。喫飯來。乃拍手大笑。
　　師云。等是弄粥飯氣。金牛却較些子。
　　舉白水仁和尚示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道。為你說。答汝話。若人辨得。許汝有箇入處。
　　師云。私商掗賣。白水急要人承當。擊拂云。者箇不是聲。為汝說。竪拂云。者箇不是色。答汝話。直饒辨得。未許汝有箇入處。
　　舉三聖問雪峯。透網金鱗。以何為食。公案。
　　師云。這瞎驢。放出透網金鱗。擬吞却千五百人善知識。殊不知。端坐碧油幢下。有擒縱之機。固不戰而屈人兵。二大老。雖是好手手中呈好手。要且總未有出身一路在。
　　舉國師三喚侍者。頻呼小玉元無事。侍者三應。只要檀郎認得聲。將謂吾孤負汝。生平肝膽向人傾。誰知汝孤負吾。相識還同不相識。
　　師云。道場這裡。朝朝暮暮。啐啄同時。應笑國師。用盡自己心。笑破他人口。

　　頌古

　　德山小參不答話。
　　汲水佳人立曉風。青絲放盡轆轤空。銀缾觸破殘粧影。零落桃花映水紅。
　　本山全和尚。示眾云。一塵起。大地收。釋迦老子。為甚麼。三七日中。思惟如是事。一花開。大地春。達麼大師。為甚麼。九年面壁。若人道得收足句。可以坐致太平。
　　風遞山花入袖香。日長無事倚胡床。亂紅如雨春歸去。杜宇聲聲啼夕陽。
　　古德因僧問。如何是諸佛師。德云。近日魯祖出世。為人東道西話。
　　上苑花開到牡丹。紛紛紅紫釀春寒。遊人眼底無姚魏。空向枝頭著意看。
　　本仁和尚示眾云。眼裏著沙不得。耳裏著水不得。時有僧問云。如何是眼裏著沙不得。答云。應真無比。如何是耳裏著水不得。答云。白淨無垢。
　　綠樹陰濃夏日長。樓臺倒影落橫塘。水晶簾動微風起。滿架薔薇一院香。
　　厖公指雪。
　　當空指出白糢糊。多少禪流眼力枯。不得攔腮揮一掌。幾乎凍殺在中途。

　　偈頌
　　送斷橋小師。歸越住謝府菴

　　折屐拖霜角帽斜。越王城畔立生涯。徐家兒種謝家地。莧菜根頭又發芽。

　　寄白雲菴克翁

　　如是去來如是住。釋天明淨翳雲開。閑邊一片坐禪石。時折松枝拂蘚苔。

　　刺血書蓮經

　　一指尖頭下一針。紅蓮初綻碧波深。香風吹散花狼藉。片片無非是赤心。

　　先禪客(南劒人)

　　問似雲興難止遏。答如劒水逆翻瀾。能從虎穴翻身去。許你親曾見一斑。

　　宜叟號

　　以義為繩親得路。鐵心不逐歲華更。老來義路俱忘却。是處山邊水畔行。

　　毒海號

　　溢目炎炎殺氣生。翻空黑浪幾層層。誰知最甚過如鴆。活得鯤鯨起化鵬。

　　冷泉金裝石佛。分韻得沈字

　　鷲嶺猿吟古木陰。力弘像教在于今。石頭大小黃金褁。末上一機山岳沈。

　　玉田號

　　慇懃抱璞入師門。彫琢猶存畦畛痕。大地耕翻無寸土。茫茫萬頃寶光寒。

　　贊
　　先師寂窗和尚

　　我父喚翁。作屈突蓋。子今喚父。作屈突通。莫怪遞相訐露。於理實是難容。三斗艾三斗葱。吞吐須還老大蟲。
　　中峯三世王蠻。最毒是這慈尊。出溈山牯牛隊。耕東山祖父田園。齊雲紫芝。靈芝瑞世。道山蘗山。食蘗連根。劄。洪塘硬寨。重壕累塹。布江心網子。魚躍龍奔。坐據玉几。眼乾坤。來者劈脊便摟。衲子湊泊無門。也勝提起破沙盆。

　　跋
　　慧上人。古愚頌軸

　　古之愚也直。今之愚也詐。子以古愚號。厥有旨歟。雖然更須具決定志。具決擇眼。然後決定大事。則去古不多讓矣。否則墮在今時途轍。莫言雲峯不道。

　　能侍者古樵頌軸

　　應無所住。白日迷路。失脚黃梅。道傳千古。莫是大唐國裏無禪師。被箇擔柴漢。攪亂四天下。能侍者。能於柴衝未脫落時薦得。可謂能事畢矣。若是向此卷中。要見盧能得力處。則曹溪一脉平沈。

　　小佛事
　　小師明侍者火

　　竪起火云。具啐啄機。超生死句。以明水氷。入大火聚。明侍者。諾。擲下火云。是我何曾孤負汝。

　　氷首座火

　　坐脫立亡。不無首座。敲氷取火。須是老僧。擲下火云。任是橫身三界外。也防烈焰上眉稜。

　　松首座喫蹎死

　　五祖種松。春在钁頭。兩堂下喝。雷轟旱地。這裡翻得身吐得氣。火聚刀山恣游戲。

　　能直歲結制日火

　　搬土拽石。能事已畢。恰逢結制便抽單。詎肯安居死窟穴。雖然更須知有轉身時節。擲下火云。也是把火助熱。

　　瑨都寺火(長溪人霅溪死)

　　疊翠擁秦川。生緣何足戀。煙水漲霅溪。住處猶未穩。倒跨三脚驢。兩頭俱坐斷。雖然瑨本是次玉。且入火中煅。

　　塔山皓廟官火

　　塔峰巍巍。皓月皎皎。紙錢堆裏埋頭。明鏡臺前失照。(某人)我今為汝顛一照看。擲下火云。薦得吉凶未判前。火雲散盡千峯曉。

　　東堂石坡和尚秉炬(辭世頌。有來而無踪之句)

　　得處雖同用不同。玄關向上振宗風。峻機疊疊傾三峽。生死去來游戲中。前住當山。石坡大和尚。名重兩朝。道傳千古。一十一處。用文武火。破無準的。發焰死柴頭。而輝映龍淵。八十七年。享耆頤壽。量等曾郎。推倒涅槃城。而踏翻虎穴。可謂來而無蹤。如月行空。去而無物。如水赴壑。瞥爾便行。萬壑風生。虗空突兀。面目堂堂。雖然此猶是老和尚。臨行時。全提底句。已為注破。只如末後句。汝諸人。祇今還聞舉似麼。以火把打圓相云。石從空裏立。火向水中焚。

　　語錄(終)

　　前住廣化禪寺　如珣　校證
　　武林鄭仁刊

 龍源和尚塔銘

　　　　前朝奉大夫主管千秋鴻禧觀牟巘譔
　　　　集賢直學士朝列大夫行江淛等處儒學提舉趙孟頫書并篆額
　　道場山龍源禪師。既寂之五年。為乙巳七月。其記室懷珠。裒次遺事。偕其徒希渭來。求銘心源之塔。
　　予尚記。歲甲午。訪師雲峯。留三日。窮極幽討意甚樂。又七年。與今翰林修撰鄧善之再至焉。師喜見顏間。舍予高閣。煑茗話舊。夜無倦色。明日下山。握手若不能釋。不料遂為死別也。留耕先生王公伯大。先朝名執政。與先存齋忠義相期。議論同。肝膽同。而予亦獲交其子若姪。師蓋公之族也。故惓惓於予者如此。銘可辭乎。
　　師諱介清。龍源號也。世居福州長溪。祖諱一夔。古田縣尉。父良輔。知黃岩縣。母蔡氏。素好善。嘗夢。神人介而送一子曰。是善知識。當生爾家。果娠而生師。幼不茹葷。年七歲。喜看佛書。長益通悟。泛覽經史百氏。父知其不凡。俾出家郡之雪峯。居半載。行脚出飛鳶嶺。抵義興法藏。得度於一峰齊禪師。年十五薙髮。受具戒。遂徧參諸方。是時淨慈石帆衍。靈隱退耕寧。徑山虗堂愚。皆明師宿德。爭欲致之。師頎然山立。舉動雍容。言旨間雅。志不苟從。適遊吳興道場。東叟頴以為典賓。繼東叟者。無等融。即請師為內記。力辭。絕江過育王。謁寂牕照禪師入室。有契。以為侍香。次掌藏鑰。寂窗自枯禪。枯禪自密菴。得其傳授。皆南閩偉人。
　　師出世四明壽國。遷開壽。有史督相之子州尹。見師行解相應。捨開壽行府。與師營菟裘。曰西明蘭若。為終老計。未幾道場虗席。兩淛諸山舉師。此來。此山盖唐剎。自熈寧間。大蘇公遊道場。諸詩一出。名愈重五山。由此其選不輕卑也。丙子劫火洞然。化為瓦礫。迨乙酉凡十年。舊觀未還。
　　師既至。慨然以起廢自任。首圓　大佛寶殿。金碧煇煌。像設華好。次建觀音藏殿。摹大藏經。五千四十八卷。及旃檀林。列翠閣。蒙堂法堂僧堂行堂之等。鼓鐘法器。由中徂外。煥然一新。四方衲子。聞師之風。挑囊負鉢。袂屬肩摩。雲歸霧集。於是聲達帝廷。欽奉綸言。賜金襴袈裟。敬受法旨。加號佛海性空。庶少答其道心精勤之所成也。
　　辛丑六月三日。忽示微疾。索浴淨髮。書偈曰。佛坐一十劫。我坐十七年。說甚生死義。古今無後先。翛然而逝。
　　時當庚伏。停龕七日。神色不變。闍維後。頂骨牙齒數珠。不壞者三。壽六十三。臘四十八。度弟子二百五十餘人。今住崇恩士洵。為之上首。
　　寺初無三塔。師以為慊。間語其徒士芝等圖之。乃捐己財。買朱氏山於寺之東。剏建三塔。且請為師壽塔于其傍。菴廬既成師扁之曰心源。芝等。又集衣資買田。以供香燈之費。俾行者職洒掃。滿三歲。則推其名次之。居首者。度以為僧。而禮當代住持改名。改名已。復禮塔為師。其規約如此。至是遂[療-(日/小)+土]焉。
　　世率謂種種佛事。皆有為法。此未足論龍源。然龍源建立。亦因其時之所可為。而盡其力之所當為。非為己而為也。故終歲有為。而未始有為。如必曰此有為法。一切諉之不為。則澄觀師之僧伽塔。昌黎公何以稱其公材吏用之過人。而以其靈骨已老而為之歎惜耶。師之願力亦弘矣。銘曰。
　　留耕之裔　　密菴之傳　　燕坐雲峯　　十有七年　　應緣而出　　緣盡輙逝　　居然一旦　　氷解蟬蛻　　吾性本空　　無亡與存　　是為佛海　　龍源之源　　酌之不竭　　無古與今　　是為龍源　　方寸之心　　乃營三塔　　而四其三　　是為真宅　　心源之菴　　各自道場　　無乎不在　　處處光滿　　亦無雜壞　　維爾子孫　　視我刻辭　　如未見師　　自源求之
　　大德乙巳歲秋九月廿七日弟子　希渭　立石。



　　夫說法者。猶江河池沼。波瀾闊狹。源脉淺深。固曰不同。然其流注。則均之水耳。今觀龍源三會提唱。深沈浩瀚。盖其枝派。自靈囦流布而來。可見懷山襄陵。滔天沃日。無限平人。被陸沈也。大德丙午結制日。
　　天童東巖(淨日)八十六歲跋。