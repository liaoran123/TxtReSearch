續藏經   百丈懷海禪師語錄（四家語錄卷二）

　　 

　　洪州百丈山大智禪師語錄

　　師。諱懷海。福州長樂人也。俗姓王氏。丱歲離塵。三學該練。屬大寂闡化江西。乃傾心依附。與西堂智藏南泉普願。同號入室。時三大士。為角立焉。師侍馬祖行次。見一羣野鴨飛過。祖曰。是甚麼。師曰。野鴨子。祖曰。甚處去也。師曰。飛過去也。祖遂回頭。將師鼻一搊。負痛失聲。祖曰。又道飛過去也。師於言下有省。却歸侍者寮。哀哀大哭。同事問曰。汝憶父母邪。師曰。無。曰被人罵邪。師曰。無。曰哭作甚麼。師曰。我鼻孔。被大師搊得痛不徹。同事曰。有甚因緣不契。師曰。汝問取和尚去同事問大師曰。海侍者。有何因緣不契。在寮中哭。告。和尚為某甲說。大師曰。是伊會也。汝自問取他。同事歸寮曰。和尚道。汝會也。令我自問汝。師乃呵呵大笑。同事曰。適來哭。如今為甚却笑。師曰。適來哭。如今笑。同事罔然。次日。馬祖陞堂。眾纔集。師出。卷却席。祖便下座。師隨至方丈。祖曰。我適來未曾說話。汝為甚便卷却席。師曰。昨日被和尚搊得鼻頭痛。祖曰。汝昨日向甚處留心。師曰。鼻頭今日又不痛也。祖曰。汝深明昨日事。師作禮而退。(一本。作馬祖云。你什麼處去來。昨日偶有出入。不及參隨。馬祖喝一喝。師便出去)師再參侍立次。祖。目視繩牀角拂子。師曰。即此用離此用。祖曰。汝向後開兩片皮。將何為人。師取拂子竪起。祖曰。即此用離此用。師挂拂子於舊處。祖振威一喝。師直得三日耳聾。自此雷音將震。檀信請於洪州新吳界。住大雄山。以居處巖巒峻極。故號百丈。既處之。未期期月。參玄之賓。四方麏至。溈山黃檗當其首。
　　黃檗到師處。一日辭云。欲禮拜馬祖去。師云。馬祖已遷化也。檗云。未審。馬祖有何言句。師遂舉再參馬祖竪拂因緣言。佛法不是小事。老僧當時被因馬大師一喝。直得三日耳聾。檗聞舉。不覺吐舌。師云。子已後莫承嗣馬祖去麼。檗云。不然。今日因師舉。得見馬祖大機之用。然且不識馬祖。若嗣馬祖。已後喪我兒孫。師曰。如是如是。見與師齊。減師半德。見過於師。方堪傳授。子甚有超師之見。後溈山問仰山。百丈再參馬祖竪拂因緣。此二尊宿意旨如何。仰山云。此是顯大機之用。溈山云。馬祖出八十四人善知識。幾人得大機。幾人得大用。仰山云。百丈得大機。黃檗得大用。餘者。盡是唱道之師。溈山云。如是如是。
　　馬祖一日問師。甚麼處來。師云。山後來。祖云。還逢著一人麼。師云。不逢著。祖云。為甚麼不逢著。師云。若逢着。即舉似和尚。祖云。甚麼處。得這箇消息來。師云。某甲罪過。祖云。却是老僧罪過。
　　上堂云。靈光獨耀。迥脫根塵。體露真常。不拘文字。心性無染。本自圓成。但離妄緣。即如如佛。
　　問。如何是奇特事。師云。獨坐大雄山。僧禮拜。師便打。
　　西堂問師。你向後作麼生開示於人。師以手卷舒兩過。堂云。更作麼生。師以手點頭三下。
　　馬祖。令人持書。并醬三甕與師。師令排向法堂前。乃上堂。眾纔集。師以拄杖指醬甕云。道得即不打破。道不得即打破。眾無語。師便打破。歸方丈。
　　有一僧哭入法堂。師云。作什麼。僧云。父母俱喪。請師揀日。師云。明日一時埋却。
　　問。依經解義。三世佛冤。離經一字。如同魔說時如何。師云。固守動靜。三世佛冤。此外別求。如同魔說。
　　師有時說法竟。大眾下堂。乃召之。大眾回首。師云。是甚麼。
　　師因普請開田回。問運闍棃。開田不易。檗云。眾僧作務。師云。有煩道用。檗云。爭敢辭勞。師云。開得多少田。檗作鋤田勢。師便喝。檗掩耳而出。
　　師問黃檗。甚處來。檗云。山下採菌子來。師云。山下有一虎子。汝還見麼。檗便作虎聲。師於腰下取斧。作斫勢。檗約住便掌。師至晚上堂云。大眾。山下有一虎子。汝等諸人。出入好看。老僧今朝親遭一口。後溈山問仰山。黃檗虎話作麼生。仰山云。和尚如何。溈山云。百丈當時便合一斧斫殺。因什麼到如此。仰山云。不然。
　　溈山云。子又作麼生。仰山云。不唯騎虎頭。亦解把虎尾。溈山云。寂子。甚有險崖之句。
　　師每日上堂。常有一老人聽法。隨眾散去。一日不去。師乃問。立者何人。老人云。某甲於過去迦葉佛時。曾住此山。有學人問。大修行底人。還落因果也無。對云。不落因果。墮在野狐身。今請和尚代一轉語。師云。汝但問。老人便問。大修行底人。還落因果也無。師云。不昧因果。老人於言下大悟。告辭師云。某甲已免野狐身。住在山後。乞依亡僧燒送。師令維那白槌告眾。齋後普請送亡僧。大眾不能詳。師領眾至山後巖下。以杖挑出一死狐。乃依法火葬。至晚參。師舉前因緣次。黃檗便問。古人錯對一轉語。落在野狐身。今日轉轉不錯是如何。師云。近前來。向汝道。黃檗近前。打師一掌。師拍手笑云。將謂胡鬚赤。更有赤鬚胡。時溈山在會下作典座。司馬頭陀。舉野狐話問。典座作麼生。典座。以手撼門扇三下。司馬云。太麤生。典座云。佛法不是這箇道理。後溈山舉黃檗問野狐話。問仰山。仰山云。黃檗常用此機。溈山云。汝道。天生得。從人得。仰山云。亦是稟受師承。亦是自宗通。溈山云。如是如是。
　　黃檗問。從上古人。以何法施人。師良久未語。黃檗云。後代兒孫。將何傳授。師云。將謂你這漢是箇人。便歸方丈。
　　師與溈山作務次。師問。有火也無。溈山云。有。師云。在什麼處。溈山把一莖柴。吹過與師。師接過云。如蟲蝕木。
　　因普請鋤地次。有僧。聞鼓聲。舉起鋤頭。大笑歸去。師云。俊哉。此是觀音入理之門。後喚其僧問。你今日見甚道理。云某甲早晨未喫粥。聞鼓聲歸喫飯。師乃呵呵大笑。
　　問。如何是佛。師云。汝是阿誰。云某甲。師云。汝識某甲否。云分明箇。師竪起拂子問。汝見拂子否。云見。師乃不語。
　　師。令僧去章敬處。見伊上堂說法。你便展開坐具禮拜。起將一隻鞋。以袖拂却上塵。倒頭覆下。其僧到章敬。一依師旨。章敬云。老僧罪過。
　　溈山五峯雲巖侍立次。師問溈山。併却咽喉脣吻。速道將來。溈山云。某甲道不得。請和尚道。師曰。不辭向汝道。恐已後喪我兒孫。又問五峯。峯云。和尚亦須併却。師云。無人處斫額望汝。又問雲巖。巖云。某甲有道處。請和尚舉。師云。併却咽喉脣吻。速道將來。巖云。師今有也未。師云。喪兒孫。
　　上堂。謂眾云。我要一人去。傳語西堂和尚。阿誰去得。五峯云。某甲去得。師云。汝作麼生傳語。峯云。待見西堂即道。師云。見後道什麼。峯云。却來舉似和尚。
　　因僧問西堂。有問有答。即且置。無問無答時如何。堂云。怕爛却那。師聞舉。乃曰。從來疑這箇老兄。云請和尚道。師曰。一合相不可得。
　　師謂眾曰。有一人。長不喫飯不道饑。有一人。終日喫飯不道飽。眾無對。
　　雲巖問。和尚。每日區區為阿誰。師曰。有一人要。巖云。因什麼不教伊自作。師曰。他無家活。
　　師。童年之時。隨母入寺拜佛。指尊像問母。此是何物。母云。是佛。童云。形容似人無異。我後亦當作焉。
　　師。凡作務執勞。必先於眾。眾皆不忍。蚤收作具。而請息之。師云。吾無德。爭合勞於人。師既徧求作具不獲。而亦忘食。故有一日不作一日不食之言。流播寰宇矣。師於唐元和九年正月十七日示寂。春秋九十五。長慶元年。勅諡大智禪師。塔曰大勝寶輪。

　　洪州百丈山大智禪師語錄