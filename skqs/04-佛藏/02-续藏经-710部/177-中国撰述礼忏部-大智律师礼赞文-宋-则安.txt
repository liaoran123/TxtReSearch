續藏經   大智律師禮讚文
　宋 則安述

　　錢唐靈芝大智律師禮讚文(并序)

　　　　門人巖香練若　則安　述
　　先稟大智律師順寂之後。有同學以諱日贊文見囑。累年未暇。忽夜夢入一室中。會數道人講及先師生平懿業。解行絕倫。徐有語曰。扶顛持危。垂世立教。功不在諸祖下。子之不為贊文何也。既覺。偶得數聯。因緝綴成章。庶同俚詠。然慎終追遠。在志不在文。固無愧哉。(初入道場。三禮已。互跪燒香散華。執手爐唱云)。
　　稽首靈芝教主大智律師。慧性夙明。學聲遠著。玅[〡*臣*責]潛通於佛智。清修允恊於聖儀。式遵一字之規。克荷百金之寄。宗承法密。儲貳終南。築兩壇而亘古亘今。撰三記而變風變雅。發揮極唱。縱天辯以談常。洪贊上乘。濬祖源而會實。爰以剡浮化滿。尋印壞以東辭。安養功圓。遽文成而西邁。今則莫秋初啟。諱日斯臨。由是輙吐蕪言載揚茂績。戒身如在。審雍肅以薦羞。法語難親。忍悲號而泣血。仰冀曲回慈鑒。聊享哀誠。俯令負笈之儔。盡預分燈之列。(唱已。一拜起。復跪執爐至請)。
　　一心奉請靈芝教主大智律師。
　　唯願降臨道場。受我供養。(三請。一禮起。歎云)。
　　端嚴具足　　相如其心　　耿介孤高　　心如其相　　謂方則圓　　若拘而放　　不持不犯　　人天歸向
　　(歎已宣疏。或別述意。臨時自裁。然後禮讚。唱云)。
　　一心頂禮大中名剎棄家入道時身靈芝尊者。
　　愛網緣疎思擺脫　　僧園路熟認迂回　　比方隣子警雙親　　指顧寺神驚廣眾　　總角筆端先世習　　成童經業試場魁　　黌堂染翰氣食牛　　宗裔家師當反敬
　　故我一心歸命頂禮。(下皆倣此)。
　　一心頂禮古佛蹊徑入鄽乞食時身。
　　一鉢當衢心喻月　　雙環搖處志凌雲　　寅緣午飯過朱門　　遠離邪求全正命　　斷取不殊香積供　　獻來差似牧牛糜　　精新分減及蟲魚　　慚愧等慈均法施
　　一心頂禮經律兼授懸河樂說時身。
　　夙契鷲峰親囑累　　天教宗匠勸回心　　風生象扇栢煙浮　　雲擁猊臺四華雨　　拍肩部主恢真域　　擊節洪遵[〡*臣*責]玅經　　并汾律虎爪牙成　　禹穴義龍嗟伏鹿
　　一心頂禮紹明行事掩關撰記時身。
　　大法優柔真自得　　斯文流演在揮毫　　維持眾網整頹綱　　竝駕五乘回正軌　　三絕韋編同索隱　　四求墨印類鉤深　　團蒲小睡夢西明　　六十餘家成蠧簡
　　一心頂禮水雲深處擊蒙增受時身。
　　遐慕聖蹤京兆日　　高遵玄範蔡江時　　重增上品趣泥洹　　圓具三因期解脫　　嶽瀆崩騰來梵侶　　虗空銷殞動天魔　　聖胎法乳藉斯人　　粉骨碎軀難報德
　　一心頂禮碧沼蘭若潛真解疏時身。
　　拂衣漸水城邊寺　　躡屐青巒隴上來　　片石長松愜素懷　　曉猿夜鶴窺深定　　濾泉晚沼瑠璃碧　　開卷秋堂薝蔔馨　　太一遺文太古風　　半千年後知音遇
　　一心頂禮台山鄞水築壇授戒時身。
　　丹青五級巾山下　　突兀三層貿嶺中　　珠顆圓明粲日星　　天儀森著懸衡鑒　　聖模應法如關輔　　寶勢侵雲象玅高　　光顯毗尼再有人　　遙空想見賓頭禮
　　一心頂禮盟誠利物一華不動時身。
　　坐徧名藍求寂靜　　湖山勝剎樂棲遲　　危脆深觀燄幻身　　稽留任笑匏瓜跡　　百年諍地辭天竺　　一夢塵區謝菊坡　　大旱潮音講大雲　　廣筵未散番盆雨
　　一心頂禮秋高蘭室加趺示滅時身。
　　北首曲肱瞻落日　　西馳返照識歸程　　瞿然而起即加趺　　嗑爾云亡徐瞑目　　了了神遊端入定　　翹翹首舉儼如生　　里巷居人寂未知　　但聞天樂鳴空界
　　一心頂禮芝園福地塔婆窀窆時身。
　　蓮社沍寒襄事日　　杉亭焦卷傲霜枝　　四簷霧瀉燭還明　　萬竅風號香不散　　大水結氷如寶砌　　長空攪雪似華飛　　冠葢旌幢訃鶴林　　名題墨玅光遺烈
　　一心頂禮窣堵顯瑞焚經不壞時身。
　　定持梵相經時久　　塔鎮芝園慕永存　　寇火洞然靡子遺　　堅幢兀爾無纖變　　龍天翊衛彰靈瑞　　貴庶傾瞻歎異逢　　沒後留形福有緣　　生前濟物何當計
　　一心頂禮紫宸懷道追封旌表時身。
　　緣謝政和當六稔　　紹興旌顯十年秋　　後昆安得偃慈風　　耆艾猶能談化迹　　數紀寢聞追諡禮　　九重澤降錫鴻名　　大智汪洋擬佛同　　戒光赫奕周沙界

　　至心懺悔

　　制聽遮性三千戒　　作說威儀八萬條　　但縱癡頑不節心　　寧思肅慎深防意　　妄隨相有空難見　　業會因緣果不差　　恭對慈光悉懺摩　　庶同赫日銷霜雪
　　懺悔已。至心歸命頂禮。

　　至心發願

　　此界他方無量劫　　人間天上與師俱　　智用能乘般若舟　　身通即到菩提岸　　確爾圓修三聚戒　　毅然不退四弘心　　去來今世眾怨親　　盡化同歸安養土
　　發願已。至心歸命頂禮。
　　右巖香所製禮讚。在於錫號之前。而無大智之稱。宜特添入。復易天宮以為靈芝。貴使通知其塔。存封諡之美。廼最後徵異之觀。獨闕贊辭。遂加二章綴之於後。庶得始末敘事備焉。其間語有未安者。輙更數字。無傷其理。甞覩大智律師就諸本禮文頗有加改。敢遵斯例。命刻諸版。施及同宗。俾臨諱日託此以興追遠之禮也。
　　紹興甲子中秋日住明慶(行詵)

　　大智律師禮讚文(畢)