續藏經   無量壽佛讚註
　宋 元照撰　戒度注

 無量壽佛讚註(并引)

　　大智律師所製讚詞。文約義豐。旨趣宏遠。唯心之道盡於此矣。嘗慨吾宗二三豪傑註釋流行。隨言取解暗乎指歸。有抑乎作者之意。深可惜焉。偶諸同道。以愚曾習山家之教。薄究斯宗。再命箋註。愚雖不敏。有異前聞。遂採經論格言。直申厥旨。庶幾少悟西邁之資粮。非特沽出藍之譽也。覽者取長其理。無取長其情焉。
　　庚午中秋日寓三江蘭若註

　　 

　　無量壽佛讚註

　　　　拙庵　戒度　註
　　八萬四千之妙相。得非本性彌陀。
　　初句舉彼果德。十六觀經相好光明各有八萬四千。以本攝末故但云相。為表因中塵勞清淨。是故相好以八萬四千為數。眾生亦具如是法門。但由未顯翻作塵勞。諸佛已悟則成勝用。維摩經云。八萬四千諸煩惱門。而諸眾生為之疲勞。諸佛即以此法而作佛事。然此相好皆是圓實。無作道品之所修發。稱之為妙。次句指佛即性。果德高深。了知生佛不離剎那。同一覺源。圓照諸法。現前一念即是諸佛法界之身。以諸如來無別所證。全證眾生本有妙性。金剛錍云。故知果地依正融通。並依眾生理本故也。大經云。眾生即是佛。何以故。若離眾生不得三菩提故。起信論云。所言覺義者。謂心體離念。離念相者。等虗空界。無所不徧。法界一相即是如來常住法身。依此法身說名本覺。是知果佛圓明之體即我凡夫本具性德。全是眾生色心依正。更無別體。既全我心。當處顯發。但觀自心即是佛身。是故經云。心想佛時。是心即是三十二相．八十種好。是心作佛。是心是佛。又般若經云。佛是我心。是我心見佛。是我心作佛。如來藏經云。我以佛眼觀一切眾生貪嗔癡諸煩惱中。有如來智．如來眼．如來身。結跏趺坐儼然不動。常無染污。德相具足。如我無異。維摩經云。諸佛解脫。當於眾生心行中求。斯即唯依心現。不離真如。終日觀心。終日觀佛。全心是佛。全佛是心。良由法界全體作我一念。亦復全體作彌陀身。既俱法界心佛無差。彼彼互融不可思議。豈唯心佛。諸法亦然。是則世出世間二死五住地獄色心依正因果。無非皆是法界圓融三德秘藏。但由彌陀悟此理故。了性順修。圓證三身。感四淨土。一切眾生迷此理故。背性逆修。恒居三道。長埋四趣。雖全在迷。與佛所證未始暫乖。但為眾生不知三障理全是佛。即以此理起惑造業輪迴生死。長劫用理。長劫不知。不由不知而失此理。現前苦果即是法身。三惑昏暗全體照明。結業纏縛皆解脫相。故荊谿云。眾生無始。唯有煩惱業苦而已。即此全是理性三因。又云。且論無始苦輪無際。與業煩惱不並不別。乃至云。是故三道及以三德並無前後。性德三因無時不具。盖言三障全是諸佛究竟果用。我輩今日既知此理。必須專想彌陀依正。熏乎心性顯真佛體。雖托彼境。須知依正同居一心。心具而生豈離心性者。一毫法見從外來。則非大乘唯心境觀。又復。雖以彌陀一佛為境。已具諸佛。故經云。見無量壽佛者。即見十方無量諸佛。良以諸佛同證三法秘密之藏。一佛秘藏不少。諸佛秘藏不多。舉一即諸。全諸即一。經云。一身一智慧。力．無畏亦然。
　　十萬億剎之遐方。的是唯心淨土。
　　初句指彼安養。經云。從是西方過十萬億佛剎。有世界名曰極樂。此即法藏比丘因中所取同居淨土也。次句了土唯心者。良由現前一心本具三德。名常寂光。湛然不動名之為常。性本離染名之為寂。法界洞朗名之為光。即此全是唯心之體。故祖師云。身土居于一心。故知心體即常寂光。寂光諸土無二無別。遮那之身與土相稱。法興報應一體無差。又云。阿鼻依正全處極聖之自心。毗盧身土不逾下凡之一念。但由心體本無自性。隨緣變造起三土用。是故彌陀高棲安養。雖過十萬敻在他域。悉我自心寂光理土。華嚴云。三界無別法。唯是一心作。是故十方諸佛。一切眾生。過現未來虗空剎土。唯心本具。全心發生。楞嚴云。妙覺明心徧十方界。含育如來十方國土清淨寶嚴妙覺王剎。又云。十方虗空生汝心內。猶如片雲點太清裏。況諸世界在虗空耶。汝等一人發真歸源。此十方空皆悉消殞。良由此心圓具三德。周徧法界。同常寂光。未有一法出我心外。未有一法非我心體。是故全心是土。全土是心。心既無外。寧有淨土懸處他方。能如是解。則見彼土純是自心。非他方也。終日取土。故全性起修。則非自然。終日唯心。故全修即性。則非因緣。修性俱泯。唯心體顯。又復應知。八萬相好乃彌陀勝應之身。既達本性。則三身具足四德無虧。即始覺之智也。十萬億剎乃西方同居之土。若了唯心。即是寂光無非法界。即本覺之理也。始覺滿足。本覺究顯。始本一合。無復分張。是知離身無土離土無身。一法二義。何者。身亦三德。土亦三德。既俱三德。俱是法界。法界一相。身土無差。又復國土屬依。佛身屬正。依正既居一心。一心豈分能所。是故彌陀身土不離我心。一念圓成全體即佛。唯心淨土不待遠求。本性彌陀豈從外覔。如是解者方契圓修。若但觀彼應佛依正。豈得謂之唯心本性也。
　　淨穢雖隔。豈越自心。
　　躡上唯心淨土也。雖曰淨土唯我自心。奈何此心全體穢染。彼佛國土淨妙莊嚴。淨穢宛然。唯心安在。當知此是識心計度。若了唯心豈存淨穢。良以淨穢諸土悉是寂光全體起用。物機妄執淨穢斯分。究論法體豈其然乎。如淨名經。螺髻梵王呵身子云。勿作是意。謂此佛土以為不淨。所以者何。我見釋迦牟尼佛土清淨。譬如自在天宮。仁者心有高下。不依佛慧。故見此土為不淨爾。又云。隨其心淨則佛土淨。亦可例云。隨其心穢則佛土穢。迷法性為無明。名之為穢。悟無明即法性。名之為淨。此乃一理之內而分淨穢。譬如清水濁水雖殊。濕性無別。所以安養之淨。湛忍之穢。雖敻隔十萬之遙。同常寂光。悉我心性。既知淨穢全是心性。心性本空。淨穢無主。毗盧遮那徧一切處。一切諸法無非佛性。豈容淨穢於其間哉。
　　生佛乃殊。寧乖己性。
　　躡上本性彌陀也。彌陀已悟。圓證三身。眾生在迷。翻成三障。迷悟且隔。己性有乖。斯是執情。何關至理。真如界內絕生佛之假名。平等性中無自他之形相。眾生三障全體是理。諸佛三身無非性具。世間相常。眾生即佛。雖見思昏倒而有理在焉。若知此心與佛無殊。則十方諸佛同趣我心。故金錍云。佛果具自他之因性。我心具諸佛之果德。果上以佛眼佛智觀之。則唯佛無生。因中若實慧實眼冥符。亦全生是佛。不二門云。但識一念。徧見己他生佛。他生他佛尚與心同。況己心生佛寧乖一念。良以唯心本具。即心變造。全體起用。因果理同。能知此者。始可與言心佛眾生無差別矣。
　　心體虗曠不礙往來。性本包容何妨取舍。
　　心之與性。或以真妄分之。如荊谿云。隨緣不變名性。不變隨緣名心。今文心性並屬乎真。一體二名耳。如楞嚴云。常住真心。性淨明體。又云。圓妙明心。寶明妙性。心性之為體也。虗而通。寂而照。體性常住。德量無邊。三諦圓融。一心具足。故輔行云。能觀心性名上定。上定者名第一義。名為佛性。名毗盧遮那。即此遮那性具三佛性。遮那徧故佛性亦徧。故知三佛唯一剎那。三佛徧故剎那即徧。此則三諦妙性妙心也。虗曠言其性徧。是示體量也。廣大悉備。圓徧諸法。無有方所。金剛錍云。非內外。徧虗空。同諸佛。等法界。則知此心徧一切處也。包容言其性具。是示體德也。良由此性具一切法。即一切法。包有萬德。靡所不容。故荊谿云。此徧性具諸佛之身。一身一切身。如諸佛之感土。一土一切土。身土相即。身說土說。大小一多亦復如是。則知此心具一切法也。楞嚴云。如意點容十方三世一切世間出世間法。唯聖與凡無不包容盡其涯際。良以即心是法。即法是心。芥子常納須彌。微塵本含法界。皆悉當處全是心性故也。譬如函盖盛貯他物之謂乎。故天台云。多所含容而無積聚。斯則如來藏理亡泯。諸法雖亡而存。諸法宛爾。常空常假。雙空雙照。二邊叵得。中道不存。是大涅槃。名秘密藏。心性若爾。詎有穢之可捨。淨之可往乎。良以往來取捨淨穢身土皆是法界。即是妙心妙性。心性湛然無一異相。彌陀依正全是自心。豈以心性復取心性。譬如有人欲避虗空遠向他國。祇益疲勞。空云何避。若其然者。則終日往來不移跬步。終日取捨不步思惟。又復應知。往來取捨是緣生法。緣生無性了不可得。故中論云。因緣生法即空假中。又云。諸法不自生。亦不從他生。不共不無因。是故說無生。既達三諦。復離四句。則往來之相取捨之心無所寄矣。十疑論云。智者熾然求生淨土。達生體不可得。是真無生。此謂心淨則佛土淨。愚者為生所縛。聞生即作生解。聞無生即作無生解。不知生即無生。無生即生。能如是解。念念進修。上品金臺一生可獲。
　　是以舉念即登於寶界。還歸地產之家鄉。彈指仰對於慈容。實會天真之父子。
　　是以乃承上之詞。舉念．彈指喻其疾速。還歸者。楞嚴云。猶如有人因事遠遊。未得歸還明了其家。所歸道路。地即實相地。家即法性家。天真猶天然也。父子者。生如來家為法王子。亦可遠取大通佛所。彌陀為十六王子。時覆講法華經為父子義。究論其本。居實際地。住佛性家。則與彌陀久成父子。一迷鄉土。父子頓乖。今既了土唯心。悟佛即性。猶在不失。舉足下足豈越故鄉。念茲在茲常親慈父。
　　幾生負德抂受沉淪。今日投誠必蒙拯濟。
　　幾生言其無始。負德語其起妄。本具三德。迷背不覺。遂受生死。辜違父子之性德也。楞伽云。一切眾生。從無始來生死相續。皆由不知常住真心性淨明體。用諸妄想。此相不真。故有輪轉。又云。由諸眾生違此本明。雖終日行而不自覺。枉入諸趣。必蒙拯濟者。彌陀悟本。運同體悲。眾生迷強。受諸幻苦。悲苦相對。感應道交。故楞嚴云。十方如來憐念眾生。如母憶子。若子逃逝。雖憶何為。子若憶母。如母憶時。我今遭苦期心欲脫。必與彌陀悲體相冥。決蒙拯拔。如人遇難求彼強援。必得脫免。
　　三心圓發。一志西馳。盡來際以依承。歷塵劫而稱讚。
　　三心即上品上生中志誠心．深心．迴向發願心也。志誠即法身。深心即般若。迴向即解脫。三心實在一念中具。全三是一。即一而三。故云圓發。一志等者。經云。應當專心繫念一處。想於西方。又云。當起想念。正坐西向。心多馳散三昧難成。專想不移往生易得。盡來際者。如華嚴中盛談來際即實報土。法性常住三際無餘。從今獲遇亘徹未來。決志親承終無退轉。歷劫稱讚者。良以彌陀積劫勤求道場。證得三身究顯萬德圓備。縱使辨才天女億劫稱揚莫宣少分。應須諦了。能讚所讚皆是法界。名徧虗空。一切眾生聞此偈句。十方諸佛受我詠讚。於一言音演無量義。讚佛一德萬德溥收。四辨敷陳不涉唇吻。八音競唱不落言詮。豁悟圓通。返聞自性。如是讚嘆與不讚嘆更無異轍矣。

　　無量壽佛讚註(終)


　　澤錄錄餘生。與世浮沉。烏知有所謂安養徑捷法門。曩嘗沿幹慈水。邂逅懸胥徐鑑者。精進此道。因得勸發。自此幡然有驚。謝去塵緣。寓于滄洲之等觀。憶念修習。朝夕不敢墮。寒暑不知變者。盖有秊矣。凡有禮念。必先嚴誦　大智律師之讚語。續得拙庵度律師註解斯文。文義明白。深恐湮沒。敬募同志用鏤諸板。誓與見聞咸希極證。吁。唯心本性固人人之所具。敢問諸人。十二時中所謂心所謂性是何面目。
　　嘉定辛未秊夏月望唯心居士樓澤法名正因謹跋



　　予在唐之昔。雖見修淨業者盛誦大智律師之讚語。未知拙庵宗師之有註。今祐公將來。文字之中偶得此文。冀即彫于板以廣其傳。適有僧覺住．淨光。平常留心西方。卒見此文。感歎而舍淨財。命工開板。誓與人人明于唯心本性。即登寶剎矣。
　　日本建保三年乙亥九月初三日入宋傳法比丘俊芿謹識于洛東寶菩提之西軒也