續藏經 相宗八要
　明 洪恩輯


因明入正理論題辭

　　諸法本因曰正理。徹諸法本因曰正智。理由智顯。宗假因明。因智為能入。正理為所入。菩薩證真現量真比量。故有真能立真能破。以智照理。以自悟他。故曰因明入正理。如立真如則入真如正理。立唯識則入唯識正理。立無常則入無常正理。苟非證真之人。則一開口而三十三過隨之。立量豈易乎哉。譬如禮樂征伐自天子出。則諸候拱手聽命。而天下治。自諸候大夫出。則四夷交侵。民無所措其手足矣。故閱此論者。如客兒閱帝王世譜。雖知昭穆次序。而不能冐神明之胄。又如盡識三千律條。而身非刑官。遂欲加之有罪。其誰服之。然則學者所急。務在證真哉。務在證真哉。
　　秀水真實居士　馮夢禎　題