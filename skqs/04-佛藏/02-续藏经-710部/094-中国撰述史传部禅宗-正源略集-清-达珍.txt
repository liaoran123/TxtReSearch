續藏經   正源略集
　清 際源．了貞輯　達珍編

　　 

　　正源略集卷第二

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　南嶽下三十四世
　　磬山天隱修禪師法嗣(五人)
　　京口夾山林臯本豫禪師

　　晚號晦夫。崑山陳氏子。十九。脫白於姑蘇之堯峯。誦金剛經應無所住而生其心句。有省。初參博山來。來曰。未入金籠貯。誰家野鳥兒。師曰。鶴有九臯翀碧漢。馬無千里不追風。來曰。運斤非郢。未免傷痕。師曰。祇如諸方竪拂揚眉。又得什麼邊事。來曰。片雲橫海嶽。樵子盡思歸。師曰。怪來巖下虎。特地暗驚人。次參密雲悟和尚。其日已晚。便問。夜宿投人時如何。悟云。者裏歇不得。師曰。豈無方便。悟拈拄杖。師接住一送云。看破也。便出。後參磬山修和尚。修問。那裏來。師云武林。修云。怎知我者裏。師云。臭名難瞞。修云。汙汝耳。師便喝。修云。喝後何如。師云。猶是不知。修云。老僧不知。汝知箇甚麼。師擬掌。修云。猶弄虗在。師禮拜。一日修云。今時學人。不肯著實用心。所以法門寥落。師云。雖然如是。大約過在知識。如黃龍南公。不得慈明和尚痛折。云何得知道出常情。修云。豈口傳耳授之所得耶。師吐舌。又一日入室。修云。我疑你不會廓侍者與華嚴相會因緣。師云。不但和尚疑某甲。盡大地人疑某甲。修曰。盡大地人疑你則可。莫使老僧疑你。師曰。恁麼則某甲罪過。修曰。只如興化與旻德賓主四喝。化曰。適纔。若是別人三十棒。一棒也饒不得。何故。為他會一喝不作一喝用。那裏是他會一喝不作一喝用處。師曰。放某甲別通箇消息。修曰。不要下語。師遂頌曰。賓主相逢縱奪家。喝下從雲見活蛇。棒頭突出通無犯。豈作親承解撒沙。修然之。師開法中山石湫。乃過報恩謝法。修將如意付曰。此是老僧四十年用不盡底。將去揩磨。不得有忘。師秉如意。入堂曰。者箇是堂上老人。為豫上座。作用不盡底公案。敢問。有同相證用者麼。良久。擊板頭一下。便出　上堂。若論此事。心不可求。智不可學。揑斷百匝千重。於中下機。一時颺却。突出孤危。方教峻峭。都盧收拾將來。非心非色。非如非異。要用即用。要舍即舍。要行即行。要藏即藏。擬思一毫地。便落生死關頭。到者裏。作麼生相救得。復曰。五蘊山頭自在身。了然物物應天真。頓教直下無思議。玄要全分見本人。卓拄杖一喝　示眾。十五日已前。汝諸人放出山水。十五日已後。汝諸人坐斷柴頭。正當十五日。山僧看破汝諸人一著。要出出不得。要入入不得。出不得入不得。火裏眉毛烏歷歷。自家鼻孔急須參。碧眼胡僧恒面壁　師一日開山次。握枯藤於手。謂僧云。此是曹家女。僧云。却少箇謝家郎在。師曰。但得有女。何愁沒郎。僧云。也要完全始得。師度藤與僧。僧擬接。師即擲下云。却不相當　僧問。三更月落。古殿燈殘。有一箇沒面目人來。如何相見。師曰。笑殺人。笑殺人。曰和尚笑箇什麼。師咄云。問頭也不識　僧問。如何是諸佛出身處。師云。須彌倒卓半虗空。曰如何是透法身事。師云。猢猻吞大象　僧問。如何是虗空。師云。你亦在裏許。僧云。某甲不見虗空。師云。者瞎漢。好與三十棒　示眾。石裏壓油。水中取火。不是動轉勞人。祇貴當陽吐露。趙州老子太惺惺。切忌道青州布衫重七斤　僧問。明月堂前。花開枯木。是賓家句。主家句。師云。石女哭蒼天　僧問。天不蓋。地不載。甚處安身立命。師打出方丈。次日又問。某甲昨日喫棒。今日和尚痛否。師復打出　順治丙戌冬。預計逝日。說偈辭眾。窆全身於山門之右。天童忞禪師。銘其塔。師著。有宗門成範四卷。并語錄。行世。

　　杭州南澗理安箬菴問禪師

　　吳江俞氏子。父羨長先生。晚憂無子。於鷲峯寺。建無遮大會百日。應禱而生。幼失恃。病甚。飲酒不自好。年十六。始自驚曰。柰何使身心無措足之地哉。奮志讀書。一日偶過山寺。見楞嚴經云。此身及心外洎虗空山河大地咸是妙明真心中物。有疑。特走謁磬山修。教看父母未生前本來面目話。一日修與客立澗邊。提金剛經。師開口。修驀劄云。如何是其心。當時不覺自失。二十四歲。姻事苦逼。竟宵遁至武林。投南澗法雨大師脫白。嘗夜跪佛燈下。單提父母未生前本來面目話。不契。決計參方。聞金粟悟和尚在北禪。腰包趕入吳中。得蒙痛棒垂示。復上磬山。又遇山茨際公。同在山中五更聞得一陣風聲。疑情頓釋。目前淨躶躶地。了無一法當情。直是通身慶快。作偈云。千元萬妙隔重重。箇裏無私總不容。一種沒絃琴上曲。寒崖吹落五更風。呈修。修云。玄妙即不問。如何是不隔底句。師擬對。被棒。者裏却又去不得。修見師疑滯。示一頌云。千波萬浪隔重重。識得源源處處通。根境脫然全體用。拈來物物始從容。師看頌亦自了了。却是臨機不得活脫自由。一日頌百丈併却咽喉唇吻云。併却咽喉唇吻。三人口濶一尺。夜半露柱相逢。橫吹無孔鐵笛。呈修。修云。露柱還有口麼。師云。熾然說。修云。道得一半。師云。和尚又如何。修云。此問復何來。當時被者一撥。直下如團熱鐵火相似。次日呈似修。修云。不得燒却眉毛。師便喝。修云。却燒却了也。師轉身云。看者老漢一場敗闕。便出。上堂。望剎竿便橫趨而過。猶是不唧[口*留]漢。電影裏穿針。弓弦上走馬。也須是箇衲僧始得。匙挑不上底。如稻麻竹葦。千劄不回底。亦如稻麻竹葦。截斷天下人舌頭。即不問。如何是汝諸人全身獨脫句。舉拂子云。漫天網子百千重　上堂我者裏禪。無你諸人歇足處。無你諸人依傍處。無你諸人計較搏量處。直下如一團熱鐵火燄相似。你纔擬歇足。燒却脚跟了也。纔擬依傍。燎却眉毛了也。你纔擬計較摶量。自己早打失眼睛鼻孔了也。你若總不恁麼。又有什麼氣息。湊泊也。湊泊他不得。躲避也。躲避他不得。除是你猛烈提取始得。道箇猛烈提取。已是蹉過多時也。到者裏。你諸人作麼生。顧左右擲杖。歸方丈　雪嶠信和尚至問。你是那邊。為甚麼又在者邊。師曰。一點墨水。兩處成龍。信曰。不會興雲作霧在。師曰。今日放大師過。茶次。信曰。我平日。只教人誦金剛經。師曰。多少人錯會大師意。信曰。直饒不錯會。大遠在。師曰。大師莫瞞人好。山門前行次。見狗子吠。信曰。者無佛性底東西。師曰。却搔著大師癢處。信大笑。師亦大笑。大眾作禮次。信左右顧視。眾佇立。信曰。都是老實頭。師曰。大師面前。誰敢出手　山茨禪師問。釋迦掩室。淨名默然。盡屬化門邊事。不落今時。請師道一句。師曰。未問已前答了也。曰阿誰證明。師曰。十字街頭廖胡子。又問。先師不了事。你我共知。作麼生與先師了却。師曰。蒼天中更添冤苦。曰非兄不委。師曰。逢人切忌錯舉。又問。十年同學唱。拍板不相離。此去理安。兄還見我否。師曰。無人處斫額相望。曰渠無面目。望箇甚麼。師曰。草賊大敗。問。拈椎竪拂即且置。斬新條令道將來。師曰。一掌一握血。曰須老兄始得。師曰。是我罪過。又問。談玄說妙。先哲所訶。瞬目揚眉。今時禪弊。去此二途。如何是兄的的為人處。師曰。我不教壞人家男女。曰忒煞婆心。師曰。龍蛇易辯。衲子難瞞　僧問。大悲千手眼。那隻是正眼。師云。急水灘頭下釣絲　僧問。對面不識時如何。師云。刀斧斫不開。問。如何是法身三種病。師曰。灸瘡瘢。曰如何二種光。師曰。覷著則瞎　問。大徹底人。本脫生死。因甚命根不斷。師曰。螺螄吞却鴨。順治乙未夏。磬山解制後。師將方丈所有器皿。各具手書。分送諸方為遺念。乃杖錫出遊。至武康報恩掃塔。晤琇禪師。備托法門大事。預定逝期。於九月二十七日。行至吳江。寓應天寺。如期坐逝。門弟子迎龕。塔於南澗。弘覺忞禪師。為之銘塔。語錄。奏請入藏。外有續燈存稿。行世。

　　湖州報恩玉林通琇禪師

　　蓉城楊氏子。童子時。一長者。令諸晚學。各閉目一回。反觀念起。眾童子各言。起念畢。師良久云。某甲反觀。無念可得。參天隱修和尚于磬山。命充侍司。隨堂坐香。一夕未開靜。即進方丈。修見云。今日香完何早。師云。自是我不去坐香。修云。見甚道理不去坐。師云。即今亦無不坐。修驀拈案上石屋錄。問云。者箇是甚麼。師云。却請和尚道。修云。你不道。教老僧道。師云。情知和尚不敢道。修云。石屋錄。我為甚不敢道。師云。隨他去也。修云。贓誣老僧。師者裏透不過。直得大淚如雨。一晚目不交睫。立修單側。竟忘入寮。至五皷。修呼云。不用急。我為你舉則古話。當初有箇龐居士。初見人時。也似你一般。孤孤逈逈。開口便問人。不與萬法為侶者是誰。馬祖當時為甚蹋向前一步云。待汝一口吸盡西江水。即與汝道。師云。某有一頌。修云。汝頌云何。師呈頌云。不侶萬法的為誰。誰亦不立始親渠。有意馳求轉暌隔。無心識得不相違。修云。不問你不侶萬法。要你會一口吸盡西江水。師於言下大悟。廼拂袖而出。自後凡有徵詰。皆當機不讓。修深肯之　師掩關蓉城江干。修遷武康報恩。連書促師云。老僧在報恩。精神日不如前。當知我必不久人世。得書即來。有最要語分付。師得書。破關詣修。不作禮近前叉手云。狂兒國土。父不容過。者箇峯頭。還是老漢住處麼。修云。你且站下脚。與你道。師驀掀倒香案而出。修高聲云。將拄杖來。師遙應云。劍去久矣。次日。修上堂。維那擬白椎。師喝住云。待我問了話白椎。便問云。昔日大唐國裏無禪師。而今國裏還有麼。修拈拄杖作打勢云。看棒。師便喝。修亦喝。師復喝一喝。轉身云。不是狂兒多意氣。祇因曾透上頭關。便出。修喝一喝。師亦喝。遙聞維那重白椎。師乃高聲云。歎死氣　住報恩上堂。拈拄杖曰。奇特因緣。須奇特人拈出。驚羣句子。於驚羣處舉揚。今日既遇奇特人。有奇特緣。真是驚羣處。舉驚羣句。且道。驚羣句作麼生舉。驀召大眾曰。吳中石佛大　示眾。舉道吾每執木劒因緣云。吠虗逐塊韓盧。齩著半醒半醉漢子。終不免大家草裏輥。道吾若於者僧纔欲取劒。便一脚蹋翻。儻其知非。不惟令彼頓易皮毛。自亦頭正尾正。那堪不示本分草料。木劒竟成戲具　示眾。透脫末後牢關。雲菴正罵。洞達歷祖綱宗。妙喜猶呵。汝等諸人。趣向者箇法門。大須仔細。前谿水急魚行澀。後嶺風高鳥泊難　示眾。舉殃崛摩羅產難因緣云。且道。世尊者兩語。是箇什麼道理。得恁麼靈驗。救得人家產難。驀喝一喝云。莫做夢。山僧為汝諸人。說箇譬喻。恰似人來買生薑。世尊乃與他一大把人參。其時將去。竟作生薑受用。帶累人亂齩嚼。吞了吐不得。吐了吞不得。如今者裏。有不亂齩嚼的出來。山僧與汝三十拄杖。何故。世尊當年折本。山僧今日與他上利　示眾。舉唐州大乘遵禪師上堂云。上來又不問。下去又不疑。不知是不是。是即也大奇。師云。其時無量大眾。一時成道　師問行堂。飯桶裏多少達磨眼睛。堂罔措。問火頭。三世諸佛。向火焰裏說法。還端的也未。頭亦罔措。師指旁立一僧云。惟有者箇師僧解答話。便歸方丈　師問僧。樹凋葉落時如何。進云。不隔一絲毫。師云。機不離位。墮在毒海。僧喝。師便打　居士問。明知日用不離者箇。為什麼道不得。師云。知之一字。眾禍之門　僧問。昔日高祖道。海底泥牛啣月走。巖前石虎抱兒眠。鐵蛇鑽入金剛眼。崑崙騎象鷺鶿牽。意旨如何。師曰。好兒終不使爺錢　示眾。山僧說得一篇好佛法。懸在雨花橋上。大眾各自看取。良久曰。伯樂曾三顧。千金誰解增。贈君君不納。完璧倚枯藤　示眾。老窗敗屋。紙帳青燈。此中有人得些子意味否。夜來風色峭。釀雪已三分　僧問。如何是本分事。師曰。管人家烟沖大小　僧問。撾鼓鳴鐘。所為何事。師曰。換人眼睛。師初主報恩。齒最少。道望四馳。順治己亥春。　詔迎入京。命住萬善殿。　御駕親臨。師陞座。舉西余端村裏師子話。下座。上大悅。　賜大覺禪師。紫衣金印。是年。師告假還山。次年秋。上于馬上有省。連　詔敦請至京。日窮玄奧。又　詔師。為一千五百僧。授菩薩大戒。加封普濟能仁國師。康熈乙卯秋。示疾。說偈而化。壽六十二。坐夏四十三。門人奉全身於天目東塢。塔號璚雲。保和殿大學士王熙。為撰銘。語錄奏請入藏。

　　南嶽綠蘿山茨際禪師

　　邗之通州李氏子。兒時。父遇相師云。爾子。骨格太清。年未必永。乃捨之出家。初侍東隱若昧法師。聽講有會。禮辭參方。謁金粟悟和尚。一見便問。客散堂空時如何。悟曰。是甚麼時節。師便喝。悟便打。師又喝。悟又打。師禮拜云。今日起動和尚。上磬山參修和尚。問。昔日聞風。今日覿面。覿面一句。請師分付。修曰。你試道看。師便禮拜。修云。也當不得。師轉身便出。一日修問。只如百丈。於馬祖喝下。得箇甚麼。師云。若有得。即鈍置馬祖也。修云。他道三日耳聾聻。師云。某亦不可更作野狐精見解。修乃休去。一日修問。古人道有句無句。子如何會。師云。石長無根草。山藏不動雲。修云。如藤倚樹聻。師云。吾常於此切。修云。樹倒藤枯。又作麼生。師低頭而出　黃端伯司理。請住東明祖庭。師云。聞居士開先有省推倒廬山。是否。士云。還見廬山麼。師云。待你扶起。士云。乍喚東明。師云。作家作家。士休去。少頃。士問。大師一向在甚麼處住。師云。居士道。山僧即今在甚麼處住。士云。出此門不得。師云。居士還出得此門麼。士擬議。師云。却是居士出此門不得　住綠蘿上堂。山僧者裏。也不論玄。也不論妙。也不論禪。也不論道。只要你們生死心破。生死心若不破。便是閻王老子面前。喫鐵棒的公招。所以云。參須實參。悟須實悟。閻羅大王不怕多語。不勞久立。珍重　住南源示眾。諸方有玄妙禪。有性理禪。有細膩禪。有逐日常進禪。有休去歇去禪。有大法小法禪。與人理會。與人齩嚼。山僧此間。且無如許多禪。只有遠祖百丈大智禪師。留得一把鈍鐵鋤頭。逐日要人使用。使用得純熟。若到力忘於己。手忘於心。目前不見有可開之田。脚下不見有可立之地。忽然鋤轉山河大地百雜碎。露出當人雙眼睛。大眾。即今把柄在阿誰手裏。驀擲拄杖云。當陽拈出大家看　僧問。大死的人。却活時如何。師云。喚來與山僧洗脚。問。如何是學人轉身處。師云。速禮三拜。如何是學人親切句。師云。分明記取　僧問。古人云。三千里外逢人不審。逢甚麼人。師云。不是別人。崇禎戊寅。師登南嶽。愛祝融之勝。止擲鉢峯下。結茅而居。葢虎穴也。了不為意。桂林王。聞而異之。親至問道。遣內臣侍候。不絕於路。願迎入宮。堅却之不得。輙密跡去。王不懌而焚菴。祝菴前石榴樹曰。南來僧。果有道耶。樹即冬實。未幾。開花且結實。王乃益加敬信。訪師卓錫處。折節步行三百里就見之。復為建菴供養　僧問。如何是超佛越祖句。師竪拄杖曰。向者裏薦取。僧便喝。師便打。僧擬進語。師連棒趁出　僧問。如何是學人安身立命處。師曰。待山僧有安身立命處。即向汝道　僧問。手握利劒。因甚猢猻子不死。師曰。全承渠力。甲申春。流賊蹂躪三楚山中。日食不繼。採薇救饑。悞食野芹。同食二人皆覓療。師曰。何必爾。遂端坐而逝。門人奉全身。塔于綠蘿。箬菴問禪師。銘其塔。語錄奏請入藏。外有南嶽禪燈錄。正法眼藏續集。行世。

　　陽山松際印中通授禪師

　　烏程嚴氏子。年十七。投道場山脫白。參磬山修和尚。示狗子話。力參久之。一旦聞畫眉聲。有省。趨見修。修竪起拳曰。道道。師曰。板鳴也。請和尚赴堂。修可之。崇禎九年。出住南麻明慶。遷崇義。後繼席磬山　上堂。門對千峯碧。溪沿一逕幽。更求玄妙旨。撥火覓浮漚。遂下座　師性恬退。以應對繁。未幾辭去。隱於陽山。僧問。如何是和尚悟處。師曰。瞞人不得。又問。如何是諸佛出身處。師曰。殿角鵓鳩啼　僧問。雪峯陞座輥出木毬。玄沙捉來安住舊處因緣。師曰。陽山不妨再輥。便入方丈　僧問。二十五聖本無優劣。為甚獨選耳根圓通。師曰。翠為毛死　訣眾偈曰。昔人五十知非。予年五十知止。莫云日出事生。須信分明直指。擲筆而逝。

　　雪嶠信禪師法嗣(四人)
　　杭州積翠唯一潤禪師

　　浙之梅東人。族姓楊。年二十三。出家完具。徧參真寂黃檗博山金粟諸老宿。俱有機契。三十五。參雪嶠信禪師於不動軒。言下投機。歷隨匡南開先數載。後信開法禾之東塔。舉師為第一座。送入座元寮。便問。首座何不道取一句。師與一掌　師至匡南。得蒙印可。遂呈心燈續焰偈曰。不動軒中話已遙。開先三度奪高標。福城東畔西風急。一掌酬恩首座寮。丁亥春。信遷雲門。師養病於鹿城祇園。八月信逝。訃至日。師大慟伏枕。草嗣法書。上供座前。順治丁亥九月十九日示寂。塔建菴之後。

　　越州雲門徹崖宏歇禪師

　　楚黃游氏子。投廬山西林脫白。參雲門信於開先。一日信謂眾曰。我有一句子。淨盡無道理。黃葉樹頭空。金風到薜蘿。有人下語親切。為雲門第二代。眾下語不契。師曰。不是某甲。幾作話會。信曰。不作話會又如何。師退身曰。罪過了也。信曰。老僧也分一半。信示寂後。請師繼席。信三週。師拈香曰。三年得活真消息。拈出耶溪水逆流。不是嶺南攜去事。快如風雨任人收　過紫雲上堂。過江江浪起。入竹竹竿斜。僧投寺裏宿。賊打不貧家。山僧今日無端著賊。還有共相捉敗者麼。一僧出。師打曰。賊身已露。乃曰。古人道。相見不揚眉。君東我亦西。紅霞穿碧落。白日繞須彌。他古人相見。具相見底眼。山僧。與紫雲十載同參。今日借路經過。相見一句。如何舉揚。紫雲影裏歌聲滑。秦望峯頭和得齊。師示寂於順治丁酉九月初十日。世壽四十八。僧臘二十。

　　衢州明果形山宏淖禪師

　　楚安陸陳氏子。參雲門信於徑山。問。如何是佛法大意。信曰。無恁麼事。且坐喫茶。師曰。今日親見明眼尊宿。信首肯之。即題像讚源流付囑。師開法天溪衢州天寧烏石明果紹興大善雲門海鹽鷹峯。上堂。僧問。垂絲千尺。為釣獰龍。猛虎當軒。如何迴避。師曰。照顧性命。曰恁麼則某甲喪身去也。師曰。山僧今日罪過。乃曰。識得一萬事畢。此猶是法身邊事。須知法身向上有事在。雨落地上濕。天晴日頭出。恁麼悟去。猶較天溪半月程。康熈甲寅二月初四日。師於天寧坐脫。弟子迎龕。建塔明果。壽七十六。臘五十三。

　　廬山開先山鳴弘璐禪師

　　解制上堂。風蕭蕭雨蕭蕭。行脚高流心莫焦。拈來鉢袋從頭看。生涯只在舊時瓢。開先一期解結。且喜太平。結則虗空合聚。解則大地平鋪。一任伊東去西去。又誰管胡來漢來。肩擔日月。脚踏水雲。行行入佛祖家鄉。步步踏祖翁田地。放曠隨緣。逍遙自在。拈棒云。住住。忽遇著箇咬猪狗手脚的。攛出撩天拄杖。當頭把住不放行。又作麼生。良久云。三十年薦取　僧問。參禪貴了生死。生死不了如何。師云參。僧云。謝師指示。師云。屈殺人。
　　正源略集卷第三

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　青原下宗鏡三世
　　幻休潤禪師法嗣
　　北京大覺慈舟方念禪師

　　別號清涼。唐縣人。族姓楊。年十歲。投金臺廣德大慈老宿披剃。自念生死事大。受具。歷窮性相宗旨。知非的要。遂往少林。參幻休潤和尚。潤問。甚處來。師曰。北方來。潤曰。北方道法。與此方如何。師曰。水分千派。流出一源。潤曰。恁麼則何用到此。師曰。流出一源。水分千派。潤可之。即命典維那　師掩關五臺。晝則一食。夜則孤坐。久之自念。差別智不可不明。乃肆遊諸方。一切苦行。人所蹙頞者。師皆親歷。後至石城。精厲過分。雙目忽盲。師曰。幻身非有。病從何來。將身心一時放下。硬坐七日。雙目復明　師應請住禾之東塔。豫之雲居匡廬。陞座。打○相曰。會麼。若向者裏會得。不妨穩當。若乃外求。反被者箇礙在。山僧昔在古道處。看他七處徵心。自覺虗豁豁地。若非面壁巖前裂破達磨面孔。未免依樣葫蘆。未有了日。大眾。祇如達磨。是何面目。也須親見一回纔好。于東街西市。說黃道黑。免得遇家裏人露出破。綻。且道。阿那箇是家裏人。拈拄杖曰。見面不如聞名。擲拄杖下座。後欲投老臺山。越中緇白。力挽師歸寶林道場。示寂後。法嗣湛然澄公。迎龕塔於顯聖南山之麓。

　　廩山忠禪師法嗣
　　建昌黃龍壽昌無明慧經禪師

　　撫州崇仁裴氏子。誕時難產。祖父誦金剛般若而娩。因名經。初生穎異。長貌蒼古。九歲入鄉塾。便問。浩然之氣。是箇甚麼。塾師異之。長依廩山忠和尚出家。常疑金剛四句偈。必有指據。偶見傅大士頌曰。若論四句偈。應當不離身。不覺釋然。遂辭廩山。隱峩峯。甞登絕頂顧盻。而作偈曰。踏上雲頭第一峯。眼中廣博小虗空。當時欲見無由面。今日相逢處處同。結廬三年。人無知者。閱傳燈。見僧問興善。如何是道。善曰大好山。師日夜提撕。至忘寢食。一日因搬石次。堅不可舉。極力推之。豁然大悟。即述偈曰。欲參無上菩提道。急急疏通大好山。知道始知山不好。翻身跳出祖師關。遂往廩山呈偈。忠和尚即為印可。始許薙髮受具。自此服勤左右。日夕溫研。影不出山者二十四年。出住寶方。時年五十一矣　上堂。揮尺一下曰。宗乘中事。難以措辭。大道門庭。爭容擬議。等閒垂一機。如大阿鋒離匣。逢之者。死不移時。似塗毒鼓受槌。聞之者。喪不旋踵。所謂妙峯峻仞。野獸難藏。寶樹晶光。靈禽莫泊。其用也。單趕金毛歸野窟。直追鐵額入深山。掃天下之狐踪。拂人間之孽屑。提墮坑落塹之類。揭迷封滯殼之流。其功也。使法界世界虗空界。一體同觀。俾佛道人道地獄道。萬法融會。雖然如是。猶未為向上事。且道。出格限量外一句。作麼生道。正令不行先斬首。大機一撥聖賢悲。久立珍重　上堂。真正龍象子。有時提得起放不下。有時放得下提不起。不弄死蛇頭。要捋生虎尾。有時跨上金毛背。自然足下清風起。會麼。水不涸兮魚自在。山青幽處鳥安詳　僧參。師問。趙州道。臺上婆子。我為汝勘破了也。畢竟勘破在什麼處。僧曰。和尚今日敗缺了也。師曰。老僧一生。也不柰何。好教你知。若實會。舉似來看。僧擬進語。師打一棒云。者掠虗漢　上堂。有始無終。衲僧活計。有終無始。衲僧常規。有始有終。衲僧家具。無始無終。衲僧巴鼻。透得一句。生死自在。透得二句。來去自由。三句透得。可以為人天師。四句總透得。可以為佛祖師。大眾。且作麼生透。良久曰。五虎凌空攢玉兔。二鸞翀漢趂金烏　僧問。和尚因甚不行脚。師云。木馬休鞭橫兩腿。鐵牛不索莽低頭。白鶴啄魚頸項直。班鳩呼雨嘴頭鈎。會麼。僧無對。師曰。行脚去　上堂。抽筋不動皮。換骨不見血。筋骨一齊空。遊行不倒跌。達磨大師。解滅不解生。釋迦老人。解生不解滅。要知生滅不相干。除是當年乾矢橛。喝一喝　僧問。未相見時如何。師云。今日不答話。進云。相見後如何。師云。向道不答話。僧又擬伸問。師即打云。鈍置殺人　師住寶坊峩峯壽昌三剎。別建菴院二十餘所。七旬。尚混勞侶。耕鑿不息。丈室蕭然。惟作具而已。益王。嚮師道德。深加褒美。每歎曰。去聖時遙。幸遺此老。萬歷丁巳臘月七日。師自田中歸。謂眾曰。老僧自此不復砌石矣。眾皆愕然　除夕上堂。曰今年只有此時在。試問諸人知也無。那事未曾親磕著。切須痛下死工夫。復曰。此是老僧最後分付著。大眾切宜珍重。新正十三日示微疾。遂不食曰。老僧非病當行矣。大眾環侍不懌。師以偈諭之曰。人生有受非償。莫為老病死慌。可笑無生法忍。將何業識消亡。一時雲淨祥光發。佛祖聊安此道場。十四日。書辭道俗。十六日。作舉火偈曰。無始劫來祇者箇。今日依然又者箇。復將者箇了那箇。者箇那箇同安樂。復命侍者。代為發火宣偈。次晨。取水盥漱拭身曰。不必再浴。廼索筆大書曰。今日分明指示。擲筆端坐而逝。茶毗。火光五色。頂骨諸牙不壞。即於本寺方丈建塔。

　　青原下宗境四世
　　大覺念禪師法嗣
　　越州雲門顯聖湛然圓澄禪師

　　會稽夏氏子。母夢僧入室而娠。長為郵卒。因傳符踰期懼受辱。走投隱峯。峯示念佛底是誰。三晝夜輒有省。後謁妙峯剃落。依三載。一日看乾峯示眾話。遂冰釋無疑。即頌曰。舉一舉二別端倪。箇裏元無是與非。雪曲應稀人會少。獨許韶陽和得齊。二老何曾動舌。諸人徒自攢眉。擬議鷂過新羅。刻舟求劒元迷。值大覺慈舟老人說法於止風圖。師趨座。呈所見求決擇。舟問。止風圖向青山近。越王城傍滄海遙時如何。師曰。月穿潭底破。波斯不展眉。舟又問洞上宗旨。師呈頌曰。五位君臣切要知。箇中何必待思惟。石女慣弄無針線。木偶能提化外機。井底紅塵騰靄靄。山頭白浪滾飛飛。誕生本是無功用。不覺天然得帝基。舟曰。語句緜密。不落始終。真當家種草也　參雲棲。棲舉高峯海底泥牛話問。內有一句。且道。是那一句。師推出傍僧曰。大眾證明。棲頷之　僧問。古鏡未磨時如何。師正色厲聲。數其往事。僧作瞋告辭。師曰。且磨者一點著。僧禮拜　鴛湖謁問。目前無法。意在目前。其旨如何。師曰。聞令師出關。是否。曰不是目前法。非耳目之所到。又作麼生。師曰。請出我要止靜湖。便出　師在雲棲。因師送亡僧回。棲問眾曰。亡僧遷化。向甚麼處去。師出眾曰。謝和尚挂念　上堂。老僧沒能柰。行動少自在。齒缺不關風。心直兼口快。昨夜撞倒須彌山。直得帝釋天尊龍牀寶座去了半塊。且道。山僧恁麼舉揚。是何道理。良久曰。大似三江人唱曲　上堂。擎杈和尚。時中擎條木杈。道得也杈下死。道不得也杈下死。一日被人藏過。便雙手托空。張口[囗@力]地。者老漢。將謂多少奇特。元來離却杈子。便伎倆已盡。山僧即不然。借得人一柄拂子。東拈西弄。今日已被討去了。遂豎指曰。幸有者箇。不從人借的。甚是現成。而復人人有分。未證底證取好。師歷住顯聖光孝徑山東塔諸剎。一日過天華寺。示眾。後有僧告假。師曰。老僧今晚亦欲起程。至夜半。遂右脇而逝。時天啟六年十二月四日。世壽六十六。僧臘三十八。門人奉全身。塔於顯聖寺南鉢盂山之陰。

　　壽昌經禪師法嗣(四人)
　　信州博山無異元來禪師

　　因登廁覩上樹人。大悟。見壽昌。昌曰。近日如何。師曰。有箇活路。祇是不許人知。曰。因甚不許人知。師曰。不知不知　上堂。第一義作麼生觀。佛法二字不可黏著。黏著則埋沒慧命。入荒田不揀草。猶較些子。博山當日在佛法中。頭出頭沒。蒙先師親垂隻手提挈。在淨白地上。仍被淨白為礙。不免將脚跟下一片地。拋向他方不可說不可說世界之外。然後向太虗空翻觔斗。孤標獨立。始得些子實用。今日與諸昆仲相見。譬如白日攫金。諸人歷歷見博山。博山總不見諸人。還信得及麼。諸昆仲。若見明此事。須在高高山頂立。深深海底行。撞破虗空。始能捕空捉影。博山記得親近先師。猶驪龍頷下探珠。猛虎喉中奪雀。今日不免貴買賤賣去也。諸昆仲。還有估價底也無。良久曰。也不可當面錯過　上堂。說箇佛字。好與三十棒。杖頭有眼明如日。說箇法字。好與三十棒。優鉢無根滿樹花。說箇禪字。好與三十棒。分付老盧高著眼。說箇僧字。好與三十棒。莫教流落在天涯。過得瀟湘渡口。便知清白人家。管甚烟雲埋沒。從教黑豆生芽。翻思昔日雲門老。卸却鐵枷。真箇好一棒打殺貴太平。免使兒孫落荒草。諸昆仲。開眼說夢。醒亦是迷。白酒青鹽。我乃是誰。寒冰烈火。痛下針錐。今古幾多伶俐漢。分明辜負一雙眉。復笑曰。博山罪過　上堂。卓拄杖曰。轉山河歸自己。月明當戶照。轉自己歸山河。風冷壓山居。撞鐘撞著老僧心。祥雲從地起鐘聲。為甚麼披七條衣。寶葢自天垂。總不恁麼道。又作麼生。不是家鄉客。徒勞話歲寒。此五種見地。雖則賞罰分明。也要諸人委悉。有一人。在蘊界屏處。說非法語。有一人。在淨白地上涕唾。有一人。撥草瞻風攙行奪市。有一人。露盤卓斝解作家方。有一人。針拶不見血。火燒不知痛。病在膏肓。不堪療治。有人於此簡辨得出。博山分付拄杖子。一任天下橫行。其或未然。卓拄杖曰。楖栗橫擔不顧人。直入千峯萬峯去。崇禎三年示微疾。誾首座問。和尚尊候如何。師曰。儘有些子受用。座曰。還有不病者麼。師曰。熱大作麼。座曰。來去自由。請道一句。師書歷歷分明四字。擲筆而逝。壽五十六。塔全身於本山。

　　建州建陽東苑晦臺鏡禪師

　　別號湛靈。潭陽馮氏子。生於萬歷丁丑。幼從虎嘯巖。一心受業。後參壽昌經。一日偶閱維摩經。至此室何以空無侍者維摩詰言諸佛國土亦復皆空。豁然悟入。述偈曰。識破不值半文錢。可憐摸索許多年。宗流盡是欺心漢。說甚西來別有傳。昌閱之。即印可　上堂。佛法本無多。南辰貫北河。都來三七字。降盡鬼神魔。良久。顧眾曰。會麼。老瞿曇一生。黃金高北斗。買不得箇人笑。及至末後拈枝花。惹發飲光特地覷破。却將從上祖宗家產。一時俱籍沒却。究竟有甚麼風流。我試問你。英靈男子。自有本分。不為人欺瞞的活計。又當如何　除日上堂。僧問。壽昌和尚。臨七十歲夜。示眾曰。今年只有斯時在。試問諸人。會也無。此莫便是老漢先分付的末後句否。師曰。杓卜聽虗聲。熟睡饒譫語。曰在新長老分上。又作麼生。師曰。擊破寒潭月。癡猿何處窺。曰作家親父子。別有不傳傳也。師曰。靴頭綻線。脚指何知。乃曰。百歲翁翁失却父。當堂獨坐沒尊卑。東村王老夜燒錢。打鼓小兒失却椎。到者裏。生死誰知折合。性命作何以歸。蛙盆打破啾啾閙。莊周夢蝶亂飛飛。噫嘻嘻。燈籠露柱。謾自依稀　上堂。師良久曰。千古萬古事。當不得我眉毛縱一縱。當不得我額頭點一點。當不得我拄杖子卓一卓。當不待我震聲喝一喝。你若不會。燈籠露柱。替你下涅槃堂。且道。為甚麼如此。立地死漢。有甚麼救處。一日示疾。以手指巖下曰。此處可以埋我。有行者問曰。試或死了埋了。又作麼生分發。師笑曰。恰好恰好。者再問。師已脫去。時崇禎三年七月十三日也。壽五十四。塔於所指之巖石下。

　　建昌府壽昌閴然謐禪師

　　參先壽昌於峩峯。示以父母未生前話。一日推磨失手。觸磨盤有省。占偈。有本來面目不須尋。一點靈明亘古今之句。呈昌。昌頷之。師甞作趙州無字頌曰。泰山傾倒壓蟭螟。氣絕心灰識浪平。不是泥牛開隻眼。焉知猛虎坐中廳。後祠部海岸黃公。請師繼席壽昌。順治己丑示寂。壽七十一。塔於本山。

　　鼓山永覺賢禪師

　　幼習儒。年二十。補邑諸生。讀書山剎中。聞僧舉南泉斬猫公案。忽有省。詣董巖。參壽昌經和尚求決擇。昌曰。此事。不可於一機一境上取則。須是百匝千重。垂手直過。尚當遇人。所謂身雖已在青雲外。猶更將身入眾藏。因勉看雲門乾屎橛語。過十餘年。往壽昌落髮。一日問壽昌。如何是清淨法身。昌振衣而立。師曰。祇此。更別有麼。昌拂衣便行。時身心豁然。如開千重鎖相似。入方丈禮拜。不及啟口。昌打三棒曰。向後不得草草。後過延平津。聞僧誦諸佛謦欬俱共彈指。頓超前解。乃徹見壽昌用處。作偈曰。金鷄啄破碧琉璃。萬歇千休祇自知。穩臥片帆天正朗。前山無復雨鳩啼　上堂。老僧無伎倆。祇打鼓山鼓。不說禪與道。不論佛與祖。甜瓜現成甜。苦瓜現成苦。露結必為霜。雲騰必致雨。看來萬法仍舊。自然超佛越祖。千聖既皆如是。老僧何用重舉。然有一事報君知。也要大家看取。昨夜捉得石烏龜。天明看時。原是螺江女　聞谷大師入塔。請上堂。師顧眾曰。你等還知聞大師住處也未。莫是鼻孔裏安禪。眉毛下[跳-兆+孛]跳麼。莫是清風度廊下。秋月轉簷前麼。莫是紅霞不離碧落。白日祇遶須彌麼。恁麼說話。似則也似。在則未在。驀豎起拳曰。元來祇在老僧拳頭上。要與諸人相見。揮案曰。一音演說。隨類各解。收拳曰。忽化作出海金龍。直透青霄去也。你諸人。莫認驢鞍橋。作阿爺下頷　上堂。正脉難通。邪見易熾。超佛越祖。看來總是階梯。妙唱玄提。即此便名窠臼。白雲巖下。多沉出格之英。芳草渡頭。久滯他鄉之客。所以曹洞門下。別設宗趣。金鳳摶空。不止須彌頂上。鐵牛駕浪。偏入大海波心。不犯當頭。猶貴轉身有路。行於異類。直須足下無私　示張二水相國。我宗。無意識領略的禪。無逐段商量的句。直要向全無縫罅處透入。通身脫落後承當。其或未能頓領。始有看話頭等法。葢是死盡偷心。庶幾天光自發。近日宗風大變。率尚虗頭。師徒授受。專學答問拈頌。甚至飲酒戲笑。自謂。我宗門下。不受繩檢。不拘小節。視吾輩勸勉。直以為老婆禪。嗚呼。魔鬼興妖。靜思良可痛哭。順治丁酉十月十七日示寂。壽八十。塔建本山。

　　青原下宗鏡五世
　　湛然澄禪師法嗣(六人)
　　紹興府明因麥浪懷禪師

　　山陰黃氏子。五歲。驅烏天王寺。十七。秉具雲棲。遊講肆有聲。聞宗門事。遂參雲門湛然。門問。見猶離見。見不能及。如何是見不及處。師下語無當。乃再拜求示旨要。門曰。者裏無甚旨要。汝時中但看箇見不及處。自有所詣。師參究之久。愈覺茫然。一日看雲棲舉海底泥牛啣月走話問眾。時雲門推出傍僧曰。大眾證明。師忽然有省。走見門。門即席拈盤胡桃曰。我用處不換機。你喚他作甚麼。師一掌撲落。門曰。汝適來道。佛祖舌頭。瞞你不得。一盤胡桃。汝便被他瞞也。壽聖師問門。如何是臨濟七事隨身。門答云云。師以手掩門口曰。休將閑學解。埋沒祖師心。門大怒曰。汝探頭太過了。師驚疑　定林上座問曰。大德尊號。師曰麥浪。定曰。無風時。向何處安身立命。師於定面上。輕搖一扇。定曰未在。師曰。三尺浪高魚化龍。癡人猶戽夜塘水。門曰。雖然。麥浪善行劒刃上事。若無後語。二人都成布袋裏老鴉。何故。機不離位。墮在毒海。師於此頓釋壽聖之疑。開法梅墅古彌陀寺。上堂。昨日是人日。今朝是穀朝。斬新一句子。莫認驢鞍橋。汝等欲將我新年佛法。償他舊日陳債。好向山僧未陞法座。諸人未到法堂時。一眼覷破。已落權乘。那堪拈椎豎拂。說妙談玄。若有箇漢子出來。掀翻法座。喝散大眾。還可救得一半。其或未然。山僧自救去也。卓拄杖。下座　示眾。篾穿烏龜殼。箇箇空索索。棒打石人頭。擊擊嚮嚗嚗。獨有衲僧行履。從來不受穿鑿。昨夜泥牛生兩角　師侍湛次。湛曰。靈虗有吹毛偈。汝批判看。師曰。借劒看。靈以手作斫勢。師曰。是白鐵。靈曰。我適纔橋上。見僧打碎了箇鉢盂。師曰。好敗闕。湛曰。且喜靈虗脚跟穩密。其如麥浪氣宇如王。

　　龍門佛日石雨方禪師

　　初出家。隨老宿專修淨土。一日撾木魚子。笑曰。不特西方可生。東方亦可生矣。宿曰。未是汝到家處。示以三不是話。師鈍置。疑礙橫生。胸痛不止。遂參雲門湛。湛曰。參禪圖大安樂。豈是苦得來的。縱苦得來。也是苦禪。參他作麼。師如暗得燈。自此工夫。踴躍謁博山憨山黃檗諸老。諄諄以死工策勵。再參湛老和尚。結同志不語。限七日徹證。一日聞湛上堂曰。放下著。忽覺疑情冰釋。口占偈曰。平空一擲絕躊蹰。轉眼風波徹太虗。會得竿頭舒卷意。放生原是釣來魚。湛問。如何是一口道不盡底句。師曰。晨昏禮拜和尚。也是尋常事。湛曰。趙州道無。意作麼生。師信口頌曰。家家有幅遮羞布。放下便能當雨露。獨怪當年老趙州。擲去頭巾頂却褲。湛大喜。付以斷拂一枝。故師自號斷拂　上堂。舉拂云。此是第二義。復舉曰。此是第三義。百義千義萬義。咄。有甚麼交涉。若是箇漢。纔拈起斧子。從教斧子謳歌。放下鉏頭。直得鉏頭作舞。那管江南江北瓦礫荊棘。如或未然。也要披苔剝蘚。讀殘碑續斷碣。免使碌磚瓦礫。七片八片。泥金剛努目。木羅漢攢眉　上堂。有物先天地。將甚麼作眼。無形本寂寥。舉拂曰。者箇是甚麼。能為萬象主。天際日上月下作麼生。不逐四時凋。瞞歷代老古錐即得。普明者裏。也有一偈。無物先天地。有形本寂寥。不為萬象主。常逐四時凋。於傅大士邊會得。百鳥啣花。天人送供。於普明者裏會得。腰纏八斗。肩挑擔二。雖然。若得江南風氣暖。梅花何必待春開　上堂。若要舉揚箇事。直須四方受敵。八面當機。鴈過長空。會得橫抽寶劒。雲歸遠岫。明他腦後鉗鎚。若是以言遣言。以理遣理。忽然撞著無手人行拳。無舌人解語。便道是格外之談。無義之語。若要與他施主福慧雙圓。水也消他不得　上堂。選佛場開。只要箇心空及第的人。既是其人。便能善通消息。若一機一境。問答語言。轉身拂袖。以為能事。教山僧何處與汝分箇優劣。你又何處會得舌根談而不談的道理。所以一入門來。便死在佛日語下。要見佛日重輝。也大難在。還要見佛日重輝麼。倒跨黃鶴峯。何須問彌勒。

　　越州顯聖三宜盂禪師

　　武林丁氏。依真寂脫白。參雲門澄。進堂打七。有省。一日入室。澄問。如何是一口道不盡的句。師曰。問取典座。澄即為印記　上堂。新豐一句。當陽道破。不涉唇吻。已成露布。細雨濛濛。黃花滿路。打失衲僧鼻孔。忘却邯鄲故步。古鏡臺前幾錯悞。顧大眾曰。露。小參。牛頭未見四祖。百鳥啣花。見後野鬼飛沙。堪笑長汀布袋子。却從閙市作生涯。召眾云。歸堂喫茶。康熈乙巳十月初八日。語侍者曰。三日後吾行矣。者曰。和尚尊候甚安。何云便去。師曰。看老僧登場。一笑而逝。於顯聖前岡建塔。

　　紹興府東山爾密澓禪師

　　會稽王氏子。生而雄偉。力能仆牯。家貧未甞讀書。然日誦金剛經。不由師訓。似解其理。謁貞白珊和尚於大慈。決志力參。殆忘寢食。偶往德清探友。舟中聞鑼聲。豁然有省。偈曰。鑼震空身世。觀音獨露身。泥牛啣月走。木馬報新春。時年二十七。父兄逼以婚。潛往開元。投貞白大師剃落。服勤數載。領性相二宗。非其好。辭白。參雲門湛老人。恍有宿契。師呈聞鑼因緣。門曰。汝夙有善根。故得隨觀音入道。命充維那。一日門上堂曰。放下著。師因此全身脫落。作偈曰。夜半霜寒月忽低。行人到此盡遲疑。翻身踏著來時路。默默星輝斗柄垂。門嘉其幽玄緜密　適博山開法天界。師謁之。山與論物不遷旨。徵辨竟日。了無窒礙。山曰。江南佛法。洵自有人。住彌陀寺　上堂。未出薔薇洞時。有一句子。從剡溪流出三江鼈子。門外倘有過錢塘。拾得者。不妨人天眾前拈出驗看。如無。山僧唱菩薩蠻去也。良久。喝一喝曰。千里烏騅不易騎。時首座出禮拜。師曰。你在弁山。拾得箇陳年榾柮。直饒滿口道盡。拈來好一爐燒却。座曰。者老漢。猶作者箇去就。師曰。也要大家知。

　　紹興上虞香雪菴具足明有禪師

　　會稽楊氏子。弱齡事親至孝。因父病危。乃割股救之。年二十二出家。便參念佛是誰。謁雲門湛。每承提訓。頗有發明。次年。聞僧舉北斗面南看話。疑情逼抑。一日在殿經行。舉首見前山。豁然大悟。偈曰。虗空粉碎無偏正。大地平沉孰是親。從今了却相思債。石虎泥牛笑轉新。湛見助喜　後出住上虞之香雪。示眾。雲門活口。德山辣手。正眼看來。二俱是醜。驗盡天下衲僧。翻身落人窠臼。不若本色住山。飽飡飯了抖擻。休管他家餿殘。但逞自己風度。有問百年已後事如何。阿呵呵。烏龜飛入北斗。石雨和尚問。堪與佛祖為師。佛祖又學箇甚麼。師曰。佛祖聻。石曰。與佛祖為師聻。師曰。黃山谷後園種菜。石曰。不問佛不問祖。不管你佛。不管你祖。速道速道。師曰。東邨桃樹。西隴梅花　示疾日。即念現禪師問。古人道。病有不病者。如何是不病者。師默然。曰恁麼便是那。師曰。三十棒領出自打。曰臨末稍頭一句作麼生。師震威一喝。曰不會。曰不會會取好。曰會後又如何。師曰。南山雲北山雨。時未有繼嗣。乃以如意法衣法卷。寄石雨和尚。付毒端道上座偈曰。香柏支分秀。隨緣折一枝。花開香雪遠。何必異苗為。後示寂。塔於顯聖之南山。

　　洪都百丈瑞白雪禪師

　　桐城楊氏子。薙染參雲門。看拖死屍話。疑情逼拶。如挑千觔擔子相似。至廣孝。聞湛上堂。有竪起脊梁生鐵鑄。放下面皮莫回顧。猶如象王脫金鎖。若不如是何劫悟之語。痛哭苦參工夫。遂得成片。一日。湛舉南泉斬猫因緣。師忽領悟。復結制打七。至六日。聞鐘聲大徹。參金粟。適上堂次。師出眾便喝。粟便打。師又喝。粟又打。師曰。者老漢敗闕了也。便歸位。繼席雲門。次移湖之弁山延慶蕺山白雀。台之護國。贛之崆峒。後因南昌建安王。欽師道望。請住百丈　上堂。三尺氷河連底凍。數株枯樹盡銀花。太陽一出峯頭外。清潭依舊走魚蝦。見色明心雖好事。撒却時人幾眼沙。莫有清淨寶目不受翳障者麼。出來高鑒看。僧出曰。獅兒獨吼雲門裏。香象羣藏北斗中。師曰。嗄。僧拂袖曰。嶺外彰牙爪去也。師曰。者野狐精　師晚居崆峒時。以禪版東敲西敲。凡有僧請益。亦禪版敲示之。師住百丈。第舉百丈清規。而重撰之時。復荷鍤與作務。明春穀日。示微疾。誨眾益篤。談笑自如。三月十九遲明起浴。謂侍者。扶老僧入龕。日正卓午。吉祥而逝。師生萬歷甲申十一月廿六日戌時。崇禎辛巳三月十九日午時示寂。世壽五十八。僧臘三十八。塔全身於弁山。

　　博山來禪師法嗣(四人)
　　信州瀛山雪關誾禪師

　　上饒傅氏子。八歲喪父母。依景德寺傅公和尚出家。一日見壇經火燒海底句。疑之。乃參博山來。來令究船子藏身公案。急切提撕。偶入槽廠。見磨鼻拽脫。有省。呈偈曰。直下相逢處。由來絕覆藏。舌頭原是肉。嚼破也無妨。來喜曰。子可參禪也。後作五頌。請壽昌衲衣。來曰。宗門語句。如滿口含冰。不曾道出水字。子風骨太露。更須死心一番始得。師乃掩關窮踐。凡六載。大徹源底。開法瀛山。時山荒圮。師瀟然。作破院歌以自樂　臘八上堂。直下承當。是何話杷。官不容針。私通車馬。須彌高大柱堪題。海天空濶橋難跨。花隄柳巷盡穿開。寶殿珠簾誰放下。雪山夜半覩明星。若到瀛山痛棒打。靠拄杖下座　上堂。九十日期今已滿。閉門作活事如何。不會揑殺獼猴子。重疊關山未易過。大抵末法禪期。真參罕遇。縱他意樹抽枝。未見心花開片。雖然。冷灰裏豈無一粒豆爆。還有不跨石門。扶竪晏祖門風者麼。如無。且向蘆花深處宿。月明穿過鈎魚臺　唐祈遠孝廉請。上堂。遠問。如何是參禪入手處。師曰。一一踏翻始得。曰如何是參禪得力處。師曰。把定乾坤。遠禮退。又一僧問。如何是參禪入手處。師曰。截千人之頭臂。剜萬人之心肝。曰如何是參禪險難處。師曰。拆佛殿。毀魔宮。曰。如何是參禪得力處。師曰。逆水船出順水風。乃曰。諸兄弟。者些答話。雖是撇他閒骨董。也不曾思索出來。不見。洞山初禪師云。言無展事。語不投機。乘言者喪。滯句者迷。他家是透頂徹底人。臨機應用。灑脫非常。不似今人要句句投機。却被言句礙殺。徑山道。趙州禪。只在口唇邊山僧道。趙州禪。如神廟裏籤。千掣千應。萬掣萬靈。初不曾安排古凶。使人規避禍福也。方山老人道。得意者所說皆是。失意者所言皆非。若以是非得失。而論古駁今。山僧綰上眉毛。一任諸方貶駁。卓拄杖下座　師。以丁酉秋示微恙。乃謝事南邁。十月朔。行抵瀛山。遺書謝諸檀越。時壽昌閴公。自博山來候問。和尚安否。師曰。你道。我生耶死耶。閴曰。末後句也須分付。師彈指一聲。微笑而逝。師世壽五十有三。坐三十七夏。門弟子迎歸博山。建塔於蓮花峯之右。

　　鬱州嵩乳道密禪師

　　泗州唐氏子。年十四。投景會剃染。二十事包笠。初歷講肆。閱楞嚴。至雖得多聞不成聖果句。歎曰。不躭幻身世。反躭幻學耶。遂棄之。參壽昌基隆。次參雲門金粟。復參博山來和尚。一日隨眾採茶。忽覩澗底白雲飛起。有契。遂衝口說偈曰。欲知來去處。好看白雲窩。青山常靠倚。出入也由他。歸舉似來。來見便問。汝作甚麼來。師曰。熟境難忘。來曰。即今一口氣不來。向甚麼處安身立命。師曰。某甲終不通去處。來曰。莫便是你安身立命處麼。師曰。終不作此見解。來曰。作與不作。總不免老僧痛棒在　出住淮安古檀度寺。元旦上堂。師卓拄杖曰。識得一。萬事畢。天得一以清。地得一以寧。君王得一天下平。衲僧得一。鼻直眉橫。設若一亦不立。又作麼生。擲拄杖曰。門簾忽被風吹去。杲日光騰四壁清。上堂。壽昌師翁。搬底是石塊。博山先師。見底是一株樹。瀛山師兄。徑山師兄。一等是口挂壁上。老僧覩白雲底聻。顧左右。喝一喝曰。住住。老僧見底。諸人不知。諸人見底。老僧不知。驀起身曰。慧炬三昧。淨光明三昧。連擊拂子。下座。

　　福州長慶宗寶獨禪師

　　廣州陸氏子。六歲。聞隣嫗發願來生童真出家見性成佛語。遂觸宿因。堅出世志。及披剃。惟事苦參。年十四有省。復參石壓笋斜出。巖懸花倒生話。遂得瞥脫。三十出嶺。參博山來和尚。來與語器之。一日拈騎牛入佛殿話。問師。即呈偈曰。貪程不覺曉。愈求愈轉渺。相逢不是渠。纔是却顛倒。蟻子牽大磨。石人撫掌笑。別有一生機。不落宮商調。來見以為深入堂奧。後辭。來乃囑曰。我愛你見處清白。向後不得辜負。師拜別。出住廬山。次開法廣之羅浮。及長慶等處　上堂。竪拂子曰。我宗無語句。亦無一法與人。既是無語句。華首今日說箇甚麼。既無一法與人。諸上座。今日向華首覔箇甚麼。諸上座。此是徹底相為。莫要錯過。切莫踏步向前。各人照管自己脚跟下。莫要他覔。

　　江寧獨峯竹山道嚴禪師

　　順慶大竹縣沈氏子。總角。染衣南遊。初預講肆。一日走京口。登凌雲亭。忽身心世界頓然一空。遂罷講。往參博山來於天界。典第二座。山見師領眾當機。動合宗旨。遂授名道嚴。且囑曰。汝當以道法嚴持也　上堂。驀拈拄杖曰。一滴水。作大海之波濤。一點塵。徧大千之境界。連卓三下曰。天不能蓋。地不能載。本分衲僧。只是尋常。無為道者合當如是。畢竟據箇甚麼道理。便得恁麼行徑。良久。擊禪牀曰。對月思玄度。臨風憶謝公　上堂。擊如意曰。姑孰城裏。有大人氣象。白苧山頭。有毒皷先聲。獨峯與龍象交集。萬象與虗空並會。茶裏飯裏。行時坐時。共轉法輪。世尊陞座。文殊白椎。獨峯上堂。院主拈香。其間還有自肯底麼。良久。顧眾曰。官圩東畔王三老。日日擔薪上太平。

　　東苑鏡禪師法嗣
　　江南天界寺覺浪盛禪師

　　建寧浦城張氏子。十九歲。見大父歸寂。自疑曰。者一點靈明。向甚麼處去。一日聞猫呌。有省。走瑞巖剃落。隨師住夢筆。閉關苦究。因見百丈再參公案。頓徹馬祖機用。從前寶惜。冰釋無疑。出關參博山於董巖受具。是冬。謁東苑鏡。苑問。子聞博山提唱維摩經否。師曰曾聞。苑曰。彌勒得一生受記作麼生。師曰。大有人疑著。苑曰。你又恁麼去。師異之。向日次。師問。古德劫火洞然。者箇壞不壞。有云壞。有云不壞。此意如何。苑曰。你又恁麼來。師遂折節過冬。苑細驗其生平參證處。及徵詰五家堂奧差別之旨。師恣意披其所見。苑感歎曰。不期。子乃能深入此秘密法門。吾壽昌者枝慧命。屬子流布去也。隨苑禮壽昌。昌勘問。大奇之。問。東苑曾將子說甚麼。師曰。曾被他賺了一上。昌曰。作麼生被他賺。師曰。者老漢。又恁麼去也。昌笑曰。子作怪那。師曰。是和尚自致得。因復問昌曰。聞東苑當時答和尚一語。如何滿口便許可他。若是某甲。決不輕易放過。昌曰。祇如他道和尚莫作怪在。你當作麼生。師纔開口。被昌劈面一掌。師曰。也是賊過後張弓。昌曰。且喜有人喫掌。自此與昌多有詰問機緣。昌為深喜　住寶筏上堂。向上一路。千聖不傳。本分風光。須自領悟。山僧便恁麼下座。還有親切為人處也無。大眾便恁麼禮拜而退。還有不相孤負處也無。雖然。官不容針。正好添花錦上。石女夜拋梭。文彩煥然滿地。木人朝唱曲。音聲杳而難聞。其中還有正偏兼帶不落是非者。出來唱和看。眾無語。師曰。恁麼則山僧倒騎露地白牛。遊戲十方剎土去也。舉如意曰。會麼。自古輪王全意氣。不彰寶印自然尊　大雄菴上堂。師陞座。擊香臺曰。聞麼。良久。朗聲曰。巍巍獨坐大雄峯。一喝曾教三日聾。今日當陽明舉似。西江吸盡吐東風。且不與萬法為侶者。是甚麼人。一僧出眾曰。閣靜不須重借月。三更自有夜明簾。師顧視曰。乾闥婆王。親托出摩尼。光影照三千。更有於光明門頭出身者麼。李太宰出曰。近有提婆達多一頌。平地孤堆最悞人。枉將法座賺冤親。瞿曇自有金針度。認影迷頭又隔津。師曰。何不道提婆別有金針度。太宰拊手曰。此文是老婆勘破。有來繇也。師震威一喝。便下座　問。石頭和尚道。木頭碌磚。此意如何。師曰。藝壓當行。曰或問和尚如何是道。作麼生。師曰。好皮不染皂。曰如何是禪。師曰。好人不債錢。曰此與石頭答。有同別否。師曰。白馬廟前好傘舖。曰不會。師曰。木屐店在對門開。曰恁麼一般要用也。師曰。天晴不肯去。直待雨淋頭。僧禮拜。師大笑　上堂。有情之本。依智海以為源。含識之流。總法身以為體。祇為情生智隔。想變體殊。將山門來佛殿裏。移廚庫在鐘樓上。惟佛與佛。乃能究盡山僧拄杖。驀顧左右曰。咄。莫妄想　上堂。疎雨打牕清夢裏。好山深鎖白雲中。有題最是難藏覆。竹浪蕭蕭一夜風。百草頭上識取祖師。草枯了也。閙市裏識取天子。市散了也。與諸兄甚處相見。良久。以手拍曰。猩猩。我與你相見了也。

　　鼓山賢禪師法嗣
　　福州鼓山為霖道霈禪師

　　建安丁氏子。年十四出家。十八參方。首禮聞谷大師於寶善。次參鼓山賢和尚。看庭前柏樹子話。三年無所入。辭遊兩浙。後復歸皷山。充維那。山一日垂語曰。一口吸盡西江水。馬師此語。只道得八成。還有下得十成語者麼。師進曰。某甲盡力。也只道得八成。山乃呵出。師一夜不安。至四皷方捲簾出門。了然大徹。次上方丈曰。某甲今日有箇十成語。舉似和尚。山喝曰。汝作麼生。師乃背身叉手向山曰。請和尚鑑。山曰。好與七藤條。師便禮拜。自是入室。商確玄奧。無不脗合。山示寂。遂繼席焉　上堂。庾嶺一舖功德。無盡劫來成就。今日一回拈出。便見光輝宇宙。不須雪點紅爐。一切萬法仍舊。春水盈盈競流。春山疊疊挺秀。春鳥關關和鳴。春樹葱葱鬱茂。若能直下便見。即是瞿曇之後。更作佛法商量。此人却不唧[口*留]。乃舉拂召大眾曰。見麼。是大神呪。是大明呪。擊案下座　小參。金牛喚人喫飯。趙州呌人喫茶。二老覿面分付。不知誰是作家。或有箇漢出來問。皷山又作麼生。有願從來不撒沙　上堂。人人有一天真佛。相好光明皆具足。可惜日用而不知。五陰坑中自埋沒。喝一喝曰。五陰坑。為諸人打破了也。真佛即今在甚麼處。驀舉拂子曰。容顏甚奇妙。又喝曰。切忌揑目。
　　正源略集卷第四

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　南嶽下三十五世
　　林臯豫禪師法嗣(二人)
　　天壽謐融元禪師

　　首參博山。看狗子無佛性話。有省。次參林臯豫於夾山印記　上堂。教中道。不應取法。不應取非法。豎拂子曰。者箇是法。那箇是非法。擊拂子曰。者箇是非法。那箇是法。大眾。還有不落是非者麼。良久曰。汝等比丘。知我說法。擲拂子下座。

　　潤州夾山蘧夫一禪師

　　宜章李氏子。年十八。投萬松出家。初謁憨山清於曹溪。看萬法歸一話。三年不會。次扣天童悟。棒下有省。後見夾山豫。豫問。甚處來。師曰。浙中。豫竪起拂子曰。還收得者箇麼。師曰。阿誰不具。豫曰。試呈似老僧看。師拂袖便出。未幾。命主石湫。次遷楚之九峯。復主夾山　示眾。山上鯉魚。海底蓬塵。舌頭無骨。眼裏有筋。驀竪竹篦曰。國一欽禪師來也。眼裏有筋的。請出相見。良久曰。本欲期君重話會。誰知覿面不相親。塔於澧陽之大同。

　　箬菴問禪師法嗣(十四人)
　　潭州瀏陽黃曇曉菴昱禪師

　　龍丘葉氏子。幼喪父。母程氏。撫育成立。因閱六祖壇經。知有宗門事。年十九辭母。投天台肇心祝髮。秉戒天童。參箬菴問於南澗。入室每遭棒喝。不能領旨。立誓以悟為期。一夕獨坐。忽然頓豁。乃辭問出山。廬居養母。及母終。仍歸南澗首眾。問欲以院務及之。師遠遁江右之武功山。至甲午秋。始繼席南澗。晚參。盡大地是自己。坐殺千千萬萬。盡大地不是自己。走殺千千萬萬。衲僧家。踏翻窠臼。別立生涯。逢佛殺佛。逢祖殺祖。說甚麼湘南潭北驢事馬事。行便行。坐便坐。修證不無。但莫染污。驀喝曰。依稀似曲纔堪聽。又被風吹別調中　頌殃崛托盋話。師曠之聰不以耳。張儀之辯不以舌。接響承虗萬萬千。黃面瞿曇空叫屈。師三會說法。挈要提綱。凜然風化。康熈乙丑夏。囑以後事。奄然脫去。壽七十九。臘五十。塔於黃曇妙高峯。有語錄行世。

　　黃梅五祖千仞岡禪師

　　明州王氏子。弱冠。禮[雨/彗]嶠信斷髮。受具天童。看無字話。有省。偈曰。狗子無佛性。莫道說得好。閨女學做媒。自身也難保。後往夾山。見箬菴問。舉高峯枕子因緣。言下大徹。呈頌曰。久憶并州是故鄉。而今身已到咸陽。若教忘却來時路。不是愁人也斷腸。問擊節稱賞。命師分座。出世潤之金山。鄂之黃龍。舒之浮度。陞座。春色闌珊三月天。數聲啼鳥落花前。荷因有熱先擎蓋。柳為無寒漸脫綿。處處勸畊槑子熟。家家繰繭竹籬烟。分明好箇神仙訣。父子雖親不可傳　僧問。牛頭未見四祖時如何。師云。花開蝶滿枝。曰見後如何。師云。樹倒猢猻散　黃梅祖殿拈香。鉢衣漫與俗家兒。骨董渾身欲付誰。看取東山山上水。承恩端在逆流時　陞座。鴉鳴鴉鴉。鵲噪鵲鵲。婆餅鳴婆餅。姑惡鳴姑惡。記取枝頭一一鳥。何聲不是自家音。師于康熙丙午六月示疾。乃貽書。命大乾明公繼席。再訂以次春二月行期。至是月十七。會晦山顯公問疾。師囑以後事。至二十未刻。陞座。乃問。眾集否。曰集。又問。晦公在否。曰在。遂端坐而逝。壽五十五。臘二十四。塔於東山演祖之右。

　　淮安淨居汝風杲禪師

　　吳門張氏子。依中峯蒼雪法師受業。首參天童悟。值陞座。眾環視。悟一唾。便下座。師脫然領旨。乃扣箬菴問於夾山。問舉風穴見南院一棒因緣命頌。師曰。師資合處芥投鍼。嶽未為高海未深。看取作家罏鞴在。能消躍冶不祥金。問曰。此則因緣。二十年來。罕有契其旨。今日始愜老僧意。遂舉西堂。後繼席南澗。上堂。竪起拂子曰。彩鳳舞丹霄。放下拂子曰。鐵蛇橫古路。復拈拂子。拂左右曰。翻天關。轉地軸。格外提持。目前包裹。突出無巴鼻。無可無不可。康熙戊午正月三日。師往鶴林。與天樹植公訣別曰。衰軀不久謝世。至期借重為我了却。植曰。新年頭。何得說末後語。師曰。實非戲言。朽骨火後。祈颺大江。無違我願。由是相笑而別。至廿四巳刻。鄰菴火起。師整衣而坐。侍者曰。火猛已逼。和尚宜速出。師曰。吾時節至矣。者曰。和尚如是。某甲敢離左右。遂同證火光三昧。門人依命。葬骨於大江之龍門。有傳并語錄十卷。行世。

　　杭州理安梅谷悅禪師

　　婁東曹氏子　上堂。一切聲是佛聲。二三千處管絃樓。一切色是佛色。四五百條花柳巷。聲色堆頭坐。聲色堆頭臥。佛子住此地。即是佛受用　上堂。道遠乎哉。觸事而真。刀不自割。金不博金。聖遠乎哉。體之則神。黃河九曲。水出崑崙。應如是知。如是見。如是信解。開口不在舌頭上。你向甚處辯別。拍膝一下。到江吳地盡。隔岸越山多。師有列祖提綱。正宗語錄。行世。

　　松江金澤頤浩子山如禪師

　　吳門真豐里人。幼喪母。年十七。因村坊演劇。見目犍連事。即慨然曰。吾欲報母。何讓佛祖。遂棄聘室。至堯峯。禮西脉老宿落髮。參夾山豫。令看無字話。聞鐘聲有省。後謁箬菴問於南澗。澗垂問。師下語不契。輒被麾斥。師方出。至殿廡。忽通身汗下。洞徹玄微。亟趨入室。澗即約住曰。不是不是。師喝曰。這老漢又來相瞞那。於是機鋒迅捷。執侍八載。始獲印記。出住華嚴廣福。繼席南澗堯峯夾山諸剎　晚參。天寒人寒。事無兩般。滴水滴凍。死蛇活弄。空寥寥實嚗嚗。無位真人難躲縮。嘉州大象忽懷胎。陝府鐵牛夜脫殼。漫承當。休卜度。令人常想老巖頭。鈯斧拈來撒壁角。喝一喝。

　　瑞州黃檗一菴月禪師

　　廣陵崇川涂氏子。初叩天童悟。棒下有省。辭悟入匡山。刀畊火種者數年。聞林臯豫唱道夾山。師往謁。即舉西堂。豫順世時。箬菴問主喪。一日問舉無雲生嶺上有月落波心語。謂。此事祇須直下承當。原非別有。師深契旨要。問付以源流信物。歷住江上興國豫章黃檗　上堂。金剛圈。栗棘蓬吞底任他吞。跳底任他跳。跳得出也是好手。吞得下也是好口。一任折東籬補西壁。指北斗作南辰。山僧亦不妨袖手看他。良久曰。長江萬里拖銀練。自有人言短與長。

　　蘄州廣教天章玉禪師

　　陞座。僧問。拈椎竪拂。早成鈍置。瞬目揚眉。落二落三。向未陞座前薦去。猶是鬼家活計。總不恁麼。也是無繩自繫。請問和尚。作麼生指示。師云。却被闍黎奪却鎗。進云。恁麼則白雲峯頂立。西河浪潑天。師云。百襍碎了也。僧便喝。師亦喝。進云。師喝某也喝。意作麼生。師便打。進云。意氣不從天地得。英雄豈藉四時催。師云。識甚好惡。迺云。春日炤高林。春香發幽谷。多少尋春人。偏向春邊逐。空生巖畔草如烟。妙高峯頂錦似簇。大眾。見之不取。思之千里。若是大丈夫。據虎頭收虎尾。落落聲光振天地。如其未委。百花春至為誰開。卓拄杖一下。舉僧問大龍云。色身敗壞。如何是堅固法身。龍云。山花開似錦。澗水湛如藍。師揮拂子云。會麼。昨日是三十。今朝乃初一。展事投機知不知。野老愛閒烟樹立。無限輪椎劈不開。古今空射轅門戟。擬不擬。如山屹。三更半夜過牢關。忠言不避風前泣。

　　杭州錢塘理安天笠珍禪師

　　雲間陳氏第三子。父仲雍。母金氏。十八出家。行脚參南澗。澗示父母未生前話。疑不去心。圓具後。徧謁知識。過紹興東郭門外。逢殺犯人。血濺衲衣。打失本參。偈曰。活人頭落地。血濺死人衣。不知誰死活。斬斷未生疑。呈南澗。未獲許可。後依南澗過竹林。因僧錯會趙州勘破婆子話。南痛棒打出。復喚回云。與你說箇譬喻。你即是者僧。老僧即是趙州。拈起竹篦云。者便是婆子。那裏是勘破處。僧擬議。澗擲竹篦歸方丈。師在旁。不覺汗下。洞徹古今公案。師呈頌云。幾人不戰便成功。獨許南陽老臥龍。自借東風鏖赤壁。賺他血淚滿江紅。澗云。那裏是趙州勘破婆子處。師震威便喝。澗便打。師禮拜云。勘破了也。便出。後繼席南澗　上堂。抱鈯斧居山。聞名不如見面。著卓鞋住院。見面不若聞名。事到如斯。抑不獲已。颺下鈯斧子。脫却破草鞋。展開驢脚。伸出佛手。菩提路上。扶起剎竿。廣濟道中。重開飯店。不蓄一粒米。不栽一莖菜。令一箇箇飽齁齁地。拈却炙脂帽。卸却鶻臭衫。作赤灑灑淨躶躶漢。若是具頂門眼。懸肘後符。呼喚不回顧。羅籠不肯住。望剎竿而走。見鞭影而行。山僧不妨瞻之仰之。即今還有恁麼人麼。驀卓拄杖云。設有。勘過了打　上堂。大通智勝佛。稽首乾矢橛。十劫坐道場。猴子繫枯樁。佛法不現前。心肝樹上懸。不得成佛道。泥神撫掌笑。此四句中。一句殺人刀。一句活人劒。一句殺活同時。一句殺活不同時。若檢得出。古佛在你脚底　晚參。大人峯頂無根樹。却被賊子偷了去。幾多癡漢守枯樁。業識茫茫無本據。以拄杖一齊趁退。

　　蘇州常熟勝法斯瑞法禪師

　　雲間上洋瞿氏子　上堂。有一句子。千聖不曾道著。有一妙機。列祖不能提起。若是伶俐衲僧。一舉更不再舉。山僧今日再舉去也。遂卓拄杖曰。箭過西天十萬里　示眾。十方無壁落。山前山後。縱煞馬廝。大地不曾藏。知得甕頭是糟是醬。天一生水。地二生火。俊傑禪流。規行矩武。以拄杖劃曰。是大人相。是不欺力　示眾。眾生被解障。菩薩未離覺。惟有住山翁。胷中乾索索。不愁獨對聖僧。一任皮膚脫落。且道。脫落後如何。是我好兒郎。為我把木杓。

　　潤州金山鐵舟海禪師

　　新安蔣氏子　開爐上堂。僧問。盡大地是火柴頭。和尚向甚麼處挑撥。師云。照顧眉毛。進云。輕輕一扇。烈焰飛騰。師云。四面誰敢入。進云。且道。火爐濶多少。師便打。問。天隆久不行此令。今日重逢事若何。師云。總是頑銅鈍鐵。進云。忽遇躍冶之金。又作麼生。師云。鉗放一邊。進云。恁麼則缺慈悲也。師便打。乃云。大地火柴頭。撥開飛烈焰。銅頭鐵額漢。精金能百煉。躍冶非種草。鉗來放一邊。你說缺慈悲。正是慈悲現。天隆久不行斯令。今日洪開顯八面。驀拈拄杖擲下。便下座　晚參。人天眾前。激揚箇事。也須是本分衲僧始得。若非本分衲僧。未免遭人怪笑。只如一味打潔淨毬子。抱不哭孩兒。不是逞俊。便是顢頇。有甚本分處。且道。如何是本分處。昨日風雷起山嶽。今朝和氣滿江天　陞座。達磨不會禪。特地泛海來。二祖苦言詮。却覓安心去。透徹本地風光。有甚身纏瘋恙。一任自逍遙。縱橫誰縛汝。栽松能應記。黃梅續法系。放下新州柴擔。真誠負石春米。喚作一物即不中。打車打牛須自體。南嶽出馬駒。神影踏千里。一喝三日聾。不覺便吐舌。棒下忽翻身。慣作白拈賊。兒孫遍天下。有誰能測得。須是嫡骨兒孫。驅耕夫牛。奪饑人食的好手脚。方可與他話會。驀拈拄杖卓一卓。喝一喝　晚參。但得一萬事畢。達磨大師家風密。阿呵呵。識不識。惟有神光斷臂時。滿天飛雪深三尺。須知是那苦心人。始信眉橫與鼻直。環山有箇廖鬍子。半夜穿靴水上立。揚聲大叫君自知。明早又是臘月一。莫教三十夜到來。雙眼依然黑漆漆　晚參。一僧出禮拜。師便打。僧便喝。師云好喝。進云。莫作喝會好。師云。將謂金牙作。進云。不勞再勘。師云。你無拄杖子。奪却你拄杖子時如何。僧擬議。師便打。乃云。諸兄弟。還有為者僧通箇消息者麼。眾無語。師云。諸兄弟。既是吝慈。山僧不惜口業。放一線道去也。以拄杖卓一卓。向者裏會去。猶是鈍鳥棲蘆。多見兄弟們。每每臨機下一喝。頓一足。打一圓相。拂袖便行。及至挨拶將來。依舊木雕泥塑。堪作何用。須是竿頭進步始得。豈不見。蓮花峯菴主。凡見僧來。拈拄杖卓一卓云。古人到者裏。為甚不肯住。二十年來。舉似於人。雖有下語。總不相契。後自代云。只為途路不得力。又云。畢竟如何。以拄杖架肩上云。楖栗橫擔不顧人。直入千峯萬峯去。還委麼。拽拄杖下座　謝兩序上堂。人天眼目。靈樹符合。一大藏教。是箇切脚。興化打克賓。瘥病驢駝藥。英靈衲僧。不撥自轉。聽闌鷄鼓翅。看茶銚[跳-兆+孛]跳。雖則金聲玉振。未免平地骨堆。金山門下。稍可頴脫。留雲臺榭孤風峻。曉堂樓閣足知音　上堂。祖師門下。只貴痛快。向未舉已前。一肩擔荷。若停機佇思。了沒交涉。豈不見。德山老漢。在吹紙燭處。徹見源底。遂焚青龍疏鈔云。窮諸玄辯。若一毫置於太虗。竭世樞機。似一滴投於巨壑。拽條楖栗。湖海橫行。復顧視左右云。有麼有麼。摩霄俊鶻。便合乘時。止濼困魚。徒勞激浪　問。牛頭未見四祖時。為甚百鳥啣花。師云。只在此山中。進云。見後為甚不啣。師云。雲深不知處。進云。牛頭畢竟在甚麼處。師云。天共白雲曉。水和明月流。師生於萬歷己酉十月二十九日。示寂於康熙癸亥五月三日。塔建五峯之陰。

　　南澗理安濟水洸禪師

　　據室。從上古德。盡向者裏。造瞞天罪過。將大秤大尺。欺一切人。新長老甚是公平。你有半觔。還你八兩。你有十尺。還你一丈　上堂云。峯巒毓秀。溪水瀠迴。古木扶疎。殿堂洞啟。秘密寶藏。八字打開。祖父田園。四至分曉。只要箇漢親到地頭一回。便見伏虎高蹤。未泯先師弘範森羅。可謂法法不隱藏。古今常堂堂。雖然恁麼。不免再舉箇舊話。僧問九峯。承聞和尚親見延壽。是否。峯云。山前麥熟也未。師云。者老漢。通身是刃。爭奈罕遇其人。致令勞而無功。今日者裏。有問承聞和尚親見石磬是否。山僧劈脊便棒。他若道且莫盲加瞎棒。更與連棒趁出。何故。一不做。二不休　元旦上堂。問。如來禪祖師機。一總拈過。請和尚道應時及節句。師云。闍黎白椎。進云。祇如威音不先。彌勒不後。中間是誰。師云。高著眼。進云。與麼則慶讚有分。師云。禮拜著。乃云。五更起來。忙忙碌碌。禮拜燒香。念誦祈禱。合山大眾雲集。互相慶賀新正。可曾與無位真人慶賀也未。若也未曾。山僧為諸人。念補缺真言去也。遂顧左右。下座　解制上堂。十月十五一句子。莫道我瞞你。九十日兩手分付了也。有般眼目未辨東西底。便問。是那一句。是者般底。我也沒有拄杖打他。但與他一緉破草鞋。便下座。觀音誕日上堂。春風笑花柳。徧界獅子吼。欲入三摩地。面南看北斗。看看。觀世音菩薩來也。擡脚云。展驢脚。舉手云。舒佛手。明眼衲僧莫亂走。復顧眾云。信得及麼。未出錢塘門。為汝說了也。下座。

　　邱山雪谷古石藏禪師

　　示眾。觸目儼然。因何不薦。眨得眼來。風過別院。鵲巢定風柴。鶻眼衲僧試辨看。

　　杭州理安六吉謙禪師

　　蕭山汪氏子　晚參。秋風生夜凉。壞壁鳴寒螿。的的祖師意。明明不覆藏。雖然如是。切忌認奴作郎　晚參。老僧口訥。猶如木橛。三五不參。朔望不說。大眾上來。不須饒舌。何故。心不負人。面無慚色。

　　蘇州常熟勝法雲峯授禪師

　　早參。以手向前指云。者一片地。待來多時也。因甚無人搆去。眾擬議。以竹篦旋風打散。師行履氷操。凡學者來參。皆隨機接待。不厭不倦。臨終豫知報盡。坐化。

　　山茨際禪師法嗣(五人)
　　潭州石霜爾瞻尊禪師

　　明州唐氏子。六歲。知信佛乘求出家。父母不允。越年。從福泉圓明老宿受業。歷參天童顯聖。後謁山茨際於東明。言下頓豁。隨上南嶽。誅茆綠蘿。一夕圍罏。際舉僧問夾山。撥塵見佛時如何。山曰。直須揮劒。若不揮劒。漁父棲巢。汝作麼生會。師曰。太費力生。際曰。是夾山費力。者僧費力。師曰。任和尚分別。際曰。情知汝會者話不得。師起身便出。後辭出山。際以偈授師。其略曰。鄭重堅操志。慧命賴持傳。未幾。開法石霜　上堂。未離兜率。版齒生毛。已降王宮。脚不點地。未出母胎。蠅子放卵。度人已畢。銕作面皮。釋迦老子。從久遠劫來。一片廣大婆心。被石霜一時華劈了也。眾中有不甘底。出來如何若何。山僧一不作。二不休。有麼。擕取詩書歸舊隱。埜花啼鳥一般春　示眾。以拄杖橫曰。黃鶴樓前吹玉笛。江城五月落梅花。諸人聞麼。若道不聞。山僧今日未遇人在。擲拄杖下座。康熈癸卯九月朔日。師作書遣使。囑曉菴昱公。面托後事。昱不信。令使歸。師曰。昱兄。以山僧為妄語。大眾。今晚莫睡。聚話終夕。至天明。高聲召眾曰。老僧別矣。便坐脫。入龕一七未掩。顏貌如生。昱趨拜淚下曰。吾兄再來人也。塔建石霜圓祖之側。

　　吉州安福臺山且菴芻禪師

　　上堂。不說有法。不說無法。諸人會麼。拈起少林無孔笛。順風吹又逆風吹　上堂。卓拄杖。喝一喝曰。山僧今日與麼提持。還有共相激揚者麼。僧便出。師便打。乃曰。臺山者裏。明如杲日。有時喝。有時棒。照用同行。殺人刀活人劒。應時拈出。復卓拄杖。喝一喝。鉗錘不動火星飛。眨上眉毛隔遼海。

　　邵陵金峯紫雲密巖剛禪師

　　茶陵蕭氏子　上堂。問。祖意教意。是同是別。師云。一尺青天蓋尺地。乃曰。機先薦得。落二落三。句下承當。錯七錯八。縱饒得到奔流度刃。疾燄過風。信手拈來。羣機普利也。只是建化門中事。若到自己分中。也是日午打三更。雖然如是。只因梅雪落。又得顯風光。

　　楚黃陂[山*廣]山玄慈謙禪師

　　上堂。機先一著。廓爾現前。正眼洞明。本無迷悟。孤峻處峭巍巍。平坦處活鱍鱍。佛祖莫能知。人天不可測。不假修證功。豈資解脫力。明明不覆藏。歷歷絕背向。包今括古。離見絕名。直下透徹本源。不須別處尋討。祇如透聲透色一句。作麼生道。一塵舉處全身現。徧界明明不覆藏。

　　粵西全州香林宗玄旨禪師

　　除夕小參。世事匆匆。情緣碌碌。節換時移。光陰迅速。看看。又過一年。且喜林下衲僧。自無塵事勞攘。却有溪山可樂。守道安貧。逍遙快活。任從村老燒錢。說甚烹牛納角。人人安帖家邦。箇箇甘休巖壑。雖然如是。也不可錯過時光。正當與麼時。應時及節一句。作麼生道。圍爐煑瀑消殘夜。也勝諸方五味禪。

　　松際授禪師法嗣
　　潭州神鼎雲外行澤禪師

　　[婺-矛+牙]源汪氏子。年廿五脫白黃山。閱三載圓具。參天童悟。問。如何用心。得箇入處。悟曰。無心可用。是汝入處。師擬進語。悟便打。於是疑情頓發。一夕不覺倚柱失睡。忽聞開門聲有省。呈悟。悟為首肯。後依松際授於磬山。機鋒迅捷。應對無滯。授曰。汝進語都佳。住桶底未脫在。乃發憤力究。一日因風動簾幙墮地。撲簌作聲。忽然大悟。授始印可。出世蘄州老祖湘陰神鼎　上堂。會得也打。不會得也打。良久。喝一喝曰。姹女已歸霄漢去。獃郎猶向火邊棲。僧問。文殊乃七佛之師。為甚麼作釋迦弟子。師曰。鐘樓上走馬。佛殿裏騎驢　問。和尚昔在磬山。得箇什麼。師曰。山僧愛嗔不愛喜。曰如今以何為人。師曰。揑棒呼狗。曰恁麼則圓滿菩提無所得也。師曰。百草頭上薦取老僧。僧禮拜。師接機峻邁。手眼精明。室中嘗舉狗子無佛性話驗人。罕有契其機者。順治甲午。師書偈曰。是非海內展全機。多少時師盡皺眉。此日一言無可付。江南江北大家知。投筆端然而逝。全身塔於神鼎之右隴。語錄十五卷。附楞嚴方冊藏流通。

　　大覺琇國師法嗣(十九人)
　　湖州報恩退菴重禪師

　　高安彭氏子。幼喪母。隨父出家。參大覺得旨。呈拈花頌曰。倚天長劒露鋒鋩。拈出何人敢近旁。膽大飲光輕觸著。面門血濺好慚惶。覺可之　示眾。舉黃龍三關語。佛手驢脚與生緣。一箇錮鏴兩箇圈。漁父忙忙貪錦鯉。不知衣角水涓涓　晚參。賣却劫初田地。兄弟同添十字。碎盡列祖沙盆。兒孫義斷真金。寸絲不挂的。卸下鳳袞龍章。寸草不生處。脹破驢胎馬腹。若在飯籮裏叫餓。火聚中畏寒。置而不論。饒伊牙如劒樹。口似血盆。慣向饑鷹爪下分餐。餓虎舌尖奪肉的英靈。要問你。去冬雪裏。轟箇凍雷。今年米作麼生價。滿盤傾不出。大地沒飢人。戊子閏四月廿八日。無病趺坐。說偈而化。塔于寺東大覺潭上。

　　荊溪善權白松豐禪師

　　鞏氏子。山西平陽人也。年十六。從三元菴出家。納戒於普陀隱光律師。二十九。謁天童悟。扣以向上事。未幾。參報恩琇。問。盡大地是箇火坑。得何三昧。不被燒却。師曰。金不博金。琇可之。後以伽黎授師。及琇退居大雄義母。命師繼席。次遷海會　上堂。圓機大用。觸處全彰。格外真宗。隨方顯露。所以道。在天成象。在地成形。在日月為照臨。在四時作寒暑。居谷盈谷。處坑滿坑。有情則動轉施為。無情則森羅顯煥。天人羣生類。皆承此恩力。且道。超羣拔萃。又作麼生道。漠漠水田飛白鷺。陰陰夏木囀黃鸝。師於萬歷壬子十月三十日生。康熈甲寅九月十九日示寂。世壽六十三。僧臘四十七。塔建海會寺側。有語錄若干卷。行世。

　　南嶽高臺不退勇禪師

　　錢塘韓氏子。從界山衍雲披剃。隨全菴進禪師。上金車山。參大覺琇。令究未生前語。一日普請次。見僧荷空畚行。有省。次侍琇於方丈。琇問僧曰。轉山河大地歸自己則易。轉自己歸山河大地則難。如何會。師在旁。徹法源底。自此機用超絕。琇以衣拂授之。出世吳興法海。次住高臺　上堂。銅頭鐵額諸禪客。肘後橫懸奪命符。尚有火爐吞不下。氷霜肝膽細磋磨。驀然南斗北翻身。赤縣神州火裏坐　小參。三間破屋通天眼。七尺烏藤抹太虗。要明臨濟三玄旨。荊棘林中舞柘枝。昨夜無位真人。倒騎三脚驢子。直上萬仞峯頭。欲與諸人通箇消息。卓拄杖下座　小參。老鴉嘴上挂油瓶。月落寒松著一驚。失口一聲連嘴落。逢人便叫兩三聲。且道。叫箇甚麼。驀喝一喝。下座　小參。醉臉夭桃舒笑口。垂腰衰柳展春眉。堪笑靈雲多浪蕩。驚落枝頭萬點紅。顧眾云。有恁麼見徹者麼。山僧如此舉話。八萬四千毫毛。盡皆拋向諸仁者懷抱裏去也。如或未然。但辦肯心。必不相賺　小參。少林面壁。白玉琢成西子骨。雪庭肘墮。黃金鑄就伍員心。六耳不同謀。一花開五葉。喝一喝下座　小參。赤肉團上。壁立萬仞。世尊摩竭。鼻祖嵩山。豈許九旬聚眾。畫地為牢。若有高鑑。山僧性命。早已不存。有麼有麼。如無。卓拄杖云。此令還是我行　小參。即心即佛。文殊著賊。非心非佛。普賢叫屈。不是心不是佛不是物。觀音菩薩摸著了。一箇毛頭大結。十字街頭。忽然撞著了。大肚子彌勒。放下布袋。呵呵大笑云。青天白日。為甚麼著賊　僧送茶至。師接得便掌。僧云。某甲過在甚麼處。師竪二指。僧擬議。師便打出。師示偈云。狗啣燈盞街前去。老鼠偷鹽咳嗽歸。露柱堂前驚破夢。開門雪裏放烏龜。順治乙未五月六日示疾。眾請遺偈。師接紙曰。信手拈來。一筆寫盡。都盧丟在大江東。擲筆而逝。壽三十九。僧臘一十有七。塔於江陰敔山。

　　湖州報恩骨巖峯禪師

　　溫姓。上世山西懷仁縣人。遠祖大司馬祥卿。厥後遷浙之烏程。世以隱德著。師生有奇質。篤信佛乘。投陽山授和尚落髮。參報恩琇圓具。聞琇示眾云。但向父母未生前薦取。自然廣大圓滿。師於言下有省。一日琇問。如何是日中浩浩時作得主。師曰。真不掩偽。琇曰。如何是夜間睡夢時作得主。師曰。曲不藏直。琇曰。正睡著時。無夢無想無見無聞。主人公在什麼處。師答十數語。琇皆不肯。一日答曰。家無二主。琇曰。一箇驢子。繫在橛上。師即頓釋　上堂。蒼翠連天松蔭濶。桃枝紅並李枝白。西來祖意報君知。一二三四五六七。喝一喝　早參。放出南山鱉鼻蛇。齩殺門前子湖狗。竪起秘魔巖下叉。打折俱胝手中指。設有箇衲僧出來道。長老合喫三十棒。却也怪伊不得。師生萬歷己未正月初十。康熈丁丑六月二十六。徧巡各寮曰。老僧不復來矣。至晚。略示微疾。即索筆書偈。侍僧以為師食過飽。作辭推之。師曰。既不將來。他後不得謂吾無偈。遂不復語。越一日不起。眾請說法。師乃轉身。面壁而逝。世壽七十九。僧臘五十九。全身塔於本寺之左。有語錄。行世。

　　湖州武康報恩棲雲行岳禪師

　　烏程沈氏子。世為望族。少補廩庠。始以居士身。參大覺老人於報恩。順治乙酉。投大覺披削。丁亥秋。事覺於淮北。乞食炊給之餘。覺力為錐劄。一日問覺。空索索地錦艶艶。錦艶艶地空索索時如何。覺云。待你到此境界。與汝道。師禮謝。覺云。者漢多時妄想。今日始斷。師有省。庚子春。侍覺應詔還山。入天台桐栢宮。草衣木食。習頭陀行者。三閱寒暑。癸卯春。覺命繼席報恩　晚參。彌勒真彌勒。起模畫樣。分身千百億。揑目生花。時時示時人。郎當不少。時人自不識。略較些子。召大眾云。還有讚歎分也無。驀豎拂子。將此身心奉塵剎。是則名為報佛恩　晚參。入秋時節不相饒。西風吹雨池塘暮。古殿松陰宛轉開。鐘聲透過山前路。急回顧。是甚麼　晚參。臨濟大師道。一句具三玄。一玄具三要。汾陽大師道。三玄開正眼。一句破邪宗。所以參禪上士。投崖捨身。立雪斷臂。三千里外。撥草瞻風。二三十年。捍勞執役。祇求於一句下。發明心地。了畢大事。透脫一句。該攝三句。了達三句。纔明一句。僧問馬祖。如何是佛。即心即佛。僧問雲門。如何是佛。乾矢橛。僧問洞山。如何是佛。麻三觔。僧問風穴。如何是佛。杖林山下竹筋鞭。僧問首山。如何是佛。新婦騎驢阿家牽。歷代祖師。天下知識。出一令立一機。布縵天網子。垂四海玄鈎。今日岳上座。亦有一句。布施大眾。春無三日晴　上堂。舉臨濟三度問佛法大意。及興化在大覺會下被打語畢。乃云。報恩今日不惜眉毛。一時頌出長壽石壁寺盧公一首詩。渴讀即不渴。飢讀即不飢。鯨吞海水盡。露出珊瑚枝。海神知貴不知價。留與人間光照夜　晚參。舉陸亘大夫問南泉曰。肇法師。也甚奇怪。解道。天地與我同根。萬物與我一體。南泉指庭前牡丹曰。大夫。時人見此一株花。如夢相似。昭覺曰。陸亘手攀金鎖。南泉八字打開。直得七珍八寶。並列目前。拈拂子云。天地一指。萬物一馬。通身是眼。分疎不下。師乃召大眾云。報恩。身騎梵天宮殿。穿過諸人髑髏。將山河大地。若草若木。情與無情。撒向諸人眼睛鼻孔裏。還知麼。連擊拂子。下座　康熙丙午冬十月二十七日。示寂於報恩方丈。世壽五十三。僧臘二十二。塔於寺之西塢。

　　杭州圓照茆溪森禪師

　　惠州博羅黎氏子。母夢白光入懷生師。眉宇俊秀。如鶴立鷄羣。博覽經史。寓目會心。甫念七歲棄家。從宗寶獨公削染。納戒。出參雲門信。問。紫燕繞華屋。梅子正香熟。如何是西來祖意。門曰。未曾聞著。師曰。恰似錯問。次參大覺琇於大雄。令頌本來面目。師即曰。苕溪屈曲水潺潺。萬疊關山一境閒。乍雨乍晴雲散後。滿天風月到人間。琇頷之。遂舉立僧。接機迅利。衲子響風。出住老祖。開龍溪法席　佛誕小參。從古相傳。釋迦佛今日降生。不知是否。說與諸仁撿點看。南康府裏星子縣。黃梅縣外義豐城。者便是森長老見處。良久云。知客在否。眾答在。復云。內外大眾。今早都念課誦麼。眾云。念。師便入臥室。順治己亥夏。琇應召還山　上語琇曰。和尚座下。有可語上首否。琇奏以師。且曰。彼骨硬。惟善遇之　陞座。放下布袋。快活無匹。閒看猢猻偷喫生鐵。阿呵呵。的的的。問甚生前面目。誰論梨花笑日。齋堂有粥有飯。禪和要喫便喫。喫即不無。飽後作麼生。夜行莫踏白。下座　晚參。萬法歸一。一歸何處。呵呵。學人也有趣。和尚也有趣。擊拂子下座　晚參。山門前得的。禪堂裏商量去。進到方丈。不必再舉。何也。天溪不肯辜負汝　室中晚參。問答畢。師乃云。阿逸多笑甚麼。蛇穿耗子窟。普化搖鈴過。嗚呼。小子脚板踏破。癢瘡近火血沾衣。傷鹽傷醋陳年貨。有人道。慈翁老。有茶請喫茶。無茶滾水好。咄。漢仙琴高騎赤鯉。羲之寫字換鵞兒。良久云。歸堂去　黴天連雨。師落堂云。大眾。因甚麼迷癡許久不晴。眾無對。師曰。知之為知之。不知為不知。天上雷公叫。地下走蟛蜞。呵呵。好場熱閙。以拄杖畫云。湄。眾茫然。師喝曰。聾牛瞎驢。一齊打散　師問座主。金剛且止。喚什麼作經。主擬議。師便笑。主問。如何是經。師召云。法師。主應諾。師云。好箇座主。主指茶鐘云。者裏有趙州也無。師云。匙挑不上　師問柴頭。無根樹子。斫斷也未。頭無對。次早云。昨夜看無根樹子。聞鑼聲忽然斷去。師指花云。因甚麼喚作海棠。頭擬議。師便掌。陞座。竪拂云。一羣子上來。一羣子下去。殘夢五更鐘。落花三月雨。合掌低頭換步時。進前退後翻身處。有利有害。人無遠慮。歸到故鄉還似客。布穀催耕鳴別樹。叉手句可惜許。一切數句非數句。打一拂云。去　晚參。拂一拂曰。不到雄峯頂。那知竹徑深。樹古石形瘦。木落見山林。月照龍囦底。乾坤點客心。復拂一拂。師於康熙丙辰六月二十七示眾曰。明年此日。能見我於別峯乎。眾罔測。至明年春。師謝事大雄。游武林吳山。見華巖幽僻。謂主人曰。吾欲於此。結一期緣。可乎。主人唯唯。至六月二十四。復謂主人曰。明日吾行矣。主人請曰。願留數日。候集諸子。何如。師曰。諾。至二十七。諸子四集。師沐浴更衣說偈。六十四年。七顛八倒。開口便罵人。無事尋煩惱。呵呵。總是一場好笑。復書封龕語云。茆溪老茆溪老。到者裏有什麼不了。咄封却。遂擲筆含笑而化。時異香遠徹。緇素競奔。至七日掩龕。餘香猶烈。迎龕歸龍溪。塔於圓照之右脇焉。世壽六十四。僧臘三十六。九座道場。雍正間。追封明道正覺禪師。語錄賜入藏。

　　湖州武康報恩美發淳禪師

　　福建延平熊氏子。首參壽昌謐覺浪盛。次參大覺。乞單入堂。覺懸牌垂問云。佛未出世時。道將一句來。師即抱牌入方丈云。和盤托出。覺云。山僧今日困。師禮拜。過一邊立。覺謂師曰。汝者一轉語。可作我維那。次日結夏。即命師綱維首眾。師自謂曰。若不克意來參。焉知有與麼事。所謂悟了不見人。十箇有五雙。杜撰記莂。後師為西堂。自此執侍左右。未嘗少間。覺一日以趙州勘婆。白雲入磨房勘五祖話。問師。凡下語。覺輙詬罵不已。一日復舉問師曰。既是拈也拈得。頌也頌得。悟也有悟處。因甚却道未在。師云。粉牌不著白。覺云。說也說得是。見也見得到。祇是未在。師究竟累日。忽見白雲五祖面目。遂舉似覺曰。者回謾某甲不得也。覺云。更與你三箇未在。師云。恩大難酬。便禮拜而退。辛丑春。師乞假。入閩塟親。度夏蚌坑。於經行次。忽憶百丈囑溈山。時節若至其理自彰之語。驀然打失布袋。始信大慧禪師云。大悟十八遍。小悟不記其數。非欺人語。出嶺舉似老人。老人云。所謂不住始覺。冥合本覺。參得涅槃堂裏禪。未能透徹此關。自利即得。為人則禍生。今時佛法。虀腐極矣。能透此關。是不易得　上堂。湘水龍淵浮玉山。廿年氷雪侍師顏。無端推出成狼藉。滿面慚惶何處安。行淳雖親依老漢二十餘年。並不曾參老漢禪。亦不曾得老漢說話。祇是被老漢罵。得徹骨徹髓。身心頑了。一味瞌睡。佛法總未夢見。記得幾箇古人因緣。在肚皮裏安排。今日寶花王座上。闡揚佛祖宗猷。開換人天正眼。不意來到野猫洞口。打一箇噴嚏。都忘却了。一字也想不起來。祇見金輪峻峭。萬象森羅。山青水碧。鵲噪蟲吟。秋風颯颯。秋雨蕭蕭。緇是緇。素是素。鐘是鐘聲。皷是皷響。一一現成。一一明妙。一一為諸兄發向上機。一一為諸兄轉大法輪。一一從自己胸襟流出。所謂我本無心。有所希求。今此無盡寶藏。自然而至。大眾。前是山門佛殿。後是方丈寢室。左是齋堂。右是禪堂。且道。無盡寶藏。在甚麼處。驀卓拄杖。下座　晚參。古佛心。千萬世只如今。祖師意。鍼眼魚吞鱉鼻蛇。牆壁瓦礫放光明。演說如來真妙諦。驀拈拄杖卓一卓。召大眾云。現前買賣。不離行市　晚參。十方無壁落。四面亦無門。浙西游東魯。梵語讀唐文。菖蒲溪火發。燒著帝釋眉毛。南海波斯。忍痛不禁。轟一箇霹靂。雨似盆傾。咄。我行荒草裏。汝又入深村。康熙十八年九月初。命所服衣履。散諸苦行。至重陽日。自書辭世偈。泊然而逝。世壽六十三。僧臘四十。停龕三日。肉髮猶煖。顏貌如生。以陶龕。塔全身於報恩寺後隴之左阜。

　　報恩西堂寂菴行洽禪師

　　汝州光邑王氏子。孤苦絕塵。矢志萬行。到處陸沉眾中。尤行業純謹。後參大覺老人於報恩。覺示以未生前話。每徵詰。師無對。覺云。你恁麼參禪。水也消不得。師直得垂淚。同眾坐不臥七。覺問。恁麼物恁麼坐。師云。總沒交涉。覺便打。師無語。覺痛打一頓。中夜釋然。舉似覺。覺頷之。時年二十三。師因看病回。覺問。有氣死人。是你救活了。無氣死人。作麼生救。師指旁僧云。何不祇對和尚。覺云。他已喫我三十棒了。你自道。師云。和尚著甚死急。覺云。念汝看病辛苦。一日覺指楊梅問。一樣楊梅。因甚有紅有青。師云。和尚合取口。覺頷之。覺垂問。道通無礙。因甚一片竹牕關斷月。師云。和尚道甚麼。覺云。須是他喫得棒。覺問。紫羅帳裏撒珍珠。汝作麼生道。師云。拖泥帶水。覺云。向古廟裏。躲得過時如何。師云。吹毛用了急須磨。一日廟下同不退禪師行次。退驀將一毬擲師。師云。那裏得者箇來。退以毬便打。師大笑而去。至晚。入退寮。於桌上。畫云。午後底午後底。復作此[中-口+○]相去。作麼生作麼生。遂將毬子收過。退少間自外歸。亦書此云。賊賊把將來。令行者送至師寮。師將毬子付行者云。也是雪峯道底。退又書此○相云。幾人於此茫然。師云。直饒恁麼。也只是弄泥團漢。雖然。若人檢點得出。直須○○○。順治辛卯。示寂於大雄棲賢堂。師十七披緇。僧臘十五。世壽三十二。火化。齒牙不壞。色愈白澤。并骨石。與退菴禪師。合塔於報恩大覺璉禪師放生潭上。

　　蘊荊行璧禪師

　　楚人。參大覺於崇福。真切體究。未嘗輕發躁露。後坐精進三。次日上方丈。謂覺曰。某有箇見處。覺曰。狗子因甚無佛性。師拳覺肋下云。一向在趙州處落節。今日要和尚處拔本。覺便推出。次日復上方丈。覺云。盡大地火發。得何三昧不被燒却。師云。特來度夏。覺便喝。師呈偈云。圓似滿月圓。寬同太虗寬。歷劫無姓氏。從來絕躋攀。聖凡由此出。剎海任伊安。始終無變異。觸處善隨緣。覺云。還會適來一喝麼。師便出。師土木形骸。悟處頴脫。後竟不知所終。蓋若西山之流亞歟。

　　杭州天目山全菴行進禪師

　　武林錢塘沈氏子。生數月而孤。年十二。母命投無諍寺隱松老宿出家。芟染後。思求出世正因。往參天童密老和尚。遂進具。嗣往報恩。參大覺琇。問。某甲生死不明。求和尚開示。覺曰。將生死來。與汝開示。師茫然。覺見師誠實。痛下針錐。師自恨障緣深厚。不能一撥便轉。覺北行。不退勇公綱維。見師工夫得力。當眾稱賞。師七終不得透徹。放聲大哭。次早。詣寮致謝。乃流淚不已。勇慰曰。和尚不在家。兄去親近理安和尚亦可。師曰。某在此親近和尚。十來年。如此不青不黃。有何面目。別去見人。者樁大事。必求吾兄為我了斷。某已辦得石米。欲上證果菴。討箇分曉。乞兄早晚提誨。勇大喜。即送師上山。研究一七有餘。忽地春風大作。打開門戶。師當下猛省。喜躍無量。時勇往雲覆菴。師即星夜越嶺相見。勇曰。全兄何得夜來。師云。某甲捉住了賊來出首。勇云。文殊為甚出女子定不得。師云莫謗文殊好。勇云。為甚罔明出得。師纔擬議。勇攙前云。喂咍。師茫然無對。值覺回大雄。趨往瞻禮。命充副寺。一日因禪者呈香嚴上樹頌觸著。向問勇公。此語咬嚼不破。自謂。此話不透。則從前發揮公案。皆未穩當。遂將拈頌稿。一時焚却。辛卯。老人命師上天目。一夕諸兄弟同在老人室中。因舉上樹話。至虎頭問處。覺厲聲云。什麼虎頭上座。狗頭上座。師當下。礙膺之物。豁然蕩盡。遂當眾頌上樹話。覺大可之。後出世住興化極樂院。既而遷荊溪海會寺。庚申仲夏。應請主持天目。辛未春。復應請崇福　僧問。盡力道不得的句。誰是得者。師乂手云。慚愧。僧云。得後如何。師云。兩粥一飯。進云。忽遇出格人來。又如何相見。師云。打退皷　僧問。大死底人却活時如何。師云。只得一橛。進云。不許夜行。投明須到時如何。師云。此夜一輪滿。清光何處無　上堂。報化非真佛。亦非說法者。且阿那箇是法身佛。驀竪拂子云。赤骨[骨*歷]露堂堂。洗清天地一林霜。金烏曉映扶桑國。遍界全彰烜赫光。遂放下拂子。撥開胷云。老僧有幾莖葢膽毛　示眾。舉香嚴上樹話。師云。孔明密排。休生傷杜景死。驚開八門陣圖。若非慣戰作家。自然遭困。還有知音者麼。不奮咬人獅子勇。吠叢逐塊幾時休。癸酉十一月初一日。師示寂於崇福關室。世壽八十三。僧臘六十四。全身塔於天目陽和峯之麓。

　　宜興磬山雲居行嶺禪師

　　江右臨江楊氏子。聞天童密和尚旺化。往依之。繼參大覺老人於報恩。有一日不作一日不食之戒。司樵十載。克究己事。覺拔為堂司。一日覺問。百丈被馬祖扭鼻有省。如何是他省處。師云。十字街頭遇父親。覺云。何不道打失鼻頭張大口。師云。有理不在高聲。覺云。掩却拜單聻。師云。俊鷂撲天飛。覺云。又道有理不在高聲。覺又問。百丈云。即此用離此用。馬祖挂拂舊處。馬祖云。即此用離此用。百丈亦挂拂舊處。為甚馬祖却與他一喝。師云。虎頭虎尾一時收。覺云。百丈已有省。解捲席解挂拂。如何又道於此三日耳聾。師云。不是箇中人不知。覺云。雪竇曰。大冶精金。應無變色。聻。師云。千峯勢到岳邊止。萬派聲歸海上消。覺云。張無盡。為甚不肯他。師云。情知他是箇俗人。覺云。大慧為甚却肯無盡。師云。偶爾成文。覺云。你若作大慧時如何。師云。居士更須喫棒始得。覺云。我道。許他各具一隻眼。師禮拜。覺云。你作無盡時如何。師云。某甲今日耳聾。覺云。何不道下官造次。覺次日又問師。如何是就事藏鋒。師指几上硯云。者硯。盡大地人提不起。覺云。如何是就理藏鋒。師云。虗空裹大千。覺云。如何是理事俱藏鋒。師云。喚作虗空。却是硯瓦。喚作硯瓦。却是虗空。覺云。如何是不涉理事。師云。某甲不識得。覺打出。草堂老人示寂。覺哀毀遇禮。大眾亦封鍋閉厨。覺垂示云。我作那吒太子時如何。師進云。樂則同歡。覺令開鍋。順治乙未秋。荊溪諸檀越。堅懇大覺老人。主持磬山。覺令師代為首眾。至年七十。覺始命陞座開堂。復贈偈曰。年臻七十始開堂。慣自將身入眾藏。今日寶花王座上。烏藤痛處好宣揚。僧問。洪鐘在架。隨扣隨應。未扣時。聲在甚麼處。師云。罕逢知音。進云。某何不聞。師云。怎怪得山僧。僧問。掀翻大海。抖擻虗空。因甚平地上擡脚不起。師云。門裏出身易。身裏出門難。僧問。百尺竿頭如何進步。師云。速退速退。進云。退後如何。師云。不快漆桶。康熙丁巳春。眾請繼席天目。戊午歲大旱。明年春。持盋姑蘇。復歸棲水。遂示寂。世壽八十有二。弟子迎龕。塔於磬山之壽藏。語錄十卷。行世。

　　杭州良渚崇福濟芝行覺禪師

　　四明慈谿王氏子。幼孤苦。及長。每思世界廣濶。不知從何起止。一日偶經講寺。值演金剛般若。即猛念生死。決志出塵。時年二十有二。聞報恩和尚乃大善知識。遂投薙染。令參父母未生前話。一日入室。請益無夢無想無見無聞話。聲未絕。被覺連棒打出。師當下豁然。一日覺問。有句無句。如藤倚樹。汝如何會。師云。有水皆含月。無山不帶雲。覺云。樹倒藤枯。又作麼生。師云。狡兔移窠眠嫰草。癡人猶自守枯樁。一日覺又問。趙州道。臺山婆子。為汝勘破了也。且道。有勘破無勘破。師云。有勘破。覺云。那裏是勘破處。師云。用盡自己心。笑破他人口。覺云。恁麼則趙州亦在裏許。師云。知即得。覺笑云。你還覺面皮重麼。師便鞠躬低首。覺云。山僧罪過。師作禮。覺頷之。乃結茆於前谿大聖庵。枕石鋤雲。瀟灑自適。大覺老人示寂。後師應請住崇福　僧參。師問云。你今日念普佛麼。曰念。師云。念佛的是誰。曰不會。師云。漱口去。僧問。不是心不是佛不是物。是箇甚麼。師云。拄杖長七尺。進云。不會。師云。扶過斷橋水。伴歸明月村　晚參。舉昔日大慧禪師云。徑山莊無寸土田。今夏隨宜結眾緣。慵論道懶談禪。拄杖挑來箇箇圓。不用息心除妄想。大家喫飯了噇眠。噇眠即不無。倘或夢中有人索飯錢。作麼生。依稀似曲才堪聽。又被風吹別調中。師云。徑山恁麼入草求人。不覺舌頭拖地。檢點將來。大似壓良為賤。崇福則不然。雄峯不置半分田。日給持盂助眾緣。也沒道也無禪。脫賺方來萬萬千。更有一般好笑處。蚤叮蚊咬髑髏穿。阿呵呵。樂不樂。大家相聚喫莖齏。不喚作莖齏也大錯。捉敗千七百箇老古錐。鐵牛迸斷黃金索。喝一喝。擲拂子下座。師生平儉約。謹慎許可。一日忽示微疾。謂門人契真曰。余四十年來。不輕許可。汝當保任此事。即沐浴更衣。眾請偈語。師厲聲云。無偈豈死不得麼。遂坐脫。世壽六十四。僧臘四十二。弟子奉全身。葬于大覺老人衣盋塔之右。

　　潤州夾山竹林六解行恒禪師

　　江陰劉氏子。弱冠。受業于邑之乾明寺唯心老宿。年二十二。往參磬山修和尚。山示以父母未生前話。因進具。聞鄰僧受食盂鉢作聲。忽然身心踴躍。即入室白磬山。山云。試道來。師擬對。山驀掩師口云。道道。師擬議。山便掌。後山示寂。依大覺老人於報恩。舉一口吸盡西江水話。師下語不契。值渡錢塘江有省。頌云。西江一口直吞乾。蝦蠏魚龍命已安。大丈夫兒全意氣。始從今日肚皮寬。順治辛丑秋。受夾山竹林寺請。一住九載。辛亥冬十月。復住雲陽嘉山寺。僧問。如何是不動尊。師云。驢自去馬自來。僧問。如何一體三寶。師云。一粥兩飯。僧問。一口氣不來。向何處去。師云。不是河南。便是河北　上堂。山河大地。草木叢林。皆是恒沙劫千佛數。刺你眼睛。無處回互。東山水上行。西河火裏坐。驀卓拄杖。下座　示眾。舉世尊臨入涅槃時。因文殊請再轉法輪。世尊召文殊曰。吾四十九年住世。未曾說一字。你請我再轉法輪。吾曾轉法輪耶。師云。文殊被世尊推倒了也。山僧若在當時。待世尊恁麼道。便白椎云。諦觀法王法。法王法如是。康熙丁巳十月十六日。師至潤州八公洞漢隱菴示寂。世壽六十五。僧臘四十四。門人奉全身於漢隱之右。塔焉。

　　新安道仁行本禪師

　　新安人。參大覺老人於崇福。一日呈二頌。一拈花頌云。佛法本無法。粥飯家常話。以水相澆水。騙人又拈花。一外道問佛頌云。左山右水露堂堂。默付密傳豈商量。悟者方知人骨體。難把虗空作斗量。覺謂。師本不嫻文墨。以水澆水四字。却搔著山僧癢處。發明昔日事。却甚相當。復召師問云。你在靈山見世尊拈花時如何。師云。是他敗闕。覺乃竪拂子。謂眾曰。大眾道看。良久云。一絲寒撒千峯外。漠漠魚龍動地雷。師後開法於新安之華山。石塔在焉。

　　侍者曉雲行謀禪師

　　楚人。參大覺老人於報恩。發明己事。順治庚子秋。侍覺再奉　詔旨於萬善殿。陞座。師出問。口吞佛祖。還同入泥入水。有主有賓。因甚却在千峯頂上。覺云。正要闍黎恁麼舉。師云。直得宗風永振。萬類瞻依。覺云。過者邊道場圓滿。覺復陞座。師又出問。昔日趙州。今朝和尚。覺便喝。師云。有所譽者。有所試者。覺云。被你兩番鈍置。師云。却是行謀罪過。後歸楚。未出世而逝。

　　書記響雪行澄禪師

　　姑蘇長洲人。投大覺老人芟染。覺一日問師。如何是三十年不少鹽醬。師云。賣弄不少。覺遂休。

　　西堂琴水行韶禪師

　　世籍金臺。久歷講肆。參大覺老人於報恩。復侍覺入天目。發明己事。一日覺問。因甚頭角四蹄俱過了。尾巴過不得。即云。坐斷十方猶點額。密移一步看飛龍。覺印之以偈。有教河深入不濕脚。禪域窮幽見日枯之句。後歸金臺。示寂昌化寺。

　　常熟拂水地藏洪濟演禪師

　　絳州張氏子。隨大覺琇。應召於萬善殿。一日上同琇坐次。上問師。你那裏人。師曰。山西平陽。上曰。出家幾時。師曰。歲半。上顧琇曰。為甚者樣早。琇曰。疇昔願力。上曰。可曾悟道麼。琇曰。已見本來面目。上曰。如何是本來面目。師曰。今日親見陛下。上曰。和尚聻。師曰。兩重公案。上大悅。為雨錢菴主掩關。小參。盡大地是箇關房。本無出入。盡大地是箇法身。本無動靜。既無出入。又無動靜。為甚麼今日特地。乃舉封皮云。還會麼。劃然坐斷萬重雲。鐵壁銀山須粉碎。

　　萬安法海祖山地禪師

　　元旦小參。師以拂子打圓相云。一年十二月。一月三十日。一日十二時。年年月月。日日時時。佛殿山門。燈籠露柱。胡張三黑李四。撞頭磕額拜新年。覿面相呈無彼此。放下拂子云。孟春猶寒。伏惟珍重。師問僧云。冒雨衝風去。披星帶月回。如何是塵中主。進云。朔風滿面。師笑云。有勞闍黎。康熙丙午秋。師示微疾。語諸弟子曰。四大假合。吾不久於世。說偈云。金風颯颯飄黃葉。明月團團徧九垓。一句了然超萬有。不須特地妄疑猜。至十一月五日。集眾開示法要。遂命西堂超頂。繼居方丈。夜分時。趺坐而逝。世壽五十有一。僧臘二十有一。茶毗。獲舍利若干。越數日。猶有於草間得之者。戊申夏。建塔於本山。兵部尚書淮南龔鼎孳。為之銘。
　　正源略集卷第五

　　　　維揚嗣祖沙門(寶輪際源高旻了貞)輯
　　　　天台國清　達珍　編
　　南嶽下三十五世

　　五峯學禪師法嗣
　　潭州大溈養拙正明禪師

　　蒲州常氏祿山之仲子也。自幼慕出世法。二十辭親。薙髮於普陀。首參金粟。棒下不能領旨。一日見僧閱萬峯錄。有一歸何處話。猛力參究。時五峯學。居金粟西堂寮。師往請益。峯以竹篦打曰。眼觀一物即不是。但見絲毫便是塵。師當下心境兩忘。祇有箇事。如擔百觔擔子放不下。一日入室。粟問。你來作麼。師曰。挑水。粟曰。水桶在甚麼處。師擬對。粟劈頭便棒曰。打破了也。師從此發明心要。執役六年。有同參欲偕師住靜。師曰。我有三住靜。一本分事畢。二有兵戈難行。三無善知識開堂。我即住矣。後隨峰住大溈。師為監院　示眾。大丈夫休擬議。翻身提起吹毛利。大鵬展翅絕遮攔。直透千重萬重去。師順治己丑春示寂。塔於本山之前阜。

　　漢月藏禪師法嗣(十四人)
　　蘇州三峰梵伊致禪師

　　海虞陶氏子。幼從寶巖朗公薙度。參三峰。令看竹篦子話。一夕聞松聲有省。峰問。子今在甚麼處行履。師曰。坐斷石牀鐘夜半。一聲寒鴈破雲來。峯頷之。天啟七年。繼住三峯　上堂。打破無明窟。何處為家。踏翻人我山。阿誰是主。入魔入佛。任運施為。喚馬喚牛。誰人指擬。水自流雲無去。水茫茫天無際。喝一喝曰。那箇是本來常住佛心地。師寂於崇禎戊辰。塔造本山。

　　杭州兜率一默成禪師

　　錢塘黃氏子。年二十三。投真如寺薙染。入雲棲受息慈戒。次謁雲門圓具。尋參三峯。經七年不得契悟。時同參澹予垣。策之曰。此事。因循多年。若不明白。如何折合。師直得愧汗浹背。而不能答。是夕坐至四鼓。垣舉竹篦話詰之。師擬對。垣以手驀掩師口。遂有省。乃曰。我會也。垣曰。會則且置。祇如生死到來時如何。師便喝。垣曰。一喝意旨如何。師曰。截斷老兄舌頭去在。遂趨方丈呈所得。峯頷之。一日侍峯。見僧請益三玄語。峯以手拈紅紙。翻覆示之。師忽然會得兩隻水牯牛。雙角無欄棬之旨。峯為之助喜。命居第一座。後出住橫山　僧問。如何是佛法的灼大意。師以拄杖拄其口曰。急急如勅令。僧擬議。師連打三棒　問。如何是向上機。師曰。虎頭生雙角。師寂於崇禎辛巳。壽六十七。臘四十四。塔於鄧尉。

　　潤州焦山問石乘禪師

　　竟陵熊氏子。參三峯藏。一日侍立次。有僧問藏。十方無壁落。四面亦無門時如何。藏震聲一喝。師從旁有省。出世海門焦山。次遷九峰　上堂。蓋天蓋地。通古通今。太虗不可喻其大。微塵不可喻其小。邪魔聞之膽裂。鬼怪觸之魂銷。且道。是箇甚麼。三頭木馬嘶風去。獨足泥牛吼月來。師歷主九峰正覺。太平興國。潤之金焦兩山。崇禎丁丑。何相國芝岳。請主白門天隆。數致書問道。己卯。楚王請師至武昌。於洪山小塔寺說法。晚居神山白雲。為逸老計。一日示微疾。集眾訣別曰。汝等當發精進勇猛。則悟理當機。無礙不破矣。乃書偈。趺坐而逝。時順治乙酉八月二十日也。壽六十一。弟子建塔於白雲寺後山之巔。諡慧照。

　　無錫華藏大樹證禪師

　　本邑朱氏子　上堂。揮拂子曰。指揮白拂。摟空五陰魔宮。拈拄杖曰。拈弄烏籐。打破十方佛國。竪一手曰。伸手而醉象驚回。彈指一下曰。鳴指而毒龍屈伏。此四句中。一句有賓無主。一句有主無賓。一句賓主全無。一句賓主全具。汝等有簡點得出也無。順治三年九月十六日示寂。壽五十九。塔於三峰。

　　蘇州瑞光頂目徹禪師

　　金陵栢氏子。參三峰藏和尚。因竹椅倒地作聲大悟。峰即助喜。繼主三峰。次遷瑞光　上堂。壁立萬仞處。陷虎機深。箭鋒相拄時。千鈞弩重。即今還有成禠瑞光者麼。一僧纔出。師便打　示眾。劈面一喝。壁立千仞。猛撞著打破髑髏。直使石人。攣拳雙足。縮向牯牛隊裏。驚起木魚。翻身[跳-兆+孛]跳。躍入毒龍湫裏。滿天風雨夜來歇。明月還從海上生。順治戊子九月八日。泊然而逝。建塔穹窿拈花寺右。

　　杭州顯寧澹予垣禪師

　　姑蘊朱氏子。狀貌豐碩。有玉彌勒之稱。十歲出家於太倉聖像寺。十九參雲棲。問。如何是佛知見。棲笑而不答。師疑之。次見雪浪於西山。及聽講於巢雨二法師。自念無得力處。日夕憂惶。最後參三峰藏和尚。稍有省悟。未得灑然。因與靈隱禮。阻雪長安鎮。屢承策勵。忽得契證。親炙三峰二十年。深入法奧。乃獲心印　僧問。三峰室中。嘗論臨濟三玄要。是否。師曰。三峰無此語。莫謗三峯好。曰和尚何得諱却。師曰。不特謗三峯。又來謗老僧　師住持八載。說法不容記錄。將示寂。僧問。和尚尊候如何。師曰。苦苦。曰善知識。焉得如此。師曰。未離三界外。還在五行中。僧無對。師曰。你道。者兩轉語。那一轉敵得生死。僧擬議。師喝出。書偈坐化。闍維。塔建本山。

　　杭州徑山具德禮禪師

　　會稽張氏子。幼躭玄術。長慕空宗。投普陀薙髮。旋遊講肆。聞三峰開法安隱。趨見之。力參本來面目話。一日窺鏡猛省。峰未之許。後充圊頭。運糞下山。因轉肩次。匾擔連[喬*亢]。豁然了徹。機用橫出。叢林有鐵策之稱。峰舉師為維那。綱紀一眾。未幾辭去。及聞峰掩關鄧尉。師亟歸省覲。受最後之囑。崇禎戊寅。出世雲門光孝寺。次遷安隱顯寧及靈隱諸處　陞座。野老門外不留佛祖。正勅既行。佛祖門外不留野老。諸侯避道。所以此事在野老。野老不知。在佛祖。佛祖不會。會麼。文殊出女子定不得。德山不會末後句。驗敵勝於全輸。黃檗耳邊吐舌。臨濟肋下還拳。捋虎鬚於既敗。佛日者裏。總不與麼。動輒馬前相撲。撲倒便休。還有向馬前相撲者麼。時有僧出。掀倒禪牀。師便下座。歸方丈　示眾。識得自己。用得山河大地萬象森羅。識得山河大地萬象森羅。用得自己。且作麼生說箇識得用得底道理　晚參。山門八字開。日用事成堆。露柱牙如劒。燈籠眼似眉。惡發時。狼心虎面。歡喜時。蜜棗甜梅。更有石敢當橫行直闖。惹得鐵獅子暴跳如雷。且道。為甚麼事。折梅花折梅花　上堂。禪。葉落山空久寂然。道。十字街頭閙浩浩。佛。雕刻精工勝泥塑。法。看透牛皮無濟拔。良久云。大眾。禪道佛法。一時註破了也。汝等諸人。還在者裏覔甚麼盌。拈拄杖下座。旋風打散。歸方丈　師住持十剎。行化三十年。而於靈隱獨久。晚居徑山。未幾。揚之天寧再請開法。師欣然往之。既至。衲子雲擁。師應機說法。倍於常時。甫經七日。命設闔山供。是夕。劇談過夜半。方寢。至五鼓。興起易衣。疾呼侍者。頓足一下曰。快。隨我上方去。侍僧亟至。而師已逝矣。時康熙丁未十月十九日也。壽六十八。臘四十七。師化後。挺身端坐。頂門火熱。三日後。門弟子以陶龕封函。迎歸靈隱。建塔於慧日軒。

　　蘇州鄧尉山剖石璧禪師

　　無錫鄭氏子。參三峯。得印心宗。上堂。有一句子。如青萍出匣逢物便揮。有一句子。如白雲歸洞捲無蹤跡。有一句子。如露地白牛藏頭卷尾。有一句子。如奔雷掣電暴雨疾風。顧左右云。會麼。三醉岳陽人不識。等閒飛過洞庭湖　上堂。臨時眼目千古絕同。或縱或奪。有始有終。電光莫及。石火罔通。若也擬議。白雲萬里。遂歸臥室。行數步而逝。塔建本山華嚴壇後。

　　蘇州靈巖繼起儲禪師

　　號退翁　上堂。一向與麼去。佛眼覰不見。驀地與麼來。晴空起雲雷。二途俱不涉。玉女正懷胎。拈拄杖曰。是男是女。卓一卓曰。石牛攔古路。一馬生三寅　上堂。黑月不見星。但依白路行。忽然踏著水。冷汗徧身淋。拈起拄杖曰。寶雲若不出隻手。未免道我暗地欺人　師歷主台州能仁國清。興化靈石天寧瑞巖。蘇州靈巖等剎。康熙十一年示寂。塔于堯封之頂。

　　蘇州華嚴于槃鴻禪師

　　常州蔣氏子　僧問。如何是大法。師曰。雙獅同輥繡花毬。問。如何是向上事。師曰。猛虎驀頭騎。

　　常州祥符慧刃銛禪師

　　上堂。藤樹交加仔細參。竝頭拄杖語喃喃。夜深雙影抱明月。輥作連環玉一團　示眾。石女穿梭織錦章。回文寫出舌蓮香。遙遙寄向多情者。花木春深意轉長。順治己丑七月二十二日示寂。塔于祥符寺之陽。

　　杭州安隱潭吉忍禪師

　　示眾。拈拄杖卓一卓云。千佛頂[寧*頁]。與諸人一擊洞開了也。有撩起便行的。脚下好與三十拄杖。崇禎十一年五月十五日示寂。塔于祥符寺東。

　　湖州高峯碩機聖禪師

　　上堂。拳倒須彌山。趯翻大海水。帝釋與龍王。背負日月走。於一毫端。現寶王剎。坐微塵裏。轉大法輪。喝一喝云。被山僧一喝。直得藏身無地。還有相救者麼。又喝一喝。下座　上堂。拈拄杖云。趙州和尚來也。東門西門。南門北門。土曠人稀。相逢者少。僧問。如何是和尚為人句。師曰。阿誰欠少。

　　孝廉劉道貞居士

　　字長倩。號墨仙。蜀之卬州人。因閱壇經。遂信嚮宗門。已而疊遭憂患。怖死念切。發意參叩。以大慧中峯二錄為指南。恒自鞭逼。每到言語道斷。心行處滅。眼前如銀山鐵壁。愈不放捨。如是者十八年。崇禎辛未。下第南遊。一日因大樹證公。自虞山來。往扣之。忽於言下。心地豁然。述偈曰。妙喜老人。無風起浪。咄哉三峯。添鹽合醬。跳出雲門觸背關。夜懸明月青天上。峯命之入室。乃問。不得有語。不得無語。士撫掌一下。峯曰。速道。士大聲曰。黃鶴樓前鸚鵡洲。峯曰。未在。士以手掣扇於地。便禮拜而出。厥後。峯書法語。并拄杖授之。後歸卬州。當張憲忠陷蜀。屠戮無遺。羣議自免。公曰。如何提筆寫得箇降字。被執席地。罵不絕口。頃坐而逝。有問道錄續錄。行世。

　　破山明禪師法嗣(十二人)
　　楚南武岡雲山勝力燕居德申禪師

　　西蜀忠南李氏子　上堂。捲起簾見天地。鳥語溪聲明歷歷。將東籬補西壁。今日猶然是昨日。有時拈起吹毛劒。萬壑千巖血滴滴。諸仁者且道。利害在什麼處。參　太守楊公請上堂。公問。如何是祖師西來意。師曰。老僧今日上堂。公擬議。師便打。乃曰。識風鼓動[山*黎]峨走。一根拄杖不離手。昨日曾打慶陽王。今朝又打楊太守。諸上人會也麼。直教赤尾化成龍。不許金毛變作狗。卓拄杖。下座。

　　成都昭覺丈雪醉禪師

　　內江李氏子。襁褓時。禮古字山清然師為徒。性冲澹。于世邈然。因讀法華經。乃至一舉手或復小低頭皆以成佛道。默計曰。成佛與麼易耶。遂質本師。師罔措。圓具後。遍參諸方。至破山問。僧問雲門。如何是佛。門云乾屎橛。意旨如何。山作臥勢云。老僧不參禪。祇愛伸脚眠。師疑駭動靜。如一箇有氣死人相似。一夜。因倒穿了鞵。脚套不上。擬伸手拔。忽然有省。參天童。一日上太白頂拖柴。因竹簽傷足。血迸污地。忽聽梆鳴聲震山谷。忽然大悟。進方丈作禮云。某甲有些暢快。密作聽勢。師便打噴嚏。密打云。那裏失利。來者裏拔本。師又兩喝。密連打云。翻不暢快了。師拂袖便出。復至蜀謁山。山問。你從南方走一回。帶得什麼寶物來。師竪一拳。山曰。別我七八年。一點氣息也沒有。師曰。若有氣息。則不歸了。山肯之。後住成都府雪居禪院　上堂。白牛山裏上堂。東勝神洲打鼓。石頭瓦礫揚眉。草木禽魚起舞。從上先聖頂門。盡是時人窠窟。若也觸途成滯。問取燈籠露柱　晚參。山僧一夏已來。妄談般若。生身墮拔舌犁耕地獄。正與麼時。阿誰隨侍溪聲。首座云。自作自受。師云。我識得你。復云。既是無人替得。冥應眾緣。毫髮不爽。因甚三門廚庫。被蠛蠓蟲吞却。老僧於須臾頃。遊徧一十八重地獄。末後為眾兄弟。撥轉今昔關頭去也。拽杖打散。歸方丈　上堂。斷谷蘆邊繫艇。氣逼華亭。奔濤浪裏揚絲。聲驚奯老。且不犯清波。如何通信。烏雞半夜啣珠去。玄兔天明抱玉回　上堂。物物有密語。直捷直到底。七佛祖師來。兩眸擡不起。林下人十中有九。覰捕不及。時大憨維那一喝。師云。好人不肯做。又去屎裏臥。示眾云。靜明無隔夜禪與人參。復拈拂子云。而今有也。拂一拂云。到與麼也未。

　　大竹百城著禪師

　　奉節縣沈氏子。出住順慶興國　上堂。運水搬柴只自知。神通妙用總由伊。算來不費些兒力。何必三三兩兩疑。僧云。不疑底人來也。師云。須彌山王。在那一劫中。與你說破。僧沉吟。師便打　上堂。劈不成兩。捏不成團。是箇甚麼。指足云。一隻草履。爛却半邊。不得周全　上堂。秋蟬聒耳。黃葉點牀。閙中取靜。喪我兒郎。畢竟如何。鐘樓對石塔。山門向池塘　師因雪背師兄問。道得一句。是吾真弟。師打一掌。背休去。師云。不可向鬼窟裏作活計。背呵呵大笑。師云。也未見得　師入堂。埜湘驀抱云。正恁麼時如何。師打一掌。湘沉吟。師又打一掌。師圍爐。湘隨至。問云。畢竟如何。師拈火示之。湘後契悟。師云。你何不謝我。湘拈一粒豆。置師碗中。師云。今日收得一主冷賬。

　　寂光豁禪師

　　果城南充楊氏子。幼負出塵之志。父母鞿鞚不許。遂持金剛經為業。年三十。父母繼逝。遂投法雨禪師落髮。南詢至漢上。因兵戈阻隔。至一菴。見壁間偈云。求佛在己。須彌在心。要行三岐路。便問去來人。疑曰。作麼生是心。阿那箇是去來人。致疑不已。偶聞瀑布聲有省。後于破山老人座下。了明大事。出世住佛子寺　上堂。拈拄杖云。心若無事。萬象俱空。靈機運轉。森羅齊舞。所以本師和尚云。把住也真金失色。放行也瓦礫生輝。把住放行且置。且道。作麼生是心。良久云。還委悉麼。紅菡萏花三四枝。紫旃檀塔六七級。卓拄杖下座　上堂云。金峯[山*突]屼秀。疊嶂破雲烟。鷲嶺排空外。直泉瀉碧淵。觀花開夢眼。擊竹悟心源。珍重參玄士。我無道理傳　上堂。舉拄杖云。識得拄杖子。却被拄杖子礙。不識拄杖子。亦被拄杖子礙。識與不識。都來打壞。是法平等。如天普蓋。含靈疏親。頓超三界。

　　豐都二仙覺城明柱禪師

　　上堂。昨日今朝。元無有定。劈面拈起。如泡如影。坐斷淨名佛頭。倒行摩竭正令。擊拂子曰。野狐窟裏產麒麟。獼猴各佩軒轅鏡。

　　射洪清果不會法禪師

　　南充楊氏子　上堂。至玄至要。至難指踪。石火弗及。電光罔通。回頭轉腦。喪却家風。一念知非。耳熱面紅。是箇甚麼。為萬物宗。遂舉拄杖曰。天上有星皆拱北。人間無水不朝東。

　　鳳山興隆深省純禪師

　　佛誕上堂。竪拂子曰。會麼。當日瞿曇降誕。指天指地。即是者箇消息。今日諸人還會麼。擲下云。四十九年說不盡。兒孫不踏葛藤窠。

　　四川寶光笑宗行密禪師

　　上堂。不離當處。本地風光。力破重圍。頓超十地。氣吞佛祖。眼葢乾坤。縱奪隨宜。卷舒自在。所謂以大圓覺為我伽藍。身心安居。平等性智。正眼看來。何異今日。以拄杖一卓云。風流不在搽紅粉。肌骨生成格外奇　上堂。僧問。混沌未分時如何。師良久。進云。分後如何。師便打。進云。分與未分時如何。師連打。乃云。大方無外。大圓無內。今古混融。凡聖同類。瓦礫生光。須彌粉碎。無量法門。百千三昧。卓拄杖云。總在這裏。切忌他覓。摩訶般若。蘇嚕[口*悉]哩。

　　重慶崇因慧覺行衣禪師

　　上堂。路本平夷。行來即險。眼分明暗。看自成盲。見不及時。眼毫萬丈。行不到處。壁立千尋。脚跟下踏破。地竅天關。隨處通衢直捷。眼睛底刺瞎。傍觀正視。管取見諦精明。到此時節。掀翻漆桶。直步大方。擺手出長安。逍遙諸國土。所以道。不移寸步。遊歷三千。弗越片時。融通今昔　上堂。無扊扅門闥。盡力扣難開。沒關鍵堂奧。放身挨不入。脚下紅絲未斷。手頭瓦子欠靈。一向信二疑三。致令進五退七。是以。只在籬壇外打之遶。不得穩密處坐一坐。諸禪德。可中若有箇通方上士。勇猛丈夫。不顧危亡。[拚-ㄙ+ㄊ]著性命。自肯單刀直入。管教坐享成功。倘或三搭不回。一任東西南北。何故。十方薄伽梵。一路涅槃門。把手牽伊行不得。惟人自肯乃方親。喝一喝　佛成道上堂。六年忍餓苦辛勤。一點明星刺眼睛。剛道瞿曇成正覺。依前日午打三更。

　　雙桂福國雲橋水禪師

　　上堂。隴頭梅雪鬥芳開。密把陽春細剪裁。寒盡天清星斗現。無端瞿氏歎奇哉。

　　衡州開峯密行寂忍禪師

　　上堂。一念未生。全體獨露。止妄求真。迷封覺路。青山綠水。顯揚古佛家風。鵲噪鴉鳴。祖意全彰露布。明明不覆藏。歷歷無回互。

　　重慶華巖聖可玉禪師

　　上堂。念佛一聲。火急潄口纔起二見。貶鐵圍山。金屑落眼成翳。好事不如無。到者裏。忽有人道。和尚說得盛水不漏。無一針鋒許縫罅。即不無。要契他達磨魯祖藥山維摩。不啻鄭州出曹門。老僧正要問你。藥山維摩。置之不論。達磨魯祖。向你道甚麼。莫向鬼窟中作活計。

　　費隱容禪師法嗣(八人)
　　福州黃檗隱元琦禪師

　　福清林氏子。甫十歲。仰觀天星有觸。遂銘志出家。薙染黃檗。徧歷講肆。後參徑山容。有省。一日呈百丈再參公案頌曰。一聲塗毒聞皆喪。徧野髑髏沒處藏。三寸舌伸安國劒。千秋凜凜白如霜。容深肯之　上堂。舉熏風南來話。師曰。熏風南來。寒毛卓竪。擬涉思量。無本可據。順治初年。日本國主。嚮師道化。遣使三請。始為日本開宗　佛殿。巍巍堂堂。坐斷十方。正當與麼時。好與三十拄杖。何故。不見道。斫却月中桂。清光應更多　上堂云。今朝十月初一。箇箇鼻孔條直。百千無量法門。卓拄杖云。總在者裏頓入。會則信手拈來。填溝塞壑。不會。且搭在九郎田畔。一任風吹日炙　上堂。金風體露。萬木凋殘。行脚高人。急著眼看。明月灘頭休著脚。蘆花影裏出頭難。驀拈拄杖。卓一卓云。且把一聲歸去笛。夜深吹過汨羅灣。下座。

　　嘉興金粟百癡元禪師

　　閩之漳浦蔡氏子。參費隱於黃檗。便問。人境雙忘。安身立命在什麼處。容連棒打出。師從此疑情頓發。一日入室。容問。動絃別曲。葉落知秋。汝作麼生會。師呈坐具。容曰。是甚麼時節。作此去就。師擬開口。容便打。師于棒下豁然　佛涅槃日上堂。生不惜莖眉。死猶露雙足。一等賣風流。令人常憶著。休憶著。年年二月十五日。遍地花開紅閃爍。下座。

　　湖州武康資福靈機觀禪師

　　解制陞座。一冬與諸人眉毛廝結。今日擬欲開交。且道箇甚麼即得。若道去有鉤鉤汝。未免按牛頭喫草。若道住。有錐錐汝。也是平地起堆。爭如鉤也不施。錐也不用。一條古路。八字打開。一任諸人南天台北五臺。逗到羅紋結角之際。忽然踏斷石梁橋。擊碎玻璃盞。寒拾豐干。非從外見金毛師利。覿面相逢方知。資福一片婆心。為汝諸人徹困。下座　封鍋示眾。山僧今晚封鍋。不為別事。只為諸兄弟。檐囊挈盋。不憚身力。到資福者裏。箇箇盡為參禪學道。了脫生死。然既為此大事急切而來。豈可孤負。故特就此急切處置一問。只如禪作麼生參。道作麼生學。生死作麼生了。若向者裏。著著有出身之路。答得一語相契。不妨依舊開鍋。大家同住。若答不得。便請撿點行囊。各各散去。資福無閒飯與汝喫。虗度光陰。打閧過日。蓋緣邇來祖道衰微。禪風澹薄。正因衲子把參學禪道。了脫生死。一段大事因緣。却成虗設。良可悲哉。故山僧今晚捋下面皮。不避嫌謗。逆行此令。弗圖門庭繁盛。只貴正眼流通。乃顧左右曰。出來道道看。一僧曰。文不加點。師曰。你者一語在禪上著。道上著。生死上著。僧云。和尚撿點看。師曰。情知你未諳落處。慣弄虗頭。僧無語。師以拄杖旋風打散。歸方丈　示眾。驀竪拂子云。者便是當年鷲嶺拈花微笑一著子。箇裏見得。瞿曇頭陀。一肩擔荷。正法眼今古洞然。涅槃心永劫不磨。掃却從前露布。那涉迷悟誵譌。既無迷悟誵譌。汝等眾兄弟。在者裏覓甚麼盌。以拄杖旋風打散。歸方丈。

　　杭州慧雲本充盛禪師

　　泉州吳氏子　上堂。參禪須是鐵漢。上大人。著手心頭便判。丘乙己。直趨無上菩提。佳作仁。一切是非莫管。可知禮也。審如是。一切障礙。即究竟覺。得念失念。無非解脫。成法破法。皆名涅槃。智慧愚癡。通為般若。雖然如是。更須知有佛祖爪牙。衲僧巴鼻始得。拈拄杖卓一卓曰。還知麼。意氣不從天地得。靈苗豈藉四時催。

　　杭州長安覺王千峯立禪師

　　開爐上堂。敲冰打凍。須資手眼玲瓏。琢聖陶賢。貴在鉗錘緊密。擲明珠於爛草堆邊。置靈符於死柴頭上。頑金鈍鐵。一鎚打正。利劒剛錐。從頭按過。不用揚塵簸土。更勿帶水拖泥。照用同時也。燈籠起舞。露柱伸腰。人境俱奪也。萬籟吞聲。乾坤失色。猛烈漢當爐不避。央庠主鑿壁偷光。指尖畫出飛禽迹。未是作家。脚頭踏斷流水聲。亦非俊傑。縱饒猛虎口中找舌。驪類頷下奪珠。千尺井底運機籌。百尺竿頭施伎倆。猶未堪入覺皇爐韝在。卓拄杖下座。

　　郢州興陽獨冠敬禪師

　　王司李至。上堂。腦後圓光。萬別千差俱照徹。驀頭風雨。從教徧界骨毛寒。拋却家珍。掀翻舊案。懸巖撒手。自肯承當。絕後再甦。欺君不得。拍禪牀曰。隔江招手橫趨去。爭似今朝見面親　頌高峯枕子話曰。擕魚沽酒江邊樂。醉臥蘆花不及歸。開得眼來天大曉。一聲欵乃過前溪。

　　嘉興金粟石菴行琈禪師

　　崑山楊氏子　解制上堂拈拄杖卓一卓曰。明明無結。何處有解。諸人向者裏明得透得。不起一念心。照察十世古今。不動一步脚。歷徧百億神洲。碎須彌為芥子。散空界作微塵。機不停位。用不停玄。驅牯牛於欄外。曳占波於西瞿。直得五湖四海。同歸皇化。百千日月。不離者裏。大眾且道。正恁麼時。解制一句。作麼生道。春山青。春水碧。芒鞵踏斷萬重山。觸破指頭心便息。喝一喝。卓拄杖。下座　問。如何是諸佛出身處。師曰。吳王臺畔石嶙峋。曰學人不會。師曰。橫看成嶺側成峯。

　　福州羅山法海白嵩俊禪師

　　宜興周氏子。上堂。逆拔拳頭提正令。三世如來齊乞命。一張狗口利如刀。尋常專罵諸方病。要人火急立地搆。拔楔抽釘曾不吝。禿驢若不打殺人。撞著怨家打殺定。何故。誣人之罪。以罪加之　僧問。如何是羅山主中主。師曰。禿掃箒啣金勒馬。曰如何是賓中賓。師曰。爛麻繩走簸箕方。

　　朝宗忍禪師法嗣
　　贛州寶華諾諾行導禪師

　　金陵劉氏子　上堂。竪拂曰。大眾會麼。覿面相呈。不須擬議。直下承當。了無忌諱。掉轉鎗旗仔細看。大機大用似兒戲。孤兔盡潛蹤龍象皆恐懼。掀翻彌勒釋迦。說甚德山臨濟。且道。正當恁麼時。一句作麼生。放下拂子曰。子房終不貴封侯。

　　石車乘禪師法嗣(二人)
　　嘉興金粟息乾元禪師

　　武原俞氏子。從普淨菴受業。參天童悟。看本來面目話。偶觸飯器有省　上堂。玄機獨唱。截斷眾流。祖印高提。千差頓絕。突出衲僧巴鼻。闡揚諸佛宗猷。萬魔窺覷無門。十地魂驚膽喪。若也放一線道。便乃有賓有主。有事有理。高低普應。左右逢源。大方獨步。自由自在。祇如祝聖開堂一句作麼生。雕弓已挂狼烟息。萬姓謳歌樂太平。

　　吉州龍須資國眉菴秀禪師

　　號文素。金陵夏氏子　上堂。威音那畔。擕手同歸。十字街頭。相逢不識。十字街頭。擕手同歸。威音那畔。相逢不識。若也倜儻分明。一生參學事畢　康熙癸卯。燈節。有弄獅子到山。是晚師陞座。問眾曰。既是假獅子。為什麼亦能跳躍。若是真獅子。為甚不解齩人。眾佇思。師曰。老僧收煞去也。以手左右指曰。真獅子假獅子。都過兩邊著。祇如哮吼驚羣。坐斷真假一句。作麼生道。和聲打觔斗而出。眾皆罔測。越數日。忽示微疾。始知別眾語也。至二十四午刻。沐浴更衣。泊然而化。世壽六十。僧臘三十七。全身塔於本山之後。

　　萬如微禪師法嗣(二人)
　　荊谿龍池素巖淵禪師

　　頌雲門乾矢橛洞山麻三觔曰。雲門矢橛洞山麻。絞索澆蔬用著他。識得其中奇特處。長來茄子大如瓜。

　　無錫南禪古鏡符禪師

　　上堂。禪禪。仰之彌高。鑽之彌堅。達磨不來東土。二祖不往西天。是處池中有月。誰家竈裏無煙。雖然如是。不是一番寒徹骨。怎得梅花撲鼻香　小參。若有一法。不成法身。若無一法。不成法身。天際日上月下。簷前山高水深。知有的。十箇手指八箇叉。不知有的。有飯喫飯。有茶喫茶。一任行住坐臥。何妨柳巷花街。若有道伴交肩過。此事分明說向他。阿呵呵。會也麼。直饒會得。也不是我同流。何故。南禪不肯撒泥砂。
　　正源略集卷第六

　　　　維揚嗣祖沙門(寶輪際源高旻了貞)輯
　　　　天台國清　達珍　編
　　南嶽下三十五世

　　木陳忞禪師法嗣(二十人)
　　明州五磊達變權禪師

　　上堂云。一代時教。是箇切脚。畢竟正文。無人道著。當的帝都丁。必彬班豹剝。圓通無礙底。七縱八橫。局守一隅底。無繩自縛。義隨文而文隨義。歷歷明明。珠走盤而盤走珠。灑灑落落。卓拄杖云。分明舉似作家。切忌胡穿亂鑿。就中演出妙伽陀。定慧圓明無住著　上堂。劫前運步。孰是知音。格外橫身。誰當辨的。二聽絕聞其響。五眼莫睹其形。直饒威音那畔承當。未免打作兩橛。縱使却來者邊行履。也應難許十全。有佛處不得住。抹過恒河沙國土。春風孰道在花枝。鸞鳳不栖荊棘樹。無佛處急走過。夢鎻關空成險墮。莫守寒巖異草青。休戀白雲深處坐。有無不住絕商量。妙用縱橫迥異常。熱盌晝鳴翻古調。鐵牛夜詬換新腔。蟭螟眼裏放夜市。卓拄杖云。須信吾宗別有長。

　　明州五磊拙巖懷禪師

　　示眾。牛頭北馬頭南。突出虗空向上談。大地山河齊起舞。頭陀迦葉也癡憨。前三三後三三。端的無勞宿草菴。卓拄杖曰。還委悉麼。者裏廓然俱放下。百千剎海一毫端　示眾。不是心不是無不是物。一一為君都拈出。鬔頭垢面老寒山。却是十年歸不得。歸不得。朝朝雞向五更啼。日日日從東畔出。堪笑無端王老師。殘花落地無人拾。大眾還會麼。一回雨過一回溼。卓拄杖下座　解夏示眾。問。文殊七佛之師。因甚出不得女子定。師云。你在那裏見他出不得。僧擬議。師打云。十萬八千。進云。罔明乃下方初地菩薩。為什麼出得女子定。師云。切莫錯認定盤星。進云。若恁麼。喚什麼作定。師打云。打破髑髏來。與汝相見。

　　越州平陽天嶽本晝禪師

　　楚黃蕭氏子　上堂。冬至陽生好箇令。旦衲子工夫。打成一片。露柱搖船。燈籠到岸。光陰一線長。佛法長一線。竪拂子召大眾曰。山僧瞌睡方濃。今日見所未見。擊禪牀下座。

　　台州廣潤巨靈螎禪師

　　新安陳氏子　上堂。神機迅捷。蓋是尋常見。徹骨髓未為極則。從上以來。有許多老骨董。向搕[打-丁+(天/韭)]堆頭。拾得一隻破草鞵。在牀子上。撐眉努目。壓良為賤。若是祖師意。不曾道著。返累宗風掃地。乃召眾曰。且道。恁麼有扶持處也無。卓拄杖曰。看看。祇緣生在千峯上。不得雲擎也出頭　示眾。淡雲啼破鷓鴣天。雨後平塘濕柳烟。珍重往來行脚者。莫將玄妙污心田　問。如何是三教。師曰。耕種耘田割稻。曰三教之義。何者為最。師曰。波斯鼻孔下頭麤　落堂示眾。東單下板頭。打鐘黑漆皮。燈籠止靜觸目。若見聖僧。自不辜負露柱。拽拄杖便出。

　　嘉興金粟天岸昇禪師

　　金壇陳氏子。弱冠。從姚江高原薙染。謁天童忞圓具。參那吒析骨因緣。有省。作華嚴五十三頌呈忞。忞稱善。後繼席青州大覺。及忞奉詔入京。舉師立僧。後遷金粟　上堂。收得蕙江雲。滿載剡溪月。跨鶴度錢塘。賽彩雙白璧。描也描不成。畫也畫不出。佛手驢脚與生緣。趙州輸勝不輸劣。阿呵呵。饅頭[飢-几+追]子齊拈出。餐則任君餐。切忌齩破舌。金牛大笑君何拙　上堂。澗水繞山房。白雲抱幽石。此時林下人。活計天然別。却怪德山臨濟。星布碁列。摝蜆撈蝦。竪拳行喝。好與捉來。朝打三千。暮打八百。因甚如此。清平世界。不容草竊。師寂於康熙癸丑十一月二十四。全身塔於姚江栖雲之右麓。

　　漳州龍牙雲叟住禪師

　　示眾。紅滿枝綠滿枝。邨邨綠暗與紅稀。黃鸝語杜鵑啼。底事聲聲苦勸歸。春己暮樹不華。狼藉枝頭恨轉賒。擲下拄杖曰。一片何人得。流經十萬家　問。如何是和尚家風。師曰。折筯攪滄溟。曰忽遇客來。將何看待。師曰。爛炒浮漚滿滿盛。

　　臯亭佛日山曉晳禪師

　　晚參。不著佛求。不著法求。現成公案。日照山丘。黃鶴峯依然高聳。天衣泉不斷長流。驀拈拄杖。卓一卓云。千年石鼓音重震。却賴桐魚有地頭。晚參。問。清淨行者。不入涅槃。破戒比丘。不入地獄。意旨如何。師云。鐘聲披七條。進云。高沙彌不受戒。軌則安存。佛日寺演毗尼。涇渭可辨。畢竟受者是。不受者是。師云。趙州東壁掛葫蘆。乃云。不是心不是佛不是物。滿口道著。爭柰諸人不肯直下承當。然則畢竟如何。起身云。山僧住持事繁。不暇東西葛藤　藥師佛誕辰上堂。盡十方是箇琉璃世界。盡十方悉成燄網莊嚴。於中山河大地。明暗色空。水鳥樹林。胎卵溼化。莫不皆由藥師本願之所建立。即今恭肅壇儀。一燈一香。一花一果。以至現前一問一答。亦皆藥師本願之所成就。既歷歷如是。畢竟喚甚麼作本願。兩手擎杖云。還委悉麼。燈光燦丹桂香。莫教錯過古醫王。卓拄杖下座　解七。舉天如則禪。師云。金剛圈被人透了。栗棘蓬被人吞了。老倒揚岐。伎倆已盡。天如則不然。禪客相逢。但只道箇吽吽。管取吞不得透不得。師呵呵笑云。恁般舉揚。何異以五十步笑百步。佛日又則不然。禪客相逢。遇飯吃飯。遇衣穿衣。有什麼吞不得透不得。現成公案。各與三十棒。

　　揚州興化龍珠森鑑徹禪師

　　示眾。衲僧家。立志要堅。卓絕依倚。如獅子游行。百獸絕跡。如孤鶴翔於空外。如片雲點太清裏。無適無莫。視成佛作祖。猶是目翳。豈有他哉正當恁麼。百千善逝。舒金色臂。同聲讚善。爛嚼熱涎啐一面。何故。我王庫內。無如是刀　上堂。正行不踏草。正見無不了。正得不富家。正言不作巧。若人會此四語。則臨濟三玄。玄沙三病。曹山三墮。一時而了。如若不會。須要鏟却案山草。師寂於康熙癸酉十二月。世壽八十四。僧臘五十九。塔於維揚之平山。

　　金陵天寧古田元禪師

　　問。如何是諸佛出身處。師曰。秋蟬鳴翠柳。

　　黃州黃陂素山沖然義禪師

　　於燕京西山。一僧。戴雲尖帽。穿朱履。著跨鶴衣。拜曰。和尚還識得否。師拈棒曰。不是儒不是道。俗人頭戴僧官帽。連棒打趁。其僧渾身脫却赤體。問曰。和尚如今如何識我好。師亦打曰。脫却皮毛換却骨。難逃法眼破重迷。僧悲感禮謝而退。康熙壬戌春。師預期辭世。至二月十八午時。上堂訣眾。叉手而逝。塔建本山。

　　廬山西林以夫可禪師

　　字博凡。姑蘇人。依顯聖脫白。看念佛是誰。默提猛切。一日忽於路次觸石。有省。後謁弘覺忞於天童。始承心印。出住虔州仰坪雙峯。次遷真如西林　小參。談玄說妙。太平之奸賊。行棒行喝。亂世之英雄。畢竟如何。心不負人。面無慙色　晚參。殺人刀活人劒。喝一喝曰。是殺耶。是活耶。一僧出曰。和尚性命也不顧。師曰。果然。僧佇思。師曰。蒼天蒼天。師寂於康熙癸亥八月初二。春秋六十有八。僧臘四十六。塔於虎溪之南。

　　蘇州虎邱節巖琇禪師

　　小參。毛吞巨海。不撓魚龍。芥納須彌。無傷樹木。且道。是什麼義。戴嵩牛臥綠楊陰。韓幹馬嘶芳草地　晚參。華嶽有頂。洞庭無蓋。臘月蓮花。石人腰帶。文殊乃七佛之師。因甚出女子定不得。低聲低聲。罔明乃下方菩薩。因甚出得。低聲低聲。行盡天涯諳世事。老君頭戴楮皮冠。

　　桐城清泉靈遠應禪師

　　上堂。師舉當山元白尊宿。示眾畢。喝一喝下座。師云。老尊宿若無末後一喝。洎無合煞。然。此喝中有縱奪殺活之機。驅耕奪食之略。嚇殺曹家女。折却石鞏箭。瓊樓玉殿。直下瓦解氷消。妙法蓮華。管教絕根敗蒂。縱有齩釘嚼鐵者。喪膽亡魂。設或脫死超生底。何處出氣。蓋伊得處鹵莽。親從太白山前大爐鞴中出來。一味承當。本自密師翁棒頭取證。非同掠虗之漢。豈比昧己之流。故乃高揮大抹。起廢興衰。克紹宗乘。丕振家業。恢復泐潭清泉天柱。唱太平華。蓋大寧雖則六座道場。却成千載一遇。然雖如是。且道。者尊宿具何眼目。有如斯作略。喝一喝云。大鵬奮展摩霄翅。那顧奔騰六合雲　五燈全書到山。陞座。五燈發耀。二桂騰芳。肇自世尊拈花迦葉微笑。教外別傳之旨。始此流通。見性成佛之言。亦布華夏。自唐至宋。分為五宗。元明以來。祇存二派。數百年間。其論說不一。或以天王天皇。疑案不決。或以日覺自覺。強揑一人。削五代之源流。排兩世之法祖。蓋因道原當斷。大川欲刪。使頂眼不具者。藉以譌傳。捕風捉影。流妄自穿鑿。俄爾突出聖感輯成全書。華嚴復參較閱。遭遇　聖恩屈尊鑑定。　御制序文　恩賜。梨版刊布天下。使天下學佛徒。知其源委無復紛諍。天王天皇。不告而顯白。日覺自覺。不考而允詳。更使洞下五代之源流。還歸本位。濟宗兩世之法祖。不動如山。蓋以大公無我之心為心。定千古不易之道為道。(臣)僧本應。今日得披全書。知其的據。恭爇瓣香。以酬　聖德。大眾還委悉麼。但見皇風成一片。不知何處有封疆。

　　信州章巖獻可寂禪師

　　中秋上堂。十五日已前。半開半合。十五日已後。全放全收。正當十五夜。靈機密運。大地平沈。圓陀陀發明本地風光。淨躶躶露出生前面目。無一處不是真乘。統十方咸歸寶所。廣寒虗碧月華新。天桂飄香金井落。以拂子打○相曰。大眾見麼。是處倚欄人盡望。不知秋色落誰家。揮拂子下座。

　　湖州道場山神山瀛禪師

　　立春晚參。目前無法。泥牛背上霜刀刮。意在目前。額點黃金賀鐵錢。不是目前法。凍折老梅先破臘。非耳目之所到。春風吹動無根草。好大哥。了不了。羚羊挂角無蹤。休向枯樁尋討。擊拂子　晚參。舉五祖頌龐居士問馬祖不與萬法為侶話曰。一口吸盡西江水。洛陽牡丹新吐蕊。簸土揚塵沒處尋。無端撞著自家底。師以拂子指曰。演祖走入牡丹花裏去也。被馬大師一摑粉碎。直得芬菲繚繞。徧界殘紅。龐老迴避不及。突出拂子頭上道。覷透祖師關棙子。妬花風雨更多情。

　　越州烏石南雲暐禪師

　　楚黃麻城田氏子。上堂。驀卓拄杖曰。珠回玉轉。草偃風行。有眼者見。有耳者聞。烏石巖畔翠竹。全彰佛祖心印。慶壽堂前白日。裂破露柱面門。不妨行棒行喝。揭却衲僧腦蓋。坐斷報化佛頭。一任龍吟霧起。虎嘯風生。直得拄杖子吞却十方世界。敢問諸人。山河大地甚處得來。以杖卓一卓。喝一喝曰。我為法王。於法自在。

　　洪州寶峯大雷慶禪師

　　鼎州武陵賈氏子。年十五出家。十八受具大溈。徧參名宿。後謁平陽弘覺忞。機契命充第一座。出世豫章能仁同寧廣福大寧寶峰菩提六剎　上堂。入門便喝。果然佛法無多。劈脊便棒。何關樞機竭世。攢花簇錦。空閼大道之淵。厭死欣生。未脫識情之表。衲僧家。眼光爍破四天。毛孔橫吞大地。從阿娘肚裏出來。便作獅子吼。猶未是性燥漢。還肯恁麼那。擲拂子下座。

　　越州翠峯懷光燦禪師

　　上堂。出入同門甚是奇。相呼相應兩相宜。今朝已訴衷腸事。總有旁觀那得知。既有旁觀。為甚不知。乃顧左右云。只為山僧所說一味土音。不能聳聽。教諸人如何辨得　上堂。山僧正欲斂伽黎。戶後松風闡大機。若謂偶然成底事。難陀迦葉皺雙眉。喝一喝。下座。

　　新州龍山國恩曠圓行果禪師

　　佛成道日上堂。皎潔明星耀碧空。無今無古粲然同。苟能著眼雲霄外。便即橫身宇宙中。寒竹依牕搖瘦影。野梅臨澗度香風。二千年事如何舉。旭日初生海畔紅。喝一喝。下座。

　　金陵蔣山芥菴大禪師

　　小參。捲簾除却障。閉戶成塞礙。祇者障與礙。古今無人會。無人會。三箇成羣。四箇逐隊。君不見。臺山路上驀直婆。明州市裏憨布袋　晚參。乾坤之內。宇宙之間。中有一寶。秘在形山。大眾。如何是你形山底寶。一僧云。月色和雲白。松聲帶露寒。師云。我不答對。不吟詩。只要問你形山底寶。僧禮拜。師云。禮拜且置。雲門道。將山門來燈籠上。又作麼生會。僧擬議。師便喝。一僧拜云。深領和尚者一問。便出。師復喚來云。領後如何。僧云。密不通風。師打云。將謂是南番舶主。元來販私鹽漢　小參。秋風清秋月明。梧桐葉已落。丹桂又香生。長空歷歷雁過。高樹啾啾蟬鳴。說甚西來祖意。太煞十分現成。楊美之郭君建。不依本分。錯路修行。來我興善寺裏。朝三暮四。念他白雲。老子底上大人。乃呵呵大笑。歸方丈　晚參。入院以來一月。人事奔忙不徹。日日愁米愁柴。佛法無暇打疊。大眾。一體人情苦苦。煎逼要說。大似欠他錢債。還本還利無歇。興善雖則臂長袖短。今晚不免盡情抖搜了罷。遂提起衣袖。連抖數抖云。大眾多得不如少得。少得不如現得。年窮歲畢以後。再不要上門上戶來索取　晚參。若起紛飛之心。即究紛飛之處。究之無處。則紛飛之念自除。返究究心。則能究之心安在。正恁麼時如何。抱石投江。

　　石奇雲禪師法嗣(四人)
　　台州淨居湛菴常禪師

　　四明鄞邑吳氏子。依金粟悟。得度圓具。隨悟遷天童。因陶瓦乏人。命師執役五載。每求進堂。悟曰。此事不拘內外。貴在篤信。師即矢志不進堂。決於透徹。以作堂外榜樣。一夕閱悟語錄曰。何不向棒頭指處看。忽然知得棒頭落處。悟許之　示眾。一言不相赴。知君太罔措。即此罔措時。便是汝出路。擬向別處討。驢年不得了。年老覺心孤。誰知多落草　康熈甲辰夏。師示微疾。集諸弟子。囑以法門要事。遂怡然而逝。塔於方巖之東隅。

　　明州大梅法幢幟禪師

　　溫州瑞安林氏子。崇禎戊辰。舉進士。因謁聞谷大師。令看死猫頭話。有省。祝髮參雪竇。舉一宿覺再來話。竇曰。上座還承當得麼。師曰。承當不是好手。竇曰。迴避不得又如何。師默契其旨。住大梅。人稱常師再來　小參。蒼山碧水。古佛家風。枕石鋤雲。道人活計。只今已辭密印。初到蓮峯。金風吼無畏之音。紅樹鋪十分之錦。蘆鴻嚦嚦。箇中消息全彰。籬菊叢叢。徹底風光漏洩。會則頭頭俱玅。物物皆靈。所以道。烟島雲林。咸提妙旨。霜柯月渚。竝可傳心。何必樓閣門開。方參慈氏。福城東際。始見文殊。既然。如是則老僧七尺烏藤。到此全無用處。正恁麼時。且賓主歷然。全放全收一句。又作麼生。驀拈拄杖曰。有時卓向千峯頂。劃斷飛雲不放高。卓一卓。下座。康熈丁未夏。示微疾。應接如故。八月十二。說偈辭眾曰。七十五年閒打閧。總無奇特出常倫。而今撒手懸巖去。一任諸方說幻真。凡有問者。惟書十三。指以示之。至十三目。吉祥而逝。塔於白門吹臺之麓。

　　處州椒山律牧制禪師

　　紹興謝氏子。年二十。禮崇勝悟空老宿得度。看本來面目話。竟無所入。乃往天童乞戒。時石奇雲為闍黎。一日師問。如何是某甲本來面目。雲便掌。師擬再問。雲以手掩師口。忽大悟。崇禎十七年。雲主雪竇。命師典維那。順治十七年九月。始秉衣拂。出住椒山。次住雪竇　上堂。一九與二九。相逢不出手。楊岐驢子湖狗。踏破虗空顛倒走。只箇渾身沒處藏蹤跡。知他何所有。因甚街頭石敢當。凍得通身白汗流。師晚年退居雲蓋。至壬戌二月十七日中夜。索筆書偈曰。堂堂無去亦無來。體露真風絕點埃。七十一年端的處。漫隨流水入天台。擲筆而逝。塔于雪竇妙高臺側。

　　明州雪竇宏遠紹禪師

　　族姓王。越之觀海衛世胄也。母一夕夢老人送和尚入室而誕。師總角脫白。參天童悟。看念佛是誰。力究不契。後謁石奇雲於靈鷲。看雲門東海鯉魚話。有疑。一日侍雲次。直旁僧舉問此話。雲便打。僧又問。雲又打。僧再問。雲復打。師見之忽然大悟。乃曰。可惜許三棒也無一點。雲曰。你又作麼生。師拂袖曰。大雨來也。便出。呈頌曰。一棒雷轟雨似傾。翻身倒擲打雲門。如今覿面無回互。東海西江一口吞。雲然之。歷住海岸南廣諸處　上堂。十一月望日。萬里一條鐵。臨濟與德山。是甚乾矢橛。如今藏在乳峯前。為君拔却頂門楔。別別試看。千山凜寒色。師生萬歷丙辰四月三十日。寂於康熈戊辰十一月十九日。壽七十三。臘四十九。塔建東山之陽。

　　牧雲門禪師法嗣(十人)
　　蘇州西華秀峯岫雲行瑋禪師

　　長洲顧氏子。年十二。投虎丘西隱房本如披薙。參牧雲門於古南。命師為第一座。一夕晚參。門曰。心生大歡喜。自知當作。只是下面一字。山僧續不來。請大眾續看。師出眾曰。賊。門可之。乃以衣拂源流授之。出興秀峯。次住虎丘興福　上堂。初夏日長。五更月皎。庭前罌粟花。紅底紅紫底紫。池中新荷葉。大底大小底小。山僧睡在牀上。忽聽得鐘聲雞聲。一齊報曉。穿著長衣起來。看看。祖師西來意。狼藉知多少。便下座　小參。舉不顧即差互擬思量何劫悟。瑋上座。即今舉也。新月如弓。霜風如箭。普請諸人。照顧頭面。康熈丙辰六月。師示微疾。二十一日沐浴更衣。留偈曰。吾年六十七。世緣今已畢。長歌歸去來。扶桑日初出。泊然而寂。塔全身於吾家山麓。

　　嘉興祖燈崇己峻禪師

　　吳興施氏子。年二十五薙染。參牧雲門於天童。得蒙印可　上堂。寒風凜凜。夜雨瀟瀟。鶴鳴松頂。雲臥山腰。空劫前事。不異今朝。當陽契入。今古全超。不與一切透漏。不與一切動搖。有意氣時添意氣。不逍遙處也逍遙。康熈甲寅夏。師示疾至九月九日。乃沐浴更衣。謂眾曰。此是甚麼時節。眾曰。正午矣。師曰。胥山東北。虗空迸裂。如說而行。正是時節。且道。老僧行到甚麼處去。眾中。還有道得底麼。眾無語。遂大喝一聲而逝。塔於菴之左。

　　越州明覺寶掌雪厂道白禪師

　　字冷翁。蘇州鈕氏子　上堂。妙辯非干舌。譚玄口不開。鴉鳴及鵲噪。蚯蚓舞三台。百口同一舌。并將致問來。一僧出欲作禮。師曰。拈却門前下馬臺　示眾。半雨半不雨。千峯布袋裏。欲晴不得晴。淡日吐圓睛。我也惺惺。你也惺惺。若也見未徹。新羅昨夜打三更　示眾。臘月過半。風雪如箭。壁破茅疎。撲頭撲面。好叚機緣。無人能薦。贏得飢禽牕外來。啄啐梅花三兩片　問。洞山君臣。臨濟賓主。是同是別。師曰。刻空求鳥跡。師歷主梅墅彌陀至大報恩王城法雲。康熈丁巳十月十八辰刻。索筆書辭世偈。并封龕等語。擲筆怡然委順。預建塔于寺之東隅。孫司馬魯。為之銘。有語錄。雪響集。救正錄。及雲門方外志若干卷。行世。

　　金陵蔣山佛國南音言禪師

　　別號真鈍叟。海寧凌氏子。年十九薙染。尋謁古南門。一日同門泛舟。見岸上桃花盛開。門因舉靈雲玄沙公案詰之。師曰。風吹柳絮毛毬走。雨打梨花蛺蝶飛。門頷之。後歸里養親。以忍大師有養母堂。因名其院。曰黃梅。歷主真相匡菴清溪之圓覺諸剎　上堂。師吐舌曰。還見山僧舌輪上。放大寶光。演摩訶衍法麼。遂喝一喝曰。癡人面前。豈可說夢。便下座　上堂。小暑一聲雷。倒轉作黃梅。風吹兼雨打。愁雲撥不開。忽然撥開時。六月日頭。晚娘拳頭。雖然。不打情理難容。山僧與麼說話。得休休處。且休休作甚。溈山作甚牛。擲拂子。下座。師於康熈甲寅九月二十五日。集眾說偈曰。烏龜白玉身。矢橛黃金相。誰悟涅槃空。海門孤月上。泊然而逝。壽五十六。僧臘三十六。塔於黃梅院後。

　　蘇州無量可生慈禪師

　　歙州程氏子　小參。道遠乎哉。觸事而真。聖遠乎哉。體之即神。如是則全真即體。全體即真。在凡不減。在聖不增。在凡不減。眾生度盡恒沙佛。在聖不增。諸佛何曾度一人。雖然。恁麼且道。山不是山。水不是水。一句作麼生會。卓拄杖曰。自是不歸歸便得。五湖烟景有誰爭。

　　南嶽法輪石隱貞禪師

　　江西武寧劉氏子　上堂。生擒虎兕。活捉獰龍。驅耕奪食。點鐵成金。若據本分提持。直饒釋迦老子。出廣長舌。也道不得。達磨祖師。用盡神通。也指不出。且道。法輪憑箇甚麼。便開此大口。乃橫按拄杖曰。橫按鏌鎁全正令。太平寰宇斬癡頑。　上堂。法輪貞長老。恰似打油匠。不管菜子桐子山茶子。一齊收拾榨床上。冷也一撞。熱也一撞。撞得一點氣息也無。翻轉篐來。還要加上兩撞。且道。為甚如此。良久。顧眾曰。是則名為報佛恩。師寂於康熙庚申五月一日。塔建岣嶁峯之頂。

　　廬山圓通崇勝雪堂耜禪師

　　原字雪田。示眾。風不來樹不動。癩蝦蟆。休鼓弄。良久顧眾曰。會麼。楚雞不是丹山鳳。萬杉僧參問。和尚者裏。有兵過麼。師曰。一箇東瓜如椰子。大重七十觔。僧茫然。師曰。不消鹽蘸。僧問。廬山有多少高。師拈拄杖作量勢。僧曰。畢竟有多少高。師便打曰。恁麼高。僧茫然。師痛打出。

　　德安孝惑獅子古鑑圓禪師

　　本邑胡氏子。從達聞老宿薙染。首參天童悟。次依雪竇雲。經八載。後見古南門。詰其悟處隱密。命居第二座。終夏辭歸。門曰。何不相隨久住。師曰。某甲將古南。歸楚去住。門曰。汝甚有神通。師曰。相隨來也。門喜之。遂題頂像授之。師歷住黃草山龍池獅山等處　結制上堂。法王大寶。本自圓成。頂上髻珠。古今不昧。不須外覔。豈假他求。驀卓拄杖。若向者裏擔荷得去。則知火爐頭畔不費鉗錘。獅子院中愈增光彩。苟或未然。山僧今日翻轉面皮。結却布袋去也。復卓拄杖。下座。

　　虞山直指尼圓鑑玄禪師

　　邑之曹氏女。幼出家。詣報國受具。嚴持律範。初參金粟悟。禮拜次。即竪拳。悟便棒曰。者箇是甚麼。師曰。千聖不識。悟曰。放下著。師曰。放下箇什麼。悟乃休。後謁古南得法。掩關虞山。黃淳耀進士。一日到關問曰。久慕關主。師曰。貧道總不識。士曰。啟口即是葛藤。要師全提。師曰。放下著。士大悅　錢宗伯夫人問。如何是萬法歸一。一歸何處。師曰。秀水年年秀。青山歲歲青。康熈癸丑二月十一日。無疾忽命剃頭。沐浴更衣。趺坐說偈曰。七十三年假借名。了無一法可當情。而今四大隨機散。曾向檀那致別聲。遂怡然而化。語錄年譜行世。

　　如如懶人方為戒居士

　　歙州人。齠年。即有志向道。一夕。夢幅巾道者。引至揚州三叉河寶塔下。視塔影欹斜。命士將塔扶正。士開塔門著力。醒來通身汗下。覺身心世界一空。盡古今只是一箇自己。并自己亦不可名狀。述偈曰。夢中作夢宛然真。耳聽何如眼聽親。泡影堆中拈實具。大千活句屬吾人。自此遣妾茹素。求道益切。一日謁牧雲門於鶴林。門曰。不生不滅心聻。士曰。弟子今早渡江。門曰。江上風浪惡。如何過得。士曰。柁柄在弟子手裏。門曰。即今登岸。也柁柄聻。士曰。本寺伽藍米公做。門曰。米公與你。有甚交涉。士揖曰。即刻拜別和尚。門笑而頷之曰。梅子熟矣。乃付以偈曰。靈山花下別。京口渡頭逢。君今如是去。千載起吾宗。後求薙度。門曰。可搆靜室。不必出家。便化同人。堪稱希有。

　　浮石賢禪師法嗣(五人)
　　極樂獨癡□禪師

　　示眾。昔汾陽高臥巖穴。士大夫仰慕風采。八請不赴。聞聰公一語。遂幡然而出。以致道滿天下。亦幾曾有定法來。老僧未到極樂。慣自貶駁諸方。既到極樂。且聽諸方貶駁。況肩祖宗之任。肯畏法道之難行乎。多見邇來後生晚學。纔入叢林。便不務進道。一味希圖飲食。豐隆寮舍。穩便師家。待之寬厚。蚤得印可。則喜與之認真。鉗鎚則嗔。全不思行解相應。名之曰祖。智過於師。方堪傳授。嗚呼。吾宗至此。誠可痛哭流涕者也。常言。寧可將身替大地眾生。受地獄苦。終不以佛法當人情。廣求利養。取閙門庭。我報恩老人。初赴海門三山寺請。因僧問如是和尚家風。老人云。老來住箇破院子。有鼓無鐘響不全。僧云。或遇客來。將何欵待。老人云。非惟庫房無茶菓。抑且雲厨少米炊。當年不肖子云。老人何得作者般話語。若是上根利智底。自然守得窮耐得苦。若是小知小見底。又爭怪得他窮廝煎餓廝炊。築著磕著生煩惱。老人云。惟在闍黎三十年後。挽回天童清白家聲。不至墜地。是所願也。親承教益。終不敢忘。昨晚在方丈。挑燈靜坐。已及三鼓。忽然思量老人天覆地載之恩。此生如何報答。惟諸碩德。朝斯夕斯。切磋琢磨。必期造到佛祖極則田地。方成了事。道人之名。誠不愧矣。珍重。

　　江西寶藏範圍澤禪師

　　吉安五雲人。陳氏子。一日喫飯次。見飯中黑殼蟲。有省。說偈曰。米裏蟲米裏蟲。元來面目與我同。呵呵一笑平生樂。諸佛眾生俱夢中。呈報恩賢。即印可。後繼席天童。上堂。赤肉團上。壁立千仞。只此靈鋒。阿誰敢擬者裏薦得。結解迷悟向甚處著。而今事不獲已。起模畫樣。於無綣繢處立綣繢。於無繩索處立繩索。要使諸人。九十日中。驀地跳出綣繢。迸斷繩索。直得萬象森羅起舞。百川大海騰波。到者箇時節。正好喫寶藏拄杖。何故。太平寰宇斬癡頑。

　　海寧東寺洪衍灝禪師

　　上堂。吾有一語。未敢輕舉。今正是時。卓拄杖曰。記取記取。上堂。我宗無語句。實無一法與人。雲門紅旗閃爍。臨濟熱喝雷奔。良久曰。剛刀雖快。不斬無罪之人。

　　潁州弘戒鈍斧濊禪師

　　上堂。生也不道。死也不道。螃蠏橫行。蝦蟆直跳。本分衲僧。不得草草。卓拄杖下座　一日寺僧涉訟。師亦被累。即怡然陞座。說偈別眾而逝。淮徐備兵使者聞之。率同官羅拜。士民集資。建塔于寺後。

　　太平澄心寄菴澯禪師

　　僧問。色身敗壞。如何是堅固法身。師曰。今日風頭太硬。僧喝。師曰。作家。僧纔拜。師劈脊一棒曰。急著眼戲。僧大笑。師曰。你疑我與你葛藤那。僧又拜。師復打曰。第一不得忘却。

　　林野奇禪師法嗣(八人)
　　荊谿芙蓉自閒覺禪師

　　蜀之合州徐氏子。周歲失母。父携禮馬山太虗老宿落髮。未幾。父喪。既壯。徧歷講肆。後遊吳越。依天童悟有年。無入處。因見林埜奇於閒住寮。問。參禪不得力。過在甚處。奇曰。莫妄想。師曰。畢竟如何。奇曰。鋪柄長斧柄短。師愈加迷悶。苦心力究。一晚排遣。驀撞露柱。透徹心宗。適奇應廣化請。師隨侍。一日。奇舉興化擯維那。你如何會。師曰。為人須為徹。殺人須見血。奇然之　順治辛丑十二月二十五日。師書偈曰。天上天下。脚頭脚底。撩起便行。將頭作尾。阿呵呵。風流不在著衣多。一曲歸家唱哩囉。擲筆而逝。塔於屏風山。

　　台州鴻福慧日昇禪師

　　一字妙高。邵武馮氏子　上堂。鴻福好消息。天開百萬峯。山巖呈瑞色。物物展春容。門前石鋸欽禪虎。堦下池歸聽法龍。更有現前諸衲子。相將圍繞箇邨翁。將南作北。指西話東。紫羅帳裏撒珍珠。信手拈來用不窮。簸箕量去渾無別。熨斗煎茶罀不同　上堂。打開布袋口。放出遼天鶻。冲破九重雲。山青與水綠。梅花笑雪。正眼舒開。正恁麼時。解制一句。作麼生道。閙中拶出憍尸迦。咭嘹舌頭三千里。

　　蘇州太倉香林佛果聞禪師

　　西蜀潼川張氏子　上堂。聲色裏坐。聲色裏臥。冷地商量。早成蹉過。堪笑楊岐三脚驢。踏倒嵩山破竈墮。師善定力。每坐則竟日不起。

　　溫州護國古泉清禪師

　　上堂。一大事因緣。如天普蓋。似地普擎。歷歷明明。輝今鑑古。一謦欬透鐵壁銀山。一彈指啟千門萬戶。或孤峯頂上臥月眠雲。或十字街頭拖泥帶水。發大機顯大用。無一物不彰至理。無一法不示真機。使人人眼光燭天。箇箇脚跟點地。正當恁麼時。格外明宗一句。作麼生道。白雲片片來天外。徧界聲光亘古今。

　　廣德崇化了悟能禪師

　　蜀之墊江李氏子　上堂。震法雷鳴法鼓。雲從龍風從虎。一毫纔動體全彰。無限真機俱顯露。正當與麼時。且道。承誰恩力。喝一喝。師後遷太平府之昭明。未幾。返石溪。康熈癸卯五月五日。示疾告終。門人因忌此日不吉。乞師另擇以祐後來。師更延二日。復鳴鐘集眾。更衣端坐而逝。壽七十。臘五十二。全身塔於本寺之右。

　　天台萬年無礙徹禪師

　　荊谿朱氏子。年四十。體達微老宿脫白。謁林野奇於通玄。一夕入室。奇問。人人有摩醯正眼。如何是汝摩醯眼。師震威一喝。奇隨聲便棒。師於棒下頓豁。說偈曰。棒下虗空碎。摩醯眼豁開。者回端的後。從此絕疑猜。奇首肯。後命繼席通玄　上堂。赤手屠龍。空拳搏虎。世間稱為豪傑。若到衲僧門下。且過一邊。果是克家種草。終不向無佛處稱尊。偏於閙中插足。橫拖布袋等箇人來。紫羅帳裏撒珍珠。捏雙空手。便與八大龍王闘富。且畢竟如何。拈得寒山禿掃箒。掀翻蜆子酒臺盤。卓一卓下座　上堂。慧刃纔施。羣魔匿跡。獅王一吼。百獸逃形。掃盡野狐涎。掀翻獅子窟。向萬八峯頭上。放出臨濟爪牙。活捉獰龍猛虎。平田淺草裏。重整普岸門庭。從教起鳳騰蛟。是以。風行草偃。水到渠成。坐斷聖凡。全機獨露。到者裏。說甚還丹一粒。點鐵成金。至理一言。轉凡成聖。直饒一莖草現瓊樓玉殿。微塵裏轉大法輪。變大地作黃金。攪長河為酥酪。猶是奴兒婢子邊事。可中有箇漢。未免道長老會下。能得幾人敢開如許大口。良久云。豈不見道。八萬四千非。鳳毛祥麟。只有一隻角。

　　桐鄉寂照芥子彌禪師

　　示眾。頌國師三喚待者因緣。一度風光一度新。黃鶯喚醒舊時春。檀郎無限傷心處。不敢高聲說與人　頌大梅即心即佛公案。一領羊裘一釣竿。任他更改漢衣冠。朝秦暮楚何時了。潦倒西風十八灘。

　　香嚴宕山遠禪師

　　上堂。青蘿夤綠。直上寒松之頂。樹倒藤枯。却使溈山笑轉新。白雲淡竚。出沒太虗之中。萬里無雲。任是青天也喫棒。萬法本閒。而人自閙。不涉動靜。端的別是一壺天。諸仁者。祇如香嚴。今日還是有生耶。無生耶。應世耶。出世耶。拈草建剎耶。逢場作戲耶。卓一卓云。須知撲落非他物。始解縱橫不是塵　上堂。問。世尊拈花。迦葉微笑。且道。笑箇甚麼。師云。忍俊不禁。問。如何是如來禪。師云。絡索不少。進云。如何是聲聞禪。師云。說那自了漢作麼。乃云。時及黃梅。連日好雨。田中有水。栽秧園裏。黃瓜結瓠。各得滋潤。勃然興起。蝦蟆唱歌。蚯蚓念讚。情與無情。悉皆歡喜。祇有兩件不喜。衲僧家。貼肉汗衫脫不下。通身悶熱。不得慶快回香嚴的。俶裝前途。不得到家。且道。如何是到家慶快處。擲下拂子云。即今休去便休去。欲覓了時無了時　師至棗邑。與李文學邂逅次。李言。格物至誠。心正功夫。師云。據吾教中。一念具九十剎那。一剎那具九百生滅。人心如猿猴驛馬。居士。心作麼生正。意作麼生誠。李擬語。師云。居士祇知格物。而不知物格。李罔測。
　　正源略集卷第七

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　青原下宗鏡六世
　　瑞白雪禪師法嗣(二十三人)
　　弁山龍華久默音禪師

　　語溪李氏子　上堂。化母動乎煦氣。王孫生於燒痕。鶯梭亂擲軋軋機聲來柳上。燕翦頻開紛紛雲影落風前。春服既成。誰是著者。

　　瑞州洞山孤崖聰禪師

　　湖廣應城李氏子　示眾。拈如意曰。新豐洞裏。嘯月臺前。中有一機。覿面渾然。魔外不識。佛祖不傳。全該五位。橫括三玄。翠竹搖風聲細細。清流出谷響涓涓。

　　舒州三祖破闇燈禪師

　　桐城汪氏子。目有重瞳。少為諸生。出家閱楞嚴有所得。首謁無異來。尋參弁山。山見便問。那裏來。師曰。金陵。山舉竹篦曰。金陵還有者箇麼。師曰。非但金陵無。即今亦不有。山打一竹篦曰。甚處學得者虗頭來。師曰。適纔親到。尚未洗浴。一日山拈拄杖曰。阿誰是汝本來。師曰。剛被人借去。山曰。何不呈似老僧。師曰。若呈似即在也。山打一棒。師接住曰。棒頭有眼。山曰。子。已後坐斷天下人舌頭去在。　小參。春風急野鳥啼。山山水水。綠暗紅稀。會得者。風流滿目。不會者。認影迷頭。果是箇丈夫兒。爭肯受人欺。翻身一擲虗空外。鼻孔依然向下埀　上堂。全機敵勝。作者猶迷。曲為今時正偏兼帶。到者裏應須功勳不立。明暗兩忘。活卓卓。倒弄橫拈。虗豁豁。圓常靜應。發明臨濟玄要。照用並行。提掇溈仰機輪。渾融境致。點開法眼相義。言前獨露。縱奪雲門三句。北斗藏身。雖則機權互換。要且偏正交羅。妙在功勳不犯之先。用向賓主未立之際。果到恁麼田地。一任橫抽寶劒。伐邪見稠林。棒喝交馳。掃野狐穿鑿。況比來法門。不古祖道。如殤慧命。有纍卵之危。宗乘有墮地之患。承此任者。夙興夜寐。當以大法為懷。斯堪報不報之恩。以助無為之化　上堂。霜花匝地。泥牛飲盡吳塘月。雪刃攢空。木馬嘶乾九井風。到者裏。威臨剎海。德被神洲。列賓主於棒下。驗正偏於言前。有時奪人不奪境。有時奪境不奪人。有時人境俱奪。有時人境俱不奪。說甚麼德山臨濟。就使文殊普賢到來。亦是茫然。諸昆仲。寒威凜凜。燄燄冰河連底結。山光鬱鬱森森枯木盡銀花。非惟殺活縱橫。亦且與奪自在　師於順治十六年六月十三日示疾。告眾曰。來便恁麼來。去便恁麼去。遂竪指曰。會麼。明月一輪天柱外。摩空老鶴出雲霄。語畢而逝。塔全身於三祖寺。

　　南昌百丈石澗泐禪師

　　餘姚周氏子　上堂。拈拄杖云。放之則彌六合。橫拄杖曰。卷之則退藏於密。不放不卷時如何。溪山雨過添新翠。又被風吹落短篷。擲拄杖云。迫。上堂。以兩手踞案云。獅子嚬呻。復顧視左右云。象王回顧。震威一喝云。家無白澤之圖。必無如是妖怪。

　　寧州雲巖元潔瑩禪師

　　江都莊氏子　上堂。苔生玉殿。尊貴未忘古路。悄然話會猶在。縱使拈一機千機萬機頓赴。如刻人糞作旃檀香。舉一句千句萬句朝宗。似持蠡殼量大海水。到者裏。格外超宗底。正好朝三千暮八百。若是抵死十成底。未有喫棒分在。所以道。我宗無語句。亦無一法與人。舉如意曰。道吾舞笏同人會。石鞏張弓作者諳　上堂。正按傍提。是弄猢猻家具。一椎百匝。徒教露柱心空。放風前箭。展末後機。巧不如拙。賊來便打。客來須看。眼不似眉。若論佛法。即使口似懸河。舌如利劒。者到者裏。也不敢舉箇元字脚兒。何故。一任鑽龜打瓦。從教塞壑填溝。

　　荊谿善權百愚斯禪師

　　上堂。踏翻琉璃瓶。阿誰寶惜。擊碎珊瑚樹。遍地光生。撒珍珠於紫羅帳裏。砌瑪瑙於碧玉階前。不守功勳。渾忘尊貴。所以道。夜明簾外。快且翻身。荊棘林中。那容住足。祇須作而無作。為而無為。世法佛法。併作一團。者邊那邊。混融一致。驀竪拂子曰。大眾。正與麼時。是何人分上事。玉兔月中生彩鳳。金雞架上產祥麟　解制上堂。江楓乍落秋空老。體露金風凉月皎。滿堂衲子促行裝。頂笠腰包過別島。者山又見那山高。路債區區何日了。若是金毛獅子兒。爭肯隨羣入荒草。快翻身舒牙爪。一聲哮吼震乾坤。野干狐狼踪跡杳。遂喝一喝曰。還有不隨羣逐隊者出來。與山僧拄杖子相見　上堂。溢目好風光。不須更別討。檻外鳥關關。峯頭雲渺渺。人皆愛月夜眠遲。我獨惜花春起早。驀拈拄杖曰。會得也。與三十拄杖。不會得也。與三十拄杖。何故。負恩者多。知恩者少。

　　蘇州金僊蕃光璨禪師

　　江南朱氏子。出家參弁山。山問。誰與你拖死屍到者裏。師曰。一帶青山藏古寺。山曰。意旨落在甚麼處。師擬議。山痛叱打趁。師通身汗下。憤感曰。真吾師也。次日。進堂逼拶。到寢食無知。心胸難過。忽五更聞遠村雞啼。有省。但心中猶不自肯。出山掩死關六閱月。一日見關後樹果墜瓦上。觸發從前寶惜。遂渙然消解　冬至上堂。六陰逼盡一陽生。困海沉鵬眼略睜。雖然未解垂雲翼。時節相逢俊不禁。諸昆仲。會也無。堪笑趙州老。東壁挂葫蘆。

　　衡州大義山且拙訥禪師

　　上堂。白椎竟。師曰。即此一句。已是一杓惡水潑人了也。遂作振衣勢曰。山僧者裏。幸無半點交涉。汝等各自照顧。祖師門下。單刀直入。眼目定動。萬里崖州。何況道黃說白。問三答五。堪作甚麼。雖然如是。曲為初機。未免略露些子。助揚法化。伸掌召眾曰。看看。盡法界微塵佛剎。悉在山僧指尖上。不消一揑。便見粉碎　住弁山上堂。一言道盡。猶是半提全體承當。未為究竟。直得塵塵三昧念念無為。祇好作箇了事閒人望。衲僧境界正遠在。到者裏。反著袈裟。倒拈錫杖。推出刀山劒樹。排列馬面牛頭。魔宮佛窟。一齊掀翻。地獄天堂。咸恣遊戲。此時始有語話分。設若起絲毫許佛法知見。脚跟下更要三十棒。何故。我王庫內。無如是刀。

　　南嶽荊紫峯萬仞壁禪師

　　上堂。僧問。喚作竹篦則觸。不喚作竹篦則背。畢竟喚作甚麼。師曰。鐵蛇穿古洞。曰直下薦取去也。師曰。瞎驢趁隊行。復曰。喚作竹篦則觸。不喚作竹篦則背。大海乾枯。須彌粉碎。臨濟德山。開得眼吐得氣。鐵蛇橫路難迴避。獅子咬人。瞎驢成隊。風前轉憶謝三郎。不愛南山愛鼈鼻　上堂。告眾曰。參禪不能了脫生死。病在依他作解。障自悟門。所以雜毒入心。醫王拱手。從今不許習學經典。及妄讀古德語言。時中要靠取本參話頭。定圖討見分曉。如違大棒。趁出山門。莫怪性燥　師於壬辰二月初二日。書偈曰。無盡生緣藏黑豆。十五日中俱洩漏。萬里神光今古圓。坐斷生來與去後。偈畢。趺坐移頃而逝。塔於荊紫龍岡之左。

　　湖州烏程獨園玄素體禪師

　　錢塘單氏子　上堂。日出心光耀。天陰性地昏。不知天地者。剛道有乾坤。喝一喝曰。與麼會又爭得。觀世音菩薩。將錢買餬餅。放下手來。元是箇饅頭。復喝一喝曰。與麼會又爭得。且道。前來一喝。與後來一喝。是同是別。良久曰。幸是無人證明　僧問。年去年來即不問。送舊迎新事如何。師曰。快便難逢。曰向上還有事也無。師曰。西天令嚴。曰梅花幾點相思怨。只許佳人獨自知。師曰。龍頭蛇尾。

　　嘉禾福善寺雲松品禪師

　　吳江桂氏子。參瑞白和尚。有省。復遍謁諸名宿。崇禎己卯。瑞。應豫章建安王百丈之請。師禮覲。當機撲碎法几上鼇山一座。為丈所稱賞。遂受記莂　示眾。定志凝神。總是鬼家活計。千差坐斷。更須眨起眉毛。正當恁麼時。如十日並照。千古洞明。有甚麼佛手驢脚生緣。還知黃龍老眼光。爍破四天下麼。喝一喝　示眾。穩密處徹頭徹尾。動轉際擒縱卷舒。者裏直下承當。猶是通身依倚。直饒向擊石火閃電光中。坐斷誵訛。更須知懷州牛吃禾。益州馬腹脹始得。卓拄杖曰。靈龜曳尾終成兆。離水鵾鵬宇宙昏。

　　越州梅山歷然相禪師

　　山陰王氏子　上堂。歷歷神鋒挂眼。明明寶鏡懸眉。變現六臂三頭。宛轉四方八面。直得三乘膽喪。十地魂驚。若非特達英流。對面如盲似啞。是以。過量者千斤不覺重。赤手不知輕。水底播紅塵。山頭翻白浪。且道。得何憑仗。遂拍案以兩手作修羅勢曰。還委悉麼不怕拔肺抽腸纔見出心露膽　示眾。風寒羞露面。日暖愛抽衣。法爾皆如是。知君到不疑。山僧也肯你一半。只如凍雲不歉自在。流泉不怕忙生。却又如何。山僧亦肯他一半。諸昆仲。你道。還有全肯底麼。時有僧出曰。將此深心奉塵剎。是則名為報佛恩。師曰。效顰不是良家女　問。萬法歸一。一歸何處。師曰。三人擡不動。曰莫者便是麼。師曰。八箇夜叉扛　問。世尊放光現瑞。智境全彰。祇如未放光前。智境在甚麼處。師曰。瞎。曰還有分明者麼。師曰。米貴柴荒。

　　衝陽西山邃谷源禪師

　　僧問。如何是歸根得旨。師曰。深崖藏白額。勸子不須行。曰莫便是和尚為人處麼。師曰。射虎不真。徒誇沒羽。

　　天台護國眠石蘊禪師

　　舒州懷寧潘氏子。別號嘯雲。初參博山天童。俱獲契證。後參弁山。問答罷。山曰。子猶滯功勳在。師疑悶不自安。忽聞雷震。乃大悟曰。信知悟後須得作家煅煉　上堂。者磬上座。大似強與安名了也。更欲山僧指註。豈非枝蔓上重增枝蔓。然。既難以獲辭。只得聊通線道。竪拂子曰。者箇取捨不得。背觸俱非。如大火聚。如吹毛劒。近之則燎却面門。觸之則喪身失命。

　　虔州崆峒不溢滿禪師

　　義真笪氏子。初參弁山。看拖死屍話。一日山呼茶。師擎茶至。山曰。擎茶者誰。師曰。某甲。山指花瓶曰。他為甚不擎茶。師從此契悟　小參。舉趙州勘臺山婆子因緣。頌曰。野外林禽弄日輝。一聲高調一聲低。東君別有拂人意。吹落殘紅滿釣磯　上堂。竪拂子曰。此事。諸方盡向奇特處會。殊不知羊質犬皮。披文為豹。每日叱佛罵祖。衒賣己才。扯東拽西。牢籠後俊。縱饒見超真俗。機貫古今。若到生死分中。全沒交涉。爭如山僧赤手空拳。閉門緘口。徑接上根。所以我為法王。於法自在。諸方。今日結制說禪。崆峒。今日解制放參。且道。手眼在甚麼處。咄咄咄。何所疑。野鳥呌寒枝。好箇歸家時。擲拂子。泊然而逝。塔於本山五位峯前。

　　虔州崆峒謂斯教禪師

　　上堂。自別白雲窩。相將半載多。驀拈拄杖曰。見麼。磊磊落落。婆婆和和。有時為道路指東話西。有時上孤峯無背無面。且道。事作麼生。復卓拄杖曰。依然立在烟霞外。畫斷天雲不放高　小參。少林有一機。青山常與白雲齊。曹溪有一語。填溝塞壑無知己。是以。把住則了無涓滴。放行則在處通途。直饒一一分明。正是徐六擔板。須知把住中有放行。放行中有把住。諸昆仲。且道。過此二途。如何是本分事。時有僧出曰。描也描不成。畫也畫不就。師曰。三十棒自領出去。

　　虔州興國獅子岩中也慈禪師

　　歙縣程氏子　浴佛陞座。今日天上人間。盡謂釋迦老子誕生。都將惡水去潑他。世尊被人潑得沒柰何。走在香烟堆裏道。昨夜夜叉形。今朝菩薩面。菩薩與夜叉。不隔一條線。穀山敢問世尊。只如夜叉形時。菩薩面在甚麼處。菩薩面時。夜叉形又在甚麼處。釋迦老子。被此一問。無言可對。又走在諸人脇下去了。請現前諸公。各各向己躬下摸索看。

　　湖州佛燈白巖博禪師

　　示眾。苕南佛燈。苕北積善。日照千山。雲摩霄漢。雨灑林邱。溪流白練。處處逢渠。曾無餘欠正。所謂竹籟松濤。露出金針玉線。諸仁者。見不見。打破黃龍關。抝折石鞏箭。青草窩中深復深。黃葉堆頭離背面。拍案曰。會麼。佛燈朗耀正乾坤。萬派從茲歸積善。僧問。如何是弁山境。師曰。兩株古柏勝蒼龍。一對清池如寶鏡。曰如何是境中人。師曰。策杖峯頭擒虎豹。溪邊掬水探驪龍　師示寂時。有貫慈上座。參師甚久。後依佛川義和尚於高峯。主人公話。得徹法源底。遂手書法偈。囑為師嗣。悟載佛川義章中。

　　越州蕭山道林離愚智禪師

　　示眾。毫釐繫念。三塗業因。瞥爾情生。萬劫羈鎖。祇如僧問趙州。狗子還有佛性也無。州云。無。祇者無字。你道。是何意旨。眾欲下語。師震聲曰。飯袋子　師於甲午季冬示微疾。寓北關紫雲精舍。十六日沐浴告眾曰。後事皆託弁山鏡法兄。只侯十八日半夜。為我報知。我當行矣。至時。侍僧失報。師問曰。半夜也未。侍曰。過也。師即命焚香。端坐書偈曰。不出西關門。不入此關限。打破中閒底。權且吾著便。擲筆而逝。世壽四十有八。法臘三十有四。塔於道林兜率寺前。

　　贛州鳳日本珠玥禪師

　　依弁山。苦究七載。一日瀑雨奔雷。師在樓凭窗。漠然不知者半晌。俄聞山上瀑水聲。豁然打徹　陞座。鳳日開場選佛。大家看取題目。不是五典笙簧。亦非三墳金玉。不用錦繡文章。不取琳琅翰墨。不說菩提涅槃。不論禪定解脫。不拈曹洞正偏。不施臨濟棒喝。既總不恁麼。且道。喚甚麼作題目。竪拂子曰。會得山僧素志。千崖把茆獨處　祈雨。師至龍王前。拈起香曰。會麼。若也會得。不敢喚你作龍王。若也不會。伏惟尚饗。拽拄杖便歸方丈。隨後雷雨大作。山主入室禮謝曰。謝和尚說法。天下都有雨了。師曰。莫塗污山僧好　示眾。靈明空廓。活卓無依。向之則背。親之則離。有言不是。無語亦非。雲封雪谷難為喻。月映蘆花類莫齊。搆不上底。墮身荊棘。東奔西馳。搆得上底。貪眠雪屋。忍凍躭飢。盡道迷時無悟。焉知悟處猶迷。祇如有佛不得住。無佛急走過。此人還有措足之地麼。喝一喝曰。切忌向鬼窟裏作活計　示眾。盡十方世界。還有別的法麼。若有。拈取一毫頭來看。若無。為甚麼頭頭顯露。良久曰。雞公嶂走八齋堂。四金剛兩手無措　師生於萬歷甲辰。至順治乙酉。無疾而終。塔於本山方丈。太僕正卿陳玉李公。撰碑。

　　青谿西水菴丹溟幢禪師

　　陞座。幢上座。於天啟年間。會得法身邊事。惟法身向上事。直至而今無消息。更教說箇甚麼。卓拄杖曰。淑景餘三月。鶯花已半稀。便下座　師示微疾。謂眾曰。努力修行。吾今去矣。泊然而逝。

　　佛川離言義禪師

　　上堂。有一句子。不居那畔。那畔親聞。嘗在目前。目前難覩。弁山不敢被葢囊藏。直與當陽揭露。喝一喝　魏徐二公請。師為眾講宏傳序。師曰。山僧不是講師。僧問。如何是妙法蓮華經。師脫履示之。僧愕然無語。師穿履曰。可惜許。又問。如何是佛座高遠。師指先寶善像曰。此真。是甚麼人描底。眾皆罔測。師乃抽身。眾作禮而退。

　　紫梅淑安周禪師

　　師誕辰上堂。驀拈拄杖曰。不屬虎不屬龍。慣打東西南北風。十地三賢渾不識。造次凡流豈易通。且道。他本命元辰。落在甚麼處。卓拄杖曰。吽吽　示眾。參須實參。悟須實悟。金鎖玄關。一拳打破。大凡學道之士。必先去其滲漏。且道。作麼生是滲漏。隨聲逐色是滲漏。護善遮惡是滲漏。愛聖憎凡是滲漏。承言滯句是滲漏。背暗投明是滲漏。專事棒喝是滲漏。馳騁機辯是滲漏。任你總不恁麼。亦是滲漏。若盡舉滲漏處。不可勝數。却不是逐件對治他底。只要置心一處。無事不辨。從上古人。盡是打者條路上過的。遂喝一喝曰。山僧恁麼告報。已墮入滲漏了也。卓拄杖下座。

　　麥浪懷禪師法嗣
　　越州彌陀寺無迹敏禪師

　　上堂。靈犀玩月。彩鳳翔雲。至人作而萬物咸孚。大德鍾而羣英畢聚。說甚麼絕天維違地紀。擘華嶽逗黃河。稱奇鬥巧。駭俗誇肓。總不如演教者裏。毛端現剎。插草成林。塵中能作主。化外自來賓。咳[口*敕]一聲。也勝他玄音妙義。微塵一點。也當得華藏莊嚴。何故。不見道。大千世界入正定。一微塵中從定起。乃拍案一下。

　　石雨方禪師法嗣(七人)
　　古虞象田即念現禪師

　　僧問。如何是佛種從緣起。師曰。香煙書梵字。曰不因修竹傳清籟。爭識孤松吼太虗。師曰。一般萃錦空山裏。霜葉雖紅不是春。

　　劒浦無量來雲現禪師

　　越州蕭山汪氏子。年二十二。參石雨方和尚。蒙印記。次謁象田。充第二座。聞田舉竹篦示眾。會得者箇。肯他一半。會得那箇。全不肯他。師於言下釋然　上堂。徧界不曾藏。山河無影象。冉冉白雲流。小鳥啼花上。春去了春去了。細雨綿綿數不休。大悲千手難描樣。分明目前事。不是目前機。若還擬議時。早已龜毛長數丈　到歸菴上堂。白雲無倚。鶴不停機。綠水有觔。扁舟易渡。還有先行不到末後太過者麼。良久曰。分明踏在歸雲上。看到歸雲早已遲。

　　龍塘遠門柱禪師

　　上堂。長松蔽日。修竹干霄。薰風入奏。殿閣生凉。任從溽暑蒸人。我者裏六月冷如冰霜。且道與眾苦不到處。相去多少　上堂。僧問。昨夜朔風凜凜。師曰。還覺寒毛卓竪麼。僧停機。師曰。凍殺了也。乃曰。朔風凜凜正嚴寒。葉落空林遍地丹。惟有衲僧一著子。本無榮茂與凋殘　師。著會元續略。行世。

　　杭州白巖位中符禪師

　　冬至開堂。道窮則變。日長一線。枯樁眼底動生機。小人道消微應驗。好消息急須薦。莫待一九二九。數到沿河看柳。依舊花飛片片。乃卓拄杖三下曰。大眾。向羣陰剝盡處。道將一句來。良久。眾無語。師曰。不妨親切　示眾。舉守廓到華嚴。值嚴上堂曰。今日若是臨濟德山高亭大愚鳥窠船子兒孫到來。不用如何若何。便請單刀直入。華嚴與汝證據。見兔放鷹。廓出禮拜。起便喝。見義勇為。嚴亦喝。投桃報李。廓又喝。碁逢敵手不辭再。嚴亦又喝。琴遇知音豈厭三。廓禮拜曰。大眾看者老漢一場敗缺。復喝一喝。拍手歸眾。山當轉折處。幽媚出常情。嚴便下座歸方丈話。到無言際。此心愈見真。時。風穴作維那。上方丈問訊。者漢行年在坎。嚴曰汝來也尀耐。守廓適纔把老僧。扭揑一上。待集眾打一頓趁出。平地上撈甚魚鰕。穴曰。趁他遲了也。自是和尚言過。他是濟下兒孫。本分恁麼喪盡。殘生猶不知。嚴方息怒。水清魚不餌。空載月明歸。穴下來。舉似廓。自首者不足罪。廓曰。你著甚來由勸者漢。我未問已前。早要棒吃得我話行。如今不打。搭却我者話也。未必心頭似口頭。穴曰。雖然如是。已徧天下也。識甚好惡。復拈曰。華嚴攔頭。廓公把尾。鑑照鑑。空合空。唯二老心知之。若夫貪觀雲裏雁。失却目前機者。又何足道。雖然。二老恁麼做處。畢竟成得箇甚麼邊事。曲終人不見。江上數峯青。復喝一喝　師說法近三十年。每念宗風訛舛。遂不顧避忌。翻刻人天眼目考。著祖燈大統。及拈古彙集。頌古摘珠。并偶言諸書若干卷。行世。

　　餘杭南山普寧天愚寶禪師

　　建昌新城歐陽氏子　上堂。瓶鵝喚出明月。隨夜船而來。夢破指花。白雲依青山而轉。真機現而法法該通。曠劫消而塵塵解脫。了無罣礙。奪縱全超。灌陝府之鐵牛。驟空中之木馬。日暮歸來仔細看。依稀恰似天邊鶴。彈指曰。噁。

　　杭州徑山夢菴律禪師

　　結制上堂。橫拈玉筯攪龍門。未為通天作略。倒握金鞭趁虎穴。謾云向上鉗鎚。活人便用殺人刀。不過是毫末活計。寒冰中向火。烈燄裏乘凉。小廝伎倆。烏足稱羨。直須知釋迦彌勒猶是他奴。且道。他是阿誰。乃吐舌曰。會麼。向者裏透得去。不妨安居解脫。更說甚麼萬馬千軍。百匝圍繞。脚跟下活潑潑。自有通霄路。擲拂子。

　　杭州錢塘淨性紫仙陽禪師

　　海寧戴氏子　上堂。偏處不逢雲遮一帶峯巒。玄中不失雪覆萬年松徑。苟能於此薦得。一任靈機密運。展手通玄。寶印昭彰。當風得妙。橫抽玉線。繡出鴛鴦。倒弄金梭。織成古錦　上堂。金烏剗彩。玉兔收光。潛消一色。坐斷十方。正恁麼時。還有共相證據者麼。僧問。打鼓弄琵琶。還他一會家。未審。作家相見。有何言說。師曰。誰許妄通消息。曰豈無方便。師曰。莫嫌春迅速。彷彿過梅花。曰春花到處心花發。月落寒江別一天。師曰。莫錯認定盤星。曰明月峯前獅子吼。三千界外絕知音。師曰。非汝境界。師以年邁。尋遷會龍。為終老計。一日示微疾。垂誡諸子。諄諄懇切。至晚浴畢。書偈坐逝。

　　爾密澓禪師法嗣(四人)
　　紹興山陰清化惟岑嶾禪師

　　荊州松滋縣張氏子　上堂。白雲淡蕩。紅葉飄颻。真機歷歷。古幹迢迢。木人撫掌。石女歌謠。針眼魚躍浪。夏葢山[跳-兆+孛]跳。驚起廣澤龍王。駕霧沖霄。更有拄杖子。忍俊不禁。出來揚聲大呌。且道。呌箇甚麼。古今一段風流事。無端被人短販一遭　上堂。堪笑枯木老。娶他聾瞶嫂。生箇白頭兒。世出世間少。海嶽盡掀翻。乾坤抖亂了。吞却日月光。至今無處討。殃及宇宙人。開眼不覺曉。經曰。是法平等。無有高下。只如破驢脊上蒼蠅。東廁坑裏糞蟲。還具佛法也無。若道有。則淨穢何分。若道無。則聖凡迥隔者裏下箇甚麼語即得。若謂春色無高下。花枝有短長。恁麼見解。更參三十年。也未夢見在。

　　紹興嵊縣明覺寧遠地禪師

　　姑蘇馬氏子　上堂。洞山麻三斤。雲門乾屎橛。夜來相看呵呵笑。天明依舊沒交涉。沒交涉。捉得海東三脚龜。看來元是西江鼈。竪拂子曰。看看。拂子吞却乾坤。汝等諸人。向何處安身立命。復擊拂子曰。雲從龍風從虎。聖人作而萬物覩。本乎天者親上。本乎地者親下。呵呵呵。會也麼。知事少時煩惱少。識人多處是非多　雪菴禪人滿關請上堂。昨日行至中途。聽得村翁說四句話。最妙最玄最親最切。若人識得。可以籠罩古今。凌跨佛祖。千七百則葛藤。到此冰消瓦解。三十二傳曲調。直是熱椀鳴聲。且道。是甚話。得恁麼奇特。良久曰。四九三十六。柴米家常足。後園種芥菜。生箇大蘿葡。以拂子擊禪几。下座。

　　杭州仁和菩曇自若深禪師

　　山陰王氏子　上堂。潛身那畔。向上未許全提。炭裏藏頭。正令無煩舉唱。直須轉位就功。無影幕中呈彩鳳。觀頭識尾。太虗脊上畫飛龍。縱奪在手。殺活臨機。正恁麼時。且作麼生。與主中主相見。良久曰。九重深密無窺處。閙市叢中著眼看。卓拄杖下座。

　　越州融光自聞音禪師

　　上堂。有僧纔出。師以杖約曰。高高山頂立。深深海底行。汝作麼生會。僧曰。行藏原不屬他人。師曰。孟八郎漢。又恁麼去。僧擬開口。師便打。

　　具足有禪師法嗣
　　越州寶泉素端[彳*(巢-果+(一/自))*亍]禪師

　　上堂。維那舉應觀第一義。師驀拈拂子曰。若是第一義。汝等作麼生觀。拂一拂曰。既登虞嶽巔。謾道娥江曲。玄風萬里來。到我清凉屋。分明題唱此宗猷。直下承當轉轆轆。露柱燈籠笑點頭。鐵蛇昨夜生於菟。喝一喝　小參。結制已經一七。箇箇眉毛撕結。大地沒處藏身。虗空那容著楔拶。得無位真人。[跳-兆+孛]跳上三十三天。撞入兜率內宮。揚聲大呌道。一切智智清淨。無二無別。驀顧左右曰。你等噇酒糟漢。可曾善別機宜也未。山僧有箇休歇方子。盡情布施也。看看。拈拄杖下座。旋風打散。歸方丈　師於康熈甲辰夏示疾。至五月十五日。聲氣朗然。神色明潤。眾謂。師病已愈。師忽謂眾曰。我以十九日巳時去也。遂命鼎新徒急歸候。至十九日巳時。乃喚淡如覺曰。與我打鼓集眾。扶我入龕去。淡如曰。和尚未可去在。師痛叱。淡依教集眾。師入龕說偈曰。六十餘年。談天論地。八苦交煎。別展良伎。撲破空花。說甚真諦。寂滅逍遙。等閒難覷。偈畢。端然坐化。世壽六十三。僧臘三十八。窆龕于本寺之右。

　　三宜盂禪師法嗣(六人)
　　嘉善慈雲俍亭挺禪師

　　錢塘徐氏子　上堂。尋常道。箇唱和句。也不容易。有般鹵莽禪和。只曉得掀翻法座。推倒禪牀。以為是當機不讓。那知同生同死。能弱能強。放去收來。却自有宛轉機絲之妙。罷罷罷。達磨一宗料想。無人識得。高山流水千年調。白雪陽春萬古心。不是巖頭雪峯。誰與共賡此曲。

　　苕溪鳳山多福林妙叶啟禪師

　　家世業儒。投寶壽方披剃。一日壽示眾曰。此事教你沒趨向處。師聞直得行坐不安。遂有省。復徧謁諸名宿。皆蒙器重。後參愚菴盂和尚。一語洞明大法。出住桐川東山妙覺　上堂。碓嘴花開。乃得聲騰米價。石頭路滑。方知鈯斧風規。藥山皷笛韻同音。翻出新豐成古曲。鏡湖波浪滔天湧。流來明聖水汪洋。雖則光演宗乘。只貴大家知有。大眾。山青水綠。蒼松翠竹。雲田可耕。月泉可掬。水足草足。大眾多福。良久曰。且道。是何節拍。擊如意曰。昇平樂　上堂。不是心不是佛不是物。兩手相呈。和盤托出。提起也傾國難酬。放下也分文不值。一百二十歲老趙州。齒不關風。道有道無。黑夜投珠。又何怪按劒相及。諸昆仲可惜許。坐在飯籮裏呌餓。反去胡餅上呷汁。逗到今朝。三七依舊二十一。竪拂子曰。寒山拾得　上堂。唐明皇劒斬紙人。李將軍箭穿石虎。什法師。八歲能舉鐵磬。商邱開。出入水火。所以道。毫釐繫念。鷂過新羅。瞥爾情生。萬劫羈鎖。拈拂絲曰。者些子雖是栗棘蓬金剛圈。會得也不值涕唾。會麼。分明月在梅花上。看到梅花早已遲。

　　山陰保寧端實嚴禪師

　　崑山孫氏子　修造示眾。拈如意曰。向者裏努力進前。出得一身白汗。便能拈一莖草。竪起玉殿瓊樓。若未得出身白汗。莖草自是莖草。玉殿瓊樓。自是玉殿瓊樓。畢竟如何。三臺須要大家催。擊如意一下。

　　越州大能仁寺盟石息禪師

　　山陰毛氏子　上堂。霜風凜冽。萬木凋殘。覿面之機。如何委悉。直饒會得。猶是時流見解。祇如三世諸佛不知有。黧奴白牯却知有。日午打三更。面南看北斗。雖是右人向上全提。殊不知。能仁者裏。鐘鼓與市語。互互交參。佛殿與山門。機機相應。一一天真。一一成現。畢竟諸人分上又作麼生。良久曰。二由一有。一亦莫守。打破趙州關。放出子胡狗。喝一喝　上堂。舉盤山道。向上一路。千聖不傳。慈明道。向上一路。千聖不然。師曰。不傳不然。白日青天。拍案曰。畢竟如何是向上一路。便下座　問。如何是一。師曰。匾擔。曰意旨如何。即曰。挑甎挑瓦。

　　越州上虞龍田栢子地禪師

　　上堂。釋迦不出世。未見頭可履地。足可指天。達磨不西來。豈是夜能明晝能暗。然。一人整舊如新。一人刪繁取要。只為人人忘失己躬一段大事。不能返本窮源。故。有者箇格調。流布寰中。多少人認奴作郎。證龜成鼈。所以龍田有願。不欲打者鼓笛。何故。今日又作者箇模樣。良久曰。待虗空點頭。與汝道破　上堂。說心說佛。三年陳醋生花。談妙談玄。十里烟墩失火。難同醜婦共春秋。一任盲人分早白。金烏沉夜半。玉犬吠雲中。從教繡出鴛鴦。裏許線痕不露。祇如不通明暗路。坐斷往來機。如何話會。良久。喝一喝。

　　嘉興東塔為則範禪師

　　姑蘇吳江人　上堂。南天台北五臺。踏破多少草煙。歷過無窮煙水。聽人所說底。盡情吐出。自己肯重底。颺在一邊。如何是諸人親切句。良久云。六六元來三十六。
　　正源略集卷第八

　　　　維揚嗣祖沙門(寶輪際源高旻了貞)輯
　　　　天台國清　達珍　編
　　青原下宗鏡六世

　　嵩乳密禪師法嗣
　　淮安清江浦洪福靈燄燭禪師

　　本郡山陽毛氏子　上堂。僧問。占斷千峯。不假他力。乃上古風規。因甚三聖道。逢人則不出。出則便為人。師曰。賊身已露。曰應緣化物。方便為智。乃今時樞要。因甚興化道。逢人則出。出則不為人。師曰。龍頭蛇尾。曰和尚一向把斷要津。不通凡聖。即今開堂。為從三聖。為從興化。師曰。符到奉行。曰恁麼則百千諸佛水投水。歷代宗乘空合空。師曰。高枕枕頭春夢少。乃曰。先老人。現神應運。發軔於斯。建法幢立宗旨。鞭龍馴象。點鐵成金。歷來幾度春秋。即今山子湖波翻舌。相逢人不出。出則便為人。洪福莊柳漾金容。逢人則出。出則不為人。一任瞻之仰之。不妨道今佛古佛。如水投水。似空合空。卓拄杖曰。黃河三千年一度清　上堂。節令不相饒。倏忽蠶麥老。不圖十分豐稔。試看農忙舞蹈。風味一旦簇。新歲運依舊。恰好村歌社飲。西歌東倒。驚起拾得遇豐干。向道難難難。吸盡長淮玉影寒。更有寒山子。笑道易易易。一條界破青山色。驀喝一喝曰。有甚麼碑記。

　　淮安檀度南菴依禪師

　　上堂。白雲無變識。包裹千差。青山無異心。發育萬有。從上聖人。談經三百餘會。末後拈花。教外別傳。只為會參一貫。令他函谷關前紫氣。橫竪高三千丈。神光老子。依舊覓心。了不可得。今日觀音門下事同一家。騎燈籠入露柱裏。拈露柱卓燈籠上。喝一喝曰。如是之法。我從佛聞　師示寂。命焚香集眾。乃說偈曰。百劫千生。不遺一句。今日為君。重新露布。微笑而逝。世壽六十七。僧臘四十三。塔全身於江浦西華之麓。

　　宗寶獨禪師法嗣(二人)
　　廬山歸宗天然昰禪師

　　番禺曾氏子　上堂。大眾。只管將問來問。脚跟下有一段事。浮逼逼地。古人纔開口。便知落處。一棒兩棒。總不回頭底。有甚麼打發處。驀卓拄杖曰。若向者裏。開却隻眼。堪與人天為師。復卓一下曰。若向者裏。瞎却隻眼。堪與佛祖為師。擲拄杖曰。且道。堪作甚麼。若無舉鼎拔山力。千里烏騅不易騎　上堂。圓明了徹。猶落今時。聞見俱捐。且居意地。隨流得妙。勉強主張。總不與麼頭角生也。大眾。須有脫身法始得　上堂。心不自心。因契道以名心。道不自道。因無心以名道。所以道絕玄微。心無體量。若言有道有心。猶是把起匙見之識。若言無心無道。依然靈龜曳尾之機。明暗掀翻。非其境界。同時殺活。豈是全提。纔到龍門。已遭點額。汝等諸人。幸自好看。

　　千山龍泉剩人可禪師

　　上堂。剎竿向汝道了也。三門向汝道了也。四天王向汝道了也。法座燈籠向汝道了也。汝等諸人。還聞麼。若未聞。山僧今日失利　上堂。舉寒山子偈曰。吾心似秋月。碧潭光皎潔。無物堪比倫。教我如何說。本權禪師和云。吾心似燈籠。點火內外紅。有物堪比倫。來朝日出東。山僧不惜眉毛。再示一偈。懞懂真懞懂。我心黑漆桶。何物堪比倫。好似海州接引寺路東角頭盛惡水底大瓦甕。大眾會麼。你若不會。山僧又將第二杓。驀頭潑去也。卓拄杖下座。

　　覺浪盛禪師法嗣(十一人)
　　金陵棲霞竺菴成禪師

　　湖南人　上堂。老驥伏櫪。志在千里。烈士暮年。壯心不已。諸仁者。莫謂歲暮年殘解制放參。便乃出入無禮。須知古人云。大事已明。如喪考妣。方今叢林下衰。師法混濫。許多白頭老翁作準。幾箇黃口小兒。拂子手卷。胡亂打發。社廟城隍。搖唇鼓嘴。不惟正信之士不生信心。且令彼義學沙門。終身埋頭故紙。遂謂我少林宗風不過。也只是者箇意旨。安知一回親見飲牛人。不向溪邊閒洗耳　結制上堂。威音那畔。空劫已前。直饒會得十萬八千。若向達磨西來。尋踪覓跡。敢保此事。驢年也未夢見在。到者裏德山棒臨濟喝。一場忙亂。其餘念言語漢。到攝山門下。只向他道。汝得恁麼無慚愧生。但向諸方學來的。奇言妙語。峻峭機鋒。直須拋向東洋大海。此是閨閣中物。不得舉著。若也舉著。誤賺生平。二六時中。各宜剔起眉毛。瞠開眼孔。壁立萬仞。更向飯籮邊廁坑頭。拶斷命根。庶幾不負一向行脚。其或悠悠揚揚。空過一冬。莫怪攝山不相為好。

　　杭州崇光觀濤奇禪師

　　示眾。舉僧問洞山。三身中那身說法。山曰。吾常於此切。僧後問曹山。吾常於此切。意旨如何。曹曰。要頭斫取去。又問雪峯。峯以拄杖擘口打曰。我也曾到洞山來。師曰。且道。吾常於此切。意作麼生。一僧拂袖便出。師曰。情知你恁麼去。一僧曰。白鷺下田千點雪。黃鸝上樹一枝花。師曰。引不著。曰和尚意作麼生。師曰。試看山僧舌頭在麼。乃曰。吾常於此切。丫角女子齒門缺。要頭斫取去。不祥之事天下諱。我也曾到洞山來。未肯將身一處埋。今日分明重舉似。布穀催畊啼深樹。聲聲流血勸農忙。莫待秋來少官賦。

　　吉水龍華梅逢忍禪師

　　住蕪湖興國　上堂。僧問。如何是衲僧本分事。師曰。赤脚趁麒麟。僧擬議。師便打。乃曰。芭蕉無耳。聞雷而長。葵萼無眼。向日而傾。石獅子眼耳俱足。為甚麼迅雷震天。渠總不驚。紅葉滿地。他亦不顧。當知眼耳非功。聲色無緣。是你諸人。二六時中。應聲應色的。又是箇甚麼。若不藍田射石虎。幾乎誤殺李將軍　上堂。僧問。豁開戶牖。坐斷乾坤時如何。師曰。天共白雲曉。曰和尚又恁麼去也。師曰。善能高鑒。曰我行荒草裏。師又入深村。師曰。偶然撥草。不覺傷蛇。乃曰。從上祖師。信脚行隨口道。後代兒孫。巧生計較剛道。有賓有主。有玄有要。通宗通途。挾帶兼妙。壽昌今日咬定牙關。分明向諸人說。也是灞陵橋上望西川　示眾。獅子兒騰空返擲。俊鷂子不戀舊窠。本分道流。別有生機一路。試請相見。一僧纔出。師曰。不是。僧擬申語。師便打。

　　金陵天界巨音選禪師

　　上堂。杲日當空。大地生靈。受屈明星出現。瞿曇剛被眼瞞。縱使三七日內。觀想思惟。也只救得一半。更有那一半。從古至今。未有人救得。諸方老宿。不得已應病與藥。於無言說處立言說。只要你歇却馳求心。你若更向伊語句上。尋討轉見。刺腦入膠盆。畢竟如何得諦當去。卓一卓曰。貪觀天上月。失却手中橈　上堂。一根既返源。六根成解脫。釋迦老子。開了口合不得。十方俱擊鼓。十處一齊聞。觀世音菩薩。拈得頭來失却尾。如何是諸佛出身處。東山水上行。大小祖師伎倆。也祇到與麼地。山僧今日避諱不及。有箇奇特商量處。聊與諸人。旁通一線。良久。驀拈杖卓一卓曰。臨崖看滸眼。特地一場愁。

　　廣東曹溪石濂汕禪師

　　上堂。打開布袋口。飛走天蝴蝶。撞碎太虗空。風光都漏洩。到者裏又說甚麼。不是心不是佛。麻三斤乾屎橛。此非畫餅充飢。也是望梅止渴。既然。古錐南天北地。何妨大汕東話西說。棒不枯不止。舌不爛不歇。累他八臂那吒。十字街頭呌屈。可憐牛過窗櫺。只有尾巴過不得　七期上堂。丈夫兒莫癡坐。又不如提婆達多。者一箇毀法謗佛不甘心。雖在極惡魔中。到有些大丈夫底氣度。你不見。他直至于今。生陷地獄。如登三禪天快樂。到者裏。佛也無可擺布。諸昆季。果是者等不避生死。獨步獨行底。任是魔頭也。算他撐天拄地一箇。顧眾云。若道我認賊為子。不妨自我罪過。

　　吉州青原嘯峯然禪師

　　鎮江丹徒人。宋倪文節公之後。明天啟壬戌。舉進士。與集生余公。同參狗子無佛性話。一日倚杖忽然定去。不覺念無字出口。忽前後際斷。乙酉。解綬剃染。丁亥。參天界盛於報恩。入室次。界擒住曰。狗子有佛性也無。師曰。道甚麼有無。界曰。汝猶作道理會在。速道。師連聲曰。道不得。界曰。汝為甚又道不得。師曰。領。界打曰。領箇甚麼。師擬對。界復打曰。要汝從者裏親見趙州。師珍重而出。次早。界又問。我昨日疑你者公案。師擬對。界乃呵呵大笑。師忽大悟。方禮謝。界曰。你適來。會得我者一笑麼。師曰。鯨吞海水盡。露出珊瑚枝。界然之　上堂。良久。擊拂子曰。然闍黎真可笑。七十從心從所好。佛祖於我如浮雲。疏水曲肱堪自傲。有何禪有何道。聖諦不為階不落。昔年騎虎把尾行。今日騎虎頭先掉。中閒弄出類難齊。獨上千峯時一嘯。唱歌須待帝鄉人。新豐曲子非常調。從今洗耳聽清音。回途且看兼中到。珍重。

　　江寧天界方融璽禪師

　　上堂。釋迦佛成道。拄杖子化龍。惟此一事實好。日多犯重。道得著。與他三十棒。道不著。也與他三十棒。何為如此。不見。世尊覩明星歎曰。奇哉一切眾生。俱有如來智慧德相。但以妄想執著。不能證得。拄杖子。既與佛同時成化。當與佛共鼻出氣。會麼。遠離妄想及諸取。令心所向皆無礙　上堂。僧問。狹路相逢時如何。師曰。真對頭。曰當面錯過時如何。師曰。好相識。曰驀直撞著布袋時如何。師曰。與我一文錢。曰者一文錢。有何用處。師曰。換人眼睛。曰還換得虗空麼。師曰。得。曰虗空作麼生換。師曰。北斗面南看。曰果然於法自在。師曰。今日且放過。

　　建昌壽昌其天浩禪師

　　虔州信豐楊氏子　上堂。我若放開。直得冰河發燄。枯木生花。拽取赭山古寺疊。向興國山門揮洒。同雷電咳唾成風雲。恁麼則冬至月頭。本不曾添一線。夏至月尾。亦不曾減一絲。可以促千百劫於一剎那。可以延一剎那。而洞觀千百劫。

　　新城福山石潮寧禪師

　　參覺浪盛。命充第二座。一日茶次。聞覺舉壽昌老祖。臨濟三頓棒頌。恍如千層網底跳出。即呈偈曰。黃金宮殿水晶牀。特地迷人者一場。翻轉面門誰是我。看他白晝鬼分贜。覺閱而笑之　上堂。舉僧問雲門。如何是塵塵三昧。門曰。鉢裏飯桶裏水。師曰。連日半晴半雨。風漸急天漸寒。空中霜氣滿。河畔水聲乾。落木巖前。文殊縮項。蠟梅枝上。普賢破顏。是甚麼。不合無端饒舌　上堂。喝一喝曰。清風無透路。烈燄自藏冰。於此脫去。也是鄭州出曹門。況復朝三暮四。何啻掉棒打月。驀竪拂子曰。看看。阿那律。觀三千大千世界。如掌中菴摩羅果。雪峯把大地撮來。如粟米粒。諸人既在此閒。須著些精彩。不可到處。被烏豆換却眼睛。東看西看。好是瞎驢逐大隊。拍案曰。我若一向舉揚宗乘。法堂前草深一丈。不得已抑下威光。與汝相見。還搆得麼。又拍一下。

　　吉州青原無可智禪師

　　桐城方氏子。祖大鎮廷尉少卿。父孔昭。歷官巡撫。崇禎庚辰。師成進士。官翰林院檢討。尋避難遠竄。投昭平仙迴山薙染。順治癸巳。謁天界盛和尚圓具。盛示高峯墮枕話。發其機用。遂閉關高座。久之。深入堂奧　上堂。此是第二義。如何是一。一又作麼生觀。即心即佛。黃葉啼丹嶂。椎碎了也。非心非佛。露柱笑燈籠。椎碎了也。不是心不是佛不是物。急水拋毬子。椎碎了也。更教說箇甚麼。若能於說箇甚麼處。直下承當。便可耳聾舌吐。如或錯過。不免將先杖人集大成底葛藤。上下四維。打一周由也。

　　杭州虎跑大慈石公璸禪師

　　錢塘顧氏子。幼從母。謁雲棲。棲與剃落受具。復謁盛和尚於徑山。盛見便問。入門須有語。師曰。和尚年尊。猶未聞那。盛微笑。命典書狀。一日登藏天樓。將擬致問。盛扭師鼻。負痛作聲。豁然徹悟　上堂。椎鼓擊鐘。早是惡水澆人。禮拜燒香。轉見互相鈍置。從上諸聖。雖向劒刃上橫身。火燄裏垂手。都是勞而無功。那更到者裏。如何若何。巧涉語言。堪作甚麼。汝諸人。見山僧上來。便掀倒禪牀。喝散大眾。略較些子。今既不能總成世諦流布。未免重加一杓惡水去也。汝等。急須齅著惡水臭氣始得。

　　附諸尊宿
　　杭州雲棲蓮池袾宏大師

　　郡之仁和沈氏子。年十七。補邑庠。每書生死事大四字於案頭。一日失手碎茶甌。有省。作七筆勾見志。投西山性天祝髮。北遊參徧融。復謁笑嵓於柳巷。求開示。嵓曰。阿你三千里外。來開示我。我有甚麼開示你。師恍然。辭歸。過東昌道中。聞樵樓鼓聲。忽大悟。述偈曰。二十年前事可疑。三千里外遇何奇。焚香擲戟渾閒事。魔佛空爭是與非。後住雲棲。侍郎王公宗沐問。夜來老鼠唧唧。說盡一部華嚴經。師曰。貓兒突出時如何。侍無語。師自代曰。走却法師留下講案。遂頌曰。老鼠唧唧。華嚴歷歷。奇哉王侍郎。却被畜生惑。貓兒突出畫堂前。牀頭說法無消息。無消息。大方廣佛華嚴經。世主妙嚴品第一　時因饑荒。疫癘盛行。餓莩載道。當道發儲賑濟。命醫救療。與師董其事。銓部虞公淳熈。問慧日點五百病僧因緣。師曰。慧日自是窮子。捨己從人西院。屈陷平民。將生就死。可惜五百僧。只解點著便行。曾無一箇高臥不起。致令慧日顯異惑眾。禍及兒孫。郡主深切民瘼。我山僧急趨時難。倉卒中失帶了竹杖子。不免奮空拳。向居士癰腫上。擘地一下。敢保沉疴潰散。毒血淋漓。萬脈流通。百骸舒暢。雖然如是。云何一人能令眾起。不見道。陽回片葉。春滿千林。者事且止。只如終日把竹杖子。東指西揮。不如一直在木頭上。朝持暮守。守來守去。忽然枯木重華。便是死人再活。說甚麼竹木。管取盡大地草木叢林。悉皆成佛去也。何以故。青青物外虗空體。即是如來堅實心　問。參禪念佛。可融通否。師曰。若然。是兩物用得融通著。問。世尊默然良久。外道謂。開我迷雲空生。宴坐不言。帝釋曰。善說般若。意旨如何。師曰。良久處。欲望開迷陰霾萬里。宴坐邊。擬聞般若說竟多時。雖然如是。鞭頭得旨。空裏飛華。者畢竟見箇甚麼　示採蕨者曰。心訣。教我如何說。蹉過山前好時節。蕨蕨竪起拳頭向君說　新春示眾。今日賀新春。歲時重換却。昨日作麼生。十二月二十八。師自贊曰。十畫九不像。惱殺丹青匠。庶幾此近之。權留作供養。若道者便是。依然成兩樣。不兩樣三十棒。臨終時。預於半月前。別眾曰。吾將他往矣。人皆莫測。至期示微疾。面西端坐而逝。

　　紫栢達觀真可大師

　　句曲沈氏子。年十七。剃髮遊方。聞誦張拙偈。斷除妄想重增病。趨向真如亦是邪。大疑之。一目齋次。忽大悟。乃曰。使我在臨濟德山座下。一掌便醒。安用如何若何。北遊京師參徧融。萬歷癸卯秋。忽妖書發。師罹難。先是。神宗手書般若經。偶汗下漬紙。疑當易函。遣近侍質于師。師以偈進曰。御汗一滴。萬世津梁。無窮法藏。從此放光。上大悅。由是注意焉。適見章奏。意甚憐之。在法不能免。因逮及旨下著審而已。拷訊時。師神色自若。持議甚正。以衰老殘軀。備嘗笞楚。抵死不屈。十二月五日入獄。法司定罪欲死師。師說偈曰。一笑繇來別有因。那知大塊不容塵。從茲收拾孃生足。鐵橛華開不待春。又曰。世法若此。久住何為。乃索浴罷。囑侍者曰。吾去矣。幸謝江南諸護法。復說偈曰。事來方見英雄骨。達老吳生豈宿緣。我自西歸君自北。多生晤語更冷然。語畢。端坐而逝。

　　瑞州黃蘗無念深有禪師

　　黃州麻城熊氏子。偶遊蕩山。有宿衲謂師曰。十方一粒米。重如須彌山。若還不了道。披毛戴角還。師悚然。又聞僧舉僧問大休。如何是西來意。休曰。黃瓜茄子。師大疑。遂往五臺伏牛。遍叩知識。一夕聞哭笑二聲相觸。有省。又一日。失手櫃葢打頭。渾身汗流。撫掌笑曰。遍大地是箇無念。何疑之有。往龍湖。同卓吾居士。到駟馬山。會有講主至。士問主曰。清淨本然。云何忽生山河大地。主依文講罷。士顧謂師曰。你試說看。師擬開口。士將師膝上一推曰。者箇聻。師忽大悟。有偈曰。四十餘年不住功。窮來窮去轉無踪。而今窮到無依倚。始悔從前錯用功　僧問。道。果有耶。果無耶。師曰。說有說無。二俱成謗。曰如何即得。師曰。無求即得。曰如何是道之體。師曰。滿口道不著。曰四大離散時如何。師竪起拳曰。者箇不屬四大　問。古人迸却咽喉唇吻。道將一句來。者一句如何道。師曰。我不迸却咽喉唇吻。你且道一句看。僧無對。師曰。你被音聲塞却口　問。見性成佛。是否。師曰。是。曰性是無形底。如何得見。師曰。性是有形底。只你不見。曰請和尚指出我看。師曰。我說汝不見。問。如何出離生死。師召僧。僧應諾。師曰。從者裏出。曰和尚說底話。某甲不曉得。師曰。等你曉得。堪作甚麼。

　　夔州白馬寺儀峯方彖禪師

　　達州羅氏子。參金佛山雲庵和尚。令看如何是鬼神戲不破之機。三年有省。出峽徧謁知識。結茅雙溪。一日午炊。聞甑中作聲。忽大悟作頌。有白雲青峯齊點頭之句。嘗遊浙中。菴居杭之清平。真寂印公。蚤年嘗依之。一日師舉青峯丙丁童子來求火話。詰之曰。青峯恁麼道。法眼亦恁麼道。為甚麼有悟不悟。印曰。初以識心湊泊。所以不悟。後乃直下承當。故能大悟。師遽舉拳揮案一下。厲聲曰。恁麼則汝今大悟耶。印擬議。師便痛罵趁出。印直得汗流浹背。繇茲憤志力參。萬歷壬辰。師歸白馬。僧問。如何是西來意。師曰。兩頭燒火一頭烟。師手中常執一鼗鼓。一面書矗字。一面書犇字。凡應機多舉而搖之。示寂塔于龍神山。

　　廣信鵞湖養菴心禪師

　　郡之上饒朱氏子。偶過戚屬。會道者談四生之義。師於言下。洞了物我平等大意。往洛之太平落髮。南還焦山度臘。聞江中推船聲。有省。述偈曰。夜靜江空闊。推船[囗@力][囗@力]聲。不知何所往。擔子半邊輕。謁華山。聞山拈一段生涯六不收話。有疑。猛提七日。身心脫然。尋歸里。住靈山。嘗畫大○相於壁間曰。內寫莫教塗黑。外寫勿使傷白。有人向圈裏圈外。下得註脚者。許汝學道無疑。不然總是懡[怡-台+羅]。後遷鵞湖。十年不立座元。無異來參。以趙州無字話相契。請居厥職。贈以偈曰。鵞湖十載虗元位。一旦緣何立少年。兩道眉毛八箇繓。須知佛祖不容前。又嘗置無門鎖。室中以驗方來。偈曰。上古留傳鎖。憑君智鑰開。若無開鎖法。相見不須來。萬歷丁卯二月晦日。上堂說法。置齋作別。復示偈曰。八十餘年幻夢中。鐵牛耕破太虗空。臨行一句相分付。半夜金烏帶日紅。端坐而逝。

　　杭州真寂聞谷廣印禪師

　　因參龍池傳。適傳負暄階下。問曰。和尚在那裏。傳曰。恰好不在。師展禮畢。傳命作德山托鉢頌。師頌曰。末後之句有也無。德山父子太誵譌。同條生不同條死。活得三年恨轉多。傳喜之。又謂曰。何不承當此事共相唱和。師不肯。傳送門外。撫背曰。老姪我還疑你在。師曰。甚處疑某甲。傳曰。如何是密啟其意。師曰。今日不打宜興轉。傳呵呵大笑。師頂笠便行。

　　湘鄉荊紫峯無學幻大師

　　因僧問如何是學人得力處。師曰。如人在家。無事不辦。

　　韶州曹溪憨山德清大師

　　全椒蔡氏子。幼習儒業。年十二。禮報恩西林公為師。十九芟染受具。與妙峯為友。偶閱肇論。至梵志出家。白首而歸。鄰人見之曰。昔人猶在耶。梵志曰。吾猶昔人。非昔人也。忽有省曰。今日始知鼻孔向下。妙峯曰。何所得耶。師曰。夜來兩箇泥牛。鬥入水中。至今絕無消息。峯笑曰。且喜。有住山本錢。尋往燕都。參笑嵓和尚。嵓問。何處來。師曰。南方嵓曰。記得來時路麼。師曰。一過便休。嵓曰。子却來處分明。師便禮拜。後為黃冠所誣。坐以私創寺院。遣戍雷州。至韶陽禮祖。偈曰。曹溪滴水自靈源。流入滄溟浪潑天。多少魚龍爭變化。源頭一脈尚泠然。越十有一年。免戍。留曹溪又九年。始還僧服。乃歸匡廬。結菴五乳峯。作逸老計。數載。復請還曹溪。未幾。忽告眾曰。緣與時違。化將焉託。一期事畢。吾將歸矣。索浴更衣。端坐而化。壽七十有八。臘五十有九。塔全身于天子岡。師嘗過德山禮祖塔。偈曰。堂前閒拓鉢。獅子漫調兒。覿面難回處。低頭不語時。未明末後句。翻使至今疑。為問三年事。因何得早知。山居偈曰。生平蹤蹟任東西。投老那能擇木棲。縱使脊梁剛似鐵。柰何脛骨軟如泥。閒從絕壑看雲起。坐對孤峯聽鳥啼。不必更拈言外句。現前聲色是全提。

　　江西雲居顓愚觀衡禪師

　　行脚時過雲間。因訪陳眉公。三度通刺。適公有事。未及接見。師乃留偈而去。偈曰。硯池三泖秀。筆架九峯高。堂上讀書子。清風吹布袍。公見偈。急呼舟追至蘇州。師却杜門不見。

　　江西泐潭元白可禪師

　　拈香。此一瓣香。毗盧師法身主。元是者箇。今日拈來為我先祖。馬大師示寂。一千二百年。大機大用。杳無消息。山僧既據此座。與今日兒孫。開通一線。又拈香云。此一瓣香。我且不言。若要我言。直待來年　據室。一牛欄一虎穴。宏道之區。一毛頭一彈指。得人之際。且道。者裏是何所在。無孔鐵鎚七十九。打風打雨不教休。祖師性命遭毒手。千古含冤一棒酬　立首座小參。東廊也喝。西廊也喝。喝到驢年未有了日。關西有金毛獅子。獨輥繡毬。豈得不托。文素闍黎看取　立侍者。聲喚聲應。上下相手。拄杖子不在我手。却在你手。但是不得當堂捲席　立飯頭小參。淘沙去米。淘米去沙。總是飯籮邊事。南泉善喫。金牛善舞。似與轉生成熟處相近。若有此等作用。鐘未鳴一任問將來。皷未響一任問將來　立化主小參。此去漢陽不遠。黃鶴樓前鸚鵡洲。現成公案。男兒膝下有黃金。不可拜他無眼長老。轉語一下。三十棒任爾將來。

　　衡陽豪山大辯道焜大師

　　石漣汕問。堂堂獨露脫體無依。是甚麼人。師曰。搭著布單穿市過。曰恁麼則七縱八橫去也。師曰。騎驢踏破洞庭波。曰除此二途。還有向上事也無。師曰。請坐喫茶。

　　金陵寶華山見月體和尚

　　僧問。如何是諸佛出身處。師曰。芒鞋拄杖子。曰某甲曉得了。師曰。試道看。僧曰。芒鞋拄杖子。師曰。三生六十劫。

　　祠部黃端伯海岸居士

　　訪雪嶠信於匡山。問。久聞雪嶠。及乎到來。不見一點。信曰。日頭大。公曰。雪融後如何。信曰。春水滿溪流。公曰。大師曾見什麼人來。信點胸曰。雪老。公便拜。

　　開府余大成集生居士

　　雪關誾問。閉門作活是如何。士曰。出賣[車*度]轢鑽。誾休去。
　　正源略集卷第九

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　南嶽下三十六世
　　爾瞻尊禪師法嗣
　　潭州石霜碧眼開禪師

　　上堂。向上機末後句。坐臥不在聲色裏。趙州十八家業忘。南泉十八解活計。打牛打車。因語識人。磨甎磨鏡。鬼家伎倆。扶起黃檗。踏倒水潦。山僧特地報君知。白雲深處須尋討。

　　千仞岡禪師法嗣(三人)
　　黃梅五祖真慧無絃琹禪師

　　陞座。先聖道。一切智通。無障礙。因甚夜來山僧三昧。枕子不知。枕子三昧。繩牀不知。繩牀三昧。地鑪不知。地鑪三昧。青州布衫不知。布衫三昧。雲門餬餅不知。你等還知麼。若不知山僧開方便門去也。乃云。堂前種鐵樹。鐵樹燦銀花。銀花結蓮蓬。蓮蓬長木瓜。木瓜纔剖出一枚烏芝蔴。遂呵呵大笑　陞座。諸仁者。還會麼。須參了句。莫參未了句。直饒透到前無釋迦。後無彌勒。是未了句。博通大藏小藏。頓漸偏圓。是未了句。洞徹向上向下。全提半提。是未了句。而今有般漆桶。我會也。望剎竿回去。脚跟已喫痛棒。是了句。眨上眉毛。此事尚云錯過。是了句。龐公參馬祖。一口吸盡西江。是了句。呵呵。你若恁麼商量。到驢年亦未了在。卓拄杖。便下座　陞座。東山有柄無星秤。華嶽稱來沒半觔。崑崙兒暗生嗔。背說東山不公平。慣將巨秤稱官物。世出世間未遂心。刮回佛面金千兩。削去鍼頭鐵萬鈞。窮坑究竟何年滿。大千有理也難伸。大眾。惻隱之心。人皆有之。不必如前較重輕。任伊天下樂忻忻　小參。欲知過量事。須是過量人。不是過量人。安知過量事。昔日神秀大師。有株菩提樹子。被嶺南箇無佛性漢折倒了也。自後無人出手扶起。今日琴上座。借路經過。扶起菩提樹。花開一枝兩枝。懸出明鏡臺。光輝千古萬古。俾盡大地人。於鏡光中。植菩提樹花。見之眼根清淨。聞之耳根清淨。齅之鼻根清淨。味之舌根清淨。思之意根清淨。觸之身根清淨。所以見聞覺知無障礙。色香味觸常三昧。且墜腰石子還甘麼。顧左右便下座　晚參。露柱懷胎。混沌證明。碓嘴花開。墜石證明。無賓主話。火鑪證明。枕子落地。方磚證明。涅槃堂禪。孤燈證明。啞者得夢。有何證明。以手槌胸云。苦苦。誰肯黃金如糞土　小參。古德云。釋迦彌勒。猶是他奴。且道。他是阿誰。山僧二十年前。聞此語仰羨他。二十年後。聞此語嗔嫌他。何故。見面不如聞名。復頌云。金榜定名外莫知。玉梭忙織狀元衣。胡為誤會張騫面。割斷天孫錦上機。

　　蘄州黃梅五祖真慧綠雨蕉禪師

　　荊州護國啟真法叔入山。請上堂。少林九年面壁。向雪堆裏。覓得一箇。猶欠一臂。溈山九年橡栗。從地神報。得阿僧祇劫為守。此山尚屬一夢。蕉上座九年再住。銷骨鑠金。含恥忍垢。從別峯頭。覓得一個。尚屬猶子。才難不其然乎。記得應菴華祖。住歸宗日。大慧杲和尚至上堂。祖舉當山演祖牛過窗櫺話。頭體四足俱過了。尾巴過不得。者箇說話。小姪蘊在肚皮有年。若非法叔老師到來。此生無因拈出。今日何妨移上就下。轉南作北。況青氈本是吾家物。焉用他人借酒杯。然則畢竟如何。大底過了。小底過不得。聽取一頌。久約尋春春已殘。啼鵑聲裏血光寒。英雄有武用無地。不借荊州何處安　師靈墖合尖。上堂。僧出問。多子墖前。曾無異說。曹溪路上。豈有多譚。即今靈墖合尖。有何分付。師云。古今人自老。今古月常新。進云。祇如月落後。又向甚麼處相見。師云。花如解笑還多事。石不能言最可人。僧無語。師連棒打退。乃云。舉手何堪說再來。青山未死已先埋。思從草下求安宅。愧附樗邊永不材。七尺形骸非我有。百年長短聽君裁。蕭蕭白骨無憂殮。珍重高風太守齋。

　　黃梅五祖山真慧天澤霖禪師

　　上堂。今朝六月六。猫兒狗子俱沐浴。狸奴白牯放毫光。普請念道真言呪。一免寒暑災。二免無明逐。卓拄杖曰。一切情與無情。承此呪力。悉得平等。各各具足。雖然動則穿却鼻孔。不動則平地死漢。具眼衲僧。如何通變　早參。昨夜三更失却牛。天明起來失却火。三世諸佛總不知。假雞聲韻難瞞我。任是神通自在。也須一一勘過。

　　紩舟海禪師法嗣(二人)
　　金山可達杰禪師

　　小參。即心即佛。癩馬繫枯樁。非心非佛。黑牛沉死水。不是心不是佛不是物。芳草渡頭韓幹馬。綠楊深處戴嵩牛。參　晚參。三拜得髓。一笑印心。圓相著點。鉢水投鍼。袖頭打領。腋下剜襟。速則易改。久則病深。選佛若無如是眼。宗風那得到於今　小參。趂起三聖瞎驢。踏殺元沙猛虎。看取白牯黧奴。一一超宗越祖。

　　金陵香林法乳樂禪師

　　上堂。解語非干舌。能言不是聲。長江白浪湧千尋。汝諸人。入一保社。出一叢林。因甚百草頭上不見祖師。拋却家珍。來者裏覓甚椀。以杖旋風打散　除夕小參。臘月三十。好箇消息。觸碎明月珠。大地黑如漆。無手老人夜燒錢。無口童子吹鐵笛。老二少三過殘年。一年三百六十日。大事各自承當。小事替你不得　上堂。揚子江開張大口。廣演秘密章句。妙峯塔豁開正眼。徧照大千沙界。直得石獅哮吼。木馬飛騰。忽然拄杖子奮迅出來。擉瞎妙峯眼。塞却揚子口。三世諸佛。飲氣吞聲。歷代祖師。忘鋒結舌。諸兄弟且道。拄杖子具何眼目。橫拈倒握。千峯上殺活。縱橫得自由　小參。一鎚便就底。未是性燥漢。不假一鎚底。推出山門外。樂上座。具何眼目。便恁麼道。千鈞之弩。不為鼷鼠發機。

　　天笠珍禪師法嗣(五人)
　　杭州理安夢菴格禪師

　　蕪湖丁氏子。投金陵劒門和尚落髮。依見月和尚受具。徧參諸方。偶登五老峯。豁然頓悟。有踏破虗空作兩邊之句。即叩天笠珍。呈所得。珍即印可。出住嘉善東禪柏林　早參。五位三墮。是曹洞宗旨。臨濟未免失笑。料簡賓主。是臨濟綱宗。洞山未免掩口。新豐一曲。七事鈎錐。放之徧周沙界。收拾在一微塵。慈雲門下。朝打三千。暮打八百。未肯放過。縱使淨裸裸赤洒洒。沒可把。且居門外。不是渠儂多意氣。出頭天外許誰知　小參。慈明參汾陽。一味祇是罵。臨濟問黃檗。三回不離打。拄杖嘴唇皮。解索撩天價。今日五更頭。佛殿上習儀。放箇三眼鎗。眾兄弟。還聞麼。各各照顧面門　晚參。大盡三十日。小盡二十九。柏林請住持。要我來出手。我本無所長。專使逼人走。及乎到此間。佛法毫沒有。一月四小參。開口便掣肘。究竟沒柰何。老臉難藏醜。記得趙州歌。舉似眾善友。裩無腰褲無口。頭上青灰三五斗。比望修行利濟人。誰知變作不唧[口*留]　師於康熈戊子六月二日示寂。世壽七十。僧臘四十二。塔于仰天塢。雍正間。賜帑重修。

　　滁州琅琊樗關真禪師

　　落堂晚參。釋迦不出世。達磨不西來。佛法徧大地。談玄口不開。山僧未離平江。此間還有佛法麼。既到此間。喚甚麼作佛法。莫非拈椎竪拂。說妙談玄。是佛法麼。且喜沒交涉。莫非燕語鶯啼。驢鳴犬吠。是佛法麼。且喜沒交涉。莫非行喝行棒。瞬目揚眉。是佛法麼。且喜沒交涉。莫非雨洗澹紅桃萼嫰。風搖淺綠碧雲生。是佛法麼。且喜沒交涉。既總沒交涉。畢竟以何為佛法。驀卓竹篦云。噁。遂出堂　示眾。見見之時見非見。蟭螟眼裏黃金殿。棕櫚莫認夜叉頭。芍藥開非菩薩面。

　　杭州理安越鑑徹禪師

　　上堂。舉雪峯云。盡大地撮來。如粟米粒。大拋向面前。漆桶不快。打皷普請看。師云。雪峯一千五百人善知識。被粟米粒換却眼睛。理安則不然。大地撮來無寸土。覓一微塵。了不可得。打皷普請。看個甚麼　小參。一舉不再舉。更添鑪上火。一聞不再聞。重撾塗毒皷。爍破趙州無。擊碎雲門普。驚起西河獅子。吞却溈山水牯。臨濟三玄三要。打雨敲風。曹洞五位君臣。揚塵簸土。阿呵呵休莽鹵。達摩不是西天祖。

　　杭州理安獨超方禪師

　　上堂。單前椽下費途程。結制安居枉用心。擊竹見桃魚入網。奪人奪境鳥投林。急荐取莫沉吟。邊疆寧靜狼煙息。放馬桃林慶太平　小參。放出露地牛。踏殺子胡狗。掀翻劫初田。獅象忙奔走。文殊普賢。趂入鐵圍。釋迦彌勒。驢前馬後。獨有淨名老人。毗耶杜口。若到理安。劈脊便棒。咄　上堂。平旦纔陞座。中齋又上堂。重重納敗闕。好肉更剜瘡。大眾。無法可說。是名說法。無道可悟。是名悟道。無禪可參。是名參禪。無佛可成。是名成佛。何故。若參底是禪。是名禪障。說底是法。是名法障。悟底是道。是名道障。成底是佛。是名佛障。要會真禪真道真佛真法。三生六十劫。

　　邵州龍華奯舟元禪師

　　晚參。一月兩月落不歇。雨師戰退扶桑國。村北村南愁殺人。石頭路滑須防跌。鬥海泥牛不見踪。井底蝦蟆吞却月。諸禪德。瞥不瞥。更有一句最關情。子規啼遍枝頭血。

　　天章玉禪師法嗣(二人)
　　蘄州訥菴辯禪師

　　上堂。暮江沙白映蘆花。一望秋光萬頃賒。忽聽鴻傳鄉國信。不疑消息在漁家。要識上大人。便是邱乙己。不用化三千。直下可知禮。南泉與物若為觀。卸却珍衣異類行。頭角未全人覷破。老農孤負一年春　示眾。偉哉首座。貪程太急。一炷清香。坐脫已畢。勇銳還他虔侍者。冰潭不許鷺鷥立　上堂。末後句祇這是。吞人猛虎原無齒。同條生不同條死。天下知心有幾幾。明暗雙雙鑑作家。直饒能弄亦非蛇。撥草瞻風莫容易。未知何日狂心息。叢林往往亦如斯。悠悠今日又明日　心不是佛智不是道頌。心不是佛。智不是道。蚯蚓蝦蟇。休鑽死竅。打破羅籠紩鷂飛。白雲影裏呵呵笑。

　　金陵迴龍南愚玠禪師

　　上堂。舉華祖上堂。九年面壁。壞却東土兒孫。隻履西歸。鈍置黃面老子。以杖畫一畫云。石牛攔古路。一馬生三寅。迴龍則不然。九年面壁。年老知非。隻履西歸。伶俐有分。殊不知。支那國內。泥猪癩狗。破額癡頑。皆是千佛一數。以拂子搭肩云。山僧之言。不足信矣。

　　六吉謙禪師法嗣
　　東山伯嶽惺禪師

　　上堂。拋出雪峯毬。打破鹽官皷。鞭起楊岐驢。踏煞元沙虎。倒生牙齒囓青天。大丈夫兒休鹵莽。喝一喝　上堂。四月五月。新蠶乍歇。謝家姊妹恣歡遊。踏歌聲襲楊柳陌。石榴花下鬥樗蒲。鳳凰釵墮無人拾。歸來對鏡斂蛾眉。鼻孔無端高突兀。參　上堂。黃金臺上清風起。五鳳樓前白日懸。喝彩爬竿饒爾弄。不將塵尾說三禪。五陰頓脫忘羈鎻。生死全超出葢纏。白玉階前垂手立。璃琉殿上捲簾看。吾不識誰之子。和羅飯罷口門呿。引舌曾過大梵天　小參。離此用絕安排。喝下從教正眼開。當陽不說無情法。漫把眉毛眼上栽。麋鹿羣中有令。不妨揮去。靈龜背上無毛。正好刮來。縛煞樹頭風。拋向堂前誰敢覷。揭開紅日而分明。腦後露雙腮。全賓全主。驗龍蛇于立地。有殺有活。驅佛祖以深埋。一任雲封霧鏁。那許柳陌花街。

　　不退勇禪師法嗣
　　山西沁州銅鞮永慶尺木休禪師

　　係明宗室。世居金陵。幼能騎射。一日射獵山中遇熊。幾被傷害。忽空中有聲。見金甲神。持杵擊熊。師乃得脫。夜夢神告曰。趁時脫白。勿得遲延。將為叢林雨露。法海津梁。師覺時。宿慧頓開。矢志出家。年三十。依守燈禪師。薙染於雱之龍坑菴。次年。納戒於贛州崆峒。偶至漢口延壽菴。為眾僧收供。適報恩首座不退禪師。將之南嶽。過延壽。內外諸禪客。悉秉贄參請。師獨了不之顧。一日師與眾僧立次。退突至面前云。此位禪客何處。旁僧云南直。退云大邦。師云不敢。退休去。師自念言。一嚮不與此人相見。他今日倒來一招。我若颺在無事甲裏。却成死漢。明日寫一帖子云。昨日撞著箇小老虎。將咱脚跟下嗅嗅。他雖不曾下口。俺亦放過一頓。作麼生是放過處。者裏下得一語。相見有分。若下不得。打飯事忙。退見書。即手裂之。令侍者喚師。侍紿師云。和尚甚喜。吾師若見時。須機鋒相讓。莫太觸忤他好。師云。我自有方便。遂入室。挺身不拜。退便拈前書示之云。者是你的麼。師擬開口。退驀口打。師欲伸辯。退直打出堂前。打得口裏血出。師無語。歸堂。心自思惟。我二十年用工夫。諸方善知識。見我便好生器重。今日不曾開口。被他折倒一上。定要與他勘辯個明白。決不甘休。次日晚。兀坐間。聞隣單僧云。今日迎春。明日該打春了。師忽然猛省。大呌云。壞事壞事。隣單驚問云。作麼。師瞋目視云。心太狠。手太毒。見人在井邊。推入黃泉路。隣單愕然。退聞之。知師已徹。令侍者召師。乃陞座。師便禮拜。退云。如何是佛法大意。師云。黃鶴樓前鸚鵡洲。退云。如何是透法身事。師云。昨朝元旦。今日打春。退云。那裏得這消息來。師拍禪牀一下。退便喝。師亦喝。退云。還有麼。師拂袖出去。後出世永慶。榜示十字經於法堂云。一切諸佛。皆從此經出。此經從法王出。遂畫此相○△[囗@昜][囗@(山/水)]俺復著語云。即深明河洛數者。不能辯之　示眾。打一尖相云。直下道得一句。許你有出身處。若道不得。又怎怪得老僧　師將示寂。詣一士人乞陶龕。即自期於二月二日。與遠近緇白辭。至期。畢集乞法利者。咸贈以筆語。遂蛻然坐逝。以所乞陶龕。塔於本寺之側。

　　棲雲岳禪師法嗣
　　杭州天目南谷穎禪師

　　江寧上元張氏子。年十六。投本邑彌勒菴別峯師。薙落受具。後參雲居禪師于磬山。不契。過報恩。謁棲和尚。棲舉一火燒却話示之。未幾有省。依止數載。棲示寂。大覺老人過報恩。問云。鐵蛇鑽入海。撞倒須彌山。你如何會。師曰。大家在者裏。覺解頤。遂以衣拂囑為棲嗣。後侍大覺最久。住磬山天目大雄等處　晚參。揑不聚撥不散。曬不乾浸不爛。等閑挂在太虗空。一任旁人冷眼看。驀卓拄杖云。何似秦時[車*度]轢鑽　端陽上堂。一句全提。了無縫罅。通身是口。分疏不下。五月五日午時辰。盡向鬼門重貼卦。以拂子打圓相。復劃破云。咄　上堂。拳來拳應。踢來踢當。拳踢不到。作麼商量。拈拄杖卓一卓云。六耳不同謀　上堂。兩兩不成雙。三三原非九。鼈咬釣魚竿。雞銜燈盞走。北鬱單越打三更。南閻浮提日當晝　解制小參。常州有蘇州有。擔著草鞋赤脚走。三千里外覓知音。未曾舉步先分剖。且道。分剖個甚麼。眾擬議。師云。可知禮也　晚參。智鑑圓明。靈機廓徹。非即非離。非語非默。二祖無端求覓安心。雲門特地拶得脚折。似者般不唧[口*留]漢。縛作一團。拋在大洋海底。免得令人循途守轍。阿呵呵山僧恁麼告報。也是普州人送賊　師領眾二十餘年。至老不懈。室中日夜身不離七條。甲申秋。說偈而逝。塔于天目雙清右隴之荊門菴。

　　骨巗峯禪師法嗣
　　武康匡裔來禪師

　　中秋上堂。庭空月白明如鏡。寒螿遶砌送秋韻。寒山拾得臥松林。幾人同此趣真境。驀卓拄杖云。了盡凡情即佛性　小參。舉拂子云。向上道即易。向下道即難。何用明修棧道。入林不動草。入水不動波。任教暗度陳倉。直饒上上根人通天手眼。到報恩這裏。一點也用不著。何故。黃河滾滾流今古。華嶽三峯勢插天　上堂。情見不忘多與少。這等油麻何用炒。識得前三與後三。方見此中不草草。閙裏插香。衣中失寶。堪歎浮生心未悄。山中無事若登仙。一種平懷何處討。

　　茆溪森禪師法嗣(四人)
　　天目獅子正宗形山寶禪師

　　上堂。清隱不會說禪。森羅萬象同參。寒山却笑拾得。沒却鼻孔半邊。呵呵呵。會也麼。楊岐驢子三隻脚。小樹小皮纏。大樹大皮裹。德山棒臨濟喝。普化為何搖鈴鐸。莫莫莫。風吹石臼念摩訶。設有伶俐衲僧。出來道。長老長老。今日悟公請法。直須舉揚向上宗乘。如何也似三家村裏長老。說幾句淡話便了。遂鞠躬云。山僧今日失利。

　　京都賢良如川盛禪師

　　賜號無礙永覺。江南常州人　小參。古人道。大善知識。須具驅耕夫之牛。奪饑人之食手段。方堪為人。盛上座。乏此伎倆。但知助耕夫之牛。與饑人之食。何故。佛不違眾生所願。且道。與古人。還有同異也無。將拂擊几兩下云。山中草木皆光潤。知有寒輝玉在淵。

　　姑蘇怡賢蓮峯源禪師

　　早參。者個陳年滯貨。一春不發利市。今日和盤托出。還有酬價麼。一僧纔禮拜。師云。問話不許啟口。進云。陳年滯貨。拈過一邊。師云。汝有新得那。進云。無位真人舉一步。過萬億恒沙國土。因甚又道出不得渠儂毛吼。師震威一喝。進云。八面玲瓏去也。師云。多虗不如少實。乃云。昨宵風雨過園林。洗出威音那畔春。無位真人毛骨冷。柳烟榴火一時新　乾隆十年四月二十日。沐浴更衣。望　闕謝恩畢。書偈曰。今年過六九。金毛顛倒走。撞倒兩泥牛。笑破虗空口。趺坐而化。世壽五十有五。

　　京都覺生秀山成禪師

　　直隷龔氏子　示眾。參須真參。悟須實悟。汝等諸人。不可希圖小利。得少為足。中止化城。不求陞進。登山到頂。須要從空放下。入海窮源。更當折合歸來。枯木依寒林。逢春不變心。徒然無用之材。能為萬象主。不逐四時凋。錯會不少。工夫坐到。如秋潭月影。靜夜鐘聲。隨扣擊以無虧。觸波瀾而不散。尚是生死岸頭事。何況下此而修。隨人脚轉。狥塵背覺。弄影勞形。如此參方行脚。山僧有棒不肯打你　萬壽上堂。天地與我同根。萬物與我一體。但能一超直入。管取塵劫凝滯。當下氷消。無邊妙義。一時颺却。得深固根。獲堅凝體。徹萬法源。了諸緣本。坐微塵裏。轉大法論。於一毫端。現寶王剎。一為無量。無量為一。物我融通。理事無礙。即幻而真。隨緣不變。祇如恭祝一句作麼生。　聖壽等南山。

　　美發淳禪師法嗣
　　天目晦石琦禪師

　　蘇之曹氏子。依美和尚出家。出住報恩。上堂。真心絕朕。妙體無方。神不可知。聖莫能測。處生死流。驪珠獨耀於滄海。踞涅槃岸。桂輪孤朗於碧天。言超象外。道合羣情。苟非鷲嶺鳳毛。那解當陽契證。所以道。事是恁麼事。人須恁麼人。不是恁麼人。何知恁麼事。還見恁麼人麼。遍界且無尋覓處。龍淵千尺漲波濤　上堂。人人有面古鏡。諸佛於中隱現。個個本來面目。殊非長短方圓。作形生之資始。超有象之機先。背之者迷頭認影。悟之者無垢金仙。該因括果。徹底虗元。七處九會舌頭短。五十三人妙不傳。淨智莊嚴功德聚。分明一朵火中蓮　上堂。佛說一切法。應度一切心。我無一切心。何用一切法。三世諸佛。歷代祖師。到者裏。有口惟堪挂壁。若祇恁麼休去。敢保渠儂未徹在。直須萬機不到處七穴八穿。百匝千重時。水灑不著。有時破二作三。有時會三歸一。向無言處演言。無法處說法。頭頭建立輝煌。一一要津把斷。擊拂云。常憶汾陽好言語。菊花遍界耀全提。

　　養拙明禪師法嗣
　　潭州大溈慧山海禪師

　　上堂。按拄杖曰。談玄說妙。文殊無地藏身。舉古舉今。普賢有處吐氣。便恁麼去。吳楚未同風。別轉機關。東西十萬里。以拄杖一畫云。牛頭沒馬頭回。竿頭絲線從君弄。不犯清波始俊哉　上堂。一燈然出百千燈。大地山河盡斬新。石女雲中歌雪曲。木人水底舞陽春。重重涉入寶林網。剎剎全彰般若因。直下和光都撲滅。爍迦羅眼透金塵。

　　頂目徹禪師法嗣
　　雙泉眉山霈禪師

　　上堂。有不得無不得。秤錘揑出黃金汁。是句剗非句剗。熨斗煎茶銚不同。六六三十六。三尺龍鬚當破布。五五二十五。出門蚊子大如牯。東山水上行。嵓前嘯石虎。西園綠竹叢叢。北苑青松楚楚。一人有手無脚。千峯頂上。疾走如飛。一人有脚無手。十字街頭。撫掌歌舞。顧眾云。還有識得渠面目者麼。一僧纔出。師便下座　上堂。一不隻。兩不雙。青天撲地。日月無光。東勝神洲打鼓。西瞿耶尼插秧。普請雲居羅漢。大家逐隊成行。天台石橋路窄。趙州略彴許長。丹霞燒却木佛。院主眉鬚遭殃。道是第一義諦。早已錯過梁皇。至今江上蘆花白。少室峯頭瑞靄蒼。

　　具德禮禪師法嗣(五人)
　　能仁微旨朗禪師

　　小參。僧問。學人上來。請師一接。師拈起拄杖。僧擬議。師便打。乃舉僧問雲門。大拍盲的人來。師還接否。門放身倒。師云。韶陽老人。向逐浪隨波處。截斷眾流。要使函葢乾坤話行。能仁不作者箇去就。大拍盲的人來師還接否。拈起拄杖。擬議不來。劈脊便棒。且道。者話在什麼句中收　小參。白雲一堆兩堆。丹楓三章五章。無意欲分賓主。有時欵段飛揚。敢問。參方上士。其中可有商量。時有僧出。師云。好沒主張　小參。舉不顧即差互。如何是佛麻三斤。山僧今日如法舉了。幸毋更生差互。隨顧一僧云。汝作麼生會。僧佇思。師云。擬思量何劫悟。

　　維揚巨渤恒禪師

　　示眾。宗師家。須是杓柄在手。活計通身。任他漢去胡來。難逃一鑑。始可橫拈楖栗。高踞上流。卷太虗於毫端。乾坤函葢。吸滄溟於霹靂。膏澤人天。固是衲僧家本分事。若是單單認得一個無夢無想。不名不物道理。以為極則。便乃開張大口。誑嚇閭閻。誤賺後昆。平沉佛法。乃斯之輩。深可痛憫　陞座。有一句子無。無一句子有。坐斷有無機。一雙窮相手。打破蔡州城。毛端獅子吼。呵呵呵。好大哥。溪西雞齊啼。狗走抖擻口　陞座。目前無闍黎。山河匪礙。此間無老僧。不許夜行。一句中虎踞龍蟠。眉睫間風雷變換。箇是衲僧家尋常作略。直得野老門前。王令稍嚴。牧唱樵歌。聲光烜赫。六識無功的。如水投水。破家散宅的。似空合空。苟能超證。到與麼田地。天寧門下。還須喫棒。昨夜三更失却牛。天明起來失却馬。手不停脚不住。且道。作何事業。一期之中。敢望諸人。道一轉語。通箇真實消息。庶免鐵面老子打算草鞋錢好。

　　江西雲居晦山顯禪師

　　示眾。雲門鑑報慈隔。頭蓬鬆眼赫赤。虎舌打鞦韆。佛口生荊棘。當陽一箭髑髏穿。南海波斯面如墨　小參。三世老黃頭。渾然不知有。吸盡西江。藏身北斗。乾坤暗黑。山河倒走。等閒只為太惺惺。拈得鼻孔失却口。狸奴白牯慣稱揚。雲中盡作獅子吼　小參。今朝六月廿九。一歲已過其半。生死大事未明。急急須教刀斷。慈明引錐刺肱。瑞巖惺惺呌喚。真如圓木驚心。高峯[拚-ㄙ+ㄊ]作癡漢。依此四老。修行管取。前程了辦。赤心片片向人傾。剔起眉毛君自看。

　　泰興慶雲碩揆志禪師

　　佛成道日上堂。僧問。展開關捩子。千聖立下風。即令和尚站在甚處。師云。焦甎打著連底凍。進云。則鑊湯無冷處。師云。放待冷來看。進云。覿面無私句。今朝謝舉揚。師云。千里萬里。進云。靈山授記。未到如是。師云。不妨伶俐。問。雪覆千山。因甚孤峯不白。師云。別露一家風。問。一念無為。十方坐斷。慶雲寺中。幾人親薦。師云。驢鳴犬吠一般聲。乃云。釋迦老子。於正覺山中。覩星大悟。便道。奇哉一切眾生。具有如來智慧德相。但以妄想執著。不能證得。何似慶雲寺裏。連日彤雲密布。一朝紅日高昇。現前僧俗男女。草木叢林。山門佛殿。癩狗泥豬。悉皆歡喜。異口同音道。也不奇。也不奇。一切眾生。悉無妄想。但以如來智慧德相。不能證得。驀召眾云。咄。

　　杭州雲林諦暉輅禪師

　　陞座。梅白松青。絲毫不隔。掃却凡塵與法塵。咳[口*敕]掉臂皆三昧。喝曰。達人面前。豈可不知忌諱。露出人人本有之珍。又喝曰。雖然春滿乾坤。也要東風著力。連喝兩喝。下座　陞座。竪拄杖曰。紀綱滹沱家法。少此爪牙不得。敲擊靈山骨髓。非此鍵槌不可。今有一人。焉能如是知。如是見。如是信解。統御一切。用別萬端。平其不平。不平其平。好手手中呈好手。紅心心裏中紅心。驀卓拄杖曰。其利斷金　示眾。心肝不橫。頭角不露。奇哉眾生。貪程錯路。何如我妙濟院裏。滿徑幽篁風有餘。一池荷葉霜打破。茆堂日出共商量。乃竪拳曰。兩箇拳頭那箇大。

　　繼起儲禪師法嗣(五人)
　　蘇州字雲蹤禪師

　　上堂。騎佛殿入山門。釋迦不在先。騎燈籠入露柱。彌勒不在後。其間忽乘師子而來。且請別時相見。或乘象王而至。未便輕易投刺。或現半身。靈嵓門下。那許縮頭縮項。倚墻靠壁。或現全身。聽呼指使。不致慢事。自然獲賞。蹤長老今日騎拄杖子。入汝諸仁鼻孔裏去也　小參。句前句後。是諸人難處。著脚一跨跨過。是汝諸人極容易處。嵓頭道。百不思時。喚作正句。以手引舌曰。是伊有甚麼用處。拍禪牀曰。親切無過此。

　　蘇州月函子禪師

　　上堂。一筆勾下也。胸中穩貼。即便散去情理。不甘者說。眾無對。師云。去又不即去。說又沒得說。我實情耐你不得。遂旋風打散　上堂。大眾。有一句子。言雖粗淺。理實甚深。良久。驀伸拳云。生鐵拳頭不識人　上堂。你者輩。黏鑊湯漢。青州覓棗。鄭州覓梨。閻老子。是你親。是你眷。堯封今日若不喚醒你。你把阿波波呵咤咤。盡作了祖宗。鐵券慙愧。今日道一句子。塞得住山僧口。不可止一路掀翻几案。

　　國清翼菴酇禪師

　　據室。諸佛心量廣一尺。此方地面廣一尺。諸佛心量廣一丈。此方地面度一丈。諸佛法身長一尺。箇條拄杖長一尺。諸佛法身長一丈。箇條拄杖長一丈。踏著此方地面。坐得者箇座子。提起箇條拄杖。開得此箇法門。鐘鐘鳴。鼓鼓響。文殊絕羅籠。普賢脫知解。舉措盡光明。咳唾皆龍象。卓拄杖曰。出手釘得虗空橛。許汝叢林作榜樣　晚參。驀地草鞋底脫。不管鼻孔[山*藍]巉。脫向深山角落裏。橫橫竪竪。竪竪橫橫。無不放光動地。脚尖頭踢出來的。是甚麼乾矢橛　小參。汝刺脚與麼來。法華塘。為汝說大事因緣。木魚山。為汝說無聲三昧。解脫門。為汝說智智清淨。七寶幢。為汝說淨光無礙。更來者裏。討什麼椀。擲拂子便起　小參。紅鑪燄裏。拈來片雪。散作普天春色。直得森羅萬象。草木叢林。一時簇綻。於以壯烟雲之色。于以添渤澥之瀾。西來大意。不須煖室商量。少室真宗。何用望空啟告。曩謨佛陀。曩謨達磨。曩謨僧伽。總然將得虗空來。驀擊竹篦云。還教博取虗空去。

　　資福童碩宏禪師

　　據室。未入門豈容話會。到者裏方許商量。且道。醍醐語毒藥語。達磨是大士化身。直得九年分疏不下。維摩乃古佛再世。亦不敢輕措一詞。莽鹵漢好作等閒。竪拂子云。試看是何標格　上堂。透金剛圈。不在手脚快。便吞栗棘蓬。難在牙齒堅牢。不能與諸塵作主。徒然誇七事隨身。主賓玄要。未分以前反手摸得著。當斷不斷。反招其亂。揮劒處。十字街頭曾無向背。當四山相逼。煞有生機。臨濟面門突出底無位真人。卓拄杖一下云。早已斬為三段。何況虗空畫圓相。水上插紅旗。一向誵訛。無本可據。山僧實頭人。何敢妄語。喝一喝云。切忌巡人犯夜。

　　靈瑞尼祖符禪師

　　上堂。拈香云。此一瓣香。明逾寶月。瑞勝優曇。若非鼻孔相符。爭得心源共印。爇向鑪中。供養始祖釋迦文佛大和尚。暨禪宗第一祖飲光尊者。直下諸大祖師。恭願金輪統御一人。端拱御樓中。叡澤[雨/汸]流。四海五湖王化裏。乃云。道者家風。古今不異。三間茆屋。一味安閒。更弗向外營求。隨分有鹽有醬。若是佛法。山僧有口。祇堪挂壁　上堂。無依無欲是能仁。却被明星換眼睛。盡大地人同一見。更將何法度眾生。黃面老子。受山僧一問。直得口似匾擔。汝等諸人。著如來衣。坐如來座。何不道一句與他出氣。以見佛法有人。不然。却是山僧罪過　上堂。拈拄杖。碎得聖凡窠臼。荒草解橫身。提起本分鉗鎚。大地齊乞命。讚之則耳聾眼瞎。毀之則口啞舌禿。不毀不讚。平地陷人。別有機關。鑿空覓路。明明向你道了也。若更不會。莫怪山僧葢覆　上堂。長廊下與你說底。不是。後架頭與你說底不是。即今法堂上與你說底且道。是不是。學人纔出作禮。師云。似即似。是即不是。下座。
　　正源略集卷第十

　　　　維揚嗣祖沙門(寶輪際源高旻了貞)輯
　　　　天台國清　達珍　編
　　南嶽下三十六世

　　丈雪醉禪師法嗣(二人)
　　青城鳳林竹浪生禪師

　　至節上堂。機輪轉處。草木揚眉。坐斷當陽。乾坤失色。語其動也。徧周法界。語其靜也。泯跡潛踪。所以道。先天而天弗違。後天而奉天時。若以世諦流布。讓伊有分。若約正眼流通。則不然。驀拈拄杖云。看木上座。如何行履。百萬億須彌盧。百萬億日月。百萬億四大部洲。百萬億香水海。一口吞却。且盈虗消息。向甚麼處流轉。諸佛眾生何處安身立命。

　　佛冤超綱禪師

　　內江李氏子　上堂。證第一義。異類潛蹤。正印提持。眾流截斷。若存知見。如算海沙。豈不見。少室峯前。低頭難覓地。曹溪路上。擡眸不見天　小參。雷音普震。困蟻羣蘇。捲起簾來。青天白日。露柱笑呵呵。燈籠功不宰。白雲本無心。常自露光彩。竪拄杖云。輙不得動著者箇。何故。願彼觀音行。善應諸方所　問。亡僧遷化。向甚麼處去。師云。昨日雨今日晴。進云。恁麼則與天地同根去也。師云。虗空裏不可安耳躲　問。如何是學人本來面目。師云。春風吹露柱云學人不會。師云。夜雨濕嵓花。

　　雲橋水禪師法嗣
　　東川蒼碧聰禪師

　　上堂。懷抱一念虗明。未脫三乘羈鎻。妄認八處見見。埋却自己靈光。直饒當下轉身。竿頭進步。脚跟下未免三十痛棒　元旦上堂。動若行雲。止猶谷神。水中鹹味。色裡膠青。老盧只解踏碓。藥山一物不為。舟有一尺篷。可使八面風。駕無三尺鞭。難控千里馬。喝一喝。拋出栗棘蓬。誰人吞得下。

　　易庵師禪師法嗣
　　南陽法海林我鑒禪師

　　上堂。薰風始拂。炎暑臨時。長稚賢愚。正堪休歇。制毒龍於無相佛剎。調狂象於正覺場中。朗智地於神珍。燦性天之戒月。單刀直入。獨步丹霄。方知牢關把定。異轍同途。相見別峯。傍通消息。驀竪拂子云。還會麼。居然擊碎蟠桃核。者回方見個中人　上堂。看破浮漚化城。了知空華寶所。彼既烏有先生。大都我亦非我。相將下應上呼。却也無可不可。揮拂子召眾云。還會麼。於斯會得。何勞曲唱巴歌。其或未然。拂一拂云。雙桂曾開五葉花。及至寶峯今結果。

　　聖可玉禪師法嗣
　　崇隆碧露夢禪師

　　上堂。嫩笋出林。點破青霄。日月蒼松徹蔭。普覆大地乾坤。會則千足萬足。不會日午三更。遂拈起袈裟云。會麼。此是雞足頭陀。待慈氏下生的　秋日上堂。秋風清秋月明。碧天皎潔絕無痕。半夜木雞啼月冷。三更石犬吠花陰。驀竪拂子云。知音有幾人　佛誕上堂。銅鐘易扣。鐵鼓難鳴。事出無由。機扣有方。一言一語。文殊起發請之端。全默全歸。維摩圓不二之門。把定封疆。彌勒陷在兜率。放開一線。釋迦此日降生。到者裏。把住是。放行是。大眾試定當看。

　　密行忍禪師法嗣
　　滇楚九臺山知空蘊禪師

　　小參。迦葉一笑傳心。神光三拜得髓。拈拄杖卓一下云。只此一著。了無多子。久參上智。便合乘時。顧盻躊躇。劍去久矣。更說甚鑛中之金。麥中之麵。一場自賺。諸兄弟知也無。若不知。盡情放下。直須絕後再甦。莫待一事無成兩鬢疎。方袍圓頂胡為乎。噓一噓。靠拄杖便起。

　　百癡元禪師法嗣
　　京師海會憨璞性聰禪師

　　延平順昌連氏子。年十八祝髮。首參皷山賢。令看萬法歸一話。久無入處。出嶺謁百癡元。即承記莂。命主餘杭法喜。臨安觀音。錢塘廣福。大興延壽。海會愍忠諸剎。順治己亥。應　詔萬善殿。賜號明覺　上堂。佛祖妙道。衍派流芳。選佛場開。鑪鞴洪啟。既以門庭施設。言前的旨控玄機。楷定圓宗。句下搜尋絕了義。劈禪宗之骨髓。標教網之紀綱。隨處建立法幢。須知法無定相。如月印於滄江。似聲傳於空谷。直使百草頭上。常轉大法輪。一毛孔中。現瓊樓玉殿。應是金輪王降世。處處成就菩提道場。作天下人中之主。布德澤三有霑恩。垂慈育羣靈瞻仰。一人有慶。萬民賴之。堯風蕩蕩。舜日熈熈。四海清寧。齊天一統。佛法有幸。興隆祖燈。聯芳續燄。一機感赴。萬善同歸。正當今日開堂。祝聖一句。作麼生道。壽比岡陵等太極。龍棲鳳閣永彌新　上堂。無雲峯頂。徹湧空劫金烏。枯木堂前。暗消剛骨紅影。達者深入閫奧。作家格外權衡。無孔笛橫吹倒吹。破甑子七零八落。寒山拾得不知名。豐干尚且難摸索。擲下拂子曰。諸人切莫亂卜度。康熙丙午臘月十三日。師書偈曰。今年五十七。揑碎孃生鼻。一生受用中。無得亦無失。昨夜泥牛鬥入海。直至如今無消息。真消息。今日西廊打倒東廊壁。放拾傀儡歸去來。莫教特地成狼藉。擲筆而逝。塔於台山安國寺右。

　　靈機觀禪師法嗣(二人)
　　湖州資福明心鑑禪師

　　示眾。鉢盂峯下。禺泉亭畔。有一句子。突出難辨。山僧為汝等道破去也。便下座。

　　湖州資福德水洧禪師

　　據室。實地之中。不得烏焉成馬。有問佛法心性。劈脊好與一棒。因甚如此。車不橫推。理無曲斷。

　　石庵琈禪師法嗣
　　杭州仁和佛日璿鑑衡禪師

　　僧參。師問。甚處來。曰白下。師曰。石頭城[跳-兆+孛]跳上梵天。你還知麼。曰不因師舉。某甲那知。師曰。不屬聲。不屬色。你作麼生知。曰和尚婆心太切。師云。孟八郎漢。又恁麼去也　僧參。纔展坐具。師曰。錯。僧便收坐具。師曰。錯錯。僧復禮拜曰。某甲是本地人。不解梵語唐言。求和尚放過。師曰。正要問你。本地上親切道一句來。僧彈指一下。師曰。是何意旨。僧無語。師曰。者沒地頭漢。直打出　上堂。有一句子。密不通風。有一句子。徧周沙界。更有一句。且作麼生道。良久云。吾常于此切　上堂。卓拄杖云。龍袖拂開全體現。眉毛上作麼生。又卓一卓曰。象王行處絕狐蹤。脚跟下作麼生。又卓曰。向者裏見得徹去。自然眼葢乾坤。大方闊步。儻或未然。直須薦取。連卓兩卓。

　　天嶽晝禪師法嗣
　　廬山開先心璧淵禪師

　　上堂。白雲影裏藏身。祇圖瞌睡。紅塵堆中託跡。隨順世緣。至於佛法兩字。久已拋向他方世界。今日却被當道尊官推。向者曲彔木牀上。又且如何施設。賴得雙劍峯巍巍萬仞。門戶潑天。瀑布水滾滾千尋。舌頭拖地。此是從上祖師。轉不退的法輪。說不盡的妙義。新長老。不妨借水獻花。舉似大眾。雖然如是。錯會者多。

　　山曉晳禪師法嗣
　　杭州佛日法持毅禪師

　　立春小參。正月春臘月春。一歲梅花兩度新。處處泥牛頭角逈。沿街鑼皷閙相迎。諸仁者。還識春牛落處麼。良久曰。四蹄踏破天邊月。耕轉虗空滿地金　清明小參。節屆禁煙三月五。家家塚上添新土。雨打桃花冶豔傾。靈雲漫向枝頭覩。今日黃龍見處偏。乘閒密種長生果。無陰陽地好栽培。滿樹花開香朵朵。報諸人休莽鹵。達磨不是西天祖。

　　靈遠應禪師法嗣(四人)
　　襄州洞山普慧漢水浩禪師

　　佛殿。麗像開圖。宏濟萬品。金容掩色。典御十方。所以貴買無數僧祇。賤賣一時拈出。且道。以何為據。遂拜云。六出天花鋪地錦。占斷風光作主人　晚參。舉朝宗忍和尚。因僧問向上事如何下手。忍便掌。僧擬議。忍踢云。脚下也得。師驀卓杖云。南華老人。將者片真金。三翻兩次。當作頑鐵賣了。山僧今日欲來對眾找價。乃下座。旋風打散。

　　天童石吼徹禪師

　　越州山陰童氏子。博士弟子員。依兜率院子賢和尚薙染。造真州五臺靜觀律師圓具。參靈遠應。親炙十有二年。遂傳衣寶應一宿。年七十二。值文覺禪師堅請。主席天童　冬至早參。句外明宗。豈屬言詮。劫前運步。不費心力。只在當人能達通變。何必定要分時限日。四序不遷。陰陽不涉。藏冥運於化育之際。無影樹頭宿彩鸞。截羣機於未兆之先。不萌枝上飛春色。若能向頂門上。霹靂轟騰。脚跟下自然紅輪突出。魯公臺上書底。是世法不是佛法。須知不是者箇消息。慈明堂前揭底。是佛法不是世法須知也不是者箇消息。既總不是者箇消息。畢竟是什麼消息。擲下拄杖云。拄杖子吞却祖師了也。教什麼人說禪。還有人救得也無　乾隆戊午五月二十七日示寂。世壽七十七。僧臘五十二。語錄五卷。行世。塔于天童之陽。

　　桐城慧山魯璠奐禪師

　　解夏上堂。拄杖活如龍。草鞋獰似虎。呼喚不回頭。羅籠不肯住。脚跟下天寬地寬。切忌東去西去。剔起眉毛子細看。寸草不生千萬里　晚參。孤月朗眾星明。突出達磨眼裏睛。看看山門騎皷角。走入佛堂拜聖僧。喝一喝云。是甚麼。乾矢橛麻三觔。描不成兮畫不成　小參。大地平沉。虗空粉碎。認著依然還不是。前三三後三三。推門落臼。開門見山。還會麼。虗空背上板毛生。萬里山河一條鐵　小參。昨夜金龜脫却殼。無端又被人鑽破。天明石女急尋看。撞倒嵩山破竈墮。顧左右云。下坡不走。快便難逢。

　　六安大悲祖幻寧禪師

　　金陵劉氏子　上堂。事存函葢。展全機於聲色堆中。理應箭鋒。顯大用於法界之外。直得陟山起舞。渒水歡騰。露柱揚眉。燈籠發笑。更說甚麼門裏出身易。身裏出門難。衲僧家。無固必。行便行。坐便坐。苟能直下薦得。則知德山棒不圖打草。臨濟喝祇要驚蛇。到者裏。自然如龍得水。似虎靠山。縱奪自由。殺活在我。設有所重。便成窠臼。皆是依草附木之流。指鹿為馬之輩。不惟孤負從上宗乘。亦乃笑破衲僧鼻孔。寧上座。雖則一任騰騰。於法無知。終不將斷貫索。穿人鼻孔。只得借路。與眾兄弟。通箇消息。良久。喝一喝　小參。心不是佛。智不是道。卓拄杖云。不許夜行。投明須到。

　　節崖琇禪師法嗣(四人)
　　蘇州虎邱洞明照禪師

　　徽州歙縣洪氏子　三門。師云。打葛藤分露布。涉水登山渾不顧。拄杖頭邊車馬多。縱橫不礙毬門路。拽拄杖。便入　佛殿。不禮明行足。只拜竹筋鞭。無人知此意。令我憶南泉　小參。有佛處不得住。一片古青山。白雲侵占去。無佛處急走過。澄潭不許臥蒼龍。枯木寒嵓成話墮。有無俱打脫。明鏡正當臺。顧左右云。戶外重增龍象跡。屋中添緉破草鞋　示眾。一口氣不來。何處安身命。老鼠無處尋。猫兒通箇信。咬破鐵棺材。死屍喫不盡　小參。昨日天晴。今朝雨落。門前石烏龜。草鞋葢覆却。雖然躲得渾身。未免露出頭脚　上堂。頭五岳鼻三巴。半肩斜搭紫袈裟。人來問道無言說。一笑清風捲落霞。

　　湖州吳山廣壽宇亭尹禪師

　　浴佛示眾。舉藥山。因遵布衲浴佛次。山曰。者箇從汝浴。還浴得那箇麼。衲曰。把那箇來。山休去。師曰。遵老索來。杓柄在握。藥山休去。舌抵上齶。要見那箇。敢保未在。爭如吳山今日莖老宿發心浴佛。尹上座袖手旁觀。不管他者箇那箇。隨例與伊一杓。直得麻三斤乾矢橛。殿裏底牛頭阿旁。有眼無鼻孔。杖林山下竹筋鞭。一齊放光動地。不唯坐斷天下人舌頭。且免大家鈍置　佛誕。靈山會上葛藤根。今日毗藍園裏生。引蔓牽枝二千載。娑婆無路得人行。以拄杖劃曰。今日為諸人。一齊截斷了也。且向何處。見他釋迦老子。武林春已晚。臺榭綠陰深。

　　揚州福緣濟生度禪師

　　青州張氏子。年十三。投恒晏大師出家。依佛定和尚圓具。後參節崖琇。徹法源底。出住救生金粟祖堂聖因等處　據室。據此室行此令。天下衲僧齊乞命。佛祖直教重鍛過。甎頭瓦礫呈心印。且道。利害在甚麼處。霜刀舉起骨毛寒。利劒揮開天地靜　小參。寒則普天寒。說誠實言。熱則普天熱。是他時節。有箇不被寒熱所轉底。諸兄弟。還知麼。以手托拄杖云。自從隨我下天台。直至如今。七尺還是七尺。一丈還是一丈。上堂。冷靜處却沒滋味。閙熱處正好商量。踢脚絆手。無非乾矢橛。撞頭瞌額。總是蔴三斤。倘若秤得來。乾坤無剩欠。齅得著。世界總馨香。且道。無鼻孔老漢。又向甚麼處安著。夜來牀薦暖。一覺到天明　小參。昨日打點幾句佛法。欲來為眾小參。被四肢風火燒。得乾乾淨淨。今早又打點幾句。又被一個噴嚏打得乾乾淨淨。今日對眾不可無語。有法無法。單看臘八　師行脚時。因僧問。萬法歸一。一歸何處。師云。出一叢林。入一保社。後住山。又問萬法歸一。師云。飯後濃煎茶喫了。池邊坐石數遊魚。及住救生。又問萬法歸一。師云。拆東牆補西壁。後住福緣。又問萬法歸一。師云。一喫便飽。一屙便了　雍正丁未八月十八日示寂。世壽五十七。僧臘三十九。塔于福緣之右。

　　祥光吉禪師法嗣(二人)
　　揚州淨慧破愚智禪師

　　示眾。枝頭拭羽鳥初啼。一一咸明上上機。卓拄杖曰。若向箇中親薦取。擔頭挑得好春歸。

　　揚州淨慧允中微禪師

　　小參。古德道。日出心光耀。天陰性地昏。不知天地者。剛道有乾坤。諸人簇簇上來。山僧瞌睡特甚。遂竪拂云。成人者少。敗人者多。

　　薪傳瀾禪師法嗣
　　淮安龍興靈潔源禪師

　　小參。將心是佛。墮野狐窟。謂佛非心。遭無間獄。逈脫中間與兩頭。夜深不向蘆花宿。翻來活眼照寰中。六六元來三十六。

　　博凡可禪師法嗣
　　江州西林仲泉空禪師

　　上堂。舉世尊正覺山前覩明星悟道。歎曰。奇哉一切眾生。皆具如來智慧德相。但以妄想執著而不證得。師竪起拂云。智慧德相。妄想執著。總被空上座一串穿却了也。正恁麼時。假饒釋迦老子到來。也只得傍觀有分。眾中。還有為古人雪屈者麼。良久云。咄咄咄。一人發真歸元。十方虗空。悉皆消殞。

　　天岸昇禪師法嗣
　　徐州雲龍興化谷庵朴禪師

　　早參。拈拄杖云。莫避喧以求靜。莫自是而非他。莫生聖解。莫存己見。但除揀擇。洞然明白。作麼生是明白底事。卓拄杖。喝一喝云。面山高。主山低。

　　懷光燦禪師法嗣
　　京都覺生雪鴻信禪師

　　賜號文覺。姑蘇人。世業儒。于庠序閱金經。有省。即剃染。參懷光燦。印可　小參。向上一機。不是金剛圈。透頂一句。不是栗棘蓬。諸人每日二時。匙箸下鉢盂裏。喫粥喫飯。若是口口不曾咬著米。透得金剛圈。吞不得栗棘蓬。若是口口咬著米。吞得栗棘蓬。透不得金剛圈。直饒吞得透得。祇如藕絲懸須彌山。一手接四天下。是什麼人境界。還知麼。良久云。也只是個沒面目底漢　晚參。行棒行喝。老僧從來沒此閒氣力。眉橫鼻直。諸人幸無些子缺陷。只是上來下去。切忌踏碎堦前者片雪。露出甎頭土塊。努眼睛掀脣舌累汝。眼中突地添箇屑　晚參。數輩枯禪繞病僧。箇箇眉橫鼻直。豈可將佛法鈍置了也。只二時粥飯外。不須別用心力。近日園頭要種菜。田頭要種穀。雖然如是。也須大家照顧。且道。照顧箇甚麼。朝朝犂耙迎風動。翻轉泥來原是土　小參。本來無一物。何處惹塵埃。祖師愛道無。覺生愛道有。山河大地是有。人物男女是有。身心世界是有。只是要覓絲毫塵埃。了不可得。且道。祖師見處是。覺生見處是。於此辨得分明。許汝具參學眼　乾隆五年。師退處彌陀寺。至十五年示寂。召門弟子曰。將法語焚之。乃吉祥而逝。世壽八十七。塔建本寺。

　　文弱盈禪師法嗣
　　終南蟠龍子肅遠禪師

　　無為州趙氏子。母夢僧乘牛車投宿而孕。襁褓喜趺坐。出家後。參文弱和尚。問不是心不是佛不是物。是箇甚麼。文與劈頭痛棒。後聞空手把鋤頭大徹。一日文落堂。纔據坐。師即出眾。奪取拄杖。拋向人前。文云。者孟八郎漢。來捋虎鬚。師即呵呵大笑　上堂。僧問。文殊是七佛之師。因甚出女子定不得。師云。劄。進云。罔明是初地菩薩。為什麼出得。師云。露。廼云。當機不昧。千眼頓開。知鑑洞明。十方普應。說甚文殊罔明女子入定。直饒瞿曇老漢。也須喪身失命。且道。利害在甚麼處。卓拄杖云。吽吽。

　　古鏡符禪師法嗣
　　無錫南禪吼松澄禪師

　　參龍池微。問。如何是萬法歸一。微劈頭便棒。師曰。一歸何處。微復打。師乃呵呵大笑。微曰。見箇甚麼道理。師便喝。微又打。師拂袖便出。後參古鏡。徵師所得。師呈偈曰。萬法歸一一歸何。拿住虗空活切磨。嚇殺白雲飛萬里。清風吹調唱哩囉。鏡可之　僧問。如何是本來面目。師曰。日曬苔枯。雨濕葉茂。曰。不會。師曰。素富貴行乎富貴。

　　介為舟禪師法嗣
　　漢陽曇華碧雲天禪師

　　上堂。問。不展鋒鋩。如何得勝。師云。金剛手內八稜棒。僧云。掀倒禪牀。師云。你不是者手脚。僧便喝。師云。峨嵋白長老。乃云。梧生鳳隱。霧起龍吟。應無所住。而生其心。者是盧能和尚。遇著碓嘴生花。曳轉孃生鼻孔。山僧忝列末裔。不顧彌天罪犯。將他老古錐底。鍋子大小。杓柄短長。直言便道。只得鶴棲起舞。晴川攢眉。驚羣句。驚羣人前拈出。奇特句。奇特人前舉揚。收放臨時。與奪自在。設有傍不甘的道。忽遇衝雲破浪者。將何支遣。卓拄杖。喝一喝。下座。

　　冷堂林禪師法嗣
　　越州蕭邑城山大拙理禪師

　　上堂。最初一句子。未曾越此時。末後有光輝。今日更誰委。大千沙界掌中揮。大地山河成正覺。眼中花相長短春。幻裏生涯作非作。圓陀陀活潑潑。珠走盤兮盤走珠。一顆寒光永照燭。

　　萬因聖禪師法嗣
　　福州護國鐸夫凡禪師

　　上堂。僧出便喝。師曰。古人道。一喝不作一喝用。你者一喝。落在甚處。僧又喝。師曰。前一喝。也有主。也有賓。後一喝。還有賓主也無。僧擬進語。師連棒打下曰。脫空妄語漢。乃曰。德山棒臨濟喝。拈放一邊。若具頂[寧*頁]正眼。別資一路。猛烈進前。殺活自由。卷舒無礙。竪拄杖曰。祇者些誵譌。多少師僧。到者裏開口不得。今日落在天聖手裏。一任施設。佛來也打。祖來也打。正與麼時。還有為佛祖出氣者麼。震威一喝曰。將此深心奉塵剎。是則名為報佛恩　示眾。拄杖子。摟翻洞山五位。顛倒臨濟三玄。直得古定光。騎佛殿出三門。撞倒慧明崖。粉骨碎身。驚起積道山。了無巴鼻。是汝諸人。還覺眉毛定動也未　小參。事事無礙。大雲秀聳千林外。法法無差。鴈度瀔江素影斜。松濤夜夜和鐘落。梅蕊凝香鐵笛花。君不見。太原孚。草鞋踏破徧天涯。揚州畫角落誰家。

　　還一韜禪師法嗣
　　潤州鶴林雲屋音禪師

　　師問新到。向在甚麼處住。僧云。天目。師云。曾見和尚麼。僧云。某住數年。豈得不見師拈竹篦云。天目和尚。何似者箇。僧罔措。師云。更住數年。也夢不見　晚參。菊綻東籬。香浮內院。鴉鳴古木。響答虗堂。明明父母未生前。了了見聞不及處。所以道。曠劫來事。只在如今。一句無私。靈機獨露。還委悉麼。相識滿天下。知心有幾人　小參。近日諸方據曲彔牀者。說法務要尖新。出語必求玄妙。殊不知。秘魔一向擎叉。禾山只解打皷。打地和尚。初無棘句鈎章。振鐸阿師。曾不攢花簇錦。汾州只道莫妄想。俱胝惟竪一指頭。更有老鳥窠。但道諸惡莫作眾善奉行。如此朴實禪。今人那肯說。山僧嘗謂。古人說禪如蓮華。花在實亦在。今人說禪。如牡丹芍樂。花有實無。柰何。禾黍不陽豔。競栽桃李春。翻令力耕者。半作賣花人。

　　龍喜[汁*(十/甲/寸)]禪師法嗣
　　龍王山清涼千智幢毅禪師

　　茶話。新茶嫩笋。芳草垂楊。徐步山谷。鐵石心腸。好鳥相喚。其音叮噹。如何白雲飛來滿牀。山下有田。菜麥青黃。山外有屋。烟樹蒼茫。忽來明月嵓上生光。誰為侍者。松杉兩傍。橫攛拄杖。擊碎空王。正恁麼時。日出東方。如大火聚。今古文章。山泉自流。清聲勿狂。金毛獅子。哮吼高岡。驚走無路。妖怪狐狼。一喝兩喝。佛祖潛藏。無人可伴。靈樹家鄉。長年受用。百結衣裳。佛祖慧命。伶俐兒郎。吾師授受。時刻不忘。呵呵。且道。是詩耶偈耶。世諦耶。佛法耶。遂舉杯云。總不妨吃茶。

　　彌壑澧禪師法嗣(二人)
　　南陽雪乳律禪師

　　小參。一念萬年。萬年一念。一念不生。前後際斷。乃高聲召眾云。大眾。目前無闍黎。此間無老僧。且道。作麼生相見。良久云。任從滄海變。終不與君通。上堂。昨夜南極老人退位。向北斗裏。安閒自在。須彌山子。拍手高歌。四大部洲。一齊唱和。且道。誰是知音者。良久云。摩訶般若波羅蜜。

　　東京相國曇紹杲禪師

　　小參。橫按竹篦云。會麼。者箇是諸佛諸祖說不到的。山僧說了也。諸人作麼生。良久云。覿面不薦。如隔千山唯弄光影。大難大難　上堂。摩尼珠人不識。如來藏親收得。召眾云。如何是摩尼珠。喚什麼作如來藏。良久。以手指云。者箇上座肥。那箇上座瘦。小參。舉東山和尚道。如何是禪。閻浮樹在海南邊。近則不離方寸。遠則十萬八千。畢竟如何。禪禪。相國也有箇道處。如何是禪。三脚蝦蟇跳上天。吞雲吐霧。布雨興煙。有意尋時天地隔。無心用處嘴脣邊。畢竟如何。禪禪。

　　雲峨喜禪師法嗣(三人)
　　西安興福憨休乾禪師

　　西蜀龍安胡氏子　上堂。三度與棒。黃檗老徹底婆心。脇下還拳。小廝兒事急則變。顯大用。發大機。明頭合。暗頭合。擒縱互換。照用齊彰。北斗裏藏身。針鋒上走馬。到者裏。釋迦老子口似磉盤。達磨大師眼如木[木*突]。十聖三賢。讚歎無門。眾生魔外。疑謗不息。獨許超方作者伶俐衲僧。直下了知。端倪不用。明椎玉皷。暗展鐵旗。在處草偃風行。所向無思不服。正所謂鍾馗醉裏唱涼州。小妹門前暗點頭。巡海夜叉相見後。大家拍手上高樓　結制上堂。金粟舊火爐。深廣莫可測。一道本平等。聖凡元不別。撥出火星時。虗空齊迸裂。寒則普天普地寒。熱則普天普地熱。三世諸佛。於火燄中。轉大法輪。總不相違越。汝等諸人。今日於中坐臥經行。一任麻三斤乾屎橛。都來拋向一邊。總沒干涉。只如不許昏沉瞌睡。若也瞌睡。眉毛被火燎却。也怪金粟不得。

　　汝州風穴白雲雪兆性禪師

　　陞座。堪笑當年蘧伯玉。行年五十方知趣。從頭一一細思量。四十九年都不是。欲寡其過未能焉。孔子聞言深相契。某也今年四十九。信手拈來無不是。年年頭上頂青天。歲歲草鞋踏實地。獨有今年業力牽。雲水相從許結制。無端將箇破沙盆。安排累爾諸兄弟。禪道佛法半點無。鬼面神頭無本據。何如撥轉鐵牛機。直入千峯萬峯去。免教扭揑孃生鼻。懸羊賣狗成何濟。大眾。孃生鼻孔。一任扭揑。孃未生時。鼻孔在甚麼處。蘇魯蘇魯。[口*悉]唎[口*悉]唎。

　　河南金粟沖涵恒禪師

　　佛殿。萬德莊嚴。紫金光聚。驀劄相逢。誰敢正覷。乃撒開坐具云。因我得禮你。彼此無本據。遂大展三拜　上堂。僧問。如何是佛。師云。遠親不如近隣。進云。如何是法。師云。多虗不如少實。進云。如何是僧。師云。求人不如求己。師乃以拂子。打○相云。非瓦礫非珍寶。圓陀陀兮光皎皎。爍破威音雪谷春。照開空劫壺天曉。各努力休潦草。蹉過當陽無處討。遂高聲召云。大眾。眾側聆。師驀拍禪牀一下云。此時不了何時了　中秋上堂。冲虗妙粹。惟證乃知。撲地風光。出突難辨。外離點綴。寧容者也之乎。內絕推窮。討甚單重交拆。還知金粟為人在甚麼處。竪拂子云。見月休觀指。歸家罷問程。

　　無礙徹禪師法嗣(二人)
　　天台萬年紀安經禪師

　　湖州高氏子　上堂。直截根源。聖凡罔測。向上一著。佛祖不識。惟貴作家當陽定奪。思量擬議。天懸地隔　上堂。靈鷲拈花。人天百萬。領略者唯飲光。黃檗行棒。龍象一千。承當者獨臨濟。荷恁麼事。須恁麼人。萬年十餘年。布網張羅。東敲西擊。欲覓一箇半箇。以續先宗。爭柰土曠人稀。相逢者少。設有箇漢。聞恁麼道。出來掀翻法座。喝散大眾。把山僧亂槌一頓。不惟堪報不報之恩。以助無為之化。亦免後人遞相鈍置。也須是過量人始得。何故。若無舉鼎拔山力。千里烏騅不易騎　秋收上堂。藤條倒握。敲玉露於清晨。鐮子橫拈。斬金野於白晝。百草頭邊全意氣。明明大智神通。一微塵裏轉法輪。歷歷普賢境界。東拋西擲。謾云不是家珍。北走南奔。觸處無非至寶。進前退後。脚跟下蹉過幾箇祖師。左盻右瞻。頂門上失却一隻正眼。通方作者。便合乘時。懵懂禪流。徒勞側耳。

　　天柱永慶念予恒禪師

　　江南上元萬氏子　上堂。風吹不入。雨灑不濕。四面八方。渾無欠缺。夜明簾外。任他鶴立枯松。選佛場中。那許狐藏獅窟。門裏人。要出出不得。門外漢。要進進不得。把斷要津。直得天曉不露。豁開戶牖。便見夜半正明。出頭天外底。到此且居門外。穩坐室中底。向來佛眼難窺。若謂門外逍遙。摩竭因何掩室。若謂堂中穩密。文殊因甚不肯入門。向者裏檢點得出。便好荊棘林中縱步。毗盧頂上棲真。攝十劫作一念。撮大千為一塵。古今一貫。內外一如。其或不委。莫怪山僧立門戶。須知別有一壺天。下座。

　　蘧夫一禪師法嗣
　　潤州夾山竹林辯言海禪師

　　住大同。僧云。如何是大同境。師云。風暖鳥聲碎。日高花影重。僧云。大好一聯詩。師云。作詩會那。僧云。某甲祇作詩會。和尚作麼生會。師云。甜瓜徹蒂甜。苦瓜連根苦。僧近前云。和尚道什麼。師云。風流不在著衣多。僧便拜。師便打。

　　道安靜禪師法嗣
　　聖感霽崙永禪師

　　立春上堂。鴉則鴉鳴。鵲則鵲噪。眼辨不如手親。行到不如說到。五九盡日又逢春。古屋朝陽寒氣少　除夕小參。毗盧師法身主。無死生忘寒暑。從來使得十二時。不彼十二時辰使。聖義炳然。真風廓爾。喝一喝曰。爆竹聲中百慮除。發機也勝千鈞弩　上堂。山花似錦。一花上一佛土。鳥語如簧。一語中一珠數。千聖同躔。萬機頓赴。躋盛世於唐虞。返淳風於太古。福果端莊。法輪永固。喝一喝曰。當陽驗取目前底。明明歷歷無回互。復喝一喝　佛誕日上堂。世尊剖一。伏羲畫一。乾峯舉一。雲門用一。一字一加橫。八字沒兩撇。此非彼不知。彼非此不識。一會靈山尚儼然。人人具眼誰端的。喝一喝　結制早參。永嘉一宿而覺。高亭招手橫趨。簡點將來。猶為鈍漢。眾中可有越格衲僧。契得我機者。即與證明。驀竪如意云。且道。是第幾機。眾佇立。師擲下如意曰。放待冷來看　晚參。如來密語。祖師真訣。水不自洗。刀不自割。悟須自悟。說自他說。卓拄杖曰。此回重按過。兩口無一舌。師落堂曰。適纔西堂上方丈啟白。堂中悟得兩人。悟的走出來。老僧為汝證明。連問數次。眾默然佇立。師曰。西堂誑語。老僧實語。滿堂菩薩。幸是可憐生。

　　敏樹相禪師法嗣
　　辰州龍山頴悟秀禪師

　　上堂。至理無言。明眼者鑑。真機獨露。通方者知。若以禪會。特地乖張。不以禪會。當面錯過。

　　太白雪禪師法嗣
　　明州育王法鐘覺禪師

　　上堂。關頭路口。捷徑要津。時時把住。處處放行。透得過者。却在那邊去。不得的。只在者裏　閏四月八日上堂。一年兩度四月八。不知何日生悉達。淡黃楊柳帶棲鴉。嫩綠池塘藏睡鴨。

　　釆商榮禪師法嗣
　　鄂州向上具瞻仰禪師

　　解制小參。結制以前。鼻孔撩天。結制以後。鼻孔依舊。放開布袋。緊俏草鞋。荒草裏奔逐馬牛。酒肉案頭。醉殺佛祖。若也田地穩密。一任丹霄獨步。假饒漆桶不快。切忌前途路滑。
　　正源略集卷第十一

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　南嶽下三十七世
　　慧山海禪師法嗣(七人)
　　邵陵大梅與峯智禪師

　　上堂。一畝之田。三蛇九鼠。齩斷麻繩。翻身辨主。南州北縣。任遨遊。虎穴獅林顛倒走。萬別千差盡踏翻。丈夫氣宇衝牛斗。喝一喝　晚參。既得本不愁末。渾身直踞上頭關。空裏磨盤旋八角。東搭西兜。南涌北沒。當陽拋下死蛇頭。十聖三賢眼卓朔。爛嚼虗空當飽餐。誰解臨機道莫莫。

　　潭州大溈山密印古梅冽禪師

　　上堂。雨催樵子還家。一步緊一步。風送漁舟到岸。罷櫓停橈。正恁麼時如何。野老不知堯舜力。鼕鼕打皷祭江神　晚參。蹋破艸鞵赤脚走。縮却項兮露出肘。昨日江上折枝梅。逢人喚作隄邊柳。大似雞羣之鶴。大似喪家之狗。未審。是聖是凡。合取狗口　示眾。拍禪牀召眾云。無人奪你鹽茶袋。庫藏裏須檢點。禍不入慎家之門。有人喚你苦葫蘆。者閑家具。直須颺却。賊不打貧兒家。復拍一拍。

　　潭州大溈易菴應禪師

　　上堂。春已半夜猶寒。遲遲煦日上欄杆。清淺聲隨流水濕。輕柔風動野雲翻。晴和暖綠陰繁。花放南枝向北看。大眾。森羅起舞。樂則同歡　示眾。搖風柳眼如青黛。浥露桃腮似火紅。實相深譚梁燕語。袈裟齩破五更鐘　示眾。倒騎鐵馬上須彌。信步披離絕所之。及頂凝眸天外看。百千諸佛下泥犂。

　　潭州大溈揆菴空禪師

　　上堂。冲風颯颯。古佛嘉猷。綠水潺潺。道人活計。恁麼會得。釋迦彌勒。站過一邊。其或未然。父母所生口。終不為人說　小參。拈拂子曰。掬水月在手。揮一拂云。弄花香滿衣。擲拂云。止止不須說。我法妙難思　晚參。老來住邨院。口齒不關風。逢人即便罵。彼此絕踈親。聖凡情量都消盡。方識山僧句句真。

　　潭州上林月憨權禪師

　　上堂。向上一路。大地無寸土。千聖不傳。徧界有家風。直得頭頭離向背。處處絕遮攔。帝子不知春去也。夜深猶聽樹頭嗁。

　　邵陵龍山月堂湛禪師

　　開鑪上堂。鉗錘初展。鑪鞴宏開。是聖是凡。乃佛乃祖。總與縛作一束。拋向烈燄堆中。一火煅就。他日鼻孔撩天。眼空四海。不得孤負西禪　上堂。紙窗生白月初來。笑破寒梅白玉腮。古澗幽深人罕至。尋香公子謾疑猜。

　　邵陵上梅雄山千如一禪師

　　上堂。佛法無人說。雖慧莫能了。即今山僧將一大藏教。千七百葛藤。作一句子。布施諸人。良久云。鷂子過新羅。

　　穆文德禪師法嗣
　　鳳林雪圃修禪師

　　小參。從上不傳之道。瞞不得具眼衲僧。驀一喝云。且道。者一喝。又從甚處得來。復一喝云。具眼者辨取　佛成道日上堂。朝雲漠漠。鎻斷聖見凡情。夜月沉沉。浸却魔宮佛殿。到者裏。雖無纖毫滲漏。未免冷落從上家聲。竪拂子云。明星現也。切忌大驚小怪。

　　晦山顯禪師法嗣
　　雲居九屏燕雷鵬禪師

　　陞座。揮拂子云。全提著子。貫徹古今。楖栗一條。攬翻途轍。荊棘林中紅爛。刳盡骨髓。活人背後掘地深埋。觸目菩提。神光萬丈。貶向二鐵圍山。于中端倪。作麼生辨。擲拄杖下座　陞座。出門入門。釋迦彌勒。磕額交肩。便稱楊稱鄭。紫羅帳裏。傾國難酧寶珍。可惜作燕石拋散。若是田地穩密。打翻諸聖己靈。出纏漢子。劫前不居正位。不落今時。任運騰騰。風流特地。所以道。威音王已前。無師自悟。是第二句。還我第一句來。拍禪牀下座。

　　諦暉輅禪師法嗣
　　杭州雲林巨濤果禪師

　　上堂。教外別傳。是何巴鼻。滿耳非聲。滿眼非色。識得圓陀陀。何須問彌勒。清淨本然。莫生疑惑。纔有希異之心。早已聖凡相隔。今朝十五開鑪。但看空中發燄。饒他玉轉珠迴。也要其中鍛煉。頑銅廢鐵齊收。果是真金不變。心佛與眾生。原不隔一線。錯認定盤星。失却金剛劒。打一○相云。若以智測。未為好手。若以慧照。猶在半途　除夕小參。一年復一年。梅花開放幾鮮妍。一歲復一歲。塵世茫茫醒又醉。爾我出家人。經營除俗累。選佛非選官。切忌墮尊貴。卓拄杖云。惟有拄杖子。寒暑一任推遷。豈肯隨羣逐隊。驗盡花枝短長。那管殘年舊歲。但能順適安和。便是融通三昧。良久云。露地白牛烹也未。

　　得定運禪師法嗣
　　迴龍水月圓禪師

　　上堂。當陽一句。獨脫根塵。向上一機。光騰電閃。眨得眼來。已是落二落三。如之若何。白雲萬里。直得千古萬古如斯。前佛後佛無別。寬闊無外。大千沙界箇中藏。寂寥非內。香水海裏浮幢剎。若能無彼無此。非色非心。坐斷要津。不通凡聖。自然常光現前。巴鼻獨露。顯一切神通不思議之力。月籠丹桂遠。星拱北辰高。

　　止水源禪師法嗣
　　崇仁天乘參禪師

　　長至上堂。一二三四五。屈指從頭數。數到驢年時。算來無今古。渠不涉春秋。何曾有寒暑。報與參玄人。薦取主中主。且道。阿那箇是主中主。良久下座。

　　穎悟秀禪師法嗣
　　沅州太和長明炅禪師

　　上堂。一僧纔出。師云。止止不須說。我法妙難思。僧拂坐具。師便喝。僧亦喝。師便打。又一僧出云。某甲禮拜是。不禮拜是。師拈棒云。山僧打即是。不打即是。僧退後三步。進前三步。師云。不是不是。乃云。今朝衲子。當機一味。棒喝齊施。強生枝節。要人翻轉面皮。眾中還有翻轉者麼。如無。且看木上座。自翻轉去也。擲拄杖。下座。

　　佛冤綱禪師法嗣
　　昭覺竹峯續禪師

　　成都松州沈氏子　上堂。晴雲萬里。處處霑錦江皓月。瑞氣千尋。家家沐四野清風。村歌奏無生之曲。牧女含太古之音。杖頭有眼。定盤無星。諸禪德。薦取鉢盂。幾度朝天。照顧眉毛。覷穿東壁　問。溪聲盡是廣長舌。且道。所談何事。師云。罕逢穿耳客。多見刻舟人　問。喚作一莖虀。入地獄如箭射。不喚作一莖虀。入地獄如箭射。如何。師云。口是禍門　問。雪覆千山。因甚孤峯不白。師云。瘦處難滿　問。虎以肉為食。因甚不食其子。師云。無他下口處。進云。魚以水為命。因甚死在水中。師云。隨鄉入鄉。

　　浪山嶼禪師法嗣(三人)
　　嘉興福嚴具宜開禪師

　　毗陵湯氏子　小參。山僧歷夏經秋。從不與諸人東語西話。樂得口門清淨。耳竅空鬆。你諸人。拚得一期做死漢。活來氣宇吞諸方。佛法貴正不貴勝。人情難契不難多。臨濟大師。住滹沱河側。僅得兩人成褫。建立黃檗宗旨。法昌禪師。住分寧。行脚僧無一箇。不辭依例開罏。心雄一時。道高千古。不與諸方鬥勝。便與諸方鬥劣。鬥勝也。烘烘閙閙。難免瞎驢趁大隊。鬥劣也。古古怪怪。管教麟角呈祥。正恁麼時。福嚴要與諸方鬥勝。則較劣十倍。要與諸方鬥劣。則較勝三分。如何得道出常情。超羣越格去。卓拄杖云。不可好肉剜瘡　佛殿。指天指地成何事。七步稱尊更可憐。是處池塘皆有月。誰家竈裏火無煙　僧問。水牯牛過窗櫺。因甚尾巴過不得。師云斫却月中桂。清光應更多。進云。謝師答話。師云。揭諦揭謁娑婆訶。

　　嘉興普明赤潭珠禪師

　　佛誕上堂。眼前境是生機。口頭語是活句。指天指地。且道。是生機不是生機。雲門云。一棒打殺。與狗子喫。是活句。不是活句。者裏著得眼插得嘴。千七百爛葛藤。縛作一束。燒鍋滾水。正好與悉達澡浴　立秋上堂。秋蟬樹上鳴。秋蟲砌底吟。飄飄楓林葉落。漸漸襟袖涼生。白蘆雪鋪兩岸。紅蓼血染沙汀。誰家拋落金丸。星浮水面。何處輥來玉鏡。月挂天心。歐陽修感時作賦。杜子美乘興狂吟。吳道子描難就。張僧繇畫不成。只要直下心與境合。始知佛祖無法為人。攛下拄杖曰。雲門扇子。拋向搕[打-丁+(天/韭)]堆上。趙州布衫。拈來補袖剜襟。樹凋葉落即不問。體露金風是若何。兔角長三尺。龜毛重九斤。

　　濮鎮龍潭福善亹堂成禪師

　　元旦上堂。春風蕩蕩。春日熈熈。花開笑面。柳展歡眉。無位真人。當陽突出。山門頭合掌稽首釋迦。佛殿裏燒香問訊彌勒。雖然禮數周旋。要且新年頭佛法大意。祇是未在　上堂。竪拂子云。只者威音不知其始。彌勒未知其終。迥超名言。不墮諸有。可行則行。不出百千三昧。可止則止。寧忘萬象森羅。若也全身擔荷得去。一任粃糠佛祖。陶鑄聖凡。續千聖不傳之燈。照八面無私之燄　上堂。泗洲大聖。為什在揚州出現。者裏下得一轉語諦當。不但大聖落處。亦且參學眼正。其或未然。大地雪漫漫。春風依舊寒。泗洲見大聖。莫作等閒看。

　　德水洧禪師法嗣
　　湖州翔鳳資福也閒潛禪師

　　維揚海門胡氏子　除夕。山僧入此門來。惟解刀耕火種。礱米樵柴。禪之一字。無暇舉著。今晚年窮日盡。結角羅紋之際。並無一物與諸人分歲。若者一物可與。即是鈍置。然雖如是。有一件奇特事。不敢囊藏。特地舉似。露柱懷胎。被爆竹一聲驚落。不知是男是女。

　　四航海禪師法嗣(三人)
　　杭州龍泉匡源洪禪師

　　解夏小參。金風扇野。盡大地覓其起處。了不可得。暑氣初降。一毫頭識取端由。絕無影響。有箇漢從天目來。往南海去。分明舉似路頭。說甚九旬度夏。三月安居。未得到家在。以手招眾云。此去杭城三十里。逢人切不得錯舉　中秋小參。此夜一輪滿。清光何處無。古人恁麼去。未必到無疑。寒山比底。依稀似曲。南泉話底。彷彿同音。畢竟如何是真月。展兩手云。團圞有八角。劈破無兩邊。

　　湖州靈山具如奇禪師

　　浙江人　上堂。眼不見眼。寧知他目乃自己瞳神。心不悟心。豈謂布毛當諸方佛法。莫道黑如漆。千日避其輝。明如鏡。萬象失其影。因甚有如是奇特。皆從山僧拂子頭上。打過鞦韆來。

　　維揚天寧紫松彰禪師

　　佛殿。燈籠是我父。露柱是我子。的的老公祖。覿面沒相識。且道。拜他是。不拜是。顧左右云。逢人不得錯舉。遂拜　上堂。拈香極有來由。詮註不出。沒分曉處。特地昭明。須知桑樹上著箭。柳樹上出汗。未是奇特。炷香云。驗在目前　上堂。有一無口人。時時吞且吐。有一行路人。日日不出戶。驀然拾得三尺紗。仔細看來一匹布　上堂。撞翻彌勒樓閣。拈却淨名方丈。雲水高衲。法爾如然。還須知有向上一竅。始可歸家休歇。坐享太平。有麼。代云。黑漆布衫無兩袖。從君裁剪任方圓。

　　玉山博禪師法嗣
　　秦郵臨川普度古門裕禪師

　　本邑季氏子　上堂。玄關把住。縱然千聖罔通。智鎻掣開。一任萬靈設化。驀拈拄杖云。到者裏。不妨竿木隨身。逢場作戲。直得雲外鳥呼天。水中魚躍樹。高低普應。逆順從緣。當下如戴角猛虎。搖嶽驚羣。奮瓜獰龍。衡雲搏浪。正恁麼時。劈開華嶽連天色。放出波濤動地聲。

　　遇山藏禪師法嗣
　　黃山慈光中洲嶽禪師

　　上堂。諸方今日安居。吉祥事無一向。他人行處不行。他人尚處不尚。日午慣打三更。箇是渠儂伎倆。謾誇奪食驅耕。剖腹刳心保障。直饒問若興雲。須知不肯輕放。從前寶惜填膺。就請一時洗蕩。若戀兔徑遊行。辜負三登九上。者裏不比尋常。佳器須資敏匠。何必口似轆轤。祇要一言諦當。此事真實相為。敢有一毫欺誑　小參。佛是眼中刺甲。法是貼瘡膏藥。祇如僧。又是箇甚麼。顧左右云。放過一著　小參。盡大地是箇盋盂。鹽官今日為你諸人。安箇柄子去也。卓拄杖云。方木不投圓孔。

　　漢雲曇禪師法嗣
　　李山澄光繩木林禪師

　　上堂。木人拍板。韻徹清霄。石女吹笙。聲傳幽谷。趁泥牛而含月。踏斷元途。驅鐵馬以追風。衝開鳥道。頭頭迥脫根塵。物物頓忘聲色。於無聲色中。一見一切見。一明一切明。自然靈光獨耀。至體全彰。且無聲無色中。見底明底是甚麼。擊拂子。青山不鎻長飛勢。滄海合知來處高　上堂。古佛心祖師意。以字不成八不是。迦葉問阿難。阿難不會。武帝問達摩。達摩不識。趙州五年分疏不下。魯祖見人只得面壁。德山入門便棒。起陸地之波瀾。臨濟入門便喝。轟晴空之霹靂。更有一事報君知。夜行莫踏白。

　　吼松澄禪師法嗣(二人)
　　無錫九峯三明灝禪師

　　臘八上堂。擡頭觸破娘生鼻。情與無情俱漏泄。口吞宇宙不留蹤。拶著虗空頭腦裂。明星夜夜發光華。覿面相逢是誰識。一句奇哉作話端。出山又見來時跡。眼裏有瞳。舌中無骨。諸兄弟。還有悟道者麼。有則與你痛棒三十。山僧者裏。留你不得。

　　宜興龍池迅帆裕禪師

　　無錫錢氏子　臘八上堂。一九二九。相逢不出手。臘七臘八。河裏凍殺鴨。山門口金剛。不挂寸絲。佛殿裏羅漢。額上汗出。堪笑黃面老瞿曇。偏向雪山作窠窟。六年凍得眼無光。一覩明星便饒舌。千古兒孫作話端。一年一度揚他拙　除夕小參。今朝臘月二十九。年窮歲盡難遮覆。大家覿面露堂堂。那個男兒不知有。看取長沙岑大蟲。却似西河獅子吼。撞著普化一頭驢。趂去子胡一隻狗。大家相聚團圞頭。八角磨盤空裏走。少傾普請喫年茶。切忌打失娘生口。不失口。來年依舊笑東風。好手手中誇好手　師於雍正元年癸卯五月六日示寂。世壽七十一。僧臘五十九。塔建致敬菴之旁。

　　紀安經禪師法嗣(四人)
　　金粟山禹門宗禪師

　　小參。薰風南來。殿閣微涼。無位真人。赤露堂堂。見麼。又逐流鶯過短墻　小參。一尺水興一丈波。是必源頭有據。半幅帆使八面風。又豈易借渠力。且道。渠是阿誰。嫩艸階前初見綠。殘梅帶雪未全消　晚參。天寒日短。那事甚緩。狼藉百艸頭。官物無收管。堪收管。他日諸方問著。當言切莫面煖。

　　天台萬年豁然緣禪師

　　上堂。向上一機。澄清巨海。當陽一句。烈燄騰空。三世諸佛。到者裏無處藏身。歷代祖師。到者裏豈容著跡。說甚皇宮兜率。苦行度人。却不為平地跌跤。無風起浪。所以雲門道。一棒打殺。與狗子喫。貴圖天下太平。衲僧須到恁麼田地。不屈佛祖兒孫。何故。噉龍須是金鵬子。竭海還他過量人。

　　金粟慧海源濟禪師

　　小參。舉大茅和尚示眾云。欲識諸佛心。向眾生心行中識取。拈拄杖。卓一卓。欲識常住不凋性。向萬物遷變處會取。復卓一卓。若會得者兩卓。大茅和尚。被爾捉敗。若也未會。萬物遷變。換爾眼睛。

　　浙江金粟悟心達禪師

　　上堂。破一微塵。出大經卷則易。歸大經卷。入一微塵則難。入得一微塵。出得一微塵。自然動無遺照。舉必全真　起七。無隔宿思。可參臨濟禪。有肯諾意。難續楊岐派。殺佛殺祖。須是其人。煅凡煉聖。全憑作者。大丈夫。秉金剛王寶劍。二六時中。行亦斬。坐亦斬。住亦斬。臥亦斬。縱無斬處。亦不得放過。何故。為人須為徹。殺人須見血　中秋。靈山指月。龍像不足致雨。曹溪話月。畫餅安可充飢。馬祖玩月。大開了眼作夢。何故。此夜一輪滿。清光何處無　小參。不是心不是佛不是物。老龍解破蒼龍窟。八萬四千非鳳毛。祥麟只有一隻角。

　　天台萬年止先定禪師

　　上堂。禾山普化忽顛狂。打皷搖鈴戲一場。不若少林無孔笛。頻頻吹出妙難量。且道。甚麼曲調。者裏明得。便見昔日末山尼。因僧問如何是末山境。山云。不露頂。進云。如何是末山人。山云。非男女相。進云。何不變去。山云。不是神。不是鬼。變箇甚麼。看。他一問一答。好不勦絕。豈不是無孔笛中吹出驚天動地。諸兄弟。還委悉麼。若將耳聽終難會。眼裏聞聲始得知　小參。新正不如舊歲。寒風雨雪連綿。釋迦不管閒事。彌勒只笑無言。伽藍心中著急。祖師性裏參禪。厨中柴無一擔。庫內穀米將完。直待天晴日出。大家努力向前。喝一喝。

　　福州法輪觀月光禪師

　　明州秦氏子。示寂偈云。萬物遷變處。常住不凋心。會得箇中意。日午打三更。遂跏趺而逝。通侍者曰。蒼天蒼天。和尚恁麼去。坐在死水裏了也。師復舉目曰。你不肯老僧那。分付聲鐘上堂。拈拄杖云。即此物非他物。還有擔荷得者麼。通出問云。如何萬苦不到處。師云。金不博金。通打一○相。喝一喝立脫去。師云。通侍者與麼去。太鹵莾生。通復舉目云。和尚不可壓良為賤。師即大喝一聲而寂。通云。賊是小人。智過君子。亦立化去。

　　嘉興金粟道三本禪師

　　小參。大樹生小菓。細藤結大瓜。佛法本尋常。知心滿天下。

　　具瞻仰禪師法嗣
　　鄂渚南溪向上雙溪定禪師

　　上堂。靈山密語。歷歷全彰。少室真機。頭頭顯露。裂破佛祖面門。穿過衲僧鼻孔。今日現前一會。坐立儼然。見聞不昧。人人抱滄海之珠。箇箇蘊荊山之璧。果能直下悟得。便乃尊居化外。獨步寰中。有時孤峯頂上。盤結艸菴。有時十字街頭。打開布袋。驅耕奪食。一切臨時。起死回生。不資餘力。不惟南溪法社。千載光生。亦令山僧出世。一期事畢。其或未然。止涸困魚徒激浪。摩霄俊鶻快乘時　開鐘。有大圓音。隱而不發。靜既無虧。扣則普應。此在佛事門頭。足堪取則。若約衲僧分上。聲前薦得。猶落今時。槌下分明。循途守轍。直須透過聲色堆頭。方可證入圓通境界。

　　允中微禪師法嗣
　　揚州靜慧述先預禪師

　　本郡甘泉徐氏子。自幼脫白。依隆覺冶牧律師圓具。繼席靜慧　小參。坐斷千聖頂[寧*頁]。且居門外。踏著向上關棙。猶在半途。汝等諸人。朝三暮四。全放全收。放去即是十尺。收來依然一丈。還是門外。還是半途。試定當看。師一日示寂。偈云。倒騎鐵馬上須彌。踏破虗空兩片皮。萬象森羅齊著眼。看他紅日影離披。端坐而逝。世壽六十六。僧臘四十二。塔于靜慧之右。

　　谷庵璞禪師法嗣
　　徐州雲龍興化天池鵬禪師

　　江南桐城方氏子　上堂。即心即佛。萬象森羅明歷歷。非心非佛。十方剎土冷沉沉。不是心不是佛不是物。放之則彌滿虗空。卷之則纖塵不立。雍正壬子四月初六日示寂。塔于龍泉寺左。

　　石吼徹禪師法嗣
　　寶應一粟默菴言禪師

　　山西汾陽李氏子。參石吼徹。石便問。威音那畔。阿誰作主。師云。爍迦羅眼莫能窺。石曰。莫能窺底是甚麼。師曰。覷著則瞎。石曰。空劫中還有佛否。師震聲一喝。石曰。居何國土。師便掌。石曰。敢來捋虎鬚耶。復舉狗子佛性有無二語徵之。師擬開口。石連棒打出。師忽有省。即呈偈曰。佛性有佛性無。莫顢頇休莽鹵。放出無毛大蟲。咬殺南山猛虎。石頷之。師于乾隆壬申十二月二十八日示寂。世壽六十八。塔于一粟願田之左。

　　祖幻寧禪師法嗣(二人)
　　潁州覺林徧知學禪師

　　楚漢孝邑黃氏子。依四禪師披剃。年滿受具。後謁大悲寧。舉甘贄設粥南泉打破鍋子語。寧云。南泉打破鍋子。還得飯吃也無。師云。者老漢忘前失後。寧云。畢竟南泉意作麼生。師與一掌。寧云。者裏即得。諸方未甘在。師又掌云。說甚麼甘與不甘。寧云。可做得臨濟兒孫。遂承印可　上堂。若論箇事。人人本具。箇箇不無。眼見耳聞。語默動靜。無不了了分明。停思佇機。即沒交涉。

　　六安香林曉南杲禪師

　　江南鳳台邊氏子　上堂。竪拂子云。者條斷貫索。慣穿天下人鼻孔。從上諸佛。沒柰他何。歷代祖師。沒柰他何。山僧三十餘年。摩裙擦褲。帶水拖泥。也沒柰他何。今日欲作祖禰不了。殃及兒孫去也。遂拈拄杖點空云。一九二九。袖不出手。

　　天培鑒禪師法嗣
　　南嶽祝聖曉堂哲禪師

　　吉州楊氏子。到溈山。藏菴和尚引座。師與阿諾惺友嵩繼四人同陞座。師末結座云。溈山又出四天王。擡起須彌到處撞。臨濟小廝不解事。一椎擊碎太郎當。且道。臨濟小廝在甚麼處。倚天閣上閒無事。撑起眉毛丈二長　濟生和尚到南嶽。贈師偈曰。昔年銜粟老金雞。又向祝融峯外棲。秋日偶聞新月下。一聲纔唱萬聲低　師歷主南嶽福巖鴈峯西江禾山象山等處。雍正十二年十一月三十日示寂。世壽六十六。塔于天柱峯下之金雞林。

　　心壁淵禪師法嗣
　　廬山秀峯猗蘭操禪師

　　湖南邵陽胡氏子　上堂。石人喫痛棒。木人滴鮮血。聖女感天宮。寶花散不徹。不干鶖子辯。豈是維摩默。文殊與普賢。頭出還頭沒。街頭廖鬍子。隨分得一橛。良久。以手指侍者云。汝號淨月　上堂。僧問。如何是學人自己。師云。將謂眾生癡。更有癡眾生。曰學人遠尋。和尚豈無方便。師曰。方便即不無。遠尋即不得。曰恁麼則全因今日事。親見舊時人。師曰。盲者不見光。終非日月咎。問陳爛葛藤即不問。當陽一句請師宣。師曰。日輪正卓午。僧禮拜。師便打。乃拈拂子打○云。若向者裏會得。盲者不見光。終非日月咎。又打○云。若向者裏會得。全因今日事。親見舊時人。復打○云。正當恁麼時。薦取當陽句。日輪正卓午。

　　濟生度禪師法嗣(三人)
　　維揚福緣超宗智禪師

　　彭城蕭邑單氏子。幼投觀音庵天習師出家。二十二。受具于佛定和尚。參謁濟生洞明諦暉諸老。後于大雄靈鷲和尚處。作水頭。靈云。你終日到龍潭。曾見龍麼。師于靈前。回旋作奮迅勢。靈打云你在者裏亂做。一日靈問。萬法歸一。一歸何處。師云。寒則普天寒。熱則普天熱。靈云。那裏得者消息來。師云。不向己求。豈從他得。靈命充維那。後復參濟生度。濟云。你向甚處。打野榸來。師云。近自雲林。濟云。飛來峯與你所談何事。師云。未到雲林。早有信來。濟云。只學箇掠虗漢。師云。若有禪可參。今日不再見和尚。濟竪拳云。者箇喚作甚麼。師擬議。濟便打云。大好無禪　晚參。日影離離。烟光淡淡。無位真人。露頭露面。左右是廚庫僧堂。前後是山門佛殿。無位真人在甚麼處。偶聽長空鴈一聲。擡頭飛過蕭湘岸。

　　維揚福緣福國傳禪師

　　本府鄭氏子。幼投雨文大師薙染。十九詣華山受具。參濟生和尚。一夕聞香板聲。豁然桶底脫落。乃曰。擊碎疑團見古人。而今不用更參詢。頭頭盡是西來意。法法全彰淨妙身。濟頷之。出住泰州龍珠趙州栢林　開鑪上堂。鑪鞴久停。須知寒灰發燄。鉗鎚乍舉。直教死漢翻身。點鐵成金。變河為酪。敲唱雙行。鍛凡鍊聖。祇如無面目漢。作麼生鍛鍊。一椎擊碎太虗空。大地山河無背向　乾隆丙寅。師休養于圓通菴。己巳春示寂。墖于菴側。

　　武林聖因大徹永禪師

　　江南新安汪氏子。年十八。侍母金山進香。覩大徹堂三字。忽然心如虗空。旋投金山際雲老宿。落髮受具。後參南澗寶壽諸知識。次謁濟生和尚。濟云。南來的北來底。師云浙中。濟云。彼處知識。有何言句。師云無。濟云。你在彼。豈不空過。師便喝。濟便打。師又喝。濟又打。至晚。濟落堂。師出禮拜。濟便打。師云。某甲話也未問。和尚因甚便打。濟云。用你開口。有甚交涉。師于言下頓徹。遂付衣拂。出住梅林　上堂。竪拂子云。諸兄弟。還見麼。如此見得。曠大劫來。不假栽培。葢天葢地的。根本徹底呈露了也。更說甚麼物我一如。有無雙遣。大似懷拳石以登泰山。未免傍觀者哂　上堂。衲僧家向銀山鐵壁處。突出金剛正眼。徹見佛祖肝腸。無絲毫滲漏。和他命根。一拶拶斷。然後全主全賓。全殺全活。趂動南山白額。吞却無毛大蟲。不妨鼻孔裏聽聲。眉毛上吐氣　除夕。大道絕遮攔。真機無背向。透得法身句。當仁自不讓。遂召眾云。會麼。今年常住有三樁。好舉似大眾。第一。春夏園中。瓜茄結得好。第二。秋深田上。糧食收割得好。第三。今冬廚庫。年節事件總辦得好。即今臘月三十日到來。內外諸人。向衣鉢下摸索好。

　　月柯澄禪師法嗣
　　吳江聖壽厂阿[蠢-春+者]禪師

　　小參。有法說私法。無法說官法。一不立三。二五成十。達磨本西竺國人。何曾少林與神光安心。杖頭隻履是鐵拐。李公藥葫蘆。一時眼花。訛傳千古。南無佛。南無法。南無僧。劫前劫後枯樁。腦葢大如斗　華嚴期上堂。有真逼窄胸襟。便有最寬廓境界。一華藏海。一逝多林。一彌勒樓。一普光殿。如高如下。亦近亦遙。遮那鼻孔無毛。善財脚底有痣。踏徧一百十城。參見五十三員知識。面面是新。面面是舊。推詳到未離兜率。未出母胎。八十一卷餘。文從何說。喝囉哆恒楞登室左侘陀。聲韻從何叶來。一訛百訛。鑽故紙者粉紛。如今一總拋開。耳論齋僧功德。南泉打破鍋。金牛放下桶。者似比邱尼三大師素信女。於華嚴期第八日。真心實供鉢盂裏。斗大青蓮花。飲者食者。齒頰俱香。更有可喜。舌尖抵上脣。吐出圓珠箇箇新。十目還他無垢眼。微塵塵盡一微塵。

　　念予恒禪師法嗣
　　天台永慶天喜卓禪師

　　本邑胡氏子　上堂。西天四七。東土二三。乃至天下老和尚。拈槌竪拂。冀闡宗乘。何異乎河頭賣水。逆風揚塵。今日山僧先師有未了公案。不得已出來。為他了却。若是宗乘中事。諸人語默動靜之間。未敢錯誤絲毫。豈肯仍蹈前轍。且道。超宗異目一句。如何舉似。便下座　師於雍正十三年人日。無恙而逝。世壽八十有四。僧臘六十有八。塔于寺之南隴。

　　法鐘覺禪師法嗣
　　明州育王南溟碧禪師

　　小參。溈山牛。趙州驢。子胡狗。任他行向異類中。育王一總不知有。爭柰衫兒袖短露出手。以拄杖一齊打散。歸方丈　小參。風鳴條。雨破塊。伶俐衲子。眼被眉葢。直饒踏向威音前。育王拄杖。也未許在。
　　正源略集卷第十二

　　　　維揚嗣祖沙門(寶輪際源高旻了貞)輯
　　　　天台國清　達珍　編
　　南嶽下三十七世

　　碧眼開禪師法嗣
　　石霜憨峯南翁慧禪師

　　佛殿小參。剗却竹筋鞭。趁開三脚驢。颺下乾矢橛。拈退麻三斤。佛聻。喝一喝曰。幾成話墮　上堂。如來禪祖師意。有來由無巴鼻。十字街頭破草鞋。錦衣公子何曾貴。既不貴。九上三登。欠你錢欠你米。喝一喝　晚參。舉永嘉曰。江月照松風吹。永夜清宵何所為。佛性戒珠心地印。霧露雲霞體上衣。師喝曰。者老漢。在者裏打之遶。拈拄杖。顧左右云。什麼處去也　小參。舉圓通示眾云。少林九年冷坐。剛被神光覷破。如今玉石難分。只得麻纏紙裹。者一個。那一個。更一箇。若是明眼人。何須重話破。師曰。若要應時應節。今日也與諸人。葛藤一上。九冬臘月冷坐。露柱燈籠勘破。手脚一時難藏。那待麻纏紙裹。者一箇那一箇更一箇。阿呵呵。且道。笑箇什麼。三十年後。築著磕著也未可　小參。即心即佛。死鼠作璞。非佛非心。撥火覓冰。不是心佛物。藏得頭來露却尾。三十六峯天外看。遊人只到愚公谷　示眾。盡大地是一口劒。諸人向甚麼處措足。學侍者曰。某甲通身紅爛有分。師曰。太狼藉生。曰和尚作麼生。師曰。黃鶴樓前鸚鵡洲。學便禮拜。

　　辯言海禪師法嗣
　　荊州萬佛祇園朗徹印禪師

　　僧問。如何是學人自己。師云。低頭覓天。僧有省。師云。恁麼會去。走殺闍黎。僧云。不恁麼會。又怎得。師云。離心意識參。僧云。既離心意識。向甚麼處參。師云。[鹿*瓦]甎。

　　法乳樂禪師法嗣(二人)
　　金陵香林月潭達禪師

　　鎮江丹徒張氏子。幼依中輪和尚剃染。登華山定安和尚圓具。造金山。參法乳和尚。得授信拂。繼席三昧香林　小參。欲識大道真體。不離聲色言語。拈起拄杖云。者是色。見之則瞎。卓一下云。者是聲。聞之則聾。超脫二途。驢前馬後。復卓一下云。各請歸堂。晚參。一大藏教。結角羅紋處。一一透得徹。八萬四千秘密行門。處處踏得著。衲僧分上。喫笤帚柄。未有分在。一僧云。過在甚麼處。師打云。龍象蹴踏。非驢所堪　上堂。日日皆好日。今更是良辰。堆柴兼積炭。打皷祭鑪神。今日香林無別語。只將約法告同人。但於九十日中。飢時。要你自己喫飯。寒時。要你自己穿衣。事到頭來。要你自己作為。一一不得推張靠李。更有一箇鐵面使來請。要你自己親到。何故。大事替你不得。小事自己擔當　師于雍正己酉示寂。世壽六十五。塔建紫金山之右。

　　潤州金山量聞銓禪師

　　上堂。壁立孤峯。千山稽首潑天門戶。萬派朝宗。揭示摩醯正眼。提持向上宏規。拈一機則羣機頓赴。示一法則萬法周圓。明如杲日。寬若太虗。大用現前。不存規則。揮金剛利劍。勦除聖凡窠臼。用格外鉗錘。斷送衲子命根。古佛家風再展。大人境界全彰。直得揚子江心。風恬浪靜。妙高峯頂。霧散雲收。日月增輝。乾坤朗耀。正恁麼時。祝延聖壽。翊贊皇猷一句。作麼生道。金輪統御三千界。寶祚綿延億萬年。

　　天澤霖禪師法嗣
　　黃梅槽廠東禪海潮音禪師

　　示眾。說禪被禪迷。說道被道礙。不如總不提。大家唱箇囉囉哩。且道。是何曲調。良久云。和者煩聽者厭。若要不煩不厭。各人自討方便。遂呵呵大笑。下座　示眾。夫參學者。必須具擇法眼。研究自己本地風光。叢林原為淘汰聖賢。居位者。承當法門。上接七佛以前慧命。下開盡未來際眾生眼目。何等大擔子。必堅其骨苦其節。或接得一箇半箇。自無愧耳　李太守到寺。茶次問。六祖於此舂米得法。有墜腰石一塊在麼。師云在。守云。和尚此間。有僧墜得此石麼。師云。用墜作麼。守云。既為出家苗裔。何得不肯擔荷。師云。怕做祖師。守大笑。

　　夢菴格禪師法嗣(二人)
　　京都大覺迦陵音禪師

　　瀋陽李氏子。母許氏。夢大日輪墜懷而生。年二十四。投高陽毗盧真一和尚薙染。圓具後。參夢菴和尚。菴問。靈雲見桃花即不問。因甚元沙道未徹在。師云。老老大大。向者裏納敗闕。菴云。是寔相問。師展坐具云。且蓋覆却。菴肯之。即付衣拂。命師首眾。出住千佛理安歸宗　上堂。百尺竿頭踏著。最初一步。自然縱橫得妙。天清地寧。晝明夜暗。移易一些子不得。松直棘曲。鳧短鶴長。增減一些子不得。通方俊彥。不言而喻。稍若回頭轉腦。未免累他。周行七步底。至今坐不得。面壁九年底。至今行不得。今日馬頭截角。將娑婆擲去他方。妙喜移來此土。如壯士展臂。如獅子遊行。更若出來問。何者是建綱宗。何者是振祖風。直須打了。更勘過始得　上堂。諸佛有頂[寧*頁]一機。威音前薦得。灞陵橋上望西川。祖師有末後一句。樓至後踏著。壒[土*(天/韭)]堆頭破畚箕。拈一微塵。塞却虗空口。不是不能。直須脫却橐籥。別展神光。爭柰桔槹之士頻逢。抱甕之流罕遇　小參。噓一噓云。三爐力盡。百搭不回。真箇是鐵漢。盡大地人。亡鋒結舌。收拾絲綸歸舊隱。任其成龍者昇天。成蛇者竄草。怎柰竹篦子。心內又憤憤悱悱。吹餘眼似銅鈴。終不肯作蒲盧。不管相似不相似。覓著一箇。便呼之曰類我類我　小參。半千間寮舍。一任經行。百五十火鑪。分開打坐。不論南來北來。普同供養。來者飽食高眠。不用肩擔募化。去者亦不索你九十日飯錢。免得人笑小家子樣。果有一箇。吃栢林飯。屙栢林屎。不參栢林禪。今日七寶布施。金繩界道。以為供養。顧左右云。却是你謾我　小參。拈四大海水歸鉢盂裏。鬼窟中作受用三昧。拈鉢盂歸四大海水。吹餘有力。助汝不得。無師智自然智。牛尾巴。一一分明指示。何用紫羅帳裏撒珍珠。又笑云。寧在有智人前斬首。莫向無智人前得勝　小參。石上栽花。沙裏覓油。心力盡處。自然功不浪施。趙州為沙彌時。德山見龍潭時。玄沙[祝/土]破脚指時。是心力盡處。若問三大老底功行。吹餘祇得將敗壞補敗壞　小參。伎倆不及時。一切處平平坦坦。千人萬人中。不向一人。白馬入蘆花。不背一人。初日照華林。撩鉤搭索。凡聖同居。爭免遞相顢頇。欲追紛飛之心。則紛飛之念自息。須知老僧不在明白裏　示眾。三日前棒。克符承當。三日後棒。普化擔荷。正當三日。不為建立宗旨。亦不用諸人成褫。若覰破吹餘立地處。小廝兒棒不虗行。若祇恁麼上來下去。且放諸人箇不抵對罪　與不凡大師。人人盡云。今人不及古人遠矣。據實而論。還是古人不及今人。你看。古人未得見地之先。食惟接氣。日中一食。喫瓔珞。吞橡栗。圓木為枕。鶉衣百結。封被去煖。終身不臥。既得之後。水邊林下。甘沉下版。剛被世人知住處。又移茅屋入深山。古人何其愚也。今人未得之先。惟恐食不充口。衣不豐盛。參體面禪。稍不如意。拂袖便去。倒像求他。參禪底一樣。稍得些子。只恨人不知。處處賣弄。眼空四海。妄呵古人。今人何其智也。臨末稍頭。一無得力。暗自悲傷。悔之晚矣。大師。寧為今之古人。不可為古之今人　示冰界侍者。佛佛授受。以法傳法。祖祖相傳。以心印心。今則惟門庭是論。未得入院。如虎視荊州。種種謀為。用勢用力。斷得入院。似蚖蛇戀窟。日日撕挨。除死方休。甚至聚訟興詞。無所不至。但看百丈馬祖黃檗臨濟興化。以至龍池幻祖石頭藥山雲巖洞山雲居。以至小山書祖。獨不念護祖庭如眼目乎。何其輕如敝屣。數千里外。毫不關心。山僧退千佛院。交與舊住。攜杖而出。退栢林院。一鉢蕭然。蓋因龍天常住。豈你可以用心用力乎。侍者若要為佛祖兒孫。單於心法上。傳持可也　師晚年。山棲水宿。居無定止。四方徵書交至。槩却之。雍正四年七月二十九日示寂。追封圓通妙智禪師。　賜帑造塔于西山之大覺。有十會語錄。及宗鑑法林。行世。

　　京都萬壽調梅鼎禪師

　　楚黃馮氏子。年八歲。于滙源禮石師薙染。于萬杉受具。後參夢菴和尚。菴問黃鶴樓公案。師擬對。菴驀頭棒云。打破黃鶴樓。師當下脫然。呈偈云。黃鶴樓子遭風折。三千諸佛盡活埋。嚇得丈人峯倒卓。錢塘江上吼風雷。菴頷之。後禮五臺回京。上白塔山。忽見雲中日光。得大自在。出住磬山理安栢林萬壽諸剎。小參。南泉提不起。雲巖按不下。從朝至暮。婆婆和和。祇如提不起按不下。且道。是甚麼。鏡乃醜婦之冤。智者愚人之患　佛成道日早參。六年凍得嘴都盧。伎窮力盡何所圖。摘得毛頭星一顆。半裝門面半遮羞。祇今片雪長空布。上下通明總一般。更要開眼求別見。敢保證取在驢年　早參。入水不動波。入林不動草。因甚踏著南邊動北邊。自代云。住持事繁。乃云。終日東去西去。脚跟下尚未移著一步。連朝說古說今。舌尖上喜無半點。祇如春鳥咸鳴。春風和暢。還當得西來祖意也無。三世諸佛不知有。黧奴白牯却知有　晚參。世尊夜半明星一覩。迦葉人天拈花一笑。六祖隔壁經聲一聞。者三箇漢。眼見是實。耳聞是虗。口是禍門。汝諸人。離此三處。且作麼生與萬壽契證。三點如流水。曲似刈茆鐮　晚參。品律調於長夏。猶恐禪牀震動。施棒喝於風前。以致法堂前草深一丈。汝諸人。淨潔打疊上來。面赤不如語直。山門前。禪堂後。蒼松翠蓋之下。石洞清幽之間。抖擻通身臭氣。走出無位真人。池沼觀鱗。波面生紋。隨流得妙。無喜無嗔。年來疎嬾無餘說。笑指薰風殿閣生　師七旬。因疾奏退。至旃檀靜養。一日告眾曰。海上橫撐沒底船。神頭鬼面已多年。而今捩轉娘生鼻。一任諸方取次傳。安坐而化。全身塔于磬山。

　　越鑑徹禪師法嗣
　　杭州理安佛日羲禪師

　　江西陳氏子。投毓明老宿。剃染圓具。後參越鑑和尚。命充記錄。久之。遂承印可　小參。鴟吻運大神通。咬斷佛殿脊梁。醯雞作大佛事。掀翻庫房醋甕。合掌曰。是故我今應當歸命禮敬。多陀阿伽度阿羅訶三藐三菩陀。若曰三大阿僧祇劫而修而證。則吾豈敢。明羲造妄業。應招惡報。入阿鼻獄去也。且道。其中還受用麼。揮拂子云。風澹蕩兮。我心暢兮。少間與諸公。坐松巔閣。煑法雨泉。看洛陽春色。各各鬮韻賦詩一首。若無采毫角勝。恐令花返笑人　小參。藥嶠之堂。多時不上。鹽官之皷。久矣停撾。其柰雲門扇子。一時惡發。[跳-兆+孛]跳上三十三天。鼓黑風澍[雨/泡]雨。就向雨點裏。展大法輪。說大法要。不惟淅淅瀝瀝。鐺鐺滴滴。文身粲然。句義炳然。抑且衝衝軸軸。漩漩澓澓。鐺澎湃灌注河山。終晨夕而不止。遂豎拂云。明羲手裏拂子。忍俊不禁。要與攙行奪市。但就十笏堂前。入不動地三昧。掃雲葉而靈天容。只憑少女。御日輪而搖嶽面。惟仗羲和。明晨普請。搬出山前大石頭哂[日*良]　小參。一人住於妙高峯頂。却在海底算沙。一人住於金剛水際。却在銀漢泛槎。一人住於半虗空裏。却在舜若多神眼底栽花。三人若到理安。總與三十拄杖。何謂。剪盡霜前竹。臨溪不化龍　小參。一片秋雲薄蟬翼。風高吹貼千尋壁。欲磨堅玉寫微吟。寄與天涯李八伯。八伯八伯知未知。天涯流落露凉時。歸去來須趁早。莫待砧聲催。嚴霜殞秋草　師于乾隆壬申八月十七日示寂。世壽七十。僧臘五十一。塔建蓮花峯之陽。

　　南谷穎禪師法嗣
　　杭州崇福靈鷲誠禪師

　　台州寧海謝氏子。年十九。薙染圓具。後參南谷和尚。谷問。作麼生轉得山河大地。歸自己。師云。喚甚麼作山河大地。谷云。放汝三十棒。谷又問。作麼生轉自己。歸山河大地。師云。將甚麼喚作自己。谷云。放汝三十棒。師作舞而出　上堂。世尊在因地中。捨生身而求半偈。山僧有一全偈。若人捨半身。即與他說。忽有人道。我無眼耳鼻舌身意。捨箇甚麼。山僧拄杖。痛與三十。崇福門下。那許坐在者箇境界　佛成道日小參。舉世尊悟道因緣畢。乃云。山僧昨夜亦覩明星悟道。上不見天。下不見地。覓一切眾生。了不可得。覓智慧德相。了不可得。覓妄想執著。了不可得。諸人向山僧悟處薦得。堪與佛祖為師。向世尊悟處薦得。堪與人天為師。向今日說處薦得。自救不了　解二七小參。第一七鳴鐘擊皷。諸人向鐘皷聲裏。得箇消息。即今二七圓滿。汝諸人。猛參實究。佛在你前。祖在你後。要行行不得。要住住不得。檢到十分。靈亦十分。高峯老祖道。盡大地是箇火坑。得何三昧。不被燒却。作倒身勢云。明日台山大會有齋　師于康熈六十一年示微疾。偈曰。六十六年。今日為終。來時空手。去亦手空。怡然而逝。塔全身于大雄芝塢。

　　杭州無幻施居士

　　閱楞嚴。至見猶離見見不能及。有省。參南谷和尚。呈所得。南曰。適來呈所得。是什麼見。士云。甕中走却鼈。半夜放烏雞。南可之。

　　晦石琦禪師法嗣(二人)
　　杭州天目澹如永禪師

　　新安俞氏子。依雪崖和尚披緇。參晦石和尚數載。一日于祖塔推門。頓忘身世。呈似琦。琦曰。唱教門中。足可觀光。祖師門下未在師憶興化在大覺棒下。會得臨濟喫棒處底道理。遂知天下老和尚舌頭落處。復呈琦。琦曰。那裏是趙州趙破臺山婆子處。師曰。趙州亦被我勘破。琦曰。向何處勘破。師喝一喝便出。上堂。法逐心生。心隨法滅。心法兩忘。頭頭漏泄。大花園裏。石笋抽條。四照亭邊。梅枝破雪。庭前露柱已懷胎。情與無情俱饒舌。報君知須辯別。大洋海底起蓬塵。無位真人得一橛　上堂。道本無形。離諸名相。不假修證。豈涉言詮。三世諸佛。望風結舌。歷代祖師。斫額有分。天下老和尚。仰望不及。聖因今日齩定牙關。與諸人和泥合水。擊拂子云。執之失度。必入邪路。放之自然。體無去住。擲拂子云。春水春山無限意。不用安心話別傳。乾隆庚子二月八日示寂。塔于本山揚樹坂。

　　如臯菩提化昱啟禪師

　　上堂。今日乃釋迦老子二千餘年。周行目顧。七步稱尊。賣弄小兒伎倆底時節。後來看箇跛脚阿師道。我當時若見。一棒打殺。與狗子喫。看來雲門。也祇知瞻前。不解顧後。啟上座。今日只將三瓣旃檀。一盆惡水。且道。與雲門大師。同耶異耶。具眼者。試定當看。

　　形山寶禪師法嗣
　　杭州聖因悟修明慧禪師

　　湖廣人。雍正十年。應　詔入京。賜號悟修。并紫衣杖鉢。命住聖因　上堂。九天閶闔遇恩隆。今日歸來不借功。一片慈雲騰海國。為霖為雨滿蒼穹。驀竪拄杖云。者裏薦得。山僧在汝背後。達磨在汝脚底。皇恩佛恩。一時報得。其或未然。諸人日用堂堂。從何處假借。卓拄杖云。總在吾皇化育中　上堂。正法眼藏。涅槃妙心。日月經天。江河行地。尋常具眼底。說甚金風淡蕩。了然無事。那聞蟋蟋吟哦。正恁麼時。月明簾外。道合洞上君臣。毒皷堂前。聲震白拈棒喝。道有道無。黃葉止小兒之啼。說是說非。清風引犀牛之扇。普天匝地。無非自己心光。動轉施為。盡是當人妙用。物我不遷。卷舒自在。十世古今。始終不離於當念。無邊剎境。自他不隔於毫端。於斯會得。靈山一會。儼然未散。

　　永覺盛禪師法嗣
　　杭州聖因大恒中禪師

　　桐鄉施氏子。生而茹素。七歲出家。秀水楞嚴寺師祖含明。教之徧讀儒釋等書。頴悟非凡。雍正十年。受　皇戒。後住吉祥院。　恩賜手勅發明本分工夫。及杖鉢如意等物。乾隆四年得法。六年主席西湖聖因。十年移主山陰乾峯。旋歸天竺。十六年。翠華南幸。駐蹕寺中。　御製詩章。命師和韻。并邀　御覽。二十二年。移主淨慈。復遇　南巡。獲蒙賜紫。謝　恩上堂。春雨湖山青不斷。曉風湖水碧無波。若作境會。白雲萬里。不作境會。萬里白雲。隨緣適性。猶縱浪之輕舟。靜慮虗襟。若凌空之逸翮。意消能所。情斷是非。了了常知。騰騰任運。春波梅嶼。已為解脫之覺場。塔影鐘聲。便是菩提之妙境。且道。淨慈與聖因。還有分別也無。東澗水流西澗水。南山雲起北山雲　起七。不快漆桶。秦時[車*度]轢。自家鼻孔。阿誰摸索。休向那邊討取。謾從者裏卜度。將心比心。豈非大錯。露柱燈籠。觸著磕著。不是鉗鎚惡辣。貴要皮膚脫落　解七。飯裏受飢。湖邊呌渴。山上羅魚。空中釘橛。沒撈摝無巴鼻。土面灰頭徒費力。庭前栢樹子。止止不須說。乾隆三十三年二月一日。師示偈云。五十八年一報周。謝家活計霎時休。披蓑赤脚千峯去。不問蘆塘舊釣舟。擲筆而逝。僧臘五十一。世壽五十八。建塔慧日峯下。

　　宇亭尹禪師法嗣
　　金陵吉祥朴菴修禪師

　　小參。甜瓜徹蒂甜。苦瓜連根苦。不住兜率天。却在江寧府。枉勞心終無補。雲門一曲少知音。辜負臘月二十五。

　　可達杰禪師法嗣
　　吳陵三昧不物震禪師

　　佛殿。三寸算子。六尺拄杖。八十種妙好。三十二真相。理上合事上合。丹霞雖非孝子。雲門豈是忠良　小參。山僧一春以來。拄杖邊撥著一箇半箇。雖欲大眾知有。且貴正眼流通。何期露柱燈籠。與泰山石敢當。私相竊議云。長老唱道。未幾便恁麼施為。寧免笑破胡張三嘴唇。黑李四舌根。以拂子指曰。莫道楊岐山勢險。前途猶有最高峯　韋馱放下屠刀。是千佛一數。與麼人來。如何制度。阿呵呵。賓則始終賓。主則始終主。
　　正源略集卷第十三

　　　　維揚嗣祖沙門(寶輪際源高旻了貞)輯
　　　　天台國清　達珍　編

　　青原下宗鏡七世
　　破闇燈禪師法嗣(三人)
　　鹽城永寧式衡權禪師

　　設供小參。既然不用巴陵語。何必瑯琊三句玄。報答吾師親切處。虗空鼻孔一時穿。只這四句。有玄有要。有正有偏。不會者。一任天上天下。會得者。管取驢年馬年。忽有箇漢出來道。長老也是因風縱火。山僧只向他說。豈不聞。啼得血流無用處。管他這些杜蠻禪。

　　平山受宗智旨禪師

　　據室云。杖卓千峯月。拂招四海雲。垂雙無事手。慣點飛龍睛。且道。作麼生說箇點晴底事。拈杖云。爐鞴初開。三賢膽喪。鉗鎚纔舉。十聖魂驚。任是釋迦相見。難免棒頭商確綱宗。直饒達磨面會。也須掌下發明妙旨。正是好手手中呈好手。紅心心裏中紅心。

　　潤州焦山古樵智先禪師

　　真州張氏子。年十一。投焦山松寥閣出家。首參問石乘無得聞。破闇燈初主焦山。乃依之。閱雪巖欽問高峯。無夢無想主人公在什麼處因緣。疑甚。行坐不安。忽一日登山。失足傾仆。豁然大徹。從上一切公案。瞭如指掌。燈命充監院。後燈之三祖。命師繼席　上堂。海雲連岫出。江水逐波來。分明都說盡。何必更疑猜。喝一喝　結制。打開爐鞴燄騰騰。烹煉英雄最上乘。頭角猙獰平墮陷。爪牙威猛不須矜。拿雲攫霧橫身透。退水藏麟奮力登。鈎搭不回真錯過。曝腮點額自相憎。擊拂子下座　上堂。佛祖大因緣。人天不可測。鯤出海為鵬。自得扶搖力。株守于寒岩。如蚖蛇戀窟。峭拔本生成。孤危亦不立。是山野之徹骨。乃從上之秘密。木人笑呵呵。畢竟是何物。以拂子當空畵○⊙。復抹却曰。若持此法印中流。江海魚龍何點額。

　　元潔瑩禪師法嗣
　　衡陽雲峯佛國頻吉祥禪師

　　上堂。白椎畢。維那教你諸人。觀第一義。老僧特為舉似。遂作修羅障日月勢曰。還有善觀的麼。顧視良久曰。滿船空載月明歸。維那結椎竟。師呵呵大笑。歸方丈　小參。淨土諸佛。是赤窮漢。歷代祖師。是白拈賊。三藏十二部。是破故紙。一千七百則。是繫驢橛。山僧不是壓良為賤。只要你諸人灑落無羈作好人去　晚參。以拂子畵曰。蝸牛角上。添斤著兩。畫○曰。蟭螟眼裏。去骨留筋。復畫◎曰。都愛他持妙喜世界。如陶家輪。究竟出⊙者裏不得。何也。土星犯牛斗。小參。上無攀仰。萬里不挂片雲。下絕己躬。青天也須喫棒。不是心不是佛不是物。是甚麼繫驢橛子。山僧獨不愛他維摩詰。將箇大千世界。置向蟭螟眉睫頭上。從朝至暮。只管呼盧呼盧。有甚快活分。還有為他拈得退的麼。良久曰。試看雲峯拈去。以拄杖一時打散　除夕上堂。今夜舊隨殘雨去。明辰新逐曉風來。三十六旬消算了。到頭無事可安排。格外句是破草鞋。向上機是爛麻索。那管驢字馬字。笊籬木杓。我者裏別有三段奇特。廚房內柴乾水足。僧堂中有香有燭。更有一般聻。明早出行放喜炮時。你來聽　上堂。摘虎鈴驚羣動眾。截驪角水湧波騰。山僧。且不現十二面相見。只好平實商量。不見道。明明無悟。有法即迷。向來佛佛祖祖。俱不曾以實法累贅于人。諸人亦不得作實法領悟。你若解綉鴛鴦。我便金針密度。山僧。數千里水陸間關。來此聚首。不為別事。只要諸人直下承當。赤肩擔荷。紅塵犬吠。吐出祖師眼睛。白畫鷄鳴。吞却嘉州大象。臨危不變的。安著者邊。見義勇為的。下風排列。要知新長老令行一半。

　　百愚斯禪師法嗣(四人)
　　松江青龍隆福寒松操禪師

　　示眾。黃閣簾垂。正不居正。紫羅帳啟。偏不坐偏。正恁麼時。還是正耶偏耶。虗空開口笑。子午不相冲　上堂。舉一明三。目機銖兩。十方坐斷。大地全收。猶是釘樁搖櫓。抱橋柱洗脚。況復言中取則。句裏呈機。何異鄭州出曹門。南轅而北轍。殊不知當人脚跟下一著子。天地不能包其廣。日月不能並其明。一言逈脫。獨拔今時。塵中作主。化外來賓。雖在途中。不離家舍。是處是彌勒。無門無善財　天中節上堂。一抽三。二抽四。黃牛角向天。八脚垂過鼻。師云。五祖固然逞盡神通。仔細看來。太怯力生。善權不比諸方。水綠山青道泰。千殃百忌無拘。敢教人人瀟灑。何故。家無白澤之圖。必無如是妖怪。

　　終南靈源紫谷覺禪師

　　上堂。舉拂子召眾曰。見麼這一著子。與三世諸佛同參。和法界含靈共壽。釋迦不先。彌勒何後。未涉化門。早已漏逗。覿面拈來。目前難搆。一心不生。萬法無咎。一念無私。十方通透。描也描不成。畫也畫不就。且道。是甚麼。是無上呪。是無等等呪。

　　和州含山褒山天鑑暹禪師

　　挂報鐘小參。大冶爐中得其本。三世諸佛不知有。萬人叢裏顯其用。狸奴白牯却知有。即今體用雙彰。生佛一貫。任扣擊以無虧。歷羣音而不亂。到者裏。更欠一著子在。大眾且道。欠那一著子。遂擊鐘云。兵隨令轉。將逐符行。

　　盤山拙菴智朴禪師

　　自幼有出塵之志。博通經史。閱華嚴經。歎曰。已觀大海。回視江淮河漢。如溝瀆耳。即出家秉具。參百愚斯於弁山。問。如何是西來的的大意。斯便打出。師疑甚。又一日如前問。復打出。師汗浹背。至第三度。問未畢。斯將手掩其口師豁然大悟。從上佛祖言教。如鏡照像。遂了徹。出住盤谷　上堂。山河大地。常演圓音。萬象森羅。恒談實相。拈拄杖云。者是甚麼相。卓一卓云。者是甚麼音。於此見得聞得。則知諸人耳朵裏有觀音。眼睛裏有文殊。二六時中。出出入入。放大光明。現大神變。作諸佛事。從無量劫來。未曾間斷。大眾還委悉麼。一道靈光曾不昧。千差萬別盡圓融。康熈間。師受賜紫衣杖鉢。後無疾端坐而化。著存誠錄。行世。

　　且拙訥禪師法嗣
　　端州月山洞初度禪師

　　上堂。野干鳴。獅子吼。韓盧吠。癱子舞。啞子善唱。盲人解覩。良久云。過　小參。香巖聞聲悟道。靈雲見色明心。雲門舉手云。觀音菩薩。將錢買胡餅。放下手原來是饅頭。月山則不然。若謂聞聲悟道。須當飯後經行。若欲見色明心。好聲板鳴打坐。且問諸人。月山眉毛還在也無。

　　萬仞壁禪師法嗣(二人)
　　龍華湘翁沄禪師

　　入院晚參。僧問。本是山中人。來作山中主。上下一和同。春風滿寰宇。如何是山中主。師曰。身上毛不出。頭上角不全。曰如何是主中人。師曰。眼見如盲。口說如啞。曰掃盡諸方老婆禪。傑出春山無二主。師打曰。你未有喫棒分在。乃曰。若說佛法。供養大眾。杜鵑聲裏春陰老。若說世法。供養大眾。苕水環流波浪深。罄情撥撒。徹底剗除。更須知拄杖頭一竅。卓拄杖曰。看看。拄杖子惡發來也。三十棒要打臨濟廝兒。為他纔住箇院子。便乃教人成褫。致令普化克符。連日在屋角頭。傾箱傾籠。漏盡家私。三十棒要打雪峯箇漢。為他纔得些。須供養。便對閩王道。自從先德山石頭以來。傳此秘密法門。帶累後世。攙行奪市。把白馬老枕邊破木榍。認作他先祖髑髏。更三十棒要打古今知識。為他噇却常住飯。終日說大法小法。向上向下。山中主主中人。賺引一隊伶俐後生。怖鏡尋頭。無有休歇。諸兄弟。山僧與麼提訓。你道。還有為人處也無。擲拄杖曰。一逕直二週遮。好。眼如何亂撒沙。日勢已晚。歸堂喫茶　上堂。竪拄杖曰。拄杖子。頭帶寶冠。身披御服。先天地而不老。後天地而常存。有時突出人前便見千年一遇。如今混俗和光。共你八十三九十四。教你修省。當機覿面提。與你饒益。覿面當機捷。你若不信。驀呈起拄杖曰。看看。變作觀音大士。走入西王母眉毛罅裏。說阿字法門去也。卓一卓曰。吽吽。

　　蘄州歷化雪逵照禪師

　　臘八上堂。明星午夜光吞月。累及瞿曇叫不徹。智慧德相眚生花。妄想執著紅爐雪。三七猛思惟。頂門重喫楔。法說四十九年。誰肯蹈你覆車之轍。縱饒八萬四千皆鳳毛。三十三人入虎穴。你若到春山手裏。不消一揑。何故。國有憲章。三千條罪。

　　淑安周禪師法嗣
　　濟寧彌勒院白獅純禪師

　　南陽泌水許氏子。母趙氏。依少拜寺主薙染圓具。于破暗燈之弁山。一日看水潦悟。由會得竹篦用處。呈偈曰。鐵輪舉。大地無寸土。返魂臺重看取。始信黃連滋味苦。破頷之。後住徑山。乘舟順流而下。誤落水中。乃大徹。偈曰。撞頭百雜碎。落水亦無知。船子離鈎意。夾山喫棒時。走呈淑安和尚。即受印記　暉老先德設茶。請因猫說法。師云。現虎豹形容。兼獅兒躑躅。有時牙張爪露。有時尾掩頭藏。能上樹以安身。解幽室而開眼。捕家中賊。知門外賓。辨的處。身世都忘。遇緣時。腥羶不避。密樞應用。而由己真訣。不傳於外甥。縱饒無事安眠。見者猶然驚異。且道是誰。昔年刀下分身去。今與南泉共體來。

　　蕃光璨禪師法嗣
　　吳興金峯古佛燈道驤超禪師

　　金仙問。情與無情。如何成一體去。師曰。露柱開花。燈籠發笑。仙曰。露柱開甚麼花。師曰。紅白撐空。曰燈籠笑箇甚麼。師曰。南泉道的。

　　邃谷源禪師法嗣
　　楚衡西山不韻音禪師

　　上堂。齋主當仁不讓。費却許多鹽醬。帶累葫蘆。馬杓特地翻騰。一上九十日中。一任拈匙把箸。但要各人照顧鉢囊。動著也三十拄杖。不動著也三十拄杖。不是西山令嚴。要作叢林榜樣　上堂。第一第二。法法全彰。擬議尋思。翻成途轍。風催柳線添長。雨過山容展翠。自是劫前田地。從來古佛威儀。生與無生。惟我知之。妙用神通。有煩聖眾。然則陽春和寡也。要將勤補拙。再唱箇村田樂。供養大眾去。連敲拂子云。莫怪空踈。

　　靈燄燭禪師法嗣
　　淮安清江浦洪福隱知聞禪師

　　晚參。衲僧巴鼻。佛祖心印。青山片片。白雲重重。若向者裏。著得隻眼。轉萬象歸自己亦得。轉自己歸萬象亦得。咄咄咄。是何言歟。不可教壞人家男女。召眾曰。屈。

　　南菴依禪師法嗣
　　淮安清江檀度天根本禪師

　　小參。識得一萬事畢。燈籠沿壁上天台。露柱依舊打瞌睡。山是山水是水。僧是僧俗是俗。如何說得箇一底道理。竪拳云。握則成拳。展則成掌。半斤算來。定是八兩　晚參。天寒地凍。虗空藏菩薩。藏身處沒踪跡。日炙風吹。觀世音菩薩。沒踪跡處莫藏身。只得十方通暢。八面玲瓏。呼牛則應之以牛。呼馬則應之以馬。要騎便騎。要下便下。說甚麼張家杓柄長。李家杓柄短。却要收起大相國寺南廊下王和尚破袈裟。放待春回土暖。黑豆自生芽　小參。諸佛不出世。祖師未西來。佛法遍天下。談玄口不開。卓拄杖云。諸佛出世也。祖師西來也。為甚麼却無佛法一字可得。復卓一下云。上來無限良因。統惟回向黧奴白牯。新年頭起居萬福。

　　天然是禪師法嗣
　　廣州海幢阿字無禪師

　　說戒上堂。昨夜燈籠沿露柱。釋迦彌勒相耳語。說道人人此道同。人人日日怪如許。竪拂子云。大眾還會麼。飛塵埃於綠水。撥冰塊於紅爐。象王著刺。獅子哮吼。樹益州之嘉禾。脹懷州之馬腹。無有而有。已看蕭史下瑤臺。有而無有。誰聽陽關吹玉笛。若是逆風鈍鳥。孤負霜林之片葉。須知挂角羚羊。難尋獵犬之孤踪。直得掩室摩竭。杜口毗耶。文殊與普賢。同龕掩耳不徹。惟有優波離尊者。乘時附勢。出來說道。今朝是臘月朔。趂明星未出之時。無佛名無眾生名。不妨且說毗尼。宏通戒法。阿上座。被他抑逼不過。今日作箇順水推舟。然不得攀條引例。良久云。驢字未去。馬字到來。參玄上士。切忌疑猜。

　　竺菴成禪師法嗣
　　金陵棲霞楚雲源禪師

　　長沙龍氏子。母彭氏。年八歲時。有老僧至。師問。佛名如來。何義也。僧乃摩頂。告眾曰。此曹溪之瑞。非塵世所能留也。順治己丑。師走瀏陽覺恒上人。剃染圓具。後遍參尊宿。師參竺菴成之壽昌。昌問曰。大好山消息如何。師曰。此去杭城三千里。昌云。且道。無明師翁鼻孔長多少。師曰。御龍橋下水潺潺。昌曰。可惜許多草鞋錢。師云。行人更在青山外。師繼席壽昌。後主棲霞。設四問以驗方來　示眾。究理此事。如兩木鋸火。歇手不得。又如千尺井底求出相似。念念無間。方有少分相應。山僧昔年住靜香山。閉關百日。正念堅卓。確乎不拔。曉夜鞭逼。毫無昏散。一夕覔心了不可得。自此胸中洞然無礙。始知萬象之中獨露身。非虗語也。

　　觀濤奇禪師法嗣
　　杭州臯亭山顯孝淇園泉禪師

　　上堂。橫按拄杖曰。臯亭亞劒相待。有不顧危亡者。便請單刀直入。一僧突出便喝。師便打。僧近前。把住拄杖。師曰。作家作家。莫怪適來造次。僧呵呵大笑。師曰。草賊大敗。連棒打出　上堂。若論此事。如握利劒相似。佛來也斬。魔來也斬。僧出問。忽遇寶劒來時如何。師曰。魔佛潛踪　上堂。汝等恁麼簇簇上來。謂。臯亭實有一法與人。你也沒量罪過。我也沒量罪過。以手自指口云。看看。臯亭舌頭在麼。一僧方答。師咄曰。合取狗口。

　　梅逢忍禪師法嗣
　　吉水龍華子愚喆禪師

　　上堂。揮拂子云。會麼。聲前拋不出。句後不藏形。筍埋千丈節。花放一生心。眾生心內諸佛。時時說法。諸佛心內眾生。處處放光。拈一機。點出生平活眼。千機迸發。施一用。頓開今古心胸。萬用齊彰。奇言妙諦。宣揚不及。棒喝交馳。祇可傍推。驀竪拂子云。清鏡一輪東畔上。照臨原在翠微中　示眾。詩以道志。書以道事。禮以道行。樂以道和。易以道陰陽。春秋以道名分。祇如一大藏教。以道箇甚麼。諸昆仲。切不可認定箇光影。門頭汩汩放過。他時後日。被語言文字所賺。五欲八風所吹。煩惱無明所累。莫道佛法無靈驗。龍華不惜口業。更為添箇註脚。有問一大藏教以道箇甚麼。只向道。虗空百雜碎。廓徹太分明。

　　巨音選禪師法嗣
　　金陵天界靈潤機禪師

　　晚參。捕春光。爛煑無底鐺兒。鳳凰臺一飽。便忘百饑。招梅魄。直用烏有先生。南山蛇子湖狗。出來開口不得。山僧暫將長干塔作棒。令飽者飽開口不得者。痛入骨髓。直下知歸。且道。無面目漢。還甘麼。王孫歸未得。愁殺踏青人　晚參。人人盡欲出常流。殊不知披其枝者傷其根。咳唾嘻笑。一飯一啄。差毫釐失千里。折合終歸炭裏坐。怎生消繳。乃撫掌曰。將謂放過相隨來也。雞醯蠛蠓。猿啼鵲噪。皆與遮那妙體。均一色相。雖然。水上卓紅旗。那吒撲帝鐘。著甚來由。有僧纔出。師打曰。又來繩上生蛇　上堂。芳草綠落花紅。巧不過是東君。栽者培傾者覆。仁莫大於天地。禪和子家。拋却三經五論。念佛一聲。潄口三日。好不快活殺人。若停思佇意。念佛口可潄。栽者傾者。綠的紅的。怎迴避得及。天界私通車馬。諸人急急著眼。竪拂子曰。明明百草頭。明明祖師意。東君巧。離得這箇麼。天地仁。離得這箇麼。若離這箇。當面錯過。

　　即念現禪師法嗣
　　曹溪南華大休珠禪師

　　上堂。僧問。清淨本然。業從何來。師展兩手云。清淨本然。業從何來。乃曰。若恁麼問答。直下會得。不落意想。清淨本然。業從何來。然而清淨俱不得。善財彈指見彌勒　示眾。以拄杖擊香桌云。太煞不近人情。動著胡打亂打。未曾讀得古書。不解之乎者也。是以直不藏曲。智者如聾如啞。卓拄杖云。於此薦得。何勞東扯西扯　上堂。姚老今冬六十四。問著生平不知數。自謙老拙百無能。我道其人有大智。西天達磨不會禪。東魯仲尼不識字。山僧倒讀梵本書。却把張三喚李四。大眾。為甚麼却把張三喚李四。喝一喝。只許老胡知。不許老胡會。

　　盟石息禪師法嗣
　　越州寓山青蓮乾裕曾禪師

　　解制上堂。連城之璧。未許稱奇。照乘之珠。何足云貴。拈拄杖云。偉哉拄杖子。驚羣而拔萃。四大海攝入讓鷗池。涓滴不遺。五須彌會歸青玉嶺。了無向背。饒伊結也解也。行也住也。總不易其本位。一顧而山輝。再顧而川媚。歷徧四大部洲。回到八求樓上。閉却前牕後牕。看取撲地高飛孤鴻一對。卓拄杖云。百雜碎　上堂。者邊那邊。應用無礙。堯舜之君。猶在化位。直饒道得分明。漆桶依然不快。陶彭澤聞鐘皺眉。米南宮見石而拜　佛成道日上堂。智慧德相。妄想執著。瞎眼波斯。一串穿却。可憐九轉返魂丹。翻作黧猫老鼠藥。

　　蔗菴範禪師法嗣
　　都城安定關華藏嬾翁遇禪師

　　上堂。物物皆能轉。法法無差別。雖然。顯密全該。猶是時人饒舌。惟有觀音大士。還較些子。將錢買胡餅。放下手原來是乾屎橛　上堂。惡人無好夢。至人無細情。若自事事了辨得去。方許你眼歸眼位。耳歸耳位。平地上一任橫行。六門頭隨其互用。復云。為甚麼大鼻頭乙字上大人也不知。參　上堂。拈來放去。直教走殺闍黎。掇五拏三拍。拍都皆是令。雖然。密不通風。儘可容車走馬。且道。無著天親。在忉利天宮。七晝夜通說的。是甚麼法。良久云。適來猶記得。

　　惟岑嶾禪師法嗣
　　越州乾峯雲怡濌禪師

　　僧問。未見清化時如何。師云。寶　自生虗壁。曰見後如何。師曰。澄潭影寂寥。

　　夢菴律禪師法嗣
　　禹杭寶壽尊道揀禪師

　　僧問。如何是法身體。師云。日暮千峯冷。曰如何是法身用。師曰。春回萬象新。

　　青原下宗鏡八世
　　焦山古樵智先禪師法嗣
　　鎮江焦山鑑堂德鏡禪師

　　山陽劉氏子。受具後。參焦山古樵和尚。令看父母未生以前話。三年無所得。將辭去。忽一日見同參請益曰。父母未生以前。如何是我本來面目。山叱之曰。豈有不知自己面目。而反問旁人乎。師聞之。當下了然。一向疑滯冰釋。後嗣法主焦山　上堂。舉高亭見德山。隔江橫趨而去。師曰。萬派海門直渡。妙在一漚未發以前。孤峯頂上橫身。要具不犯鋒鋩脚手。然雖如是。縱得錦鱗翻浪快。尾邊已惹亂雲橫　上堂。臘已殘。歲云暮。雨雪緜緜不得住。途人無箇不攢眉。我等赤貧真是富。富富富。提起脊梁休放過　上堂。竪拂云。四序密推移。乾坤如槖籥。看看冬到來。即便春風至。晴霽三四九。一雨偪除歲。惟有者一頭。倔強真可貴。寒暑不相侵。聖凡難以類。鼻孔自撩天。通身渾露地。有時狂[跳-兆+孛]跳觸著彌盧碎。驚起虗空入藕絲。文殊急走三千里。小參。風雨連朝。競作夜來。何事更惡。雷奔電掣。乾坤霧鎖雲籠。海嶽忽爾炎暑清涼。正好討箇安樂。咄。人人飽足觀光。參取秦時[車*度]轢。

　　平山受宗旨禪師法嗣
　　棲靈道宏德南禪師

　　據室。拈杖云。據此室行此令。鉗錐雖舊。爐鞴斬新。佛祖來參。難饒痛棒。其餘中下二機。權放一著。諸仁者。還知麼。乃卓拄杖云。隨例但拈笤箒柄。拍盲治爾野狐僧　上堂。爐鞴開而風生大野。鉗錐舉而聲震虗空。到此直教三世諸佛。退身有分。歷代祖師。進覷無門。所謂鈎錐在手。殺活自由。有時開一線道。有時絕斷羣機。其開也。竿頭有路通車馬。其絕也。棒下無生解祖翁。諸仁者。祇如不開不絕一句。又作麼生。遂卓拄杖一下云。欲透禹門三級浪。須承棒下五風雷。

　　頻吉祥禪師法嗣(二人)
　　會龍藉菴熏禪師

　　上堂。古柏庭前秀。梅花嶺外香。分明祖師意。何用更商量。兔角拄杖。卓倒正覺山頭。露出明星朗月。龜毛拂子。掃除妄想執著。掀翻智慧德相。石女解吹笙。木童能撫掌。擎起陝府鐵牛。[跳-兆+孛]跳上三十三天。觸著帝釋鼻孔。轉過身來。恰是嘉州大象。大眾還會麼。

　　廣州浴日能禪師

　　解夏小參。敲空擊木。已涉言詮。喝下承當。猶為鈍漢。所以一夏以來口如扁担。祇管日長喫飯。夜短打眠。任他風動塵起。鳥飛花落。雖然如是。忽遇雷奔電捲時。又作麼生。良久云。大海若不納。百川應倒流。

　　洞初度禪師法嗣
　　端州法輪自明珩禪師

　　示眾。你有我有。大家出手。踢翻大海。氣吞佛祖。合水和泥。拖枷帶杻　小參。出息入息。猿猴上樹。將欲到尖。樹倒藤枯。

　　拙菴朴禪師法嗣
　　五州遠林德進禪師

　　首住盤山。上堂。昔盤山道。向上一路。千聖不傳。慈明道。向上一路。千聖不然。乃云。二尊宿。大似假借豪門虗彰聲勢。若是向上一路。依舊拈掇不出。盤山。今日要與諸人覿面拈出。擲下拄杖云。看看　結制。拄杖活如龍。草鞋獰似虎。牢關把住誰能覩。只將大地作紅爐。管教凡夫成佛祖。

　　湘翁沄禪師法嗣(四人)
　　天然喆林吉禪師

　　示眾。雪覆萬年松徑。雲遮一帶峯巒。一色功邊。不堪駐足。威音那畔。安可容身。直饒懸崖撒手。猶在半途。句下承當。未能通變。若是不動步到家底。自然頭頭顯露。物物全彰。信手拈來。隨緣應用。只如折旋俯仰。喫飯穿衣。還是動步不動步。良久曰。待鉢盂峯點頭。即向你道。

　　湖州弁山澄照紫琈[王*巨]禪師

　　上堂。雪峯輥毬。禾山打皷。虗空畫彩。泥裏洗土。臨濟三玄。掣風掣顛。洞山五位。成羣成隊。若也會去。南北東西。依位而住。若也不會。二六時中。如藤倚樹。參參參。悟悟悟。生鐵秤錘被蟲蛀　上堂。臨濟喝德山棒。昨日今朝無兩樣。三脚蝦蟆著錦襠。風雷鼓送桃花浪。投子提油。趙州轉藏。千古風流是難比。況堪笑當年馬簸箕。殷勤遠寄三瓶醬。筯夾不起。匙挑不上。月落寒潭徹底輝。淡烟疎雨籠青嶂。山僧恁麼檢責。也是葛伯仇餉　上堂。展開驢脚。踢翻香水海。臨濟老師。不名性燥。伸出佛手。築碎須彌盧。黃龍小叔。且過一邊。驀拈拄杖曰。天中天聖中聖。千祈千靈。萬叩萬應。適來卜得純乾。如今變成重巽。報君知好生聽。人從天台來。接得杭州信。且道。是甚麼信。擲拄杖曰。分付直歲來。朝不得普請　上堂。百匝千重處。水泄不通。四方八面來。針劄不入。直饒轉得身。吐得氣。猶是門外活計。且親到其中一句。作麼生道。萬緣遷變渾閒事。五月山房冷似冰　一僧入門便喝。師曰。納敗作麼。僧又喝。師曰。轉見不堪。僧作掀禪床勢。師曰。拄杖子不在。笤箒柄聊與三十。

　　山西汾州華嚴雪岸德睿禪師

　　湖廣景陵費氏子。母李氏。年十六。禮南廬澍村師出家。二十二。投六堂和尚納戒。參湘翁沄和尚。途中忽憶牛首未見四祖。百鳥啣花。見後為甚杳無消息。欣然頌曰。土偶當年嘯碧天。賺他羣鳥意茫然。黃昏一陣西風雨。識破原來不值錢。湘頷之。元旦上堂。冰封蟄戶枯木不許龍吟。玉剖梅胎。瑞草咸知花發。新年頭舊年尾一句子。非玄非要。非正非偏。薰然似春回萬壑。煥乎若日照千山。會得的。與他一錠金。不會的。亦與他一錠金。因甚如此。元旦啟祚。萬物咸新。冬至上堂。朔風翻曉木。凍玉鎻寒條。巖石抽冰筍。千峯湧雪濤。這猶是放行句。且如何是把住句。葭管不許灰飛。冰河不許燄發。陰不許消。陽不許長。晝不許長。夜不許短。直得天地易位。聖人無功。化機既已坐斷。密運誰敢通風。當此之時。作麼生轉得青陽之律。行得東君之令。良久曰。五九盡日又逢春。冬至寒食一百五。不萌枝上花開。無影樹頭鳳舞。捉得踈山木蛇。却是大雄猛虎。喝一喝曰。莫莾鹵　小參。不屬青黃與赤白。惟證乃知難可說。堪笑一種守株人。也要紅爐去拾雪。棄却家拋却業。依舊狂馳心不歇。繫驢橛上牢拴定。朝打三千暮八百。情關震開。識鎻爆折。跣足針鋒[拚-ㄙ+ㄊ]命行。錯脚踏碎澄江月。熱處拈來冷處看。却似汾州城東天寧寺北王木匠鑿就的一塊生鐵。

　　蘄州後山白巖鐵菴清禪師

　　上堂。牢關把定。語默難通。祖令親行。情思頓絕。果肯全身放下。從他月照寒潭。若得伎倆消融。誰道雲生室內。到者裏。雖則萬機休罷。千聖不携。若教白巖撿點。正是髑髏前妄想。陰山下活計。要得入林不動草。入水不動波。除非別有生涯始得。顧左右曰。眾中莫有恁麼人麼。饒你八面四方。總被山僧拂子穿却鼻孔　小參。明明百草頭。明明祖師意。直下便承當。又落第二義。且作麼生是第一義。拈拄杖卓一下云。寧可截舌。不犯國諱。

　　克歸宗禪師法嗣
　　漢陽歸元白光明禪師

　　上堂。歸元開建多年。並無一字可說。諸方浩浩談禪。者裏家風迥別。向來弄瓦搬磚。勝過雲門念七。今朝緊把繩頭。拶得諸人骨出。豈容立地承當。轉身一步始得。失脚踏破疑團。稱鎚肚裏流汁。波斯拊掌讚揚。翁仲慚顏屈膝。大眾且道。翁仲知何過咎。竪拂云。會麼。悟後自當明白。

　　紫谷覺禪師法嗣
　　陝西西安慈恩憨月圓禪師

　　上堂。打開無盡寶藏。運出自己家珍。信知佛法無多子。眉下人人有眼睛　上堂。即心即佛。背負乾坤遇野火。非心非佛。懷胎石女害相思。不是心不是佛不是物。且道是什麼。是大神呪。是大明呪。

　　隱知聞禪師法嗣
　　桐城慈濟侶石清禪師

　　楚州唐氏子。年二十。禮本邑洪福寺隱知和尚出家。受具于華山定菴律師。徧參諸方。後受洪福印可。雍正癸丑冬。特　召入京。論曹洞宗旨。　賜紫衣盂杖。明年春。奉　命住鍾山靈谷寺。次遷慈濟新剎　上堂。佛是乾矢橛。無你下口處。佛是蔴三斤。無你下手處。無下口處。言說議論不行。無下手處。揑聚放行不得。不行不得。福足慧足。擬議思量。千隔萬隔。老僧恁般說話。也是胡亂差排。你更顧佇停思。豈止白雲萬里　早參。昨夜說真方。今朝賣假藥。立效比金丹。百病能除却。取利亦輕微。功用實寬廓。信得及。捨手傳名。包管全愈。信不及。諱病反常。自取狂瘧　小參。佛法現成。要說即有。大盡三十日。小盡二十九。若有纖毫欺誑。我脚何似驢脚。我手何似佛手。直饒透過三關。也是癡狂外邊走。顧左右云。南斗七北斗八。生薑酸梅子辣。東震旦國說禪。西瞿耶尼笑殺。且道。笑箇甚麼。曼倩善滑稽。觜也沒處插　小參。東山水上行。不是諸佛出身處。庭前柏樹子。不是祖師西來意。非敢好異立奇。實在有憑有據。且道。憑據在甚麼處。卓拄杖。下座　師於乾隆丁巳八月二十三日示寂。世壽七十三。僧臘五十三。塔全身於陶冲之採藥菴旁。

　　阿字無禪師法嗣
　　廣州海幢雲菴雲禪師

　　上堂。煇煌寶鏡。照萬象以無私。燦爛天花。灑眾緣而獨耀。撩天鼻孔。糞掃摩金。特地波瀾。虗空閃電。縱得金而塵滿。假縛電而影閒。一鏃穿關。分明箭後之路。三臺按拍。依稀似曲之聲。認著即差。呈時不露。惟有藤條[跳-兆+孛]跳。不違萬有真機。麈尾飛騰。喚醒千秋噩夢。誰堪燈續燒破面門。若箇途迷挈開漆桶。勿圖斷一寸之絲。且教挽千鈞之弩。忽然中的。慶悅平生。立地掀翻沉淪消息。須知有從上恁麼事。莫辜負當下之己靈　小參。夜間聞得鬍張三黑李四。兩箇撞著。痛打一場後。說道。你若無心我也休。不須逞氣各風流。大家普入華嚴界。一向杭州一汴州。仔細聽來。却是蟋蟀雙雙鳴草砌。
　　正源略集卷第十四

　　　　天台嗣祖沙門國清　達珍　輯

　　南嶽下第三十八世
　　迦陵音禪師法嗣(四人)
　　京都大覺佛泉安禪師

　　湖廣人　示莊主。百丈展開兩手。善說大義。只得其體。不得其用。仰山立地插鍬。善於應對。只得其用。不得其體。若欲體用全備。事理雙彰。且看。大德逐日機用。尋常作略。有時一犂耕轉乾坤種。出廬陵白米。一任飽餐。有時一鋤翻轉大地。收得鎮州蘿蔔。由人齩嚼。既有如是神通妙用。佛祖亦甘立下風。試問。無陰陽地上。種箇甚麼。若向者裏道得一句。祖父田園。一時分付。

　　廬山歸宗佩璋璜禪師

　　楚南衡州楊氏子。投悟禪師剃落。依友嵩和尚圓具。後參迦陵音。音問。那裏人。云。湖南。音云。南嶽山高多少。云不露頂。音云。知解禪和參堂去。一日入室。問。那箇是你本來面目。師云。若呈上則不中。音云。學語之流。令看無佛性話。三七日。忽明情與無情煥然等現。白音。音不顧。師云。學人有三十棒。要打趙州。音云。過在什麼處。師云。舌頭無骨。音頷之。隨音南北二十餘年。後賜紫。命住歸宗夾山雲居等處　小參。以竹篦畫○云。者是諸佛頂[寧*頁]機。錯了也。又以竹篦畫○云。者是祖師末後句。錯了也。者兩錯。有一錯。鋸地獅子。亦如金剛王寶劒。有一錯。有照有用。能縱能奪。能殺能活。若分疏得下。功不浪施。若分疏不下。山僧亦錯。闍黎亦錯。師年逾八十。靜住雲居西室。一日喚侍者云。丟去罷。書偈云。生也沒得說。死也沒得說。打破太虗空。陽春與白雪。怡然而逝。塔于寺西安樂橋側。

　　江西歸宗果宏德禪師

　　住瞻雲。拈香云。當年承慈訓。已[拚-ㄙ+ㄊ]著活埋。打開無盡藏。拖出死屍來。大死之人今又活。老人頭上舞三台。

　　京都大覺正宗道禪師

　　小參。適纔山門外佛殿裏。已是狼籍殆盡。諸人上來下去。還嫌少那。陽氣發來無硬土。無根樹子發生也。崖前枯木糝華也。諸人。還覺眉毛重麼　上堂。今朝十月十五。大地山河齊吼。樂奏乾闥婆王。伶俐迦葉起舞。擊著須彌鐘。撾破虗空皷。演出無字經。唱作蠻腔譜。不是譚玄說妙。亦非生老病苦。大家同赴華筵。面南須看北斗。覿面直截提持。擬議失却何有。果能直下承當。始知不住劫數。其或彌封滯殼。棒折何能歇手　小參。綠柳隄邊。水足艸足。青山崖畔。東觸西觸。不耕那畔田。豈踏今時路。嘯月吟風。餐霞飲露。有時放下玉簾。佛眼覷不見。有時突向金輪。大地藏不住。有權有實。有照有用。放之自然體無去住。不如隨分納些些。何須脅下書五字。

　　調梅鼎禪師法嗣(三人)
　　磬山崇恩法南勝禪師

　　上堂。未離兜率降皇宮。公案何曾有兩重。千古毗藍今日事。一枝杓柄活如龍。釋迦老子生也。一花現瑞。千葉流芳。雲門大師來也。一棒揮空。十方通暢。佛佛祖祖。全提斯旨。七十二傳。未甞少易。良久云。開口不在舌頭上　白洋河抄化回。示眾。破施主慳貪。磨自己種性。須是過量人。遇著血性漢。不然易說難行。山僧昨日將者兩步工夫。親歷一番。向九曲黃河邊。往來兩月。麥麵粥[米*差]子飯。滋味徧嘗。看他三回四回。只云不在要。彼一文兩文。如割身肉。非關古井淵深。自愧汲長綆短。只得撩起便行。且把馳求心。歇歇歇。者般皷笛莫輕敲。甘守門庭三尺雪。

　　京都拈花恢慈仁禪師

　　據室。既登獅子座。須效師子吼。若有法可說。笑破虗空口。畢竟如何。家堂穩坐渾無事。終日面南看北斗　上堂。千聖頂[寧*頁]上。可容剎海。衲僧命脉中。不許商量。休向言中取則。莫於句下承當。大展通天活路。打開被蓋囊藏。明歷歷毫無間隔。光灼灼獨露真常。入得不二法門。處處無非佛事。出得五陰區宇。頭頭總是道場。毫端上。羅列真空妙有。芥孔中。莊嚴清淨寶坊　小參。真機纔動。妙用全彰。靈通莫測。感應無方。果然無手能行拳。千手萬手。一時頓現。無目能舒光。千眼萬眼。當下豁開。拈提格外生涯。洞達幽玄活計當處圓融無礙。等閒蓋色騎聲。

　　京都萬壽粹如純禪師

　　順義黃氏子。禮本邑觀音寺悟上師出家。依貫文律師具戒。遍參宗匠。次謁萬壽調梅和尚。親炙數載。日窮底蘊。始授記莂。出住栴檀廣通等處。上堂。昨夜紛紛大雪。鏡外狂心頓歇。舉頭冷眼遙觀。萬里山河一色浪。禪和無交涉。踏著方磚撞倒牆。觸著露拄打失鼻。識取不為冤。止止不須說。直饒虗空粉碎。大地平沉。到者裏正好。朝打三千。暮打八百。何故。絕後再甦。欺君不得　小參。一任法堂前艸深一丈。不曾山門外垂手接人。不是調高和寡。亦非價重難酬。且道。意在于何。釣竿可換鈎難曲。你但無心我便休　小參。輦路橫門外。西山峙寺旁。說法雲興。瓶瀉論文。鳥語花香。直饒拈燈籠露柱。也是折東壁補西牆。分明舉似。切忌承當。自古韓盧多逐塊。從來好肉不剜瘡。諸仁者。還知山僧舌頭落處麼。良久云。一番雨過一番涼　佛誕。一年一度。徒增塗污。者箇那箇。有甚分別。杓柄子不問長短。拈來便澆小廝兒。也知佼儈放過不可。且道。渠還甘受也無。須知遠烟浪。別有好商量　小參。舉僧問千巖長祖。如何是和尚家風。祖云。無力竪拳頭。老祖恁麼說話。大似隔靴將棒槌搔癢。有甚受用處。設有人問萬壽如何是和尚家風。劈脊便棒。待他擬議。連棒打出。因甚如此。重賞之下。必有勇夫　小參。隔江招手橫行。脚跟下好與三十。望見剎竿回去。脚跟下好與三十。且道。半青半黃。七上八下的。脚跟下合打多少。有人道得好轉語。別炊甑飯與他喫。乾隆甲午七月二十日示寂。世壽六十一。僧臘四十二。全身塔于本寺之後園。

　　南嶽下第三十九世
　　佛日義禪師法嗣(二人)
　　薦福德山海禪師

　　小參。鄭州梨青州棗。萬物無如出處好。阿呵呵。毗婆尸佛早留心。直至如今不得妙。珍重擔囊行脚人。一念偏枯錯到老　示眾。舉玉國師云。禪林秋晚。學道之士。貴乎一一真實。耑為生死。不爭人我是非。是發心真實。切問近思。不學虗頭。是參學真實。胸襟流出。蓋天盖地。是酬唱真實。好賢樂善。成人道業。是領眾真實。省虗文務誠敬。是禮貌真實。誡虗華崇節儉是。日用真實。明因果識罪福。除害去獘。是任事真實。遠奸佞親仁厚。是交接真實。甘淡薄恥謀求。是家風真實。更有一處真實。一發與汝諸人道破。大抵還他肌骨好。不搽紅粉也風流。師云。國師心肝五臟。和盤傾出。怎柰無人識取。而今冷地思量著。三十三天被火燒。下座　同參至上堂。舉雲門示眾云。平地上死人無數。過得荊棘林是好手。時有僧出云。與麼則堂中第一座。有長處也。門云。蘇嚕蘇嚕。師云。過得荊棘林是好手。若到薦福門下。腿筋打斷。也不肯放過在。須要通身是箇金剛圈栗棘蓬。教一切人。吞跳不得。諸人還委悉麼。問取我同參去。

　　南澗理安智朗月禪師

　　白門李氏子。年十九。投慧開老宿脫白。受具于六安曇瑞年和尚。後詣靈峯素蓮法師。習天台賢首諸經論。徧參諸方。于佛日和尚處。投機印可。示眾。參禪須參活句。活句薦得。永劫不忘。作麼生是活句。驀舒手云。我手何似佛手。復垂足云。我脚何似驢脚。有漏笟籬。無漏木杓。覿面相呈。分付典座。一等蝦作眼者便作。言發非聲。色前不物。會去。何止笤帚柄三十　示眾。德山棒是瞎棒。臨濟喝是瞎喝。正偏已屬繁辭。顧鑑那堪再說。壩子橋頭。來千去萬。忠清巷裏。驢奔馬踱。一一天真。誰敢動著。雖然。王和尚底袈裟。因甚七零八落　小參。獅子嚬呻。象王回顧。要行便行。要住便住。是名大丈夫。不枉打艸鞋行脚。若乃不死不活。癡心妄想。成佛作祖。豈不大錯。三歲孩童抱花皷。莫來攔我毬門路　小參。大樹大皮裹。小樹小皮纏。庭前紫荊樹。無皮也過年。世出世間法。時至理俱圓。看看。山腰白雪雖凝凍。溪上紅梅已破顏　小參。風不鳴條。雨不破塊。買有處買。賣有處賣。人人有喫有穿。各各無灾無害。饒他千佛到來。一齊推出門外。何故。堂上不張白澤圖。人間何自有妖怪　小參。摸螺螄搭好伴。刺繡文看好樣。年荒病久倦開爐。無可如何著須炭。眉毛鼻孔。各自照管　小參。有大蓮華。忽然出現。竪拂子云。見麼。善財童子參德雲。麥裏何曾不是麵。一旦相逢在別峯。空裏雲飛知幾片。乾隆辛卯八月初十日示寂。世壽六十一。僧臘四十三。塔于蓮花峯之陽。

　　古雲沛禪師法嗣
　　劒溪永鎮樸夫拙禪師

　　入室。書頭教娘勤作息。書尾教娘莫瞌睡。坐斷中間。不落窠臼。未免法報化身呌屈。摩竭陀親行此令。毗耶離已現神通。還委悉麼。以拄杖卓一卓。喝一喝　上堂。鶯啼燕語。水綠山青。人人懷滄海之珠。箇箇抱荊山之璧。龜毛拂子拂。兔角扇子扇。又誰管你米裏有蟲。麥裏有麵。盞子撲落地。碟子成七片。狗子佛性無。問伊是誰見。見不見。倒騎泥牛入佛殿。

　　祖燈紹禪師法嗣
　　嶽州印慧勝禪師

　　開堂。金剛正體。充塞十虗。智眼圓明。包羅萬有。百千法門。因此而建立。無量妙義。因茲而流通。赤洒洒騎聲蓋色。峭巍巍越古超今。到者裏說箇大唐國裏無禪師。瞎却鎮州一城人眼。總是靈龜拽尾。拂迹迹生　當晚小參。揮拂子云。諸佛心印。非從人得。列祖綱宗。豈假言傳。所貴俊俏衲僧。向把捉無踪時。詮註不及處。一連入手。自然理事全彰。諸兄弟。且入手後如何。岳陽船子洞庭波。擊拂子。歸方丈　中秋。秋風涼秋夜長。途中客思故鄉。星河燦燦。蟾桂飄香。一輪孤月轉長廊。萬家砧杵應寒螿。敢問大眾。祇如心月孤圓。光吞萬象。光非照境。境亦非存。光境俱忘。復是何物。擊拂子云。自是不歸歸便得。五湖烟景有誰爭。

　　月潭達禪師法嗣
　　鎮江金山大曉徹禪師

　　崇明陳氏子。依天語和尚。出家圓具。後入終南山。澗飲木食數年。憶洞山參雲門公案。忽見電光徹證。乃述偈曰。奇哉奇哉甚奇哉。閃電光中正眼開。明暗兩條生滅路。誰知無去亦無來。即出山。參月潭和尚。得蒙印可。繼席香林。次遷金山天寧等處　早參。逼塞太虗。了無空缺。燈籠用盡神通。[跳-兆+孛]跳不出。露柱使盡伎倆。藏身不得。百億須彌暗點頭。萬象森羅笑不歇。且道。笑箇甚麼。眉毛眼上橫。鼻孔大頭垂　小參。金山一夏來。無法可商量。饑來要喫飯。飽時絕思想。倦來要打眠。一覺到天亮。動轉及施為。十方盡通暢。了了全非見。堂堂無背向。但只恁麼過。還有為人處也無。明眼人前。不得錯舉　小參。不是心。耳聲眼色甚分明。不是佛。暑氣侵人誰不熱。不是物。電光石火空狼籍。畢竟是什麼。冬瓜直儱侗。瓠子曲彎彎。若向者裏會得。一生參學事畢　早參。有一人六根不具。四大皆空。體周法界。行住無蹤。洒洒落落。任西任東。問伊佛法禪道。全然一法不通。且道。此人有長處也無。試道看　僧問。既是金山。因何惟見土石。師云。是你見處。云和尚又作麼生見。師云我不曾眼花。云謝師答話。師云。放汝三十棒　僧問。隔江招手而去。過在甚麼處。師云。不守本分。云恁麼不用行脚也。師云。只恐不是玉。是玉也大奇　上堂。佛祖玄機。人天罔測。大用現前。不存軌則。德山入門便棒。臨濟入門便喝。施雷轟電掣之機。展殺活臨時之用。直下全提。凡聖路絕。若是明眼衲僧。向棒喝未施已前。貫通古今。猶較些子　小參。即心即佛。芍藥花開菩薩面。非心非佛。棕櫚葉放夜叉頭。不是心不是佛不是物。猿抱子歸青嶂裏。鳥啣花落碧巖前。恁麼會得。猶是陝府灌鐵牛。嘉州打大象。莫若業識茫茫去。一條白練去。無明煩惱去。一念萬年去。雖然如是。毫釐有差。天地懸隔。毫釐無差。天地懸隔。師示微疾。說偈而逝。世壽七十三。僧臘四十九。塔于金陵紫金山之麓。

　　不物震禪師法嗣
　　泰州慈濟自聞悅禪師

　　徐州蕭縣盛氏子　上堂。華藏界香水海。重重無盡善法。堂樓閣門。門門無礙。只貴當人信得及。一拶便入。始知虗而靈。寂而妙。高揖釋迦。不拜彌勒。婢視聲聞。奴呼圓覺。正所謂我為法王。於法自在。雖然如是。開堂一句。作麼生道。但願好風齊著力。一時吹入我門來　佛殿。漱口三日。吾不喜聞。是光明藏。是最上乘。展具云。丈夫自有衝天志。豈向他人行處行　結制。九十日已前。鈎子鈎你。九十日已後。錐子錐你。正當九十日。開潑天潑地爐韝起烹佛烹祖火燄。釋迦彌勒。擬議則眉鬚墮落。文殊普賢。顧鑑則燎却面門設有箇漢出來道。長老云何修學。云何取證。與麼見解。拄杖子不在。笤箒柄聊與三十。

　　澹如永禪師法嗣(五人)
　　杭州天華有于成禪師

　　誕日上堂。釋迦老子。未離兜率。成上座。早已脚踏閻浮。釋迦老子。指天指地。成上座。早已成等正覺。不是為他閒事長無明。豈肯自輕而退屈。三十年前。驅耕奪食。誰敢當鋒。三十年後。灰意忘情。甘心下劣。修禪入定。讓與他人。喫飯安眠。隨緣度日。曾憶母胎中有一轉語。告報諸人。卓拄杖云。來朝一一為君說。

　　杭州天目聞學定禪師

　　松江上海張氏子。年二十。出家受具。閱六祖壇經。如獲古物。參澹如和尚。問。一歸何處。澹云。南高峯頂浪滔天。師不會。後上天台。雲霧四塞。忽見日輪湧出。身心廓然。夙疑冰釋　上堂。蘭吐春山。梅開玉樹。是處全彰正眼。頭頭漏洩家風。何必重陞此座。皷兩片皮。說黃道黑。然則事豈無因。道由言顯。十字街頭廖胡子。何妨觸著磕著。三家村裏泥土地。從來有感有靈。鎔瓶盤釵釧為一金。攪酥酪醍醐成一味。還他作者。入荒田不揀。信手拈來艸。誰是知音。須彌山。突出諸人額角邊。大海水。灌入諸人鼻孔裏。即且置。前三三後三三。又明箇甚麼邊事。良久云。三級浪高魚化龍癡人猶戽夜塘水　上堂。事存函葢合。理應箭鋒拄。鼻孔與眼睛。今古長相對。拈却事。去却理。孟八郎漢無措足地。令人轉憶謝三郎。一絲獨釣寒江雪　冬節上堂。天無私蓋。地無私載。鐵馬驟冰稜一句。逈超千聖外。事無礙。理無礙。打破相呈。漆桶依然不快。剝盡羣陰。一陽來復。即且置。優波離尊者。因甚昨夜酒醉。喝一喝　早參。如來說一合相。即非一合相。神光三拜後。熊耳一峯高。風聲水聲。驢聲馬聲。任運流入薩婆若海。而總不見得。無位真人。是什麼乾屎橛。且逐雞聲過板橋　早參。明頭合暗頭合。啣鐵負鞍。瞎驢成隊。佛法僧三寶。匙挑不上。薰風自南來。殿閣生微涼。菩提場中一千七百箇。喫鹽止渴漢。作盡不良人。總未具透關眼在。西峯今日吐膽傾心。是汝諸人。何妨拍拍是令　乾隆戊戌正月初三日示微疾。謂弟子曰。今日是何日。答曰。甲子。師曰。吾行矣。乃起坐說偈而逝。世壽六十七。僧臘四十四。

　　天目桂巖立禪師

　　上堂。金烏飛玉兔走。盡未來際盡。鰕跳不出斗。乾坤大戲場。好手手中呈好手。胡張三黑李四。千年桃核裏。原是舊時仁。釋迦文殊是他奴。說箇成佛作祖。大似不識羞底莽鹵漢。顧眾云。汝諸人行甚麼。驢脚馬脚。達磨擉瞎你眼睛文殊拔却你舌頭。山僧恁麼告報。已是不堪。何故。好兒終不使爺錢。

　　天目道謙智禪師

　　江西建昌南城縣人　上堂。以拂子畫一下云。摩竭提國。親行此令。即此用離此用。馬師父子。移花兼蝶至。買石得雲饒。說甚向上向下。花須連夜發。莫待曉風吹。祖師西來。大似賣老鼠藥底客人。汝等諸人。切忌誤用。用則傷人。西峯恁麼說。是真語實語。不二語不誑語。還信得及麼。良久云。罕逢穿耳客。多遇刻舟人　其遇人銘曰。佛法無多。得鼻失口。若說罷參。真箇漏逗。急須見人跳出窠臼。一念不生百拙千醜。大地同行。虗空把手。道無不無。道有不有。有無不二。簸箕熨斗。釋迦彌勒。難出其右　緇素銘曰。正體非覺。孤光爍爍。正覺非體。乾坤莫比。比智不忘。非愚即狂。徹底掀翻。獨露堂堂。劈心剜腹。換骨洗腸。金剛栗棘。百世遺光。痛棒熱喝。飯熟羹香。耳聾蒿拂法乳親甞　權衡銘曰。末後牢關。說與徧參。黑花猫子。面門已班。瓜直儱侗。瓠曲彎彎。通玄峯頂。不是人間。長慶曰差。水潦曰奇。明得下載。分清水泥。我天爾狗丹鳳楚雞蕩盡閨閣。悟中之迷。師世壽六十三。預知報盡。端坐說偈。大喝一聲而寂。

　　南屏淨慈在衡權禪師

　　海寧錢氏子。依天台道源和尚。薙染受具。後謁澹如和尚。命看狗子無佛性話。一日聞梆聲。打失鼻孔。遂蒙印可。出住南屏聖果華頂興勝等處。示眾。道慚未克繼先宗。俛首時時省己躬。珍重後賢須策勵。莫將心地自朦朧　小參。欲覓覓不得。要推推不開。拳頭無縫罅。眉毛頷下栽。面壁九年猶不識。手擕隻履自西歸。淨慈恁麼道。却被露柱在旁呵呵大笑。且道。他笑箇什麼。良久云。參　乾隆己丑初夏示微疾。五月二十九日。說偈而逝。世壽五十四。僧臘三十四。塔于華頂之西塢。

　　悟修慧禪師法嗣
　　杭州淨慈振一宗禪師

　　佛誕上堂。人人共道。今日世尊降誕之辰。試問諸仁者。世尊未降誕前。向什麼處見。只在當人眼裏耳裏口裏鼻裏。諸人還見麼。擊拂子云。吽吽吽。

　　曉蒼暹禪師法嗣
　　潯陽能仁秀林俊禪師

　　上堂。全身擔荷。赤體提持。不向言前薦取。不從句裏承機。顯揚臨濟宗猷。掀翻報恩窠臼。正恁麼時如何。拍掌云。教外何曾有別傳。

　　杲樹憧禪師法嗣
　　杭州淨慈指遠近禪師

　　開鐘板小參。兵隨印轉。將逐符行。觸著磕著。萬象皆新。以椎擊鐘云。蝦蠏何勞努眼睛。

　　靈鷲誠禪師法嗣(七人)
　　維揚高旻天慧徹禪師

　　臘八日上堂。今日乃釋迦成等正覺之辰。若恁麼道。喪我兒孫。若不恁麼道。亦喪我兒孫。且道。作麼生始得。若是明眼衲僧。聞恁麼舉。便攢眉而去。未免也是靈龜負圖。自取喪身之兆。揮拂云。黃面老。大似夢眼見空花。常州有蘇州有。當臺寶鏡分妍醜。輝天鑑地大光明。須向面南看北斗。放出楊岐三脚驢。踏殺衢州子胡狗。栴檀林內栴檀香。獅子窟中獅子吼。山意衝寒欲放梅。岸容待臘將舒柳。曾識大經不勞塵剖。西走東行。南行北走。呵呵大笑云。相見每施三盞茶。貴圖人識高旻口　上堂。雨洗紅衣。濯濯清芬可掬。風搖翠盖。亭亭松柏堪觀。無不是生機。無不是妙用。所以東山道。如何是祖師西來意。庭前柏樹子。恁麼會則不是。如何是祖師西來意。庭前柏樹子。恁麼會方始是。方外原無剩語。劫初那有閒名。當機即色即空。軼格非同非異。咄。白晝裏瞌睡。有甚麼限　上堂。三箇月開爐。九旬日取則。香板與蒲團。都盧最親切。山僧誠實言。諸人瞥不瞥。張三未必胡。李四何曾黑。水底烏龜吃鐵鞭。山頭玉兔吞明月。彈指北淮達帝都。一口西江連底吸。茱萸灣步步蓮生。天中塔層層彩結。大地掀眉。虗空吐舌。三十三天撲帝鐘。誕生內外驚一跌。[○@母]東勝神洲。西瞿耶尼。北鬱單越。南閻浮提。○[(○*○)/○]芒鞋懸向月　晚參。香巖上樹。全身獨露。聾者瞽者。徒勞顧佇。不顧佇。三岔河邊。官塘大路　早參。拈拄杖。寫[○@烏][○@焉][○@馬]。一番雨過一番風。雨雨風風白月中。條令斬新端的旨。頂門迸出一輪紅。以杖寫。下座　早參。夜來木馬旋空走。天曉泥牛露地眠。誰是騎聲蓋色者。東君有信借相傳　早參。菊綻籬邊。朵朵發明空劫外。鴈鳴天際。聲聲透出威音前。時節若至。其理自彰。情與無情。煥然等現。喝一喝。觀自在菩薩。行深般若波羅蜜多時。照見五蘊皆空。度一切苦厄。復喝一喝。若是陶淵明。攢眉便歸去　佛涅槃早參。今日有明日無。欲滅度不滅度。捉敗伊何處去。金棺裏一足露。二千七百餘年前。黃面瞿曇。半生半死。竟無伸救底人。今日雄峯遠孫實徹。直下伸救一上。揮拂云。收。

　　武林崇福道明信禪師

　　佛誕上堂。盡法界身。本無出沒。大悲願力。示現受生。眾中。還有法界身者麼。卓拄杖云。一切處。是他受生出現處。一切時。是他成等正覺時。雄峯已為諸人。下箇註脚了也　早參。舉定山疎山論生死中有佛無佛。一僧云。生死中有佛。不迷生死。一僧云。生死中無佛。無生死。爭之不已。仝上大梅。梅云。一疎一親。定云。誰疎誰親。梅云。親者不問。問者不親。雄峯看來二僧各具隻眼。何故。過河須用筏。到岸不須舟。若論佛法商量有佛無佛。颺在他方世界。再來雄峯喫棒。

　　金壇東禪寶勝萬光篆禪師

　　上堂。洞山參雲門。曾喫三頓棒。世尊成正覺。惟見一天星。亮座主入山不見。豐干老騎虎相迎。唇上碧斑迸逼豹。嘴邊當的帝都丁　小參。未打臉時。說甚生旦。淨丑既已出臺。便是長幼貴賤。坐立儼然。各知所守。不是藥山閒曲調。所貴人人得知有。如何是知有底事。達磨大師鼻孔。廚竉烟衝。釋迦老子眉毛。糞箕笤帚。

　　杭州崇福智巖昌禪師

　　上堂。冰凍三尺。非一日之寒。證悟一朝。非一時之功。禪發疑而漸悟。道無執而頓通。所以劫前運步。非心力之所到。句外明宗。豈言詮而可徹。若是伶俐漢。向未舉已前領略。猶較些子。若乃如何若何。則劒去久矣。卓杖云。艸鞋踏斷處。不索別商量。

　　杭州崇福朗融照禪師

　　藏經到山。上堂。無始以來。有一大藏。本不曾開。實未嘗關。不立一法。不捨一法。盡情供養諸人了也。而諸人能知能覺。所以不知不覺。竪拂子云。者裏又有一大藏。且道。地甚麼處。擲拄杖下座。

　　杭州孤舟山谷聲聞禪師

　　臨終自云。我見靈鷲和尚。得箇歇處。便住此山。直至如今。五十二年。未曾移脚。今朝事不獲已。闊步大方。門人問。和尚何往。師云。到青陽余姓家。汝可為我更衣沐浴。門人請偈。師云。五十餘年住此山。且無閒話落人間。今朝無事山前去。大似楊花去復還。分付留龕勿化。即跏趺含笑而逝。廿年後有。青陽余居士來。山移龕火塟。

　　大雄崇福迅機鋒禪師

　　上堂。信手拈來艸。猶是門外句。其他三藏十二部。一千七百則。是甚麼。展抹爛艸衣。德山棒臨濟喝。是趕狗底家具。山僧今日吐露心肝。若向我者裏會去。也是逐塊韓盧。擬議之間。千里萬里。所以古德云。悟即不無。爭柰落在第二頭。若是第一頭事。三世諸佛。有口祇堪挂壁。歷代祖師。祇可自知。釋迦老子。四十九年。祇說得濁邊過患。汝諸人。要明第一頭事麼。若是箇漢。向山僧未啟口前會得。便可與佛祖為師。顧眾云。已遲八刻　上堂。拈拄杖云。拈起也。乾旋坤轉。放下也。海晏河清。衲僧分上。料掉沒交涉。曲為今時。由人施設。舉溈山禪師云。有句無句。如藤倚樹。溈坭壁次。香巖問云。忽然樹倒藤枯。句歸何處。溈放下泥盤。呵呵大笑。師云。溈山雖然。笑裏有刀誰不知。被香巖一推推倒。直至如今起不得。若是山僧則不然。有恁麼問。但向道。今日普請。且道。溈山底是。山僧底是。良久。委悉麼。見義不為。是無勇也。

　　百靈然禪師法嗣
　　湖廣古帆令禪師

　　上堂。老僧確辭不上堂。茲為眾人一段誠懇。不得不出來。舉則奇特因緣。阿逸多。滿腔疑情。請問善現。須菩提。一肚糊塗。啟白於佛。佛云。此事年代深遠。暫時忘却。可問會中長老。老云。我不是不解答。但答不在問處。諸公不是不解我意。柰問不在答處。言無展事。語不投機。祇如目前者株無根樹。非干雨露。不涉春秋。摘花剪麗。可以換諸人眼睛。直截根源。可以穿列祖鼻孔。黃面聞之快歎。奇哉。空生領旨。極贊希有。獨有山門箇漢。未免笑脫下頷。還有為渠拍得上者麼。拈拄杖一卓云。三會龍華。齊成正覺。

　　海山明禪師法嗣
　　萬杉大楚圓禪師

　　據室。拈拄杖云。祖父不傳之義。人天共仰之宗。今日豈敢囊藏蓋覆。復卓一下云。爍破面門。小參。臨濟喫棒三頓。有口難言。雲門拶折一足。有路難行。誰知睦州是竭水取魚。黃檗是覆巢探卵。臨濟之命根不斷。雲門之仇讎不結。若要與古人雪屈。直須翻轉面皮始得。遂拈拄杖。旋風打散。便歸方丈。

　　古梅冽禪師法嗣
　　潭州大溈天翼翔禪師

　　上堂。廣大祖庭。宗風浩蕩。三玄要旨。逈出言詮。無賓無主。山僧今日廓闢十智門庭。倒跨三脚驢子。卓拄杖云。他人行處我不行。他人住處我不住。

　　巨濤果禪師法嗣
　　杭州雲林玉山琳禪師

　　解制小參。山僧于舊歲十月十五。布箇縵天網子。收取徐十三郎頭上破網巾。趙州行脚底破艸鞋。南泉刀下死猫頭。玄沙叱沙斑面虎。柏樹子枯樹樁。禿苕帚破簸箕。向七尺單前長廊下。受盡雲蒸霞蔚。霽月光風。要伊箇箇翻身[跳-兆+孛]跳。吐氣揚眉。未免眉毛撕結。做盡對頭。向冷水裏浸殺。火爐邊燒殺。山僧縱有九轉還丹。開瞽金針。要伊眼目定動。令彼衝霄底衝霄。入淵底入淵。有一句子。至緊切要話。切記切記。蚯蚓跳上梵天。蝦蟇驀過東海。不得辜負雲林。

　　赤潭珠禪師法嗣(二人)
　　繡州濮鎮宇存順禪師

　　立兩序小參。建立賓主。須仗兩堂齊下喝。舉唱宗風。全憑一句定綱維。抽却克賓鉗鎚。不用東山圓相。若要少室宗風聲振。滹沱正脉長流。只須禪歸海經入藏。拈起布毛。燈盞燎亮。貴賣生薑。敢保的當。自從胡亂後。三十年不少鹽醬。

　　嘉興白蓮慎初暹禪師

　　晒藏經小參。者卷真經。不從世尊宣揚。亦非慶喜結集。龍宮海藏未嘗收。梵語唐言豈能譯。大眾。還見真經麼。展手下座。

　　具宜開禪師法嗣
　　興化時思道安經禪師

　　祝髮於海昌慶善寺。圓具後。參福嚴具宜和尚。有省。出世住普明。未幾遷時思　上堂。阿含十二。方等八兩。手無端鳴聒聒。二十二年般若談。杜鵑枝上血斑斑。法華涅槃共七年。何須醫裏又加鹽。華嚴最初三七日。千古秤錘俱生鐵。時思慣為東話西說。抝直作曲。哆哆和和。截鶴續鳧。昨夜拄杖子。將山河大地。及如來一大藏教。一口吞却了也。且道。今日畢竟說箇甚麼。八十婆婆髩抹油。不搽紅粉也風流　師示寂。後四十年。嗣孫悅心。始茶毗建塔。道俗送者數千人。咸謂。師之德行所感也。

　　具如奇禪師法嗣
　　維揚天寧侶松楷禪師

　　解制。師云。十五日已前。滴水滴凍。十五日已後。融雪融霜。正當十五日。春雨蒙潤。萬物滋生。諸人到者裏。正好把住繩頭。單提向上。討箇分曉。不為分外。設使脚頭無眼。任你南天台北五台。走遍四大部洲。拄杖子。終不肯放過。何故。日月燈明佛本光瑞如此　起七。扇起[〦/兇]勇爐韝。放出惡辣鉗錘。逼得陝府鐵牛。汗流浹背。打得西河獅子。躑身無地。驚動憍陳如尊者。將虗空一摑粉碎。擲竹篦云。撲落非他物。縱橫不是塵。遂拈竹篦云。起　小參。師云。舉一不得舉二。放過一著。落在第二。且道。一作麼生舉。彈指一下。古佛過去久矣。

　　竹峯續禪師法嗣
　　四川昭覺潛修悅禪師

　　陝西鳳翔縣李氏子。母黃氏。夢白鶴投懷而生。丱歲出家。遊西安金繩寺。圓具後。參竹峯於昭覺。得授信拂。遂繼席焉　解七。一七工夫。用盡許多閒力氣。仔細看來。大似金剛與泥人揩背。金剛累得汗出。泥人晝夜鼾睡。烈燄紅爐。鉗鎚惡辣。總當等閒遊戲。人人飲木楂羹。口口吞來無滋味。是誰轉得古乾坤。一擦頓入獅羣隊。挂角羚羊不用尋。藏身之處無踪迹。際融史居士。問。弟子此生姓史。不知一氣不來姓箇甚麼。師喚云。際融。士應諾。師云。姓甚麼。士無對。師便歸室。

　　中洲岳禪師法嗣
　　德清吉祥大文相禪師

　　上堂。天空雲淨。九臯之鶴高飛。浪靜波恬。四海之龍穩睡。今日來昔日去。善知識之脚跟。本無固必。用則行。舍則藏。大丈夫之肝膈。自有權衡。況乃靈山的旨。逈絕思惟。少室真傳。不拘文字。思惟逈絕也。且懸河之辯。啟口無由。文字不拘也。縱饒奪錦之才。縮手有分。拈花示眾。已是畫虎成狸。立雪安心。何異指鹿為馬。從此分枝別葉。列燄聯燈。競顯神通。各呈伎倆。或露半面。或現全身。或憑華座而笞龍象。或閉松扉而馴猿鳥。總之曲垂方便。誘引童蒙。山僧道德荒蕪。固是匙挑不上。無端也闖入這羣隊裏。只得隨例簸土揚塵。拈椎揮塵。以拂子畫[○/○/○]云。試看合浦珠還日。自有清光照九州　上堂。粗言及細語。皆歸第一義。釋迦老子。婬房裏宿夜。酒樓上看戲。肉案頭午。齊墮在阿鼻大地獄中。永無出期。鹽官念一道真言。為他結箇般若緣。多他阿伽陀三藐三佛陀。釋迦老子出來了也。試看即今在甚麼處。良久云。過　上堂。喝一喝云。虗空粉碎。大地平沉。你這隊喫自在飯底漢。向那箇壁角頭。門扇後打瞌睡。

　　南溟碧禪師法嗣
　　育王嵩來荃禪師

　　小參。即心即佛。月落不離天。非心非佛。蝦跳不出斗。不是心不是佛不是物。嘒嘒蟬聲在高柳。擊拂云。還知落處麼。江南兩浙。春寒秋熱。

　　默葊言禪師法嗣
　　寶應一粟嶧岫旭禪師

　　鹽城潘氏子。幼投本邑法興院不違和尚剃染。依石塔瑞律師圓具。次歸本師。印可。師於乾隆丙申。示微疾。眾請說偈。云老僧末後無言。倩取虗空代說。揭開劫外春光。指出一天明月。端坐而逝。塔於本邑之松園。

　　曉堂哲禪師法嗣
　　長沙白霞信賢遐禪師

　　元旦上堂。喝一喝云。春光滿握。撒向梅梢。和氣一團。別開世界。不待磨塵刮垢。轉見耀古騰今。如日在天。普使具眼凡夫。一時瞻仰。得其半者。可以定國安邦。得其全者。可以轉凡成聖。上下安居。不敢攙匙亂箸。尊卑異位。何須越爼代庖。要用豈假思惟。會得總成靈妙。復喝一喝。人人萬福。

　　異目宗禪師法嗣
　　饒州龍溪正覺堯菴治禪師

　　陞座。釋迦老漢。於無量阿僧祇劫。修習心地法門。向雪山頂上。明星現處。一時打失。于今二千年。後轉向正覺山前。明星現時。且道。心地法門。作麼生會。彈指圓成八萬門。一超直入如來地。

　　天池鵬禪師法嗣
　　徐州雲龍興化奎章平禪師

　　早參。興化結制安禪。龍象兢頭來參。本來無法可說。帶累四海高賢。祖師西來大意。恰似火裏紅蓮。冷地若還覷破。正好和衣打眠。更有向上一路。只是千聖不傳。不落理事兼帶。亦非三要三玄。就中有恁麼舉。便與掀倒禪牀。喝散大眾。三十棒。一棒也較不得。何故。有功者賞　晚參。水不洗水。金不博金。西來大意。直指人心。恁麼會去。轉見病深。不恁麼會去。無處討尋。畢竟如何。喝一喝。

　　止先源禪師法嗣
　　休林遠岫堂主

　　嘉善王氏子。投萬年明之和尚出家。圓具後。瓢囊行脚。徧參尊宿。後謁止先源。止問。涉水登山。所為何事。師云。不為別事。止拈棒。師云。鷂子過新羅。拂袖便出。未幾。蒙印可。命充堂主　小參。把住則鐵壁銀山。通天活路。放行則隨流得妙。水洩不通。且道。把住是。放行是。復舉僧辭趙州。州云。何處去。僧云。諸方學佛法去。州竪起拂子云。有佛處不得住。師云。無毛鷂子撲天飛。無佛處急走過。師云。倒騎鐵馬上須彌。三千里外逢人不得錯舉。師云。燈籠與露柱。商量浩浩地。僧云。恁麼則不去也。師云。笑殺南鄉泥土地。州云。摘楊花摘楊花。師云。石虎叫時山谷響。木人詬處鐵牛驚。岫上座。著與麼語。一任諸方檢點。
　　正源略集卷第十五

　　　　天台嗣祖沙門國清　達珍　輯

　　青原下宗鏡第九世
　　鑑堂鏡禪師法嗣
　　潤州焦山碩菴行載禪師

　　吳陵叚氏子。祝髮於州之曲塘清淨菴。受具後。參焦山鑑。一日夜起。見電影過牕前。有省。衝口說偈曰。聽之不聞。視之不見。裂破虗空。無背無面。遂充西堂。受心印。繼住焦山　結制上堂。僧問。烈燄紅爐。光騰徧界。到者裏。還假鉗錘也無。師打曰。少者一槌不得。僧擬開口。師又打曰。莫待冷來看。僧作禮。師乃曰。東弗于逮打皷。西瞿耶尼上堂。今日海門結制。一時把斷封疆。拈將折筯攪滄溟。只要魚龍知性命。鯤鯨赤尾應不待言。祇如鰕蜆泥鰍。總教伊直下翻身。始知焦山心不負人　中秋示眾。拈如意曰。無物可酬佳節。一句報於禪德。各各本有光明。無物堪能比得。雖則如是。若不真實參究。只恐認在清淨境上。以當平生。後來大有事在　示眾。天氣不寒。人力困倦。大事未明。時光易換。要得覿體相應。須是出身白汗。出後又且如何。健則經行。饑則喫飯。

　　道宏南禪師法嗣
　　揚州平山麗杲行昱禪師

　　晚參。祖道荒涼。人根尠劣。佛法二字。置之高閣。山僧今夜。用長虹作竿。新月為鈎。向揚子江心垂釣。莫有搖頭擺尾底赤尾鯉魚麼。有則出來。衝波躍浪看。如無。且聽山僧唱一漁父詞。以供大眾。乃拈拄杖。作搖櫓勢云。鼓抴烟波一釣翁。自南自北自西東。銀絲直釣寒江雪。鐵笛橫吹別浦風。紅蓼岸白蘋叢。水光山色有無中。儂家不管塵寰事。欵乃一聲天地空。

　　浴日能禪師法嗣
　　京都大千佛道權高禪師

　　冬至上堂。渠今正是我。我今不是渠。睡眼瞳人踢玉毬。昔年驢覷井。今朝井覷驢。嚼破舌頭怕合口。千佛不從陰陽而至。脚底生毛長似線。臘八上堂。修行三大阿僧祇劫。成佛作祖。造業於正覺山前。咬盡人間猪狗。赤眼觸碎明星。啣著舌頭打失口。無所從來。猛虎饑鷹爪牙下。何曾唧[口*留]　上堂。通身羅綺皂靴。荊棘林中。安眠有地。赤體不挂寸絲。明月堂前。轉身無門。奪得壁上鍾馗寶劒。一任橫揮豎揮。直得露柱閃爍。瓦礫生光。百億須彌。百億日月。萬象森羅。一時顯現了也。報化佛頭。圓妙等覺。九種十類。都盧是箇自己。恁麼會是有相。不恁麼會是無相。作麼生是實相。眾無語。復曰。明朝後日。切莫違時失候。

　　主峯崑禪師法嗣
　　漢陽歸元且憨拙禪師

　　佛成道日上堂。咄哉黃面老。午夜覩明星。帶累閻浮客。重添眼上塵。山僧。今日向瞿曇頂[寧*頁]上。展演爪牙。眾生眉睫間。掀翻窠臼。將智慧德相。拈向一邊。妄想執著。掃置一壁。威音非始。樓至非終。孤逈逈光吞萬象。峭巍巍雄蓋大方。到者裏。通身是眼覷不及。渾身是口讚莫窮。

　　自明珩禪師法嗣
　　端州月山惺學敏禪師

　　上堂。遇水架金梁。莫讓他人爭作。撥沙填滑路。豈肯袖手傍觀。羅睺羅之密行。釋迦佛讚莫能窮。觀世音之慈心。二乘人空生仰望。興隆梵剎。一肩擔荷莫辭勞。輔弼叢林。全副肝腸歸淨域。勿謂事之難成。總怪力之不足。既為佛子。當報佛恩。擲拄杖云。莫謂清早起。更有夜行人。

　　遠林進禪師法嗣
　　京口五州淨因宗一真禪師

　　上堂。舉拂子云。無偏無正。無主無賓。門外剎竿。一任踢倒扶起。匣中寶劒。何妨竪弄橫拈。葉續花聯於不萌枝上。鳳舞鸞翔於無影林中。不涉功勳。得大自在。且道。是甚麼人。手握金鞭問歸客。夜深誰共御街行　佛誕上堂。未離兜率降王宮。未出母胎度人畢。何必指天更指地。一春紅雨花狼藉。

　　紫琈岠禪師法嗣
　　京口乳山憨如行秀禪師

　　興化卜氏子。幼而頴異。胸次蕭爽。髫年祝髮。秉具後。即瓢囊行脚。至弁山。謁紫琈岠。機契。命掌記室。閱數載。遂承印可。辭去。同蔭乾法兄。道出京口。愛江山之勝。偶過乳山萬壽寺。見峯迴水繞林茂寺荒曰。者箇破落院子。正合我意。乃卓錫焉　上堂。座右烏藤七尺。靠倒虗空。牀頭白拂一枝。挂殘破壁。二六時中。但使一頭牯。長耕八畆田。把空手鋤。耘無根草。灌引曹谿之水。穿雲絡石。成熟廬陵之米。匝地普天。將此供養十方大眾。以及三世諸佛。總向者裏。飽滿一如。山僧恁麼為人。一任諸方檢點。良久云。雙手扶犁雲過膝。泥牛耕破水中天　僧參問。千七百位老凍儂。向甚處去了。師竪起拂子曰。鼻孔總穿在者裏。僧云。千七百則舊公案。都請判斷了。師揮拂子曰。今日郊天大赦。盡情發放去也。乾隆壬午秋。示微疾。偈曰。四十餘年住此峯。了無一法與人通。倒騎石馬嘶風去。葉落霜林滿地紅。擲筆端坐而寂。世壽七十二。僧臘六十二。塔全身於寺左。

　　侶石清禪師法嗣(二人)
　　桐城投子慈濟竺風聖禪師

　　維揚海陵人。七歲於金陵地藏菴。依玉白法師出家。秉戒於雲林諦老和尚。後參誕登。遂承記莂　晦日小參。月當晦兮逢小暑。香不拈兮讚不舉。日落西峯吞火團。露柱通身汗如雨。平田塵鹿忽成羣。阿誰能辯塵中主　晚參。卓拄杖云。拄杖子一往。得箇乾巴見識。不怕風吹。不怕雨打。孤逈逈峭巍巍。正與麼時。忽現神變。[跳-兆+孛]跳上三十三天。撞著行雨龍王。攔頭一棒。當下瓦解冰消。主風神忍俊不禁。解開風囊。颼颼飀飀。頃刻間。吹得雲收雨散。依舊日光明照。見種種色。復卓一下云。摘楊花摘楊花。胡盧架上生冬瓜。明朝喫了早粥後。大家努力檢新茶　上堂。崖桂發龍門。折來供投子。滿院散天香。簪向銀瓶裏。賓主方歷然。問答從此始。以我為隱乎。吾無隱乎爾。臨濟四料簡。古今人莫辯。透過金剛圈。與君通一線。卓杖一下云。盞子撲落地。碟子成七片。

　　金陵靈谷道揆守禪師

　　浙江烏程淩氏子　小參。山僧一往口門窄。者也之乎不愛說。若問西來意若何。白棒倒拈頭打裂。不是絕人情。亦非無德澤。肝腸如火臉如冰。從來鍾阜家風別。祇如知音底人到來。又作麼生。相將把手步秋林。笑指霜楓紅似血　小參。日日日東昇。夜夜月西沒。昇沒不停機。又值黃花節。砧敲夜月寒。雁呌霜風洌。楓葉嶺頭紅。蘆花江上白。是聲非聲。是色非色。祖意西來。了然無別。既無別。因甚有會有不會。只為忒分明。翻令人不識　晚參。禪不假參。道不假學。祖師西來。祇堪洗脚。蔣山恁麼說話。自摑一摑云。絡索　晚參。東邊來的。東背西向。巍巍堂堂。西邊來的。西背東向。濟濟鏘鏘。可中有箇漢。不落東西。不存向背。且道。是何面目。良久云。認著依然還不是　師住靈谷三十餘年。三接　翠華召對。　賜紫。乾隆丁亥八月十一日示寂。世壽六十七。僧臘四十六。塔于本山。

　　青原下宗鏡十世
　　碩菴載禪師法嗣
　　潤州焦山敏修福毅禪師

　　湖廣武昌李氏子。年十九。禮荊州承天寺恒印老宿祝髮。抵漢陽歸元受具。志慕宗乘。包挑行脚。至焦山參碩菴。命看無字話。十餘年無所入。乃徧參名宿。大病幾死。忽猛省曰。狗子佛性無。乾坤一火爐。擬議剛半步。徹底盡焦枯。返焦山呈所得。蒙印可。住弁山上堂。僧問。如何是正中偏。師云。金烏夜半海門懸。進云。如何是偏中正。師云。白髮女兒照古鏡。進云。如何是正中來。師云。雲中石女夜懷胎。進云。如何是兼中至。師云。象王跨上泥牛背。進云。如何是兼中到。師云。黑漆濃潑烏紗帽。進云。洞上五位蒙師指。弁嶺家風試展看。師云。明向道破。還來亂統。僧禮拜。師乃曰。問答分明也罔然。莫將知解認為禪。祖師那有西來意。只把空拳立正偏　解制。開爐十月中。罷爐正月半。目前是何物。打皷普請看。竪拂子云。看看。古佛一真燈。十方悉照徧。三世諸如來。皆從影裏現。各各不相借。光明莫可見。大眾。既是古佛。因甚莫可見。無油乾紙撚。不同騰烈燄。我見燈明佛。本光瑞如此。喝一喝　師垂問。洞山門下。永絕滲漏。為甚不波亭外流水滔滔　師六坐道場。乾隆二年。重住焦山。潤州大旱。師至廣陵。募米三萬餘石賑飢。師無疾而終。全身塔於潤之黃山之南。

　　麗杲昱禪師法嗣
　　揚州棲靈善初禪師

　　示眾云。諸仁者。此事。只貴卒地折爆地斷。淨躶躶絕承當。赤洒洒無回互。若是久參先達。纔聞舉著。撩起便行。猶較些子。

　　宗一行真禪師法嗣
　　京口五州淨因運德輪禪師

　　上堂。垂萬里鈎。駐千里馬。布漫天網。打衝霄鶴。固是從上老古錐底作略。祇如有一人。佛祖呼喚不回。三界羅籠不住。古聖不安排。至今無處所。畢竟作麼生授受。震威一喝云。莫謂龍華消息斷。桃花依舊笑春回　示眾。南來三楚客。北至五臺僧。望見五州山。早喫三十棒。踏著迴龍橋。已落第二路。況入淨因門。有甚相見處。樓臺風月。近來幾箇知音。古殿青燈。日下果然失照。將謂老僧空過闍黎。誰知闍黎錯過老僧。

　　惺學敏禪師法嗣
　　洞山普利埜雲徹禪師

　　誕日上堂。世尊臘八成道。徹上座。先世尊三日。世尊眼中著屑。徹上座雪上加霜。休云兩彩一賽。總是熟境難忘。喝一喝云。分付山門頭大漢。切莫笑他坭塑金剛。以拂子打相云。事無一定。理無一向　小參。無明長我志。煩惱助我能。推倒無影樹。更上第一層。良久云。舉頭天外看。誰是我般人。

　　憨如秀禪師法嗣
　　鎮江乳山得一善禪師

　　本郡元氏子。幼失怙恃。投萬壽寺。依憨如秀出家。秉具于寶華文海律師。時念。出沒閻浮。將何敵他生死。即叩夾山翠巖江天海門諸處而返。參拖死屍的是誰話。久無入處。一日定中聞禪板聲。豁然透脫。即呈偈曰。北斗面南看。西江一吸乾。抽開白霜刃。凜凜倚天寒。秀接得。以火燒却再索。師展兩手。秀曰未在。師云。和尚莫瞞人好　中秋上堂。中庭地白樹棲鴉。冷露無聲濕桂花。今夜月明人盡望。不知秋思在誰家。靈山指曹溪話。馬祖翫寒山比。畢竟那箇聻。試檢點看。殊不知貴在自肯承當。不可傍他門戶。打○相云。汝等諸人。切忌錯認定盤星　僧問。如何是逈出黑山鬼窟一句。師云。石壓筍斜出。問如何是不犯化門一句。師云。崖懸花倒生。問如何是衲僧本分一句。師打云。者裏檢點得。

　　竺風慎禪師法嗣
　　桐城慈濟憨幢惺禪師

　　姑孰鳩玆毛氏子。年十六。參金山天濤和尚。問生死事大話。機不契。造夾山。禮麗杜多於首座寮。遂求薙染。是冬受振南和尚具足戒。年二十。參竺風慎於投子。巾瓶九載。方脗合。授受洞上源流。未幾。遂繼住焉　清明。祖堂上供。趙州曾此訪同流。今日何人識賣油。回首夕陽坡下望。荒烟蔓草不勝愁。大同當日謂。趙州只識賣油翁。且不識投子。惺上座則不然。趙州只識投子。究竟不識賣油翁。要見賣油翁麼。柳暗花明風物好。小齋無事足淹留　解夏小參。秋初夏末諸兄弟。足比飛蓬了無繫。投子堂中人不多。規模特與諸方異。以大圓覺為伽藍。以悟為期無改易。即教萬里無寸草。未許脚跟輕點地。雖然如是。須知增上慢人。不在此例。畢竟如何。荊棘林中容不得。無事界中閒位置。

　　道揆守禪師法嗣
　　金陵靈谷玉潛璞禪師

　　浙江烏程沈氏子　解制上堂。九十日期。風不搖草不動。前面案山。後面靠山。石頭大的大小的小。松樹長的長短的短。出大經卷於一微塵。湖海禪流。十方共集。觀音依舊淨瓶。勢至別開生面。靈谷今日解開布袋頭。百城烟水五十三人。一任東南西北。小參。舉一僧問三尊宿云。二龍爭珠。誰是得者。一曰。得即失。一曰。老僧只管看。一曰。誰是不得者。師云。得即失。夜短睡不足。日長飢有餘。老僧只管看。易分雪裏粉。難辨墨中煤。誰是不得者。含元殿裏。更問長安　師住靈谷十載。乾隆丁酉六月初七示寂。世壽五十一。僧臘三十。塔于本山之西麓。

　　青原下宗鏡十一世
　　敏修毅禪師法嗣(五人)
　　潤州焦山碧巖祥潔禪師

　　池州青陽人。自幼喜趺坐。祝髮於金陵清凉。聞弁山法道之盛。往受具焉。至黃山。禮中州和尚。看父母未生以前話。久無所得。過焦山。參敏修和尚。修問。甚處來。師云黃山。修曰。曾到天都峯麼。師云。若不到即不來也。修曰。將得黃山松來否。師云。早已呈似了也。修曰。脫空妄語漢。參堂去。一日放參後。師問。既是萬里不挂片雲。為何青天也須喫棒。修便打。師即豁然。及修赴弁山之請。命師繼席　結制上堂。紅爐大啟。選佛場開。無論是凡是聖。一齊拶入。輥作一團。鎔作一塊。期以九旬為度。果能於威音那畔更那畔。轉得身來。方可向毗盧頂[寧*頁]上。揚眉吐氣。不妨拈烏豆換人眼睛。於赤肉團上。剝人汗衫。事雖恁麼事。人須恁麼人。諸兄弟。還信得及麼。卓拄杖云。選佛若無如是眼。宗風那得到於今　住弁山上堂。佛祖關棙。壁壘精嚴。當機一著。透骨徹髓。不見四祖大師道。百千法門。同歸方寸。河沙妙德。總在心源。若也如此見得。傾湫倒嶽。只在鍼鋒。跨海擎天。不資餘力。今日山僧。略借諸祖威光。敢與諸人。通箇消息。且道。是箇甚麼消息。携得海門一滴水。洒來弁嶽四時春　乾隆三十年。師復主焦山。乙酉八月朔示微疾。至初七日。天未明。聞啼鳥聲。起坐沐浴。索筆書偈曰。去年八月初七來。今年八月初七去。海雲樓外木犀香。林鳥一聲天欲曙。擲筆瞑目而逝。世壽六十三。僧臘三十五。茶毗。建塔於五州山。

　　揚州平山拙樵堅禪師

　　徽州歙縣吳氏子。遂之棲霞落髮。慈應秉戒。首參敏修毅。值庭梅大放。毅曰。汝識此香乎。師曰。味不雷同。毅曰。不同在甚麼處。師隨頌曰。無樹枝頭花正開。靈根透處絕塵埃。無香無色真奇特。者段風流說不來　上堂。山頭翻白浪。海底起紅塵。會得箇中意。鐵船水上行　上堂。至道無難。唯嫌揀擇。把住放行。雲騰雨致。擬議思量。徒增意識。不意識。楊岐驢子脚三隻。

　　潤州焦山鐵機印禪師

　　上堂。僧問。如何是本分事。師曰。巧不如拙。僧曰。謝師答話。師曰。誰教你恁麼。僧擬議。師曰且去。乃曰。盤山道。心月孤圓。光吞萬象。光非照境。境亦非存。光境俱亡。復是何物。洞山道。光境未亡。復是何物。若論如來禪。盤山不道全無。若論祖師禪。洞山亦未夢見。爭如焦山者裏。三詔洞。燒丹井。羲之崖。[序-予+(((嘹-口)-小)-日+土)]鶴銘。雙峯閣。不波亭。青玉塢。海棠屏。且道。是心耶境耶。俱亡耶未亡耶。若人檢點得出。始知巧不如拙。

　　揚州平山竹堂祥焸禪師

　　上堂。祖意教意。胡餅呷汁。洞徹元微。眼中著屑。到者裏。直饒三世諸佛。累代祖師。天下老古錐。有口只堪掛壁。何故。水流澗底太忙生。雲在嶺頭閒不徹。

　　潤州焦山祥雲果首座

　　因僧入室。師問。汝是甚處人。僧曰江西。師曰。龐公吸盡。意旨如何。僧曰。當初只嫌茅長短。燒了原來地不平。師曰。上座脚跟未穩。僧曰。謝師證明。師便打。

　　得一善禪師法嗣
　　京口乳山廣仁祥能禪師

　　本郡陳氏子。禮得一善得度。造夾山圓具。遍參諸尊宿。一日隨眾灌禾。登車踏水。驀然打脫桶底。歸呈偈曰。昔年尋劒事徒勞。八字眉分眼上毛。驀地踏翻關棙子。胸中流出自滔滔。善曰。猶欠棒在。師曰。和尚自喫。善拈拄杖。師轉身便出。善頷之　上堂。獨坐幽篁裏。彈琴復長嘯。深林人不知。明月來相照。橫杖於膝。作彈勢云。諸仁者。聞麼。琴上無絃曲。知音自古難。踏破天下人草鞋。足不出戶。截斷天下人舌頭。話不出口。殊不知狹路相逢。豈為知己。從門入者。不是家珍。擊香案一下云。向者裏得箇入處。恰好全收珍藏。異窮子之疾馳。道到寶山。無化城之暫息。能上座恁麼道。且喜沒交涉。顧左右云。丈夫自有冲霄志。莫向他人行處行　師登大殿。僧問。如何是入門一句。師云。磬口仰天。鐘口俯地。僧罔措。師云。大扣聲大。細敲聲細　師生于乾隆丙辰正月十三日。至乙巳三月初一日示疾。全身塔于乳山之陽。

　　玉潛璞禪師法嗣
　　金陵靈谷祇園紹禪師

　　池州銅邑余氏子。母吳氏。年二十五。禮九華之天臺真如菴洪渡師祖出家。復投徽歙黃山雲谷寺介菴和尚圓具。徧參知識。後受玉潛印記。出住六合之長蘆。九江之龍池　小參。紫金山石頭。塊塊是精金美玉。解珍重者。惟有白雲兒。常能守護。庭前八功德水。滴滴是醍醐上味。解吞吐者。惟有竹管子。得些受用。其餘光搖玉帶。嚮音空堦。五月松風。凉生殿角。流觴曲水。玉級五層。諸仁者。日日喫靈谷飯。入靈谷室。切忌眼橫鼻直。自瞞瞞人。良久云。沒機用漢。直饒恁麼去。何日得有恁麼事　貼單。結制藂林古例。貼單諸方舊規。正恁麼時。直饒臨濟德山。且居門外。雲門趙州。拈過一邊。何故。好漢不用多。一箇是一箇。復呈票云。舉起字義炳然。免得當面錯過。

　　青原下宗鏡十二世
　　碧巖潔禪師法嗣
　　潤州焦山濟舟澄洮禪師

　　湖廣武昌梁氏子。號灑然。依報德寺慈雲師脫白。受具歸元寺。杖錫遊方。參碧巖之龍華。作第二座。巖問。堂中事作麼生。師云。太行山下賊。南嶽嶺頭雲。巖云。更別有麼。師云。一段鴛鴦錦。霜刀剪不開。師服膺三年。從巖主焦山。聞江濤聲。徹法源底。偈曰。醉騎白鶴上揚州。夢繞笙歌十二樓。酒醒眼開渾不見。長江今古向東流。巖閱之。方脗合　解制。十五日以前。客帆當檻落。江鳥背人飛。十五日以後。覓火和烟得。擔泉帶月歸。正當十五日。動用揚古路。不墮悄然機。其揑聚也。星馳電捲。海竭山崩。其展演也。光風霽月。海晏河清。若能掀翻鳥道。截斷玄關。逈超階級。不落有無。向此轉得身吐得氣。一任定光招手於金地。智者點頭於江陵。只如二具不涉。又作麼生。青山橫谷口。綠水繞江干。衲子須珍重。春風透骨寒　上堂。摩尼珠人不識。如來藏裏親收得。六般神用空不空。一顆圓光色非色。永嘉此語。大似不會洞宗金針玉線之功。正偏回互之旨。今日焦山。亦有舉似。摩尼珠誰不識。竪窮橫徧無倫匹。六門晝夜放光明。輝古耀今囊空色。設有箇漢出來。索取摩尼珠。焦山如何抵對。遂展兩手。下座　師三主焦山。一住弁山。無不以本分事接人。晚年多[口*敕]。庚戌秋逾甚。八月初十。晨起沐浴更衣。眾請說偈。師笑曰。拄杖子早已分付了也。何必臨行而更饒舌。翌日遂逝。塔於黃山之麓。侍讀學士茅元銘。為銘其塔。

　　拙樵堅禪師法嗣
　　揚州平山秋浦澄朗禪師

　　至平山。參拙樵。久嚮高風。趨師一鑑。山目視之曰。汝猶帶苞苴在。師曰。若有即不來也。山曰。前村烟浪裏。別有好商量。師禮拜而出　解制示眾。從前牢關把住。水泄不通。今後鞭杖放開。重門大啟。其把住也。驅耕奪食。休來瞬目揚眉。其放開也。獎愛憐嬰。饒汝轉身吐氣。正當今日。盡十世古今。統無邊剎海。總是汝諸仁一具舊閣閒田。汝欲往東弗於逮。也在裏許。往西瞿耶尼。也在裏許。乃至兜率內院。色究竟天。也在裏許。自餘烏石嶺。望州亭。廬山五老峯。天台石梁橋。無有不在裏許者。諸昆仲。只如古人吹布毛一事。又作麼生。乃拈拄杖云。扶過斷橋水。伴歸明月村。

　　鐵機印禪師法嗣
　　廣陵大聖允超澄輪禪師

　　上堂。咄咄。金剛腦後三斤鐵。油油。細抹春風滾綉毬。也不咄也不油。一箭落雙鵰。原是柵中鵝。

　　竹堂焸禪師法嗣
　　京口五州山無言澄天禪師

　　據室。三世諸佛。累代祖師。闡大機。顯大用。為法為人。選佛選祖。一段秘密公案。已被過量大人註脚了也。

　　廣仁能禪師法嗣
　　京口乳山萬壽中誠智禪師

　　盱縣梁氏子。過京口乳山。聞梵音有感。依廣仁能禪師得度。往池陽九華圓具。江浙間。歷參宗匠。上弁山。依濟舟洮三載。飄然而返。是夕禪窗閉雨。能問。得箇甚麼。師呈偈曰。撲落虗空碎。平教大地沉。可憐蕉葉雨。滴滴故鄉音。能頷之後命繼席　上堂。片雪輕飛大冶爐。不勞更下死工夫。明明拈出當陽看。原是衣中舊日珠。揮拂子云。者裏覷得。本自圓明。那邊放下。了無障礙。向上一路踏翻。直下一機軒豁。既無四賓主可分。何有五君臣可序。只得驅泥牛而出海。春耕紅破落花谿。跨石馬以朝天。曉踏綠開埀柳陌。三世諸佛。到此進步無從。歷代古錐。只好退身有分。祇如不涉進退一句。作麼生道。震威一喝云。擊碎寒潭月。癡猿何處窺。

　　青原下宗鏡十三世
　　焦山濟舟洮禪師法嗣(二人)
　　潤州焦山擔雲清鏡禪師

　　姓吳氏。嘉興海鹽人。少為諸生。能詩。嘗過金粟。閱大般若經。至如來所說十八空。有省。即捨家室。祝髮於海寧慶善寺。受寶華山渾律師戒。參焦山濟舟洮和尚。見一切殿宇禪堂。皆可記憶。如宿世焉。人亦異之　示眾。舉三祖信心銘云。至道無難。維嫌揀擇。但莫憎愛。洞然明白。又舉五祖先為破頭山中栽松道者。嘗請於四祖曰。法道可得聞乎。祖曰。汝已老。脫有聞。其能廣化耶。倘若再來。吾尚可遲汝。師云。大小祖師恁麼說話。且道。是揀擇耶。非揀擇耶。是憎愛耶。非憎愛耶。今請諸兄弟。批判一上看。倘若未能。山僧即為批判去也。卓拄杖下座　示眾。良醫之門足病人。爐鞴之所多鈍鐵。焦山者裏。無禪可參。無法可說。無金剛圈與人跳。無栗棘蓬與人吞。一任弄無星秤子於不波亭上。兩脚踏翻生死海。唱無生曲於三詔坊前。一身挨過是非關。偶爾磕著。自然粉碎了也。設有箇日午打三更。面南看北斗底人到來。但向他道。參乎吾道一以貫之。即今還有知宣尼落處者麼。

　　潤州焦山巨超清恒禪師

　　桐鄉陸氏子。自幼能詩。投海寧慶善寺脫白。造隆覓岫雯律師圓具。因閱壇經不思善不思惡語。知有宗門中事。即登焦山。參濟舟洮。濟問。何處來。師云浙江。濟云。曾過滸墅關麼。師云曾過。濟云。把將公驗來。師無對。自此親炙數載。得蒙印可。乾隆五十二年。遂繼焉　解制小參。春風漸和。春日漸長。時節若至。其理自彰。龍潭吹滅紙燈。德山隔江招手。雪峯九上洞山。玄沙[祝/土]破指頭。以至鴉鳴鵲噪。無非時節因緣。便可洞明者事。今當九旬期滿。聖制圓成。山門頭布袋阿師。呵呵大笑。且道。笑箇甚麼。人說今年勝舊年。上元定是正月半　佛誕上堂。麻三斤總沒交涉。乾矢橛貨真價實。三十二相殿裏底。橫三竪四。杖林山下竹筋鞭。七長八短。下兜率降皇宮。妄想執著。覩明星成正覺。執著妄想。城東老母不欲見。趙州老漢不喜聞。丹霞燒取舍利。雲門一棒打殺。仔細檢點將來。却是汾陽道的　結夏小參。焦山今年結夏。兩袖清風依舊。心將江水俱清。人與綠楊共瘦。來者湖北湖南。住者山東山右。犀牛扇子。一人一把。梅花紙帳。月明如晝。興來時。竹裏高吟山鳥驚。雲起處。窗前落筆龍蛇走。非仙非佛。亦經亦呪。有人驀地相逢。一時識也難透。若問此中消息。正是楝花時候。畢竟作麼生。卓拄杖云。究。
　　正源略集卷第十六

　　　　天台嗣祖沙門國清　達珍　輯

　　南嶽下三十九世
　　天翼翔禪師法嗣
　　潭州大溈藏庵鋒禪師

　　武陵羅氏子　上堂。舉一不得舉二。放過一著。落在第二。栽松道者求寄宿。面皮厚多少。碓房俗漢上江舟。未跨船舷。好與三十棒。迷時師度。悟時自度。大小祖師。乘風而過。寄來三甕醬。要你添鹽。收來一面鏡。自照覺醜。扶起黃檗。踏倒水潦。一棒一條痕。一掌一握血。到此田地。堪報不報之恩。卓拄杖云。人歸大海方知貴。水到瀟湘一樣清。

　　奎章平禪師法嗣
　　徐州草堂允中會禪師

　　解制小參。把住泥牛畊夜月。放行木馬撞春風。以杖橫肩云。海濶從魚躍。自南自北。自西自東。

　　普潤濟禪師法嗣
　　蘇州珠明諦修本禪師

　　浙江嘉禾王氏子。母夢曼陀羅華投腹而生。年十三薙染。一日閱楞嚴七處徵心。有省。即參普潤濟之普明。親炙數載。得受信拂。出住蘇之珠明。以堂弟光賢為徒。竭力相承。廢復新而幢復建　上堂。終日拖犁拽耙。耕種自家田地。文章佛法全無。信口麤言細語。但看新珠明搖唇皷舌。說青道黃。東山溪接西山水。南院花開北院香。所以法無定相。遇緣即宗。佛佛於此授受。祖祖於此相傳。世尊拈花。迦葉破顏微笑。達磨面壁。神光斷臂安心。黃梅夜遁。九江驛還把櫓。臨濟建黃檗宗旨。天童起太白家風。者裏明得。何妨平步青霄。其或未然。珠明今日失利。

　　潛修悅禪師法嗣(二人)
　　成都昭覺守仁定禪師

　　湖廣德安陳氏子　上堂。要知此事。如干將鏌鎁。雖遇佛祖。難與爭鋒。世智辯聰。近傍不得。昭昭靈靈。迷瞞不住。無事甲裏。坐守不得。始是一切無礙底漢子。塵塵開道眼。處處不覆藏。其或未然。道業未成空白首。大千無處著羞慚　示道魁禪人。須向離名離相處承當。勿向筆尖舌尖上探討。雖是無跡無影。又却有憑有據。但非思量分別。之所能及。若從虗拳指上生實解。正是水底撈明月。且問闍黎。如何是你直下承當底意旨。魁拂袖便出。師云。也須珍重始得。

　　四川昭覺自光月禪師

　　衡州李氏子　小參。九旬把住脚跟。不容絲毫走作。箇箇骨頭皆換。人人皮膚脫落。鐵牛卸却鼻頭繩。縱橫自在無束縛。婬房酒肆。劍樹刀山。天堂地獄。任大步以逍遙。惟高懷而廓落。只恐不是玉。是玉也大奇。設遇黑面老子。打算飯錢。又且如何。盲龜趁月天涯。跛鼈追風海角　起七小參。七晝七夜。萬緣放下。人境雙忘。寸絲不挂。忽然[囗@力]地一聲。擡眸看見天下。

　　嶧岫旭禪師法嗣
　　寶應一粟霈滄霖禪師

　　本城湯氏子。年十八。投嶧岫和尚出家。依文律師受戒。首參振一宗。次歸一粟。受本師衣拂。遂繼席焉　請佛上座小參。即此是佛錯。即此非佛錯。一粟。祇得將錯就錯。何以故。本來無位次。今日強安排。

　　休林岫禪師法嗣
　　嘉興圓通心如靜禪師

　　平湖金氏子。投萬年休林大師出家　小參。金鎞刮眼裏翳塵。全憑妙手。叢林轉綱紀法令。須是其人。一大藏教。是箇切脚。且道。切箇什麼。犀牛扇子。匝地清風。於此互作主賓。成就不思議化。人人親證摩醯眼。箇箇洞明正法輪　山門。圓通門戶。潑天大開。師子嚬呻。須待伊來。且道。伊是阿誰。喝一喝。拽杖便入。

　　長慶安禪師法嗣
　　無錫南禪靜蓀慧禪師

　　吳門程氏子。幼投本郡法華純白和尚薙染。造雲林巨濤果受具。徧參諸方。首謁憨初澹如諸尊宿。次造南禪。參長慶安。得蒙印可。後繼席焉。乾隆甲辰。退隱蘇之支硎山法音精舍。有禪宗心印。行世。

　　佩璋璜禪師法嗣
　　廬山瞻雲素芳華禪師

　　上堂。昨夜抖擻肚腸。思量一夜。作一首不落法身頌子。今日舉似諸人。拈拂子云。甲子乙晝[○@─]。雙隻角麒麟。丙子丁晝[○@(│*○)]。中午現明星。庚子辛晝[○@(○/│)]。獨戶出羣英。壬子癸晝[○@(、/(、*、))]。三週慶百歲。惟有中心戊子己。不敢動著。動著即禍生。乃吐舌云。忙把琵琶半遮面。不令人見轉風流。

　　大曉徹禪師法嗣(十人)
　　杭州天長天濤雲禪師

　　嘉定王氏子。弱冠。依豁崖和尚剃染。受具後。徧參南北宗師。及見大曉徹。印可。繼席香林金山天寧　小參。過得荊棘林。尚非是好手。何況死在平地。欲指你一箇路頭。怎柰我王庫內。無如是刀。若總不恁麼。露柱燈籠呌屈有分。事不得已。造箇口業。甘心墮拔舌犁耕。擊竹篦云。錢塘江上桃花水。蘇白堤邊楊柳風　小參。花枝爛漫。燕語呢喃。妙吉祥眉毛拖地。阿逸多鼻孔撩天。惟有東村王大哥。耳卓朔頭鬔鬆。不見天空地濶。不知春夏秋冬。終日饑餐渴飲。喚甕作鐘。水底嬾撈明月。虗空好捉春風。任他晝夜滔滔水。今古奔流不向東　小參。三界無法。一性圓明。四大本空。六窗虗靜。三藏十二部故紙。一千七百則葛藤。提起也風行草偃。放下時海晏河清。白雲山谷原無我。黃葉飛空豈有心。師末年。退隱山陰善福菴。丙戌冬示疾。眾請醫。師却之。眾請偈。乃笑曰。無偈便死不得耶。起坐如常。至臘月十九日。吉祥而逝。茶毗。頂骨不壞。塔于鎮江丹徒之南崗。

　　金陵佛國湛海宗禪師

　　貴州人　小參。西來意古佛心。晝見日夜見星。門前春水連溪綠。屋後青山色更新。靈雲見桃。豁開正眼。香巖擊竹。磕破頂門。會則途中受用。不會則世諦流布　小參。翻天關展地軸。紅爐焰裏。六月冰生。赤日光中。三伏凍冽。露柱燈籠。昨夜三更。與墻壁石頭。商量箇事。引得舜若多神。從空躍出。側耳偷聆。問訊蒲團上瞌睡漢。也是眼見如盲。耳聽若聾　早參。霜風開戶牖。寒氣上蒲團。騎牛覓牛的。打入荒草。抱贜呌屈的。轉見不堪。香林此際。撥轉乾坤。廓清海宇。據欵結案去也。以拄杖旋風打散。塔于月潭祖塔之旁。

　　鎮江金山江天滄洪注禪師

　　曬藏小參。牟尼珠人不識。如來藏裏親收得。現前六櫃。無非如來藏。牟尼珠。畢竟在那一櫃。眾中還有點得出者麼。若點不出。金山不惜狼藉。不妨對眾打開。一任識取。卓杖云。急著眼。

　　金陵香林妙嚴隆禪師

　　早參。陀羅尼法。神妙章句。觀音普門。圓通妙旨。包括三藏。頓超十地。教外別傳。無字經偈。信受奉行。諸弟子回向無上佛菩提。跛鱉盲龜跳梵天。稽首的依蘇悉帝　解夏。安居禁足。體遍十方。遊山玩水。了無踪跡。至於秋清月朗。暑退涼生。普天佛土。遍地禪關。伶俐漢就此承當。箇中人全身放下。更有奔南走北者。好與三十痛棒　早參。日食三飡。夜眠一覺。神通妙用。無不具足。更問如何若何。痛棒一頓打出。且道。香林還有為人處也無。良久云。知恩者少。

　　香林碧雲寶禪師

　　上堂。祖師印鐵牛機。印泥印水總全非。其他向上向下。末後最初。是甚熱碗鳴聲。今日山僧。終不抝直作曲。幸爾諸人。箇箇眉橫鼻直。雖然如是。非非想天。有幾人脚踏實地。

　　金山江天超宗榮禪師

　　上堂。拈拄杖云。俱胝一指頭。一生用不盡。江天一橛頭。且道。幾生用得盡。若識得一指頭。便明得一橛頭。明得一橛頭。德山臨濟是他奴。歷代知識。天下老和尚。莫不總被他穿却鼻孔。且道。山僧呢。卓一卓云。年來無力賴伊扶。

　　常州天寧定悟誠禪師

　　本郡陽湖人。於五峯山紹隆寺出家　上堂。舉楞嚴經云。見見之時。見非是見。見猶離見。見不能及。坐得眼中火出。走教腋底汗流。大地有同參。目前無異路。途中受用的。但能水草渾無欠。終日騎牛且覓牛。

　　常州天寧扶功明禪師

　　本郡周氏子。年弱冠。投修善庵淨玉師脫白。依金陵報恩圓具。遍歷諸方。後參大曉徹。遂受記莂。乾隆丙子。繼席天寧。乙未春。說菩薩戒竟。沐浴更衣而逝。凡上堂小參。不許記錄。故無傳焉。世壽五十九。塔全身於寺之北埜。

　　常州天寧納川海禪師

　　上海徐氏子。依隆覺敷律師受具。遍參名宿。後參大曉徹之天寧。為火頭。一日大問。如何是萬法歸一。師以火叉呈之。大云。一歸何處。師云。燒火滿竈紅。大云。火盡灰飛時如何。師云。佛眼覰不見。大頷之。

　　常州天寧德洪圓禪師

　　本郡李氏子。髫年。閱法華經止止不須說我法妙難思。有省。便投天寧脫白。圓具後。參大曉徹。親炙數年。方脗合。繼席天寧。凡上堂小參。不許記錄。一日告眾云。三心不得。四大無家。便入寂。

　　自聞悅禪師法嗣
　　吳陵三昧見徹明禪師

　　金壇丁氏子　解制小參。火爐邊煆來的。銅頭鐵額。霜雪裏揀出的。玉骨冰心。既然。時至理彰。不免放一線道。南去北去。東去西去。濃陰不減來時路。添得黃鸝四五聲　據室。九龍溪口。叮公橋頭。有一句子。明歷歷光爍爍。諸佛覰不見。列祖夢不著。明上座。拈起也百谷風生。放下也千江水肅。驀喝一喝云。天上有星皆拱北。人間無水不朝東。

　　法南勝禪師法嗣(二人)
　　常熟普仁一輪月禪師

　　上堂。荊棘林中插足。須是其人。虗空背上遊行。法輪大轉。塵塵剎剎。普現威光。物物頭頭。全彰正眼。破沙盆大家扶起。無文印信手拈來。不作奇特商量。亦非玄妙解會。若能直下無私。便見輝天鑑地。喝一喝。

　　常州商山恒悟際禪。禪師

　　宜興許氏子　開爐上堂。天之高。地之厚。滄海之深廣。品物之不齊。高懸古鏡。列萬象於臺前。橫按鏌鎁。截羣機於句下。若夫透脫一路。累他達磨眼睛突出。彌勒口門笑破。千手大悲。摸索不著。大智文殊。測度不出。只有街頭石敢當。風吹不入。雨打不濕。守獃獃地。却較些子。雖然。要悟則易。要迷則難。火爐頭無賓主話。總不許動著。若動著則禍生。

　　正宗道禪師法嗣
　　江西瞻雲萬雲岫禪師

　　上堂。三日已前。在後堂寮。未曾減一絲毫。三日已後。據方丈位。未曾增一絲毫。不增不減。前後際斷。直下踢倒人我山。竪起智慧幢。不被名相轉移。不逐時節遷變。東湧西沒。隨緣自在。是乃諸佛菩薩。同得阿耨多羅三藐三菩提。是名無諍三昧　說戒上堂。向上一路。千聖不傳。而佛佛同證。宗乘一唱。三藏絕詮。而法法全彰。道遠乎哉。拄杖頭孤逈逈。縱橫得妙。聖遠乎哉。眉睫上圓陀陀。殺活自由。所貴當人直下搆去。則透頂透底。無欠無餘。說什麼一不殺生二不偷盜。不消咳嗽一聲。百雜碎也。其或立功勳存知見。則波羅提木叉。誰敢動著一絲毫。何故。修證即不無。染污即不得。

　　德山海禪師法嗣
　　錢塘鹽官薦福秀崖春禪師

　　上堂。擬心即錯。動念即乖。直饒火爐頭會得無賓主話。也只空費了許多漿水錢。稍知原委底。著著有出身之路。化鈍鐵作良金。鎔頑銅成法器。妙手雖彰。歸根得旨。猶未許在。且道。薦福具何眼目。

　　果宏德禪師法嗣
　　江西頭陀微彩星禪師

　　入院。四山圍繞。樓閣重開。入門一句。不用安排。喝一喝。便入。

　　佛泉安禪師法嗣
　　京都大覺月天寬禪師

　　上堂。豁開戶牗。萬象歷然。明頭也合。暗頭也合。因甚世尊三昧。迦葉不知。一步較易。兩步較難。縱然劒刃上橫身。冰稜上走馬。只解瞻前不解顧後。且道。誵譌在甚麼處。良久云。無人知此意。令我憶南泉　中秋。打開普光藏。吾無隱乎爾。有權有實。有照有用。木樨薰破山谷鼻孔。正好修行。正好供養。直饒拂袖便行。王老師猶少機關在　立春。僧問。如何是道。師云。如何是道。僧云。問大道。師云。此去京都六十里。云學人會也。師云。猶隔九關在。乃云。冰河焰發。碓嘴花開。黑漆拄杖生頭角。不萌枝上吐奇葩。木童嶺上歌無盡。石女溪邊笑轉賒。且道。笑箇甚麼。不解風從何處起。吹開無數白楊花　晚參。清秋氣爽西風急。吹破虗空露一竅。燈籠揚聲。露拄發笑。且道。笑箇甚麼。良久云。手執夜明符。幾箇知天曉。呵呵。

　　粹如純禪師法嗣
　　京都覺生徹悟醒禪師

　　參萬壽純有省。受心印。首住廣通。足不出寺十五年。凡求指示者。以寸香為度。後奉　命。住覺生寺。道益高而望益重　起七。佛性誰無。佛性誰有。三齩不見骨。一舉四十九。師子野干鳴。野干師子吼。咄咄咄。夜半日輪紅。面南看北斗　解七。舉禪板云。蒲團坐斷古今。脚跟踏結佛祖。火爐頭不容片雪。長空裏任布重雲。恁麼是去。變大地作黃金。供養上座。如其不是。喫水也須防噎。須知悉達太子。夜覩明星。見大地眾生。齊成正覺。大似棄海認浮漚。調達老。墮身在地獄。如比邱入三禪樂。也是乞兒見小利。大力魔王。當時若解道箇我待眾生界盡。乃至無有眾生名字。亦不發菩提心。却不妨始終丈夫。廣額屠兒。放下屠刀便了。更說甚我是千佛一數。好人不肯做。定要屎裏臥。雖然。山僧說却說得一丈。行尚行不得一尺。山僧固不肯諸子。諸子尤不肯山僧。且作麼生。置禪板云。得饒人處且饒人。

　　聞學禪師法嗣
　　杭州天目旅亭會禪師

　　嘉善張氏子。參東魯法師。令看東山水上行話。遍參十載。一日在崇福禪堂。聞雨聲打失鼻孔。乃趨見聞學定。機緣相契。遂記莂焉　上堂。半生抱拙水雲鄉。自覺冰霜已慣甞。今日慚惶繼祖席。了無一法可商量。既無一法商量。作麼生與諸師。趂箇時節。好雲迎嘵日。無物不風光　佛誕小參。身口意清淨。是名佛出世。身口意不清淨。是名佛滅度。正當恁麼時。還有釋迦老子麼。良久云。從今醜惡難遮掩。路上行人口似碑。

　　在權衡禪師法嗣
　　方塔平川舟禪師

　　上堂。拈拄杖云。豎窮三際而無內。含褁十虗而無外。入一微塵而非小。盈滿六合而非大。復舉善財入彌勒樓閣因緣。師云。彈指一聲。善財便得入重重樓閣。適來山僧撾皷陞堂。汝諸仁得入也未。若未得箇入處。應須得箇出處始得。或有問學人。入也未入。何云出耶。向伊道。待慈氏下生。更為說破　小參。雲散長空淨。崔巍萬八峯。聲聲紫燕語。擬欲寄飛鴻。者是我在老人寄示語也。此四句中。有一句全照全用全縱全奪。若人檢點得出。參學事畢。

　　天慧徹禪師法嗣(八人)
　　揚州高旻了凡聖禪師

　　浙江海寧薛氏子。與友人張永昌。往衢州居洞。復投慧初和尚薙染。永昌。名世空。同師參方。夜坐石城橋上。遇遊俠三四人。以鐵棒打師曰。好和尚不打坐。打坐不是好和尚。師聞。覺有所入。後參崇福怡然和尚。時天慧徹。居首座。徵竹篦子話。師云。摩醯首羅三隻眼。座云。那箇是正眼。師喝一喝。一日覩露柱。便知情與無情悉皆成佛。即呈所得座云。子大事了畢矣。遂付衣拂　解七小參。一期之中。九七之內。言不蓋覆。語不囊藏。倘獲知音。將大海來。盛取大海去也。知我法門。有如此廣大。如此坦蕩。若是持鉢盂底漢。焉知他家笊籬大小。杓柄長短。驀拈拄杖云。能有幾人不喚作拄杖。卓一卓。又能有幾人喚作拄杖。擲杖歸丈室　起七。古之今之。若佛若祖。檢點將來。不無三錯。第一錯不合投師出家。第二錯不合參方行脚。第三錯不合打七參禪。若免得者三箇錯字。不妨橫眠倒臥。鼓腹謳歌。倘或竚思停機。高旻與諸人將錯就錯去也。擊禪板云。起　晚參。大盡三十日。小盡二十九。會得箇中意。面南看北斗。拈拄杖。卓一卓云。是大神呪。是大明呪。是無上呪。是無等等呪。拄杖卓著方磚。因甚東海龍王頭疼。復卓一卓云。一雨普注　早參。三岔河畔有一物。豎窮三際。天中塔下有一物。橫遍十方。更有一物。在洋子之北。歐公之南。名喧宇宙。聲振大千。且道。是甚麼物。設或道得。大有我在　早參。昨朝入城。行路辛苦。夜間一覺。直至五板。忽然醒來。憶得無夢無想。主人公在甚麼處話。特特舉似諸人。仲冬猶寒。恭惟大眾萬福　早參。春風如刀。春雨如膠。盡大地人。在泥水裏。頭出頭沒。惟有赤肉團上無位真人。略較些子。驀召大眾。要知臨濟大師落處麼。遂展手云。一夜落花雨。滿溪流水香　解夏。壁角頭破草鞋[跳-兆+孛]跳。塞却金剛神鼻孔。若人識得。千里同風。其或未然。山僧為諸人說箇道理。譬如饑人欲米而得其柴。動用一般。未免難以救饑。如病者欲取黃連而得名品菓物。雖甘美。未免不能療病。如行人欲朝北闕而往南走。勞苦無異。未免愈走愈遠。遂噴嚏云。還我草鞋錢來　小參。行年五十六。命窮真薄福。雖有幾畝田。夏秋不成熟。爭柰倉一空。搜尋無積蓄。坐對此浮圖。但能飽眾目。欲倩金剛王。擔入市間鬻。金剛亦云饑。聞言自顰蹙何如賣。山僧皮骨無多肉。大眾忽停飡待。聲同一哭。諸人且勿哭。山門書問頭。轉語人必速。師於乾隆丙子五月七日示寂。世壽五十七。僧臘三十三。塔于鎮江七里店之石壠。

　　揚州興化資福慧皎清禪師

　　中州人。參高旻。示以本來面目話。力究有惺。呈旻曰。丁一卓二。放三拋兩。本來面目。伸手見掌。旻云。洞山道。麻三斤。又作麼生。師云。口開便見喉。眼閉多言夢。一日十二時。時時作客送。送到勞勞亭。無聊抱絃弄。旻曰。未在更道。師云。忽然打破沙盆。露出家常茶飯。多吞不盡。少吐不盡。這回端不揖檀那。旻大喜曰。此子。慧性過人。舉以首眾　小參。文殊普賢。說理說事。錯。德山臨濟。行棒行喝。錯。將錯就錯。下箇註脚。就地書箇心字。懸空書箇必字。有人過此兩關。際清替他下涅槃堂。倘或未然。粒米寸絲。也須仔細　上堂。破常住却有三般物。一曰空心菩薩。二曰折脚香爐。三曰無烟火灶。僧問云。如何是空心菩薩。師云。內外一如。如何是折脚香爐。師云。動著便倒。如何是無烟火灶。師云。輕易燒不著。僧云。恁麼則與古佛同參也。師云。上座三寸甚濶。僧一喝。師亦喝。僧連喝二喝。師休去。來日見僧云。昨日何似今日。僧便喝。師云。者一喝。落在甚麼處。僧無語。師震聲一喝云。鹹水粯子飯從你喫。臨濟四賓主。未夢見在。一日索浴。更衣正坐。書偈云。有佛處不得住。老僧罪過。無佛處急走過。老僧罪過。不然。獲罪於天。無所禱也。老僧罪過。畢竟如何。橫案竹篦云。來時無口。去時無鼻。擲筆趨寂。塔于劉埠之西。

　　錢塘大雄山崇福曉峯良禪師

　　江西安福郭氏子。八歲。禮騰燄公薙染。年十九。納戒於吉州龍鬚山。遍歷諸方。無可意者。聞高旻鉗鎚嚴密。往參得旨。後晦跡於吳門。無出世意。同門霈公。堅挽出住崇福　解夏示眾。江海之逝。豈棲遲于芳藻。雲漢之飛。未飲啄于清流。祇恐不是玉是玉也大奇。崇福三十年前。謳歌之野老。慣趨栖巢之漁父。三十年後。總不恁麼。何故。蟻子自來腥處走　示眾。他人行處我不行。他人住處我不住。不是與人難共合。從來緇素要分明。山僧昔日挑擔。懵慬出來。撞著箇無鼻孔漢。添得一擔顢頇。東觸西觸。忽然桶底脫落。始知善財童子學心經。從來不識元字脚。而今仔細思量。更有一箇難處。且道。那裏是難處。搖手云。不道不道。

　　揚州寶輪霈霖源禪師

　　湖廣陳氏子。丱歲出家。聞谷中有聲。猛然大徹　小參。登山到頂也。入水窮源也。一九二九三九寒徹骨。且道。生機一路。在甚麼處。咄云。絕對絕待。無在不在。匝地普天。頂光三昧。南北東西。一場慶快。若人佇思停機。辜負明州憨布袋　上堂。五千四十八卷。破爛故紙。拈放一邊。一千七百箇。陳年滯貨。置之勿論。乃拈拄杖云。拈新條行正令。直得羣狐滅跡。魔外潛踪。東京相國寺裏西廊下石獅子。[跳-兆+孛]跳上三十三天。觸著帝釋鼻孔。新昌石佛。汗流如雨。驚得石敢當。有鼻無嘴。連聲道箇吽吽吽。乃喝一喝曰。無毛鷂子。撲地雙飛。汝等諸人。要知三玄三要落處麼。下座　解夏。腕頭無力。龜毛繩。縛得虗空緊峭。肘後有符。兔角杖。點得碓嘴花生。無位真人。不須把住。自然教伊進不得退不得。變作露地白牛。趁亦不去。若是東觸西觸。犯他國王水草。總不干寶輪事。何故。源長老信亦不立　早參。嘉州打大象。不是得力句。陝府灌鐵牛。不是親切句。西河弄獅子。不是轉身句。日觀峯頭覔的。不是最高句。大丈夫。語不離窠臼。焉能出蓋纏。卓拄杖云。擊碎壺中日月。掀翻劫外乾坤。有語非干三寸舌。能言豈是一腔心。阿呵呵好大哥。風流不在著衣多　結夏。開無鬚鎖。未為好手。挽虗空結。方是作家。猛虎舌上書字。烈燄光中喝采。拈起栗棘蓬。倒著金剛圈。舉著帝釋驚心。擊著二乘膽喪。薰風自南來。殿角生微凉。若起絲毫佛見法見。寶輪不用神力。二鐵圍山自入去也。卓拄杖云。以大圓覺牛脚馬脚。為我伽藍瓜籃菜籃。

　　安樂廣修圓禪師

　　上堂。拈一莖草。作丈六金身不難。拈丈六金身。作一莖艸不易。忽有人出來道。也不難也不易。饑來喫飯困來睡。山僧向伊道。箇未在。何故。儱侗禪和。如麻似粟。安樂做處也。要諸人共知。即起身云。急著眼覷。遂翻一觔斗。歸丈室。

　　金壇東禪道菴參禪師

　　江南常州武進童氏子　上堂。長坐不行之人。提脚不起。頂[寧*頁]上好與一拶。長行不坐之人。放脚不下。脚板下好與一錐。擎拳瞬目之人。瘋氣纏染。更與三十痛棒。何故。劒為不平離寶匣。藥因救病出金瓶　小參。七竅鑿開混沌死。智者過之。九烏射盡乾坤黑。愚者不及。作麼生得恰好去。以無所思心。得大自。在力。

　　丹陽嘉山隆慶維圓勉禪師

　　閩之汀州寧化徐氏子　示眾。居一切時。不起妄念。空山無人。於諸妄心。亦不息滅。水流花開。住妄想境。不加了知。點即不到。於無了知。不辨真實。到即不點。恁麼也得。不恁麼也得。山僧無固無必。石鞏陳迹。華亭故態。吾不為也。有心用處翻成錯。無意求時却宛然。有麼有麼。良久。渭水垂綸。得璜便休　小參。有句無句。揭諦揭諦。如藤倚樹。波羅揭諦。樹倒藤枯。波羅僧揭諦。句歸何處。菩提薩婆訶。遂呵哈大笑曰。昔賢疑案。維上座明斷了也。三世諸佛。歷代祖師。百千法門。無量妙義。亦不消一彈指。竭盡無餘。還委悉麼。昔年出嶺來。今日入嶺去。只在此山中。雲深不知處(本分偈。本來成現。晴空閃電。霹靂一聲。裂娘生面文不加點。兒戲鬼臉。長大思量。慚惶無限我有一機。人誰識伊。昨朝吃飯。今日肚饑)。

　　天台省徹悟禪師

　　參天慧徹。禪堂供司水職十二年。一日舉足下單。踏破方磚。有省。大呌曰。十二年底。十二年底。維那問曰。十二年底甚麼。師曰。十二年來被鬼迷。今日脚踏實地。至方丈呈偈曰。覷破方磚。面目儼然。一微塵內。洞見大千。天曰。未在更道。師云。蚯蚓過海。蝦蟇上天。聰事不真。重說偈言。天頷之。後隱於華頂深處玉樹林。終身不出。

　　南嶽下第四十世
　　藏庵鋒禪師法嗣
　　芙蓉雙峯若呆慧禪師

　　常德寧邑黃氏子。結制。喝一喝云。臨濟。曹洞。溈仰。雲門。法眼。總被麻三斤縛作一束。輥入阿耨達池。縱使口如利劒。早已打濕袈裟角。只待乾矢橛成等正覺。方知出頭有分。山僧見處。要望諸人高超物表。何以故。喝一喝云。月落不離天。

　　天濤雲禪師法嗣(六人)
　　杭州天長守約信禪師

　　小參。夫子不識字。達磨不會禪。一卷好心經。被箇歪嘴和尚念壞了。你還透得壞處麼。打一錘一塊腫。踢一脚一塊青。因甚麼蚊子上鐵牛。癩士聽雷聲。欲得不招無間業。莫謗如來正法輪　小參。一拳拳倒妙高峯。就地拈來土是金。一踢踢翻圓覺海。滔天波浪浪是水。若果恁麼。天長。與你助彩。東西南北去。鑊湯爐炭去。劒樹刀山去。毒蛇頭上揩癢去。猛虎口裏橫身去。若也滴滴搭搭婆婆訶訶。只恐總去不得。何也。天長。從來不與人說媽媽禪。

　　金陵西天妙德起禪師

　　號元峰。浙江山陰呂氏子。年二十。投普照老宿出家。得戒于杭之天長。掩關三載。北禮五臺。遍參尊宿。後謁天濤雲于金山　上堂。問答本無交涉。棒喝亦然。虗設莫問張三李四。空懸一天星月。復卓拄杖云。一二三四五六七。入海筭沙徒費力。箇中消息報君知。彌勒釋迦同喫跌　小參。山僧。自小記得。四句伽陀。不免當陽拈出。揮拂子云。上大人孔乙己。化三千可知禮也。且問諸仁者。是甚麼義　小參。論玄宗談意旨。佛祖單提傳心印。打開寶藏妙無窮。得意忘言超智境。實無一法與君通。萬象森羅齊乞命　早參。禪無可參。道無可學。世尊拈花。早喪靈源。迦葉微笑。更添病目。山僧今日略呈醜拙。喫飯穿衣。無法可說。兩箇拳頭。一對伸出　早參。有夢有想。情塵未釋。無夢無想。天地懸隔。坐斷兩頭。觸處明白。直下承當。更添階級。擬議思量。白雲萬里　師年老。退居興教。以角虎雙修。嘉慶戊午正月十四日示微疾。眾請說偈。師曰。莫污人好。索浴更衣。移龕坐寂。

　　金山六益謙禪師

　　上堂。向上一路。人人鼻孔撩天。各各脚跟點地。放行也海濶天空。把住也無處迴避。今日金山。也不把住。也不放行。大家團圞頭。同說家常話。知有的兄弟。杓柄短長。鍋子大小。常住日用。一一盡知。不知有底兄弟。柴米油鹽。銀錢使費。齋堂茶飯。種種現成。畢竟作何消受。若向三條椽下七尺單前。獃獃坐禪。如是消受。閻羅老。打你鬼[月*屈]臀有分。何故。金山者裏。不賣者箇滯貨。無禪到你參。無道到你學。顧眾云。還知金山為人處麼。去到諸方。切莫錯舉。

　　杭州天長海宇清禪師

　　上堂。買帽相頭。看席打令。未免取舍自殊。朝打三千。暮打八百。徒爾疲勞。天長。今日橫吹牧笛。不犯宮商。大家齊唱太平歌。合會共歡堯舜日。恁麼委悉。便請承當。其或未然。不免為諸人直截去也。十箇手指八箇叉。會得也。是揑目生花。若不會。若哉佛陀耶。

　　嘉興精嚴性愷徹禪師

　　上堂。未離兜率。已降王宮。未出母胎。度人已畢。恁麼會去。木馬逐風嘶。不恁麼會去。泥牛海底走。馬子尿壺。掃帚畚斗。是山僧尋常用底。臨濟德山。是乾屎橛。汝等尿床漢。費山僧多少委曲。更向者裏。覓什麼羶。喝一喝。若是丈夫兒。不向那邊討。

　　嘉興精嚴琢三勤禪師

　　湖州德清許氏子。年二十八。投雲林在瞻和尚脫白。後參天濤雲。命看萬法歸一話。一日契旨。偈曰。一念回光雙眼瞎。泥牛裂斷黃金索。無毛鷂子潑天飛。四十九年錯註脚　陞座。一五又一五。大地即是土。甜瓜徹蒂甜。苦瓜連根苦。苦樂大家知。各自照門戶。因語識人。因苗辯土。無是無非。有賓有主。卓拄杖云。會也無。山猫不是老虎　小參。世尊不說說。迦葉不聞聞。會得箇中意。棗子囫圇吞。卓拄杖云。無端無端　小參。拈拄杖云。有頭有尾。無病無藥。眼睛橫生。鼻孔直落。見飯會吃。見衣會著。現成公案。不用造作。禾山打皷。普化搖鐸。直饒會得也是絡索。

　　滄洪注禪師法嗣
　　常州天寧覺性是禪師

　　本郡江陰姚氏子。二十歲。造宜興銅官山。禮德梵和尚出家。徧參諸方。次謁滄洪注。命看未生前話。二年後。忽契悟。得授印記　上堂。空手把鋤頭。殺活縱橫得自由。步行橋水牛。不風流處也風流。人從橋上過。崑崙踏破洞庭波。橋流水不流。黃鶴樓前鸚鵡洲。還委麼。揮拂子下座。

　　碧雲寶禪師法嗣
　　嘉興精嚴躬頴義禪師

　　小參。殘春已過。孟夏到來。十方聚會。選佛場開。一箇箇壁立萬仞。拶破虗空。便見盡十方世界。是沙門一隻眼。盡十方世界。是圓覺伽藍。身心安居。平等性智。精嚴恁麼說話。大似畫蛇添足。若是過量人。著著有出身之路。還有過量人者麼。卓杖云。泥牛昨夜遭塗炭。直到于今不見蹤。

　　見徹明禪師法嗣
　　泰州慈濟湛如真禪師

　　丹徒王氏子　據室。此是從上祖師。斷人命根處。拄杖子。今日在真上座手裏。即今銅頭鐵額到此。也須一一按過。不是與人難共住。大都緇素要分明　當晚小參。秋臨數日。桐葉初稀木樨香。含蕊南畝稻花肥。鐘鳴東海。塔影西溪。離聲離色。未許住泊。隨聲逐色。打折驢蹄。莫把青州棗。錯認鄭州梨　小參。水底不須撈月。虗空何處著楔。一法不見不知。正是抱嚫呌屈。直饒純清絕點。脫體承當。脚跟之下。泥水一尺。何故。萬里不掛片雲。青天也須喫棒　大殿。丈六金身。千丈盧舍那身無邊身。菩薩量至梵天。不見其頂。正眼觀來。尚屬戲論。金佛木佛泥佛真佛。丹霞德山雲門趙州。各執己見。新長老合作麼生。展具云。齊之以禮　祖堂。不立一塵。不捨一法。世界本清平。何須神臂發。斷臂安心。將病與醫。致使大唐宗徒。行棒行喝。了無收煞。莫謂家醜外揚。貴圖授受直截。

　　定悟誠禪師法嗣
　　常州聚湖寺頓悟禪師

　　浙江海寧人。參定悟和尚。印記繼席天寧　上堂。明明明。宛如紅日照乾坤。暗暗暗。普天匝地不見面也不明。也不暗。露出金剛一隻眼。且道。金剛眼在甚麼處。良久云。咄。

　　納川海禪師法嗣
　　常州天寧淨德月禪師

　　本郡陽湖人　解制小參。若人識得心。大地無寸土。家舍途中。若人識得心。大地皆是土。途中家舍。於斯了然。不妨登山涉水。隨處自在。揮拂云。若向者裏停思。縱饒經歷百城。也是趙婆呷醋　除夕小參。今年遇[門@壬]增一月。寒暑推遷今日畢。衲僧巴鼻祇如常。摩訶般若波羅蜜　解制小參。萬法歸一。有佛處不得住。一歸何處。無佛處急走過。三月無違。青州布衫重七觔。恁麼則不去也。三千里外漫流傳。上元定是正月半。摘楊花摘楊花。良久云。還識趙州麼　陞座。最初機。末後句。泥牛吼水面。木馬疾追風。有甚奇特。過得天寧門。方為好手。且道。天寧有何長處。卓拄杖云。直饒佛祖到來。也要從頭勘過　小參。今朝五月望旦。諸兄一齊雲集。驀竪拂子云。祖意教意全彰。虗空何必釘橛。

　　霈靈源禪師法嗣
　　丹陽嘉山中和□禪師

　　上堂。麻三斤。須菩提巖中端坐。見吾法身。乾矢橛。萬里無雲天喫棒。克賓維那。罸錢赶出。文殊師利。喚不入門。倒却門前剎竿。弄猢猻伎倆。禮拜歸位而立。認奴作郎。者一隊漢。箇箇認影迷頭。嘉山者裏。仍可法堂前草深一丈。不肯將金針度與人。何故。諸方難見易識。我者裏易見難識。

　　了凡聖禪師法嗣(六人)
　　無錫開利化南宏禪師

　　上堂。僧問。意句俱不到時如何。師云。描不成畫不就。進云。一種沒絃琴。惟師彈得妙。師喝云。誰是知音。乃云。菱花纔現。人境難逃。鏌鎁全提。佛魔膽喪。遵寰中之敕。握閫外之權。斬新條令。掃除竹木精靈。截斷疑根。剖出佛祖心印。定龍蛇。須具閃電之機。分玉石。必有迅雷之句。百尺竿頭。使人人進步。萬仞巖上。要箇箇翻身。眾中還有進得步翻得身者麼。喝一喝云。一片白雲橫谷口。幾多歸鳥自迷巢　小參。花開樹樹開椏。椏上著葫蘆。葫蘆藤上結冬瓜。瓜中五味盡皆全。甜如蜜。苦如連。辣似番椒鹹似鹽。其中一種真酸味。相逢難以對人言。卓一卓云。薦。

　　高郵善因最初心禪師

　　生平。於道自任。室中嚴峻。衲子少有能近者　上堂。真無妄不立。妄無真不生。透過兩重關。猶落第二頭。所以臨濟大師云。向第一句薦得。可與佛祖為師。第二句薦得。可與人天為師。第三句薦得。自救不了。設有箇出來道。不落階級。又作麼生。但向他道。今日不著便。

　　維揚高旻昭月貞禪師

　　徐州沛縣余氏子。幼依銅山潔生和尚出家。年二十。受具于宏濟律師。常誦法華金剛致疑。奮志參方。謁高旻了凡聖。參三不是話。有省。呈所得。了曰。誰教你坐在者裏。懸崖撒手。自肯承當。絕後再甦。欺君不得。師聞舉。豁然開悟。從茲日益玄奧。後繼席焉。上堂。綠陰深處。水足草足。碧玉階前。風清月白。千劫眼不借舌頭底。萬劫舌不借眼睛底。璿璣不動。寂爾恒通。大清國裏。不是無禪。只是無師。一釋迦二元和三佛陀。其餘是什麼碗脫坵　華嚴期上堂。剖塵出經卷。了義絕言詮。阿字法門海。不隔一毫端。良久云。風鳴條雨破塊。朝來塔上鈴語碎。大方廣佛華嚴經。塵說剎說不思議。普賢行文殊智。樓閣門開。三摩鉢地。顧眾云。文彩全彰。各請自鑒　上堂。十方國土中。無剎不現身。昨日雨今日晴。馬嘶芳草地。牛臥綠楊陰。漁歌遠浦。蟬噪高林。金沙灘頭馬郎婦。不搽紅粉也風流。好大哥。夜來明月照千谿。無限獼猿探深影。喝一喝　小參。夜短睡不足。鐘聲披七條。山門佛殿。露柱燈籠。因我得禮。你塔鈴邗水。妙音觀世音。梵音海潮音。薰風南來。殿角凉生。甚麼處。是文殊被世尊攝向二鐵圍山。驀喚行者。濃煎茶來。小參。掃盡觸途滯程。頓開不二生涯。鑊湯為樂業。爐炭是安家。趙錢孫李。大寶法華。若起絲毫佛見法見。粗拳辣掌。不怕戴角夜叉。咄。突出無師句子。當陽獨露無遮　晒藏經小參。舉世尊臨入涅槃。文殊請再轉法輪。世尊咄曰。文殊。吾四十九年。未嘗說著一字。請我再轉法輪。是吾曾轉法輪耶。師云。大小文殊。被世尊熱瞞一上。萸灣今日路見不平。要與文殊作主。召眾云。可快將黃面老漢贜物。盡搬在殿前。青天白日。大家露佈一番。管教伊轉身不及。雖然。也是為他閒事長無明　小參。三登投子。九上洞山。三千里路。賣却布單。癡狂外邊走。一盲引眾盲。達磨不來東土。二祖不往西乾。佛法徧天下。誰人不丈夫。一塵飛而翳天。一芥墮而覆地。擬心即錯。動念即乖。汝等遠涉山水。皆是去本逐末。還委悉麼。未動脚跟。好與三十棒　小參。拈起須彌椎。擊碎虗空皷。狹路相逢。無賓無主。釋迦不是佛。達磨不是祖。放出楊岐三脚驢。踏殺玄沙一角虎。阿呵呵。休莾鹵。若人識得心。大地無寸土　示眾。諸人以我有佛法。我以佛法是冤家。不著趙州七斤衫。豈拈洞山三斤麻。饑即飯。渴即茶。終朝隨分足生涯。惟有一箇決定說。庭前娑羅樹。年年放碧華　僧問。如何是道。師云。瓜州遠似揚州。問如何是禪。師云。山僧今日勞倦。僧便出。師云。不妨伶利　問。如何是學人本來面目。師云。牙齒一具骨。耳朵兩片皮。僧禮拜。師曰。好箇師僧。又恁麼去　僧參。纔跨門。師曰。後面是阿誰。僧回首。師云。業識茫茫。無本可據　師問僧。狗子還有佛性也無。僧云。無。師云。汝驢年。夢見趙州去在　僧。問如何是雲門北斗藏身意。師曰。月落寒潭靜。烏鷄半夜啼。僧曰。恁麼便是否。師云。不打者驢漢出去。師主席三十餘年。室中嚴明峻拒。不妄許可。事親最孝。有養母堂。乾隆五十年十月七日示寂。世壽五十七。僧臘四十七。塔于江城村之原。

　　維揚秋門陳居士

　　喜讀佛書。偶閱維摩經。至文殊菩薩問疾品。維摩念言今文殊師利與大眾十萬餘俱來我所。即以神力空其室內除去所有。乃豁然。得薀界空。遂詣高旻。求入室。呈所得。旻曰。此是薀空。未得性空。猶是門外事。士云。如何是門內事。旻曰。月落後相見。士乃頓悟前非。即呈偈曰。大地黑漫漫。相逢不相識。十聖三賢總不知。泥牛入海絕消息。旻頷之曰。且喜得入門也。士云。弟子從未出。何言入也。旻曰。放汝三十棒。遂築居士軒。長譚不二。臨終前一日。辭謝親舊。時至。沐浴更衣禮佛。端坐說偈。合掌謝眾而化。著述甚多。唯一貫吟。皆闡不不二之旨。

　　揚州哲文袁居士

　　善繪雞。舉家茹素。參高旻。令參誰字。半載無入處。一日畫雞呈似旻。旻曰。雖然如活。爭柰不解啼。士曰。聲遍大千。旻把住曰。那裏是他發聲處。速道速道。士無對。自此晝夜力參。半夜忽聞雞呌。徹見淵源。清晨求證。旻曰。居士會也。士呈偈曰。錦雞啼破玉屏空。子夜閻浮日正中。情與無情同一舌。到頭無處覓渠踪。旻云。到頭原不識渠踪。士唯然。日精玄奧。一日喚家僮。敷座焚香。至午趺坐。令請秋門居士話別。門至問曰。正當恁麼時如何。士乃畫一○相。大喝一聲而寂。

　　揚州遯園尤居士

　　未弱冠入泮。不信佛氏。每見僧心若有物。忽舌下患一重舌。醫皆拱手。自知必死。聞秋門居士知坐禪。可了生死。往扣之。門一見。即推出仍閉却。士大疑之。遂詣高旻。令參神前酒臺盤話。日夜參究。誓不歸。未幾。病釋然。一日欲登廁未及門。忽猛省曰。從今不受人瞞也。即趨方丈。呈偈曰。酒臺盤酒臺盤。答處何曾在問端。大道本來無背向。從今不被舌頭瞞。旻為之助喜。