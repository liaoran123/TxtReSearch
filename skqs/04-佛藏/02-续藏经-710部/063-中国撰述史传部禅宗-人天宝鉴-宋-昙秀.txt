續藏經   人天寶鑑
　　宋 曇秀輯
　　
　　是集皆佛氏妙藥救世之書也。能令病者，服之即愈，至有盲聾喑跛之徒亦得除瘥。
　　四明道人秀公，久歷湖海，此藥備甞，無不應驗。宜乎刊行，以壽後世。
　　故余樂為之序。
　　紹定庚寅六月望日蘭庭劉棐
　　
　　 人天寶鑑序
　　
　　竊聞先德有善不能昭昭於世者，後學之過也。如三教古德，於佛法中有一言一行。雖載之碑傳實錄，及諸遺編，而散在四方，不能周知徧覽。於是潛德，或幾無聞。愚甞出處叢林，或得之尊宿提倡，或訪求採摭。凡可以激發志氣垂鑑於世者，輒隨而錄之，總數百段，目曰“人天寶鑑”。不復銓柬人品條次先後，擬大慧正法眼藏之類。且昔之禪者，未始不以教律為務。宗教律者，未始不以禪為務。至於儒老家學者，亦未始不相得而徹證之。非如今日專一門擅一美，互相詆訾如水火不相入。
　　噫！古者之行，非難行也。人自菲薄，以謂古人不可及爾。殊不知，古人猶今之人也。能自奮志於其間，則與古人何別。今刊其書廣其說，欲示後世學者，知有前輩典刑，咸至于道而已。高明毋誚焉。
　　紹定三年結制日四明沙門曇秀序
　　
　　 
　　
　　人天寶鑑
　　
　　唐德宗問曇光法師曰：“僧，何名為寶？”
　　對曰：“僧者，具有六種以寶稱之：一頓悟自心超凡入聖，得名禪僧；二解行雙運不入世流，得名高僧；三具戒定慧有大辯才，得名講僧；四見聞深實舉古驗今，得名文章僧；五知因識果慈威竝行，得名主事僧；六精勤功業長養聖胎，得名常僧。”
　　帝大悅，遂詔天下度僧。《唐僧傳》
　　
　　大善禪師，南岳高第也。修法華禪門，得慈悲三昧。
　　時衡陽內史鄭僧杲，雖每遇縣令陳正業稱揚師德，而鄭略無信向意。一日同陳出獵圍鹿一羣，鄭謂陳曰：“公甞稱大善禪師有慈悲三昧力，今日其鹿如何？”陳即率左右數人，同聲念曰“南無大善禪師”，即時羣鹿騰空而出。於是，內史媿伏。《國清石刻》
　　
　　左溪尊者，諱玄朗，烏傷人。從學天宮威法，師得旨。後栖身巖谷，或猿玃來以捧鉢，或飛鳥至以聽經，唯十八種十二頭陁，如是處者三十年。若其細行，修身悉徇律制。故李華云：禪無私授，不見身相。戒淨無玷，不假外儀。講不待眾，誨人無勌。居止偏廈，食無重味。夜非披尋聖典，未甞空秉一燈。日非瞻禮聖容，未甞虗行一步。一鬱多羅，四十餘年。一尼師壇，終身不易。未甞因利說一句法，未甞為法受一毫財。《本傳》
　　
　　五臺山無相禪師，禮佛示眾曰：汝輩才見泥像，便如舂米相似，曾無意謂？殊不知己躬分上，各各有一尊虗空來太小古釋迦古觀音，日夜在汝六根門頭放光動地，四威儀內同出同入未甞纖毫相離。何不學禮取者箇佛，却去泥團上作活計？汝若禮得者箇佛，即是禮汝自心。汝雖是顛倒妄想之心，從本已來直至今日廣大清淨，迷未甞迷悟未甞悟，與佛如來更無欠少。只為汝貪著緣境，所以有生有滅有迷有悟。若能一念回光，便乃即同諸聖，故云“佛在爾心頭，時人向外求。內懷無價寶，不識一生休”。又不見華嚴遂法師道：我會得即心自性。如今凡修行動靜，無不與稱自性底道理相應。故我終日禮佛不作禮會，終日念佛不作念會。且道華嚴作甚麼會？者箇恰如善財入毗盧樓閣，證不思議自在境界相似。末後却道我歷一百一十城，參五十三善知識，見種種境界，聞種種法門，皆無有實。譬如有人於睡夢中見種種事，從睡覺已乃知是夢。諸禪德，善財雖向夢裏認得箇昭昭靈靈，依前落在陰界。若是頂門具眼肘後有符，釋迦彌勒是乾屎橛，文殊普賢是博地凡夫，真如涅槃是繫驢橛，一大藏教是拭瘡疣紙。有甚樓閣，可入境界可證？其或未能如是，且向他夢裏禮取一拜半拜。《通行錄》
　　
　　天台韶國師處之，龍泉人。受具後，尅意咨參，殊無所入，至曹山隨眾而已。因僧問法眼曰：“十二時中，如何得頓息萬緣去？”法眼曰：“空與汝為緣邪？色與汝為緣邪？言空為緣，則空本無緣。言色為緣，則色心不二。日用果何物為汝緣乎？”韶聞悚然有省。復有禪者問：“如何是曹源一滴水？”法眼曰：“是曹源一滴水！”韶聞大悟。法眼曰：“汝當大闡吾宗，毋滯於此。”遂遊天台，睠然有終焉之意。
　　時吳越忠懿王以國子刺台州，雅聞師名，甞遣使迎之，申弟子禮。王一夕夢被人斷頸，驚疑不釋，遂決於韶。韶曰：“非常夢也。主字去却一點，不久為王矣”。王曰：“若果符此，無忘佛恩”。漢乾祐元年，王嗣國位，尊韶為國師。時天台智者教法，自會昌之變碩德隱耀，所有法藏多流海東，螺溪寂法師，痛將蔑聞，力網羅之，先於金華藏中僅得《淨名》一疏而已。後因忠懿王覽內典昧教，相請扣於韶，韶稱寂洞明天台之道。遂召寂建講。王乃喜，特遣十使，杭海傳寫以還。由是教法，復振殆今不墜者，韶、寂二師之力也。
　　開寶四年六月二十八日，順寂于華頂峯，是夜星隕于地，天降大雪，師之涅槃異相難以盡紀，具如燈禪師行業等記。
　　智者顗禪師示眾曰：同學照禪師，在南岳眾中，苦行禪定最為第一。輒用眾一撮鹽，作齋飲用，所侵無幾不以為事。後行方等忽見相起，計三年增之至數十斛，急令陪備，仍賣衣資買鹽償眾。此事非久，亦非傳聞，宜以為規。莫令後悔。吾雖寡德行，遠近頗相追尋，而隔剡嶺難為徒步，老病出入多以眾驢迎送。若是吾客私計功醻，直令彼此無咎，吾是眾主，驢亦我得，既捨入眾非復我有，我不合用。非我何言，舉此一條，餘事皆爾。《國清百錄》
　　
　　兜率梧律師，從學普寧律師，持己精嚴，日中一食，禮誦不輟，後住兜率。甞問道徑山琳禪師，琳見其著心持戒，不通理道，因戲謂曰：“公被律縛，無氣急乎？”梧曰：“根識暗鈍，不得不縛，望師憫而示之”。
　　琳舉：
　　婆修盤頭，甞一食不臥，六時禮佛，清淨無染，為眾所歸。二十祖闍夜多，將欲度之，問其徒曰：“此頭陁精修梵行，可得佛乎？”其徒曰：“精進如此，何故不可？”夜多曰：“汝師與道遠矣。縱經塵劫，皆虗妄之本”。其徒不憤，謂夜多曰：“尊者蘊何德行，而譏我師？”夜多曰：“我不求道亦不顛倒，我不禮佛亦不輕慢，我不長坐亦不懈怠，我不一食亦不雜食，我不知足亦不貪慾，心無所之名之曰道”。婆修聞已，獲無漏智。
　　琳遂厲聲喝，一喝云：“直饒與麼，猶是鈍漢”。梧於言下，心意豁然，喜躍而拜曰：“不聞師誨，爭解知非。今當持而不持，持無作戒，更不消著心力也”。辭行回至丈室，屏去舊習，獨一禪牀。講倡之外，默坐而已。俄一夕召明靜法師至曰：“擇梧得徑山打破情執，至今無一點事在。胸中今夜，欲入無聲三昧去也”。由是寂然，竟爾長寢。《通行錄》
　　
　　真宗甞欲廢太平興國寺為倉。詔下之日，有僧唐突以謂不可廢。上遣中使諭旨曰：“不聽廢寺即斬，仍以劒示之”。祝曰：“僧行劒怖懼，即斬。不然，即赦之”。中使如所誡。僧笑引頸曰：“為佛法死，實甘餂之”。上悅，寺遂免。韓子蒼曰：“今時有如是僧，乃可稱衲子”。《石門集》
　　
　　法昌遇禪師，臨漳高亭人，幼棄家，有大志，遊方名著叢席。浮山遠公指謂人曰：“此後學，行脚樣子”。晚於分寧之北，千峯萬壑，古屋敗垣，遇安止之。衲子時有至者，皆苦其作勞，未甞有一語委曲以示其徒，學者不能曉其意。又不能與之同憺泊辛苦，悉皆引去，以故單丁住山。而晨香夕燈陞堂說法，至老不廢，叢林所服玩者無不備。龍圖徐禧歎曰：“無眾如有眾，真本色住山”。將化前一日遇，作偈遺曰：“今年七十七，出行須擇日。昨夜報龜哥，報道明朝吉。徐覽偈聳然，邀靈源同往”。至彼，已寂然矣。《汀江集》
　　
　　法智尊者，諱知禮。年至四十，常坐不臥，足無外涉，修謁都遣。一日謂諸徒曰：“半偈忘軀，一句投火。聖人之心，為法如是。吾不能捐捨身命，以警發懈怠，胡足言哉”。於是，結十僧修法華三昧，期滿三載共焚其身。時翰林楊億致書，確請住世，復以欣厭意而興難問。尊者答曰：“終日破相，而諸法皆成。終日立法，而纖塵必盡”。楊公復致問曰：“風吟寶樹波動金蕖，是何人境界？”答曰：“只此見聞，更無道理”。公又問：“《法華》《梵網》，皆魔王所說？”答曰：“佛之與魔，相去幾何？”公知不可以義屈，亦不可以言留，乃致書慈雲，俾自杭至明面沮其議。又委州將，保護無容以焚。是年公請師號於朝，真宗召楊問之，公因奏師遺身事。上嘉歎之。重諭楊曰：“但傳朕意，請留住世，即賜法智之號”。由是願行不得施矣，復修光明懺，為順寂之期。方五日趺坐，召眾曰：“人之生必有死，蓋常分爾。汝等當勤修道，勿令有間。從吾之訓，猶吾之生也”。言畢，稱佛而逝。《教行錄等》
　　
　　圓通訥禪師，梓州人，性端靖，涖眾有法，律己精嚴。夜必入定，初叉手自如，中夜漸昇至膺，侍者每眡此以候天明。
　　仁宗聞其名，詔住淨因，訥以疾辭，舉璉以自代。召對大悅，賜大覺禪師。至英宗甞賜手詔，天下寺院任性住持。璉不言，鮮有知者。及東坡制宸奎閣記，移書審之云：宸奎閣碑謹已撰成。衰朽廢學，不知堪上石否？見參寥說，禪師出京日，英廟賜手詔——其略曰：任性住持者，不知果是否？切請錄示全文，欲入此一節。璉答云：“無”。及寂，乃得於書笥中。坡聞云：“非得道之士，安得有此薀藉。”坡閣記云：“師雖出世度人，而持律甚嚴。上賜龍腦鉢，師對使者焚之。曰：吾法以壞色衣，以瓦鉢食，此鉢非法。使者歸奏。上嘉歎。久之師居處服玩，可以化寶坊也，而皆不為。獨於都城之西為精舍，容百許人而已。”
　　梁武帝問誌公曰：“朕萬機之暇，修諸善事，還有功德也無？”。誌曰：“有即有，非真功德”。帝曰：“何謂其真？”。誌曰：“性淨明心，體自空寂，是真功德”。帝因有省。故先聖有言：若能靜坐一須臾，勝造河沙七寶塔。寶塔畢竟化為塵，一念淨心成正覺。《通行錄》
　　
　　真人孫思邈，京兆人，幼聰慧，日誦萬言，善莊老，尤篤志釋典，年百五十歲。甞隱終南山，不食飲食唯服鉛汞。與宣律師友善，議論終日。甞書《華嚴經》。時唐太宗欲讀佛經，問邈曰：“何經為大？”。答曰：“《華嚴經》，佛所尊大”。帝曰：“近玄奘三藏，譯大般若六百卷，何不為大，而八十卷者猶為大乎？”答曰：“華嚴法界，具一切門。於一門中，可演出大千經卷。般若經，乃是華嚴一門耳”。帝悟，從是受持。《釋氏類說》
　　
　　侍郎楊億書寄李維內翰，其略曰：“假守南昌，適會廣慧禪伯。齋中務簡，退食多暇。或坐邀而至，或命駕從之。請扣無方，蒙滯頓釋。半歲之後，曠然弗疑。如忘忽記，如睡忽覺。平昔碍膺之物，嚗然自落；積劫未明之事，霍爾見前。固亦決擇之洞分，應接之無蹇矣。重念先德，率多參尋。如雪峯九度上洞山，三度上投子，遂嗣德山；臨濟得法於大愚，終承黃檗；雲巖多蒙道吾訓誘，乃為藥山之子；丹霞親承馬祖印可，而作石頭之裔。在古多有，於理無嫌。病夫！今繼紹之緣，實囑於廣慧，提激之自，良出於鼇峯也。忻幸因僧談道，侍郎遂云：“大凡參學人，十二時中長須照顧。不可說禪道時，便有箇照帶底道理。日用作務時，不可便無也。如鷄抱卵，若是拋離起去，暖氣不接，便不成種。子如今萬境森羅，六根煩動，略失照顧，便喪身命，不是小事。今來受此緣生，被生死繫縛。蓋為塵劫已來，順生滅心隨他流轉，以至如今。諸人等且道：若曾喪失，何以得至？如今要識露地白牛麼，試把鼻孔拽看！”又云：“釋迦老子，於靈山會上，目顧迦葉，謂大眾曰：吾有正法眼，分付摩訶迦葉；又道：我於四十九年中，不曾說一字。此是什麼道理？若是諸人分上，著一字脚不得。為諸人，各各有奇特事在。喚作奇特，早是不中也。我道釋迦是敗軍之將，迦葉是喪身失命底人。汝等且怎生會？不見道，涅槃生死俱是夢言，佛與眾生竝為增語。直須恁麼會取，不要向外馳求。若也於此未明，敢道諸人乖張不少。”侍郎臨終前一日，親寫一偈與家人，令來日送達李駙馬處。偈曰：“漚生與漚滅，二法本來齊。欲識真歸處，趙州東院西。”駙馬接得偈云：“泰山廟裏賣紙錢”。《天聖廣燈》
　　
　　張文定公，前身為琅邪知藏僧，書《楞伽》未終而卒，誓云來生當再書。後知滁州，遊琅邪山，周行廊廡殊不忍去。氐藏院，忽感悟，指梁間經函云：“此吾前身事也”。令取而眡之，乃《楞伽經》，與今生所書筆畫無異。甞讀至“世間離生滅，猶如虗空華。智不得有無，而興大悲心”，遂明己見。偈曰：“一念存生滅，千機縛有無。神鋒輕舉處，透出走盤珠”。暮年出此經，示東坡居士，仍以其事語之，坡題其後，刻石金山。
　　
　　頎禪師，秦之龍城人。初得法於天聖泰和尚，晚依黃龍南禪師。南見其所得諦當，甚遇之，令住全之興國開堂，遂為南之嗣。至夜夢神告曰：“師遇惡疾，即是緣盡”，言畢而隱。閱十三白，果患大風，屏院事，歸龍城之西為小庵。庵成，養病其中。頎有小師，名克慈，久依楊岐，亦禪林秀出者，歸以侍病，奉禮至孝，乞食村落，風雨寒暑，盡師一世而後已。頎一日謂慈曰：“吾之所得，實在天聖和尚。晚見黃龍，道行兼重，心所敬慕故為嗣之。豈謂半生感此惡疾，今幸償足。昔神仙多因惡疾，而得仙道，蓋其割棄塵累，懷潁陽之風，所以因禍而致福也。吾不因此爭得有今日事，如今把住也由我，放行也由我，把住放行總得自在”。遂噓一聲，良久而逝。闍維異香徧野，舍利無數。《舟峯錄》
　　
　　希顏首坐，字聖徒，性剛果，通內外學，以風節自持。遊歷罷歸隱故廬，跡不入俗，常閉門宴坐。非行誼高潔者，莫與友也。名公貴人，累以諸剎招之，堅不答。時有童行名參己，欲為僧侍左右，顏識其非器，作釋難文以却之曰：“知子莫若父，知父莫若子。若予之參己，非為僧器。蓋出家為僧豈細事乎？非求安逸也，非求溫飽也，非求蝸角利名也，為生死也，為眾生也，為斷煩惱出三界海續佛慧命也。去聖時遙，佛法大壞，汝敢妄為爾？《寶梁經》曰：比丘不修比丘法，大千無唾處。《通慧錄》曰：為僧不預十科，事佛徒勞。百載為之，不難得乎？以是觀之，予濫廁僧倫有詒於佛。況汝為之邪，然出家為僧，苟不知三乘十二分教，周公孔子之道，不明因果，不達己性，不知稼穡艱難，不念信施難消。徒飲酒食肉破齋犯戒，行商坐賈偷姦愽弈，覬覦院舍車蓋出入，奉養一己而已。悲夫！有六尺之身而無智慧，佛謂之癡僧。有三寸舌而不能說法，佛謂之啞羊。似僧非僧似俗非俗，佛謂之鳥鼠僧，亦曰禿居士。《楞嚴》故曰：云何賊人，假我衣服，裨販如來，造種種業，非濟世舟航也，地獄種子爾。縱饒彌勒下生，出得頭來，身已陷鐵圍百刑之痛，非一朝一夕也。若今為之者，或百或千至于萬計，形服而已，篤論其中何有哉。所謂鷙翰而鳳鳴也，碌碌之石非玉也，蕭敷艾榮非雪山忍草也。國家度僧本為祈福，今反責以丁錢，示民於僧不然，使吾徒不足待之之至也。只如前日育王璉永安嵩龍井淨靈芝照，一狐之翼。自餘千羊之皮，何足道哉。於戲，佛海穢滓，未有今日之甚也。可與智者道，難與俗人言。”
　　
　　梵法主，嘉禾人，棄家謁神悟法師，梵解行兼備為法檀度，晚住北禪。甞乞食於市，或告止之，梵曰：“先佛遺規，末世當行，非[言*奓]事也”。梵持身御眾，悉有律度，故其法席典刑冠於西浙。甞訓其徒曰：“十二時中，四威儀內，皆有受用法門。若不研心體究，如說而行，舉動皆成魔業。且展鉢時，曠野鬼神，甞受飢虗。聞比丘擊鉢聲，益增飢火其苦愈重。故佛有誡，須令身心寂靜，然後受食施之。故《清規》有棄鉢水祝，祝曰：”唵摩休羅細娑訶”。百丈單傳心印者，猶徇細行，況吾祖兼善毗尼之教者乎。汝澡浴時，尤不可忽。昔有比丘因浴戲笑，不修正念，後感沸湯相潑之報。故先聖令系心觀察，常發願語：我今澡浴身體，當願眾生身心無垢，內外光潔。舉此二條，餘事皆爾。汝等日用得不競競業業，退步省思善用心矣。”《通行錄》
　　
　　慈雲式法師云：“予與四明法智，為友四十餘年。及終，不得一哭於寢門之下，嗟嘆之不足乃詠歌之。句云：天上無雙月，人間只一僧。覽者無謂吾，厚於所知，薄於所不知。但見其解行，有卓卓出人之異。寄極言，以暢所懷。異者，何也？一家教部，毗陵師所未記者悉記之。四三昧，人所難行者悉行之。雖寒暑相代，脅不至席，六十有九而終。其疾且頓，而行道講訓，無所間然。門徒請宴不從，及死舍利莫知其幾。噫！非知之艱，行之為艱也。”
　　
　　龍湖聞禪師，唐僖宗太子，眉目風骨清真如畫。僖宗鍾愛之，然以其無經世意，百計陶寫終不回，唯慕霜華之風，夢寐想見。中和元年天下大亂，遂斷髮逸遊，人無知者，造石霜諸禪師。諸與語嘆曰：“汝乘願力，生帝王家，脫身從我，真火中芙蕖”。至夜，聞入室懇曰：“祖師別傳事，肯以相付乎？”諸曰：“勿謗祖師”。聞曰：“天下宗旨盛大，豈妄為之邪？”諸曰：“待按山點頭，即向汝道”。聞即日辭去，至邵武城外，見山鬱然深秀，遂撥草而進。見一苦行，隱其中，欣然讓其廬曰：“上人當興此”，長揖而去不知所之，聞遂憩止十餘年。一日，有老人謁曰：“我非人，龍也。以行雨不職，上天有罰，賴道力可脫。於是化為小虵，緣入袖中。至夜風雷挾坐榻，山岳震搖，而聞危坐自若。平明開霽，虵墮地而去。頃有老人謝曰：“非大士之力，為血腥穢此山矣。念無以報厚德，當穴巖下為泉。他日眾多乏水，今所以延師也”。泉今為湖，因以名焉。《寺記碑》
　　
　　仗錫己禪師，與浮山遠公遊。甞卓庵廬山佛手巖，後至四明山。心獨居十餘載，虎豹在前，以定力故曾無懼色。甞曰：“羊腸鳥道無人到，寂寞雲中一箇人”。爾後道俗聞風而慕，住山四十餘年，翛然無毫髮之儲，冬夏一布衲，唯以創業為任，經營積累作成禪林。凡眾之宜有者大備之，獨不營丈室，而與眾共處。蓋師不以私室宴安為意也。有知事蘊躬，伺師遠出，潛為建之。達觀穎禪師時主雪竇，聞之嘆曰：若非本色宗匠，不能有其良輔。非良輔無以尊道，師之德爾。《仗錫達觀碑》
　　
　　辯才淨法師，杭之於潛人。生而左肩肉起，如袈裟絛，八十一日乃滅，父嘆曰：“是宿世沙門，無奪其願，長當事佛”。及師之終實八十有一，殆其筭也。出家後，凡見法坐嘆曰“吾願登此，說法度人”。首謁慈雲，日夜勤力學與行進，不數年齒其高第。慈雲沒復事明智韶。韶講止觀，至方便五緣曰：“淨名所謂以一食施一切。供養諸佛及眾賢聖，然後可食”。師聞之悟曰：“今日乃知，色聲香味本具第一義諦。由此遇物中無疑矣”。時沈公叔才治杭，以謂觀音道場講懺為佛事，非禪那所居，乃命師以教易禪。師至吳越，人歸之如佛出世，事之如養父母，金帛之施不求而至。居天竺一十四年，有利其富者迫而逐之，師欣然舍去不以為恨，天竺之眾分散四去。事聞於朝，明年俾復其舊，師黽勉而還，如不得已，眾復大集。清獻趙公，與師為世外友，見之而讚曰：“師去天竺，山空鬼哭。天竺師歸，道場光輝”。復留二年。一日告眾曰：“吾祖智者，聖人也。猶以急於化人，害於己行。位本鐵輪，而證止五品。況吾凡夫也哉！”謝去，老於南山龍井之上，以茅竹自覆，閉門宴坐寂然終日。葉落根榮如冬枯木，風正波定如古澗水，故人以訥名之。師嚴於持律，講說不擇晝夜。甞曰：“鬼神威德不具，畏人，晝說或不得至。此夜人靜，庶幾能聽”。甞焚指供佛，左三右二，僅能以執。其徒有欲効者，輒禁之曰：“如我乃可”。東坡一日謂曰：“北山如師道行者有幾？”師曰：“僧人密行者多，非元淨所能測之”。《龍井雜碑》
　　
　　芙蓉楷禪師示眾曰：“山僧行業無取，忝主山門。今欲略効古人為住持體例，共報佛恩。與諸人議定，更不下山，不赴齋，不發化主。唯將本院莊課一歲所得，均作三百六十分，日取一分用之，更不隨人增減。可以備飯則作飯，作飯不足則作粥，作粥不足則作米湯。新到相見，茶湯而已。務要省緣，專一辦道。雖然如是，更在諸人從長相度，山僧也強教爾不得。諸仁者還見古人偈麼：山田脫粟飯，野菜淡黃齏。喫則從君喫，不喫任東西。《語錄》
　　
　　知者顗禪師示眾，舉：
　　古德住山，每令執爨者煑粥。一日，爨者觀火燒薪，念念就盡，無常遷逝復速於是，即於竈前寂然入定，數日方起。往上坐所具陳所證，敘法轉深。上坐曰：“汝前所言，皆我境界。今所說者，非我所知，勿復言也”。遂問：“汝得宿命否？”。答曰：“薄知”。又問：“何罪為賤，何福致悟？”答曰：“往世曾住此山，因有客至，侵眾少菜。由此譴責，今為眾奴。前習未忘，故易悟爾”。《國清百錄》
　　
　　大智律師比丘正名曰：“梵語苾蒭，華言乞士。內則乞法以沾性，外則乞食以資身。父母人之至親，最先割捨。鬚髮人之所重，盡以削除。富溢七珍，棄之尤同草芥。貴尊一品，眡之何啻煙雲。極厭無常，深窮有本。欲高其志必降其身，執錫有類於枯藜。擎鉢何殊於破器，肩披壞服即是弊袍，肘串絡囊便同席袋，清淨活命已沽八正道中。儉約修身，即類四依行內。九州四海，都為遊處之方。樹下冢間，悉是栖遲之處。攀三乘之逸駕，蹈諸佛之遺蹤，稟聖教以無違。真佛弟，遇世緣而不易，實大丈夫！可以戰退魔軍揮開塵網，受萬金之勝供，諒亦堪銷。為四生之福田，信非虗託。乞士之義，斯之謂歟。”《芝園集》
　　
　　靈源清禪師門牓，其略曰：“惟清名曰住持，實同客寄，但以領徒弘法，仰助教風為職事爾。若其常住所管財物，既非己有，理不得專。一委知事僧徒分局主執，明依公私合用支破。惟清止同眾僧，齋襯隨身缾鉢，任緣去住而已。伏想四方君子來有所須顧，寢食祇接之，餘別難供應。蓋以彼所管者，世法則屬官物，佛教則為眾財。偷眾財，盜官物，以買悅人情，而取安己有，實非素志之所敢當。預具白聞，冀垂恕察。”《石刻在天童》
　　
　　侍郎張九成居士，[癸-天+虫]業進士之暇，篤志釋典。謁靈隱明禪師扣宗要，明曰：“正當磨礱器業，奮發功名，詎能究死生事乎？”公曰：“先儒有言：朝聞道，夕死可矣。然世出世之法，初無有二。先朝名公由禪門得道者，不知其幾。曾何儒釋之異。師既為斯道主盟，安用設詞拒我邪？”明嘉其誠，勉應之曰：“此事須念念不捨，久久緣熟。時節到來，自然契悟”。復令看“僧問趙州如何是祖師西來意？州云庭前柏樹子”。久無所入。謁胡文定公，咨盡心行己之道。胡告以將語孟談仁義處類作一處看，則要在其中。公稟受其語，造次不忘。一夕如廁，諦思惻隱之心仁之端也，正沉默間忽聞蛙鳴，不覺舉庭前柏樹子，驀有省。頌曰：“春天夜月一聲蛙，撞破虗空共一家。正恁麼時誰曾得，嶺頭脚痛有玄沙”。公偶見妙喜題像云“黑漆麤竹篦，佛來也一棒”，由是願見甚力。公尋還朝遷至禮部侍郎，聞妙喜入城謁之，不值妙喜，報謁“寒溫外無別言”。歸謂參徒曰：“張侍郎有箇得處”。其徒曰：“聞相見不曾說著禪字，胡為知之？”妙喜曰：“要我眼作甚麼！”公奉祠得請詣徑山，問格物之旨。妙喜曰：“公只知有格物，而不知物格”。公罔措，徐曰：“豈無方便”。妙喜曰：“不見小說載，唐人與安祿謀為叛者，其人先為閬守，有畫像在焉。明皇幸蜀，見之怒令侍臣以劒擊其首。其人在陝西，首忽墮地”。公聞之，恍如夢覺，題于壁曰：“子韶格物，妙喜物格。欲識一貫，兩箇五百”。公從是參道，得法自在，曠然無惑，甞感歎曰：“凡聞徑山老人所舉因緣，無不豁然四達。如千門萬戶，不消一踏而開。或與之聯輿接席登高山之上，或緩步徐行深水之中，非出常情之流，莫能知吾二人落處。九成了末後大事，實出徑山老人，而此瓣香不敢孤負”。公貶南安一十四年，繙釋典解儒書，至有衲子經過必勘驗，為禪悅之樂，未甞以得失芥蔕，而識者莫不高其風服其達。公有書答中丞何伯壽，略曰：“九成與徑山往還太熟，抑亦有由。按諸故事，裴公休乎師黃檗，韓退之之師大顛，李習之之師藥山，白樂天之師鳥窠，楊大年之師廣惠，李和文之師慈照，東坡之師照覺，山谷之師晦堂，無盡之師兜率，抑豈與夫老嫗頭陁念南無洗廁籌等邪。徑山心地，一死生，窮物理，至於倜儻好義，有士夫難及者。天日在上，安可誣也。若好交名士，欲以吾儕取重於世者，此盜賊之所為爾，而謂斯人為之乎。既蒙警誨，自當稟承蓄凝于心。非平昔受知門下，輒倒胷中盡布左右，惟高明察之”。公北還至贛州，妙喜亦從梅陽來，聯舟東下，妙喜日提宗要，公退謂諸參徒曰：“今日不是九成，老和尚安肯傾倒禪河，使諸公得與聞乎。”公鎮永嘉，虗光孝禪席，以函翰至福唐西禪淨禪師曰：“佛法離披久矣。自徑山老人移嶺外，學徒無歸。今朝廷清明，老人比還，是有興隆之期。而九成於此道，實曾撞著，故於此間欲求一二明公大家舉倡，以警昏翳。正欲吾師慧然當吾之請，或以謂西禪厚光孝薄淨必不來為此說者，是以俗情待左右矣。然吾以此卜佛法興替，如吾師有意興之，大家出半臂力，不勝幸甚”。公之推誠衛法，備見於此。《聞道傳》
　　
　　和庵主，姑蘇人也，性高潔，與世邈然。嘗遊湖湘，夜宿旦過。時交禪師亦預席，和見其沉厚不語終夜危坐，心奇之。
　　和顧問曰：“子萬里殊途，何孤飛邪？”。
　　交曰：“昔有一二，今絕之。”
　　和曰：“何為絕之？”
　　交曰：“一者以捨遺之金施於眾，予曰學道人眡此當如糞土則可予。雖拾以施人，是未忘利。二者有母貧病，棄之而學道，予曰學道雖超過佛祖，不孝亦奚為哉。不孝為利者，皆非吾友也。”
　　和敬其賢，遂與之遊。和誓曰：“我二人効隱山輩，向孤峯頂上盤結草庵。目視雲漢為世外之人，毋墮流俗。”交遂爽盟，住天童。往訪之，和不顧，正言：“陳叔異闢書堂為庵，獨居二十年，翛然無長物，唯二虎侍右，嘗有言曰：竹筧二三升野水，牕間七五片閑雲。道人活計只如此，留與人間作見聞。”《雪牕記》
　　
　　曹山章禪師，泉州人，得祕旨於洞山价和尚。初受請止撫之，曹山道法大振，學者雲委。僧問：“國內按劒者是誰？”山云：“曹山”。僧云：“擬殺何人？”山曰：“但有一切總殺。”曰：“忽逢本父母作麼生？”山曰：“揀甚麼”。曰：“爭奈自己何？”山曰：“誰奈我何！”曰：“為什麼不殺？”曰：“勿下手處。”復有紙衣道者，自洞山來，章問：“如何是紙衣下事？”曰：“一裘才挂體，萬事悉皆如。”章曰：“如何是紙衣下用？”道者近前叉手脫去。章笑曰：“汝只解恁麼去，且不解恁麼來。”僧忽開眼曰：“一靈真性不假胞胎時如何？”章曰：“未是妙。”僧曰：“如何是妙？”曰：“不借借。”其僧下堂中而化。時洪州鍾氏屢請不起，但書大梅山居一首答之：“天復辛酉季夏夜，問知事今日是幾？”對曰：“六月十五”。章曰：“平生行脚，只管九十日為一夏。明日辰時吾行脚矣。”及時焚香告寂。《僧寶傳》
　　
　　法雲秀禪師，秦州人，前生與魯和尚厚善。一日謂曰：“我死後，相尋我於竹鋪坡前。其家生兒魯往視之，兒為一笑。三歲願隨魯出家，生有異相，軒昂萬僧中，凜然如畫，嘗以怒罵為佛事時。司馬溫公方登庸，以吾法太盛欲經營之。秀曰：”相公聰明人類英傑，非從佛法中來何由致此，而一旦遽忘佛囑乎？”公意回。又李伯時工畫馬，不減韓幹。秀呵之曰：“汝士大夫以畫名，況畫馬乎？期人誇以為得妙，他日妙入馬腹中矣。”伯時於是絕筆。又魯直好作艶詞，人爭傳之。秀曰：“翰墨之妙，甘施於此。”魯直笑曰：“又當置我於馬腹中邪？”秀曰：“汝以艶語淫動天下人心，不止馬腹，正恐墮泥犁中。”《語錄》
　　
　　孤山圓法師，以奇才奧學翼贊經論，盈於千萬。高臥西湖之濱，權勢不得屈，貴驕不得傲，世俗不得友。是時文穆王公至錢塘郡，僧悉迎關外。慈雲遣邀孤山同往，圓以疾辭，笑謂使者曰：“為我致意慈雲：錢塘駐却一僧子，聞者歎美。圓每多脾疾，牀上敷筆硯，半起半臥著述不倦”。一日告眾曰：“吾年四十有九，已知住世不久。若死毋擇地厚葬，以加罪我也。汝宜陶器合而葬之。”及終自屬祭語云：“謹以湖山雲月之奠，祭于中庸子之靈。汝本法界之元常兮，寶圓之妙性兮。尚無動靜之朕兮，豈有去來之跡兮。洎乎七竅鑿而混沌死兮，六根分而精明散兮。遂使汝見自心而與外境異兮，執生存與死滅兩兮。擾擾乎不可止也，昏昏乎不可照也。吾嘗欲復混沌歸精明兮，乃於非幻法中假作幻說。且非幻尚無，幻法豈有哉。汝中庸子亦以微領其旨。汝既受於幻生，必當受於幻死。故吾託幻軀，有幻病，口占幻詞，使幻弟子，執幻筆，成幻文，以預祭汝幻中庸子。且欲令無窮人，知諸法如幻也夫。如是則如幻三昧在焉。嗚呼！三昧亦幻也。尚享。”趺坐而逝。《閑居編》
　　
　　東坡曰：“先妣方娠，夢僧至門，瘠而眇。軾十餘歲，時時夢身是僧。”又子由與真淨文、壽聖聰二師，在高安夜間，同敘見戒禪師之夢，則戒之後身無疑。坡與真淨書曰：“前生既是法契，願痛加磨勵，使還舊觀。”坡往金山，值佛印入室。印云：“者裏無端明坐處。”坡云：“借師四大作禪牀。”印云：“老僧有一問，若答得即與四大為禪牀，若答不得請留下玉帶。”坡即解腰間玉帶置案上云：“請師問。”印云：“老僧四大本空，五陰非有，端明向甚處坐？”坡無語。印召侍者留下玉帶永鎮山門，印以衲裙酬之。坡賦二絕句云：“病骨難堪玉帶圍，鈍根仍落箭鋒機。會當乞食歌婢院，《裴相國衣衲裙乞食閨房中》換得雲山舊衲衣。”又曰：“此帶閱人如傳舍，流傳到我亦悠哉。錦袍錯落渾相稱，乞與徉狂老萬回。”《唐則天賜錦袍玉帶與萬回和尚出注坡詩》。
　　
　　奘三藏法師，年二十七往西域求法，自秦蘭涼三州而行，至瓜州出玉門關。關外有候望者居之。漸至沙河，惡鬼異類不可勝數，始念觀音猶未遠去，及誦心經發聲皆散。至兢伽河畔遇群賊，賊相謂曰：“此沙門形皃端美，若以祭神得非吉也。”令上壇，欲揮刀，法師語曰：“吾已知不免，願待少時，令我安心取滅。”師乃想念慈氏，願得生彼聞諸妙法成就通慧，還來下生先度此人，令修勝行。想念未畢，驚雷掣電飄風折木，賊大懼，謝罪而散。《本傳》
　　
　　相國裴休，河東人，守新安。日屬運禪師，初於黃檗山捨眾入大安精舍，混迹勞侶。公入寺因觀壁畫，乃問主事：“是何圖相？”答曰：“高僧真儀。”公曰：“真儀可觀，高僧何在？”主事無對。公曰：“此間有禪人否？”答曰：“近有一僧，投寺執役，頗似禪者。”公命至，覩之欣然，曰：“休適有一問，諸德吝詞。今請上人代酬一語。”運曰：“請相公問。”遂舉前問。運朗聲曰：“裴休。”公應諾。運曰：“在甚麼處？”公當下知旨，如獲鬢珠。公曰：“吾師真善知識。示人剋的若是，何汩沒於此邪。”自是申弟子禮，復請住黃檗。公既通徹祖心，復愽綜教相，諸方禪學咸謂裴相，不浪出黃檗之門。《傳燈》
　　
　　劉遺民，名程之，彭城人，漢楚元王之後。祖考為晉顯官，事母以孝聞。丞相桓玄太尉謝安，嘉其賢，欲薦於朝。公辭之。謁廬山遠公，厥後雷次宗周續之，同來栖遠。遠曰：“諸公之來，盍為淨土之遊乎？”遂命公作誓辭，以識盛事。社賢百餘人，十八人為最，公又拔乎其萃者。公凡念佛時，見彌陀佛身紫金色以臨其室，公愧幸悲泣曰：“安得如來為我，手摩其頭，衣覆其體乎？”俄而佛為摩頂，且引袈裟以覆之。他日又見，身入七寶大池，其池蓮華青白相間，其水澄澈無有畔岸。中有一人，指池水曰：“八功德水，汝可飲之。”公飲水甘美，及寤猶覺異香，發於毛孔。公曰：“此吾淨土之緣至矣，誰為六和之眾與我證邪？”少頃緇徒咸集。公對尊像爇香再拜，祝曰：“我以釋迦遺教，故能知有阿彌陀佛。此香先當供養釋迦如來，次供阿彌陀佛，至於十方佛菩薩眾。願令一切有情俱生淨土。”願畢乃三扣齒，長跪而卒。《廬山集》
　　
　　王日休居士，龍舒人，性行端靖。少補國學，俄歎曰：“西方之歸，為究竟爾。”從是布衣蔬食，日課千拜，以嚴淨報。或曰：“公既志念純一，復何事苦行邪？”答曰：“經不云乎，非少福德因緣得生彼國。若不專心苦到，安能決定往生。居士在家，持戒甚嚴，坐必宴寂，臥必冠帶，面目奕奕有光。望之者，信其為有道之士也。”居士將順世，徧別親故，且勉進淨業。至夜厲聲稱佛名，倡言佛來接我，屹然立化。《怡雲并聶允迪記》
　　
　　靜上坐，初參玄沙得旨，後居天台。三十餘年不下山，愽綜三學，操行孤立。禪者問曰：“坐時心念紛飛，願師示誨。”靜曰：“汝當心念紛飛時，却將紛飛之心以究。紛飛之處究之無處，則紛飛之念何存。返究究心，則能究之心安在。又能照之智本空，所緣之境亦寂，寂而非寂者，蓋無能寂之人也；照而非照者，蓋無所照之境也。境智俱寂心慮安然，此乃還源之要道也。”
　　道士吳契初，虢之朱陽人。為河清令，以部使者所劾，隱于嵩山。尋遇石泰先生，吳問曰：“虗無之道，可得聞乎？”石曰：“先覺有五無漏法：眼不視，魂在肝；耳不聞，精在腎；舌不聲，神在心；鼻不香，魄在肺；四肢不動，意在脾。五者相與混融，化為一氣，聚于三關，名曰鉛汞。但身中求之，不必求於他也。”吳稟受訣，久之功成。偶遊西岳邂逅紫陽先生，謂曰：“子之所得固可佳，若不明性道，徒勞無益。”吳曰：“予能追二氣於黃道，會三性於元宮，對境無心如如不動。復何性道之說邪？”紫陽以《圓覺經》示之曰：“此是釋氏心宗，宜熟味之。他日知所趨嚮，信吾不食言也。”吳乃信受。一日誦至“由寂靜故十方世界諸如來心於中顯現，如鏡中像”，俄感歎曰：“從前閉門作活，今日掉臂行大道。”由是徧歷禪會咨決，之後謁單州東禪悰和尚。吳問曰：“佛性堂堂顯見住相，有情難見。若悟本來無我，我面何如佛面？學人悟則悟已，為甚不見佛面？”東禪拈拄杖打出，吳方開門豁然有契。頌曰：“驀然覰破祖師機，開眼還同合眼時。從此聖凡俱喪盡，大千元不隔毫釐。”《仙苑遺事》
　　
　　大隋真禪師，梓州鹽亭王氏子。族本簪纓，妙齡夙悟，決志尋師。遂南下見藥山道吾，次謁大溈。服勤眾務，食不至充，臥不求暖，清苦鍊行履操不羣。大溈常器之。溈一日問曰：“子在此不曾問一轉話。”真曰：“教某甲向甚麼處下口？”溈云：“何不道如何是佛？”真便作手掩溈山口勢。溈歎曰：“子真得其髓矣。”爾後聿旋西蜀，甞於要涂煎茶普施三年。偶遊後山，見一古院號大隋，山中有一樹圍四丈餘，南開一門，不假斤斧宛成一庵，師乃居之。時人自曰“木禪庵”。獨居十餘年，聲聞遐著。蜀王三召不從，慕師孤風無由一見，遣內侍齎師號寺額等賜，師不受。凡三度送至，師確意却之。王再遣使出勑云：“此回禪師準前不受，當誅卿也。”使者再往懇拜云：“禪師若更不受，某必受戮。”師乃受之。師示眾曰：“老僧不為名利來此，須要得箇人。不可青山白雲中趁爾是非，將來之世捨一報身草也無喫。諸禪德，老僧行脚時到諸方，多是一千少是三百，眾在其中經冬過夏，未省時中空過。向溈山會裏做飯七年，洞山會中做柴頭三年。重處即便先去，只是了得自己時中，干他人甚麼事。如諸佛菩薩，皆是積劫勤苦，方得成就。似諸闍梨，還曾捨得甚麼身命？作得甚麼勤苦？便道我會出世間法。世間法尚不會，遇些子境界，便自張眉努目消容不得，說什解脫法。長連牀上坐，不搖十指，喫他信施了，合眼合口道我修行感果，如是非獨謾自己亦謾諸聖。既在三衣下，直須親近知識，了辦大事，不可又入輪回六趣去也。若是得自在底人，論甚麼鑊湯爐炭驢胎馬腹，於中如喫美食相似。若未得如是，便實受此報。一失人身再求欲似，今日萬中無一。不見古德問僧‘何者為最苦’，僧云‘受地獄者為最苦’，古德云‘此未是苦，出家不明理為最苦爾’。古人恁麼說話血滴滴地，當自銘心，時時警策，莫令後悔。”《語錄》
　　
　　廣慧連禪師示眾，多勸人疎財利薄口體。又云：“若欲學道，先須貧苦鍊行。若不爾者，欲得道成，不別眾食。非是老僧分外底事，乃佛有戒。辭親出家識心達本，解無為法，去世資財乞求取足。日中一食，樹下一宿，此是佛之明訓，安可背違。我若要足衣食覓自在，何不為俗隨所任運，又何須假佛形服，破滅法門作甚麼。既為釋子當行釋行，不可道我有福有緣，縱意造業，帶累師僧父母同入地獄。今時有般知識，自眼不正，開口欲斷人命根，觸著便懷毒虵心行，見利見名如蠅子見血一般，永無放捨。者般底也道我會禪會道，行棒行喝，苦哉。汝輩行脚切須著眼，珍重。言訖而逝。《舟峯錄》
　　
　　光孝安禪師，永嘉人。翁氏少莊重，不喜喧囂，父異之，令出家。往台之雲峯結茅而居，長坐不臥，一食終日，不衣繒纊，唯壞衲以度寒暑。尋謁韶國師，師問曰：“三界無法何處求心？四大本空佛依何住？爾向甚處見老僧？”安曰：“今日捉敗和尚。”師曰：“是甚麼？”安掀倒香臺而出，師器之。安一日閱《華嚴》，至於身無所取，於修無所著，於法無所住。過去已滅，未來未至，見在空寂，到此豁然入定。經旬餘方從定起，身心爽利頓發玄秘。安以華嚴李長者，釋論旨趣宏奧，因將合經，成一百二十卷，盛行於世。忠懿王嚮師道望，命住越之清泰。安不樂從，務唯宴坐丈室如入大定。一日定中，見二僧倚殿檻語話，有天神擁衛傾聽。久之俄有惡鬼唾罵，復掃脚跡。及詢倚檻僧所以，乃初論佛法，後談世諦。安曰：“閑論尚爾，況主法者擊皷陞堂說無益事邪。”自是終身未甞談世故。安死闍維，舌根不壞，柔輭如紅蓮華葉。《傳燈通行》
　　
　　明教嵩禪師，藤州人。得度後甞戴觀音像，誦其號日十萬聲，於是世間經書不學而能。得法洞山聰公。慶曆間，至錢塘樂湖山稅駕焉。所居一室，翛然無長物，清坐終日，非修潔行誼者不可造也。師之道妙，學者器近不能曉悟，師亦不少低其韻撫徇其機，歎曰：“安能員鑿，以就方枘。聞之聖賢所為，得志則行其道，否則言而已。言之行由，是為萬世法。使天下學者識度修明，遠邪林游正涂。奚必目擊受之謂己之出邪。”即閉關著書。書成携之京，因內翰王公素獻之。仁宗又為書先焉。上讀至“臣為道不為名，為法不為身”，歎愛其誠，旌以明教大師，賜其書入藏。既送中書，時韓魏公琦覽之，示歐陽文忠公，公方以文章自任，以師表天下，又以護宗不喜吾道，見其文謂魏公曰：“不意僧中有此郎，黎明當一識之。”魏公同往見，文忠與語終日，遂大喜。自韓丞相而下，莫不延見尊重之，由是名振海內。遂買舟東下，大覺璉公賦白雲謠以將師之行：“白雲人間來，不染飛埃色。遙爍太陽輝，萬態情可極。嗟嗟輕肥子，見擬垂天翼。圖南誠有機，去當六月息。寧知絪縕采，無心任吾適。天宇一何寥，舒卷非留跡。”歸老於永安精舍，示化茶毗得六根不壞者三，頂骨出舍利，紅白晶潔，狀若大菽。嗚呼！使其與奪之不公，辯說之不契乎道，則何以臻於是矣。《石門行業》
　　
　　終南山宣律師，初生齊朝，名僧護，居越之剡，鐫彌勒像；次生梁，名僧祐；後生隋，名道宣。其祖湖州人，父為陳吏部尚書，隨駕入長安，生于京兆。母氏夢月貫懷而娠，又梵僧語其母曰：“仁所懷者，即梁祐律師，宜令出家弘宣佛教。”及下髮，剋苦勵志，唯求聖法。甞戴寶函繞塔行道，願求舍利降於函中，七日果獲感應。由是益精其志，日唯一食長坐不睡，樂入禪定。貞觀四年，在清官寺行般舟定，感天龍給侍，乏水示以白泉。於安居日甞發誠禱，“若坐夏有功，願垂異相”。後庭中，果生芝草。師因勞苦發疾，天王授以補心藥方。因告師曰：“今當像末，諸惡比丘廣造伽藍，不修禪慧，亦不讀誦。縱有智者，千有一二。”後在西明寺深夜行道，足跌前階，聖者扶足。師問是誰，答曰：“北天王之子勑令侍衛。”師曰：“貧道修行無煩太子，太子威力自在，天竺有可作佛事者却願致之。”太子曰：“我有佛牙長三寸闊一寸寶之久矣，密授與師宜加保護。”師乃晝藏地穴，夜捧行道，人莫得知。唯弟子綱律師密見其蹤，欲揚之。師曰：“信根淺薄謂吾妖妄，唯我與子乃可知耳。”師與天神往來甚眾，喜問靈蹤聖軌，隨問隨錄，集為感通傳記。乾封二年春二月有神告曰：“師將報盡，當生彌勒內宮。”并留香一裊，此天上棘林之香，帝釋所焚者。是年冬十月有三日，空中天樂花香迎請而逝。《別傳等記》 
　　
　　智者顗禪師，姓陳，潁川人。生有重瞳，年十五於長沙像前誓求出家。於禮佛時，恍然如夢。見山臨海，山頂有僧招手曰：“汝當居此，汝當終此。”既寤，精誠愈至。年十八，投湘州果願寺法緒出家，逮受具戒，精通律藏兼修禪定。時慧思禪師，武津人，名行高重，遙飡風德不啻飢渴。其地乃陳齊兵刃所衝，重法輕生涉險而去。思曰：“昔日靈山會上同聽《法華》，宿緣所追，今復來矣。”即示普賢道場，說四安樂行。於是昏曉苦到，如教研心，于時勇於求法，貧於資供，切柏代香，捲簾進月。月沒則燎之以松柏，盡則繼之以栗。經二七日誦《法華》，至“藥王品，諸佛同讚是真精進，是名真法供養如來”，到此一句身心豁然入定。持因靜發，照了法華，若高暉之臨幽谷，達諸法相，似清風之遊太虗。將證白師，師更開演自心所悟，及從師受。四夜進功，功逾百年。思歎曰：“非爾莫證，非我莫識，所入定者法華三昧前方便也，所發持者法華旋陀羅尼也。縱令文字之師，千羣萬眾，尋汝之辯不可窮矣，於說法人中最為第一。”後為儀同沈君理請住瓦官，未幾謝，遣門人曰：“昔南岳輪下及始濟江東，法鏡屢明，心絃數應。初瓦官四十人共坐二十人得法，次年百餘人共坐二十人得法，又次二百餘人共坐十人得法，其後徒眾轉多得法轉少，妨我自行化道可知。吾聞天台地記，稱有仙宮，若息緣茲嶺，啄峯飲澗，展平生之願。”陳太建七年秋入天台，有一老僧引之而進曰：“師飲造寺山下，有基捨以仰給。”師曰：“正如今日草舍尚難，況辦寺乎。”僧曰：“今非其時。三國成一，有大勢力人，當起此寺。寺若成，國即清，當呼為國清。”有定光禪師，異人也，居山三十載。迹晦道明，易狎難識，有所懸記多皆顯驗。其夕宿定光草庵，光曰：“還憶招手時否？”及觀所住之處，宛如昔夢。因煬帝遣使詔師至石城，乃曰：“吾知命在此，不須進前，輟斤絕絃於今日矣。”聽倡《無量壽》竟，曰：四十八願莊嚴淨土，華池寶樹易往無人。火車相見能改悔者尚復往生，況戒慧熏修、行道力故實不唐捐，梵音聲相實不誑人。”智朗請云：“不審何位歿此何生，誰可宗仰？”師曰：“吾不領眾，必淨六根。為他損己，只是五品位爾。汝問何生者，吾諸師友侍從觀音，皆來迎我。問誰可宗仰者，豈不聞波羅提木叉是汝之師，四種三昧是汝明導，教汝捨重擔，教汝降三毒，教汝治四大，教汝解業縛，教汝破魔軍，教汝調禪味，教汝折慢幢，教汝遠邪濟，教汝出無為阬，教汝離大悲難。唯此大師可作依止，我與汝等因法相遇，以法為親，傳習佛燈，是為眷屬。若不爾者非吾徒也。“言訖如入禪定。《別傳》 
　　
　　廬山遠法師，生于鴈門賈氏。甞請法道安法師，因聽講般若有契。師與大尹張秘友善，一日謂曰：“逆境易打，順境難打。逆我意者，只消一箇忍字，不片時便過。若遇順境，則諸事順適我意，如礠石見鐵，不覺不知合為一處。無情之物尚爾，況全身在塵境中邪。”後遊廬阜，以山水清勝，遂安止之。刺史桓伊剏東林以居焉，從爾影不出山幾三十年，唯以淨土克念于勤。初十餘年，澄心系觀三覩聖相，而師沉厚不言；後二十年於般若臺從禪定中見彌陀佛身滿虗空，又聞告言“我以本願力故來安慰汝。汝後七日，當生我國。”師始告其徒曰：“吾自居此幸得三覩聖相，今復再見，吾之往生決矣，汝當自勉。”《塔銘》 
　　
　　溈山祐禪師，福州人。薙髮後，往天台國清受戒。寒、拾預修路曰：“不久有肉身大士來此求戒。”師至，二人隱於路傍深草中。待師過，跳出作虎勢哮吼而接。師罔措，寒云：“自靈山別後，五生作人主來，今忘之。”後參百丈，一日侍立次，丈云：“汝撥爐中有火否？”師撥云：“無火”。百丈躬起深撥，得少火。舉示之，師發悟，禮謝。陳所解，丈曰：“此乃暫時岐路。”經曰：“欲見佛性，當觀時節因緣。時節既至，如迷忽悟，如忘忽憶，方省己物不從他得。”令充典座。時司馬頭陀自湖南來，謂百丈曰：“長沙西北絕頂，乃奇勝之地，可容千眾。”丈曰：“老僧去之可乎？”頭陀曰：“和尚骨人，彼是肉山，非所宜也。”丈曰：“第一坐可乎？”曰：“非也”。丈曰：“典坐可乎？”曰：“真溈原主人，往彼十餘年，眾方集。”師遂往結庵，橡栗為食，猿鳥為侶，影不出山，宴坐終日。如是九年，偶念曰：“吾居久矣，竟無人到。本圖利物，獨居何益。”欲棄庵而去，至谷口虎豹虵蠎橫於道路。師曰：“吾若於此有緣，汝各散去，不然從汝啖之。”言訖而散，於是復回。有神見曰：“此山乃迦葉佛時，曾為蘭若。今當復成，常護此山，蓋受佛記爾。”明年大安領眾，輔成法社。《寺碑》 
　　
　　淨因臻禪師，生福之古田，得旨訣於浮山遠公。後謁淨因璉公，公命首眾。及璉歸吳，以臻嗣席。神宗甞詔至慶壽宮，設高坐恣人問答，左右上下得未曾有。臻為人純厚，渠渠靖退似不能言者，及其辯說縱橫無硋。奉身至約，一布裙二十年不易。魯直太史題其像曰：“老虎無齒，臥龍不吟。千林月黑，六合雲陰。遠山作眉紅杏顋，嫁與春風不用媒。老婆三五少年日，也解東塗西抹來。”《隱山集》 
　　
　　證悟智法師，台之林氏子。少聰敏，書過目成誦，雖醫方卜筮亦皆通曉。一日遊講舍，聞說《觀經》，傾聽良久。歎曰：“落日之處，吾有故鄉。今聞此，若得家書。”於是祝髮，誓勤祖教。依白蓮僊法師，問具變之道。僊指燈籠曰：“離性絕非本自空寂，理則具矣。六凡四聖所見不同，變則在焉。”智不契，後因掃地誦《法華》，至“知法常無性，佛種從緣起”，意遂豁然契悟。僊見之曰：“且喜大事決了。《法華》止觀此為喉襟，汝能省悟誠造微入妙。”自是游心昭曠，多以此示人，每涉五日始一寢，餘則涵泳道要惟恐不及。一坐東山，二十四年，兩山學徒與之論辯無敢當者。師甞患後進囿名相膠筆錄，或者至以一宗之傳為文字之學，異宗鄙之殊不領略，因勉其徒曰：“豈不思吾佛云是真精進，只者一句便有向上機緣，何不覿面激揚斯事乎？”後被命上竺。時丞相秦公問“止觀，一法邪？二法邪？”師曰：“一法也。譬之於水，湛而清者止也，可鑑鬚髮者觀也，水則一耳。又猶兵也，不得已而用之。以眾生重昏巨散之病，用止觀之藥救其心性，歸為全一之體。俾法界寂然，名止；寂而常照，名觀。若專其所上，則何所觀。如公垂紳正笏燕坐廟堂，不動干戈中興海宇，亦若是而已。”公喜曰：“非師安知佛法之妙。”《塔銘》 
　　
　　東山能行人，教觀明白，以熏修為志。一入懺室，寒暑不變者四十年，由是行人之名聞于江浙。能未甞自謂“修行者”，則曰：“智者六時禮佛，四時坐禪，云“修行之常儀，況我何有焉。”草庵因法師甞與同修，接膝而坐，見其端謹不委不倚。或有疾，唯數日不食亦不廢禪誦，而疾自愈。能為人剛潔，惡聞名利，凡得施物即散於眾毫髮不留，所存者唯破衲壞絮而已，夏則以篾束之梁梠，冬則取以禦寒。每入山飼虎，虎無害意。或風雨昏夜宴坐丘冢，身心安靜無有怖畏。院有山神靈化一方，常所交接，或香積不給，知事必告於能，能即禱之。來日施者窴門而至，僧問其故，施者曰：“昨夜巡門報云‘常住空虗’，特奉供爾。”《行狀》 
　　
　　汾陽昭禪師，太原人，器識沉邃。少緣飾，有大志，於一切文字，不由師訓自然通曉。幼孤，厭世出家，參名宿七十餘人，皆妙得其家風。所至少留，不喜觀覽。或譏其不韻，昭歎曰：“先德行脚，正以聖心未通，驅馳決擇，豈緣山水之翫乎。”後參首山問：“百文卷席意旨如何？”山曰：“龍袖拂開全體見。”昭曰：“師意如何？”“象王行處絕狐蹤。”昭遂大悟曰：“萬古碧潭空界月，再三勞漉始應知。”禮拜歸眾。時葉縣省和尚作首座，問曰：“見何道理，便爾自肯。”昭曰：“正是我放身命處。”後長沙太守張公，以四名剎請昭擇居，昭曰：“我長行粥飯僧爾，傳佛心宗非細職也。”前後八請堅不答，後以太子院迎之。閉關高臥。石門聰禪師排闥而入讓之曰：“佛法大事，靖退小節。汝有力荷擔大法者，今何時而欲安眠哉？”昭矍然起曰：“非公不聞此語，趣辦嚴吾行矣。”既至宴坐一榻，影不出山者三十年。師以汾州苦寒欲罷夜參，感異比丘請法。龍德府尹李公，以承天迎之，使三返，不赴。使者當受罰，復至曰：“必欲得師俱往，不然有罰。師當念之。”昭曰：“當先後之，何必俱邪？”昭令備饌且促裝曰：“吾行矣。”停箸而化。《僧寶傳》 
　　
　　真人張平叔，雅好清虗。在丹丘之廛，遇頂汝貧子，出龍馬所負之數，遂領厥旨。久之功成，且曰：“吾形雖固，而本覺之性曾未之究。”遂探內典，至《楞嚴》有省，著《悟真》篇。又作禪宗歌頌，敘中引《楞嚴》十種仙壽千萬歲不修正覺，報盡還生散入諸趣之語。又曰：“為此道者，當心體太虗內外如一。若立一塵，即成滲漏，此不可言傳之妙。曉得《金剛》《圓覺》二經，則金丹之義自明，何必分別老釋之異同哉。”則知平叔乃求出離生死之法，必歸仗於佛為究竟爾。《群仙珠玉》 
　　
　　真人呂洞賓，河陽滿故人。生於唐天寶間，世為顯官，累舉進士不第。因遊華山遇鍾離權（乃晉之郎將，避亂學養命法，將度呂公），首以財施之。一日呂侍行，鍾拾一塊石以藥塗之即成黃金，鍾遺之曰：“前涂將粥之。”呂問曰：“此仍壞乎。”鍾曰：“五百年壞。”呂擲之曰：“他日誤人去。”鍾復試之以色，命呂入山採藥，化一小廬有美婦懽迎之曰：“夫故久矣，今遇君子，願不我棄。”婦欲執手而近，呂以手托開云：“毋以革囊穢於我矣。”言訖其婦不見，即鍾離也。於是授以金丹之術，及天仙劒法，遂得遊行自在。詩曰：“朝遊南越暮蒼梧，袖裏青虵膽氣麤。三日岳陽人不識，朗吟飛過洞庭湖。”謁龍牙和尚問佛法大意，牙與偈曰：“何事朝愁與暮愁，少年不學老還羞。明珠不是驪龍惜，自是時人不解求。”因過鄂州黃龍山，見紫氣盤旋，疑有異人所止，遂入。值機禪師上堂，師知有異人潛跡坐下，即厲聲曰：“眾有竊法者。”呂毅然問曰：“一粒粟中藏世界，半升鐺內煑山州。且道此旨如何？”師曰：“守屍鬼。”呂曰：“爭奈囊中有長生不死藥何？”師曰：“饒經八萬劫，終是落空亡。”呂不憤而去，至夜飛劒脅之。師已前知，以法衣蒙頭坐于方丈。劒遶數帀，師以手指之，劒即墮地。呂謝罪，師因詰曰：“半升鐺內即不問，如何是一粒粟中藏世界？”呂於言下有省。乃述偈曰：“拗却瓢兒碎却琴，如今不戀水中金。自從一見黃龍後，始覺從前錯用心。”《仙苑遺事》 
　　“ 
　　給事馮楫居士，少游上庠，一日公試以“生者德之光”論，中魁選，其文用《圓覺經》意發明之。雖在仕涂，不忘佛學，徧參名宿。居龍門，從佛眼經行次，偶童子趨庭吟曰：“萬象之中獨露身。”佛眼拊公背曰：“好聻。”公於是契入。後帥瀘南，甞宴坐，有“公事之餘喜坐禪，少曾將脅到牀眠”之句，尤篤意淨業，所至作繫念勝會，勸發道俗。兵興來，教藏煨燼，不自厚養，所得俸給專施藏經。有偈略曰：“我賦躭痂癖，有財貯空虗。不作子孫計，不為車馬逋。不充玩好用，不買聲色娛。置錐無南畝，片瓦無屋廬。所得月俸給，唯將贖梵書。庶使披閱者，咸得入無餘。古佛為半偈，尚乃捨全軀。是以不惜財，開示諸迷徒。借問惜財人，終日較錙銖。無常忽到地，寧免生死無。”紹興二十三年，公帥長沙，俄報親知期以七月三日報終。至日令後廳設高坐，見客如平時，降階望闕肅拜，請漕使攝郡事，著僧衣履踞高坐，囑諸官史及道俗各宜進道扶護教門。遂拈拄杖，按膝而化。《滿大聘誌》 
　　
　　趙清獻公，年四十餘，去聲色系心祖道。會佛慧泉禪師來居衢之南禪，公日親之。泉未甞容錯一詞，後典青州，政事之餘多務禪宴。忽大雷震驚，豁然有契，頌曰：“默坐公堂虗隱几，心源不動湛如水。一聲霹靂頂門開，喚起從前自家底。”泉聞之曰：“趙悅道撞彩爾。”《梅溪集》 
　　
　　仰山寂禪師，韶州葉氏子。薙髮後，夢獲一大珠，光彩射人。覺，曰：“此是無上心寶，我得之當明心地。”即遊方，謁躭源，已契玄旨；後參溈山，遂升堂奧。寂問：“如何是真佛住處？”溈曰：“以思無思之妙，返思靈燄之無窮。思盡還源，性相常住，事理不二，真佛如如。”寂言下頓悟，暨受密印。領眾住王莽山，化緣未契。至袁州訪仰山，沿流而上，有二神迎問曰：“深山絕險，師自何來？”師曰：“吾欲尋一庵地。”神曰：“弟子福慶相遇，願施此山與師居止。”師曰：“君既施我，須具廣大心，不見僧過，則吾受君施矣。”神曰：“諾。”神遂指集雲峰下曰：“莫吉於此。”師乃結茅而居，木食澗飲，危坐終日。未幾二神見曰：“徒眾將盛。弟子住處不便，當易之。”至夜風雷暴作，移廟于堵田三十里，古塐神像巨松皆往，乃會昌三年夏四月也。感異僧乘空而至曰：“特來東土禮文殊，今日却遇小釋迦。”自是溈仰宗風大振於世。師將順寂，神求緒言。師曰：“吾幻泡之身，隨緣興謝。來時無物，去更何求。”神曰：“諸佛滅時，天龍請囑。願毋違我。”師以得法之師溈山祐禪師正月八日忌齋為囑。殆今民人莫敢違。《寺記》 
　　
　　道法師，西京順昌人，宣和詔改德士。師與林靈素抗，辯邪正，愬于朝廷，忤旨流道州監。防卒曰：“此去萬里，宜茹葷酒以助色力。”師曰：“死乃天命，佛禁不可。”犯卒乃敬服師。未氐竄所前一日，郡守夜夢佛像荷枷入城，僚屬亦有同夢者。翌早師至，大守語人曰：“被罪之僧，必異人也。”未逾月，郡人患疾者太半。師鑿池祝水，飲者咸愈，於是一方尊事不啻父師。尋令逐便道由長沙，邂逅寂音。音以詩遺曰：“道公膽大過身軀，敢逆龍鱗上諫書。只欲袒肩擔佛法，故甘引頸受誅鋤。三年竄逐心無愧，萬里歸來皃不枯。他日教門綱紀者，近聞靴笏趁朝趨。”時公卿大夫謂師有文武才略，請加冠冤補官序分領兵權恢復故疆，師力辭。朝賢知志不可奪，奏請賜“寶覺圓通法濟”之號。紹興改元宣入。上曰：“先帝為妖術所惑，廢卿形服。朕與卿去其黥涅可乎？”師曰：“臣雖感聖恩，先皇墨寶不忍毀除。”上曰：“者僧到老倔強。”許自便。紹興三年，師與道士劉若謙詣朝廷，正祈禱道場所班次。其[筣-禾+金]略曰：“緣崇寧間林靈素等，叨冐資品，紊亂朝綱，由是道壓佛班。自建炎之來，所有道士官資已行追毀。既無官蔭，當遵祖宗舊制。伏望朝廷明降指揮，特賜改正頒行天下，以正風俗。時國政多故仍寢其說，至十三年再行整會。僧左道右永為定制。後因旱魃為虐。奉旨宣入祈禱。”師即登坐聲祝。且乞四金缾各置鮮鯽魚，噀水密祝。即遣四急足放諸江沼，急足未回雨已霈然。天顏大悅。《塔銘》 
　　
　　晦庵光禪師，閩之長樂人。出嶺，謁圓悟佛心諸名宿。會大慧寓廣因，光往從之。光一日侍行問曰：“某到者裏不能得徹，病在甚處？”慧曰：“汝病最癖，世醫拱手。何也？別人死了活不得，汝今活了未曾死。要到大安樂田地，須是死一回始得。”光益疑之，入室問曰：“喫粥了也，洗鉢盂了也？去却藥忌，道將一句來。”光曰：“裂破。”慧震威喝云：“爾又來說禪。”光大悟。慧檛鼓告眾曰：“兔毛拈得笑咍咍，一擊萬重關鏁開。慶快平生在今日，孰云千里賺吾來。”光以頌呈曰：“一拶當機怒雷吼，驚起須彌藏北斗。洪波浩渺浪滔天，拈得鼻孔失却口。”《語錄等》 
　　
　　沙門波若，高麗人。開皇間，詣佛隴求智者禪法，未幾即有所證。智者謂曰：“汝於此有緣，宜須閑居靜處成辦妙行。今天台華頂去寺六七里，是吾昔日頭陀之所。汝可往彼學道進行，必有深益，勿慮衣食。”波若遵訓，往彼曉夜行道不曾睡臥，影不出山十有六年。一日忽下山告諸友曰：“波若知命將盡，特出山與大眾別爾。”即回華頂而卒。《天台石刻》 
　　
　　正言陳了翁，南劍州人。妙年登上第，性閑雅，與物無競。見人之短，未甞面折，但微示意警之而已。公初尚雜華，頗有所詣。及會明智法師，扣天台宗旨。明智示以止觀上根不思議境，以性奪修成無作行，忽有契悟。晚年謫居海上，未甞有不滿意。唯剋念西歸，甞作延慶淨土院記。其略曰：“如來之敘九品，以至誠為上上。智者之造十論，破疑心之具縛。縛解情忘，識散智見，則彌陀淨境不假他求，若臨明鏡自見面像。”又曰：“譬如清淨滿月，影見諸水，月體無二。攝流散而等所歸，會十方而總于一，亦如十鏡環繞，中然一燈，燈體交參東西莫辨。而方有定位，西不自西，各隨相融境，將誰執。安以在廛執方之見，測度如來無硋之境乎？”因法師曰：“了翁言淨土，可謂深賾佛祖之壼奧矣。”《草庵錄》 
　　
　　石壁寺，去杭越二十里，走龍山而西，窅然入幽谷，有溪流巖石之美。雖其氣象清淑，而世未始知之。自紹大德靖法師居之，而其名方播，亦地以人而著也。靖紹皆錢塘人，同依壽禪師出家，通練律部。時韶國師其道大振，靖紹往從之，國師見且器之。即使往學三觀法於螺溪寂法師，於是偕往事寂，講求大義，居未幾所學已就。靖紹復回石壁，以會講眾，前後五十年守其山林之操，未始苟游鄉墅閭里。處身修潔，吳中宿學名僧皆推其高人。明教曰：“出家於壽公，學法於寂公，見知於韶公。三皆奇節異行不測人也，天下豈可多得。二師皆遇而親炙之，假令得一見已自甚善，況因人而得法。二師之美多矣。”《塔表》 
　　
　　海月辯都師，雲間人。生有異，父母令入普照出家，得法明智。智老命代講八年，遂領寺事。翰林沈時卿，以威猛治杭，僧徒見者多懼，師獨從容如平日，公異之俾涖僧職，遷至都僧正。時東坡作倅，喜其道行高峻發言璀璨，甞序之曰：“錢塘佛僧之盛蓋甲天下。道德才智之士，與夫妄庸巧偽之人雜處其間，號為難齊。故僧職正副之外，別補都僧正一員。簿帳案牒，奔走將迎之勞，專責副正已下。而都師總領要略，實以行解表眾而已。師容止端靖不畜長物，有盜夜入其室，脫衣與之，使從支徑遁去。居無何勌於酬酢，歸隱草堂，但六身隨身而已。將順寂，先遺言須東坡至方可闔棺。四日東坡始氐山中，見其端坐如生，頂尚溫。遂作三絕哭之云：欲尋遺跡強沾裳，本自無生可得亡。今夜生公講堂月，滿庭依舊冷如霜。生死猶如臂屈伸，情鍾我輩一酸辛。樂天不是蓬萊客，憑仗西方作主人。欲訪浮雲起滅因，無緣却見夢中身。安心好住王文度，此理何須更問人。”《塔銘》 
　　
　　高麗僧統義天，棄王位出家，問法中國。首至四明，郡將命延慶明智三學法隣二師為館伴。至杭州謁照律師，願從律學。照為說戒法，令習儀範，授以三衣盂鉢錫杖，仍有偈曰：“為汝裁成應法衣，更將盂錫助威儀。君看宿覺歌中道，不是標形虗事持。”朝廷復詔楊次公館伴，所經諸剎迎餞如王臣禮。至金山，獨佛印牀坐，納其大展。次公驚問其故，印曰：“義天亦一異國僧爾，眾姓出家同名釋子，安問貴種？若屈道隨俗，先失一隻眼。何以示華夏師法乎？”朝廷以元為知大體。《僧傳等》 
　　
　　天竺悟法師，錢塘人。每誦呪時身出舍利，所供像亦如之。天聖三年，慈雲欲以智者教觀求入大藏，文穆王公擬達天聽。悟曰：“此非常之事，小子將助之。”乃繪千手像，誦大悲密語，誓曰：“事果遂當焚此軀。”未幾公薨。悟益加精勵，晝夜不廢。越歲乃克如志，悟遂答前誓，新盡屍在，袈裟覆體，儼然如生，眾咸異之。慈雲再積香木焚乃方壞，舍利無數，三歲之後信者尚獲。慈雲作讚刻石曰：“悟也，吾徒。荷法捐軀，其燄赫赫，其樂愉愉。逮火將滅，儼如跏趺，逮骨後碎，璨若圓珠，信古應有，今也則無。芳年三十。真哉丈夫。”《金園》 
　　
　　晦堂心禪師，初承南禪師遺命，領住山緣十有三白，於法席正盛時毅然謝事。居西園，以晦命其堂。且曰：“吾所辭者世務爾，今欲專行佛法。”於是牓其門曰：“告諸禪學：要窮此道，切須自看，無人替代。時中或是看得因緣，自有歡喜入處，却來入室吐露，待為品評是非深淺。如未發明，但且歇去道自見前，苦苦馳求轉增迷悶。此是離言之道，要在自肯不由他悟。如此發明，方名了達無量劫來生死根本。若見得離言之道，即見一切聲色言語是非；更無別法。若不見離言之道，便將類會目前差別因緣以為所得，只恐誤認門庭目前光影，自不覺知方成剩法，到頭只是自謾，枉費心力。宜乎晝夜剋己精誠，行住觀察微細審思，別無用心，自然有箇入路。非是朝夕學成事業。若也不能如是參詳，不如看經禮拜度此殘生，亦自勝如亂生謗法。若送老之時，敢保成箇無事人更無他累。其餘入室，今去朔望兩度却請訪及。”《汀江》 
　　
　　孝宗皇帝，詔徑山主僧寶印於選德殿。上曰：“三教聖人本同者箇道理。”印奏曰：“譬如虗空，東西南北初無二也。”上曰：“但聖人所立門戶各別爾，孔子以中庸設教。”印曰：“非中庸之教，何以安立世間？故《華嚴》云：不壞世間相，而成出世間法。《法華》云：治世語言資生產業，皆與實相不相違背。”上曰：“今之士夫學孔氏者，多只攻文字。不見夫子之道，不識夫子之心。唯釋迦老子，不以文字教人，但直指心源，開示眾生各令悟入，此為殊勝。”印曰：“非獨今之學者，不見夫子之道。當時十哲，如顏子號為具體，盡其平生力量，只道得箇瞻之在前忽然在後，如有所立，卓爾竟捉摸未著。而夫子分明八字打開，與諸弟子曰：“二三子以我為隱乎，吾無隱乎爾！吾無行而不與二三子者是丘也。”以此而觀，夫子未甞回避諸弟子，而諸弟子自蹉過也。昔張商英丞相云：唯吾學佛，然後能知儒。”上曰：“朕意亦謂如此。”上又問曰：“莊老何如人？”印云：“只作得佛門中，小乘聲聞人。蓋小乘厭身如桎梏，棄智如雜毒，化火焚身入無為界。正如莊子所謂，形固可使槁木，心固可如死灰。”於是稱旨。《奏對錄》 
　　
　　可久高僧，錢塘人。徧游講肆，深得天台旨趣。後居祥符，喜為古律，造於平惔清苦。東坡以詩老呼之。坡因元宵同僚屬觀燈，坡獨往謁之，見其寂然宴坐，作絕句云：“門前歌皷閙紛崩，一室蕭然冷欲冰。不把琉璃閑照物，始知無盡本非燈。”久律己甚嚴，長坐一食。四威儀中，法眼未甞去體。儉約自持，一布衲終身不易。或絕粮辟穀，宴坐而已。晚居西湖之濱，脩然一榻不留餘物。牕外唯紅蕉數本，翠竹數百竿，自號蕭蕭堂。將卒語人曰：“吾死，蕉竹亦死。”後如其言。《怡雲集》 
　　
　　楊次公云：“大願聖人從淨土來，來實無來；深心凡夫從淨土去，去實無去。彼不來此，此不往彼，而其聖凡會遇，兩得交際。彌陀光明如大圓月，徧照法界念佛眾生，攝取不捨。諸佛心內眾生塵塵極樂，眾生心中淨土念念彌陀。若能發心念彼佛號，即得往生。河沙諸佛有同舌之讚，十方菩薩有同往之心。佛言不信何言可信，不生淨土何土可生。自棄己靈，是誰之咎？”公臨終時，見金臺從空而至。即說偈而逝，偈曰：“生亦無可戀，死亦無可捨。太虗空中。之乎者也。將錯就錯，西方極樂。”《輔道集等》 
　　
　　玄沙備禪師，福州人，姓謝。少漁於南臺江上，忽棄舟從釋。芒鞋布衲，食才接氣宴坐終日。雪峯呼為“備頭陀，再來人也。何不偏參去？”備曰：“達磨不來東土，二祖不往西天。”峯然之。備縛屋玄沙，眾相尋而至，遂成叢林。說法與契經合，諸方有要義未明者皆從決之。示眾曰：“佛道閑曠，無有途程，不在三際，豈有昇沉。建立乖張，不屬造作。動即涉塵勞之境，靜即沉昏醉之鄉；動靜雙泯即落空亡，動靜雙収即漫汗佛性。何必對其塵境，如枯木寒灰？但臨機應用，不失其宜，如鏡照像不亂光輝，如鳥飛空不雜空色。所以道十方無影像，三界絕行蹤。不墮往來機，不住中間相。譬由壯士展臂不由他力，師子遊行豈求伴侶，九霄絕翳何用穿通，一段光明未曾昏昧。到者裏，體寂寂，常皎皎，赤赫爓無邊表。圓覺光中不動搖，吞爍乾坤迥然照。《傳燈》 
　　
　　文潞公，居洛陽甞致齋往龍安寺，瞻禮聖像。一日像忽朽墮，公見之略不加敬，但瞪視而出。傍有僧曰：“何不作禮？”公曰：“像既壞，吾將何禮？”僧曰：“先聖道：譬如官路土。私人掘為像。智者知路土，凡愚謂像生。後時官欲行，還將像填路。像本不生滅，路亦無新故。”公聞之有省，由是慕道甚力。年九十餘，晨香夜坐未甞少廢。每日願曰：“願我常精進，勤修一切善。願我了心宗，廣度諸含識。”《梅溪雜錄》 
　　
　　普首坐，自號性空，得旨於死心。久居華亭，好吹鐵笛，放曠自樂人莫測之。喜為偈句，開導於世，偈曰：“學道尤如守禁城，晝防六賊夜醒醒。將軍主將能行令，不動干戈致太平。”又曰：“不耕而食不蠶衣，物外清閑過聖時。未透祖師關棙子，也須存意著便宜。”一日告眾曰：“坐脫立亡，不如水葬。一省柴燒，二免開壙。撒手便行，不妨快暢。誰是知音？舡子和尚。高風難繼百千年，一曲漁歌少人唱。”遂向青龍江上，乘木盆，張布帆，泛遠而沒。《普燈》 
　　
　　愚法師，嘉禾人。棄儒從釋。精苦自勵凡三十年。加功進行未甞一日輙廢。甞與道潛．則章二師為友。潛能詩近名。而章與師韜光鏟彩不求人知。唯務己行。而章先卒。及愚將順世。告眾曰。吾夢神人告云。汝同學僧則章得普賢願行三昧已生淨土。彼待汝久。曷可遲留。於是淨土聖相及諸花樂悉見在前。愚即說偈而逝。偈曰。空裏千花羅網。夢中七寶蓮池。踏得西歸路穩。更無一點狐疑。《行業記》 
　　
　　東坡曰：“已飢方食，未飽先止。散步逍遙務令腹空，當腹空時即入靜室。端坐默念，數出入息，從一數至十，從十數至百數至數百。此身兀然，此心寂然，與虗空等不煩禁制。如是久之，一息自住。不出不入時，覺此息從毛竅中八萬四千雲烝霧起，無始已來諸病自除，諸障消滅，自然明悟。譬如盲人忽然有眼，爾時不用尋人指路也。”《大全》 
　　
　　靈芝照律師，錢塘人。幼有夙成，年十八以通經得度。在沙彌中，已為眾講解習毗尼。每悵然興恨，無所師承。時處謙法師深得天台之道，師見之曰：“真吾師矣。”請居坐下，風雨寒暑日行數里，謙每講必待師至。或少後眾以過時為請，謙必曰，：“聽講人未至。”其愛之若此。師欲棄所習而從之，謙曰：“近世律教中微，汝他日必為宗匠。當明《法華》以弘四分，吾道不在茲乎。”師乃慱究群宗，以律為本，非苟言之實允蹈之。甞依南山，六時致禮，晝夜行道。持盂乞食，衣唯大布；食不過中，一鉢三衣；囊無長物。凡有祈禬誠達穹昊，祈蝗而蝗出境，祈雨而雨成霖。述古龐公命師禱雨，懺未絕口震雷大霔。公曰：“吾家數世不事佛矣，今遇吾師不得不歸向也。”太師史越王題其碑陰曰：“儒以儒縛，律以律縛，學者之大病。唯師三千威儀八萬細行，具足無玷。而每蟬蛻於定慧之表，毗尼藏中真法主子，故能奮數百歲後直與南山比肩。功實倍之。嚮使師身不披緇，必為儒宗特立超詣，惜哉！師沒後二十六年，遺馨不泯。朝廷錫號“大智律師”，塔曰“戒光”，以賜諡之寵不及載劉公之文，因書于後。”《塔銘》 
　　
　　大慧禪師，謁湛堂準和尚指以入道捷徑，慧橫機無讓。準訶之曰：“汝不悟者，病在意識領會，是為所知障矣。”時逸士李商老，參道於準，適有言曰：“道須神悟，妙在心空。體之不假於聰明，得之頓超於聞見。”李擊節曰：“何必讀四庫書，然後為學哉。”以故結為方外友。準示寂，慧謁丞相無盡居士請準塔銘。公雅以禪學自許，非具大知見無敢登其門。慧承顏接詞綽有餘裕，公稱之曰：“子禪逸格矣。”慧曰：“奈自未肯邪。”公曰：“若爾見川勤可也。”於是謁圓悟京之天寧。因陞坐次，舉“僧問雲門如何是諸佛出身處？門云東山水上行。”“若有人問天寧，即向他道：熏鳳自南來，殿閣生微涼。”慧忽然前後際斷，雖然動相不生，却在淨顆顆處。每入室，悟曰：“也不易，爾得到者箇田地。可惜死了不能得活，不疑語句是為大病。不見道懸崖撒手自肯承當，末後再蘇欺君不得，須信有者箇道理始得。”悟室中甞問：“有句無句如藤倚樹，開口便道不是。”慧一日同客藥石，把筯在手忘了喫食。悟笑謂客曰：“者漢參得黃楊木禪也。”慧憤然問曰：“和尚甞問五祖和尚——有句無句如藤倚樹，祖如何答？”悟曰：“描也描不成，畫也畫不就。又問樹倒藤枯句歸何處？祖曰：相隨來也。”慧抗聲曰：“我會也。”從是豁然，無有凝硋。未幾取道江西，邂逅待制韓子蒼劇談儒釋，深嘆服之，館于書齋半年，晨興相揖外，非時不許講，行不讓先後，坐不問賓主，相忘爾，汝傾倒緒餘，無日無法喜樂也。後以丞相張魏公，挽住徑山。天下衲子靡然景從，眾將二萬指，慧不不繩以清規，容其自律。每有禪者徵詰要義，或氣論不合諍於大慧之前，慧不決巨細，例送堂司趁出。時維那紹真，蜀之義士，大慧凡有令下寢而不行，甚則令遊山。後聞于慧，慧大稱之曰：“非妙喜龍象窟中，安得有此悅眾。”瑩仲溫曰：“蓋師倜儻好義，趣識高明。性雖急，量實寬，雖怒罵中實慈。眾中有不徇律者，一時據令而行，未甞有傷人害物之意。師所以稱之者，深有旨矣，後人可不為鑑。”《正續傳》 
　　
　　冶父川禪師，蘇之弓級也。以宿種故喜聽禪法，常參景德謙禪師，謙示以“趙州狗子無佛性”因緣。早夜參究，從爾廢職，尉怒笞之，忽於杖下大悟玄要。謙為改名曰：“汝舊呼狄三，爾名道川。此去能竪起脊梁。益加奮勵，則其道如川之增苟。其放怠無足言矣。”川佩服其訓，志願弗移，甞頌《金剛經》。今行於世，開法冶父。冬至示眾曰：“羣陰銷盡一陽生，草木園林盡發萌。唯有衲僧無底鉢，依前盛飯又盛羹。”《舟峯集》 
　　
　　德山密禪師會下有一禪者，用工甚銳，看“狗子無佛性”話久無所入。一日，忽見狗頭如日輪之大，張口欲食之，禪者畏避席而走。鄰人問其故，禪者具陳，遂白德山。山曰：“不必怖矣。但痛加精彩，待渠開口，撞入裏許便了。”禪者依教坐至中夜，狗復見前。禪者以頭極力一撞，則在函櫃中。於是霍然契悟，後出世文殊，道法大振，即真禪師也。《梅溪筆錄》 
　　
　　神照如法師，問法智尊者曰：“如何是經王？”尊者曰：“汝為我主三年庫事，却向汝道。”如敬承其命，三年畢如再請曰：“今當說矣。”尊者大喚“本如”一聲。忽然契悟。頌曰：“處處逢歸路，頭頭是故鄉。本來成見事，何必待思量。”《教行錄》 
　　
　　樝庵嚴法師，試經得度，依東山神照。照器之曰：“吾宗得人益不墜矣。”擢居上首。師不特以講說為尚，凡出處語默必與其法相應而後已。時法真問止觀不思議境，師曰：“萬法唯一心，心外無別法。心法不可得，是名妙三千。”未幾法真移東掖，及謝事，命師繼踵。師曰：“昔智者，年未五十已散徒眾。四明，年至四十長坐不臥。吾老矣。又何人，詎暇住山乎？”竟不受。隱居靈鷲之東峯，有樝木一本，結庵於傍，名曰“樝庵”。其文曰：“予年六十歸卜草庵，庵成養病其中，且不以矯激流俗為意。庵之左，有樝一樹，因名焉。夫樝，非名果珍也。比之于梨栗豈無愧色，然梨以爽故致刻，栗以甘故見啖。儻使梨栗有識性，而自求於無用之地，且不可得。彼樝者，與桲為類，雖香而澁。強啖之，香不可使腹實，澁不可使口爽，縱三尺豎子亦希採焉。磊磊在枝，有自得之狀，是可佳爾。於戲，人以智故勞其骨，樝以澁故安其身。智乎？澁乎？何者為真？予之不智，得與樝鄰。”師奉身之具，止一小鉢，晨晝之飡唯三白。如是獨居二十年，閉門宴坐世不可親。毗尼條章輕重等，護便用之物細至於扊扅悉有潔觸，寂寥自得，專以安養為所期。一夕夢池中生大蓮華，天樂四列，師曰：“此吾淨土相也。”七日果逝。《行業等記》 
　　
　　昔有一尊宿，以道學為宗教所重。晚年被旨住山，雅為聖君賞遇。臨終上震悼，詔令宣葬。侍臣奏曰：“此僧衣鉢太富，見訟有司。”上不悅，眷禮遂衰。少雲曰：“惜哉，世利能蔽名喪德，今豐儲厚斂者烏可不戒。”《少雲雜編》 
　　
　　古德浴室示眾偈曰：“從本腥臊假合成，皮毛津膩逐時生。直饒傾海終朝洗，洗到驢年不解清。身惹塵埃沽尚淺，心隨欲境染尤深。堪憐舉世忘源者，只洗皮膚不洗心。滿斛盛湯大杓澆，檀那更望利相饒。後生若不知來處，福似須彌立見銷。”《湖心石刻》 
　　
　　分庵主，為道猛裂，無食息暇。一日倚石闌看狗子話，雨來不覺，良久衣濕，知是雨爾。後因行江干，聞階司喝侍郎來，忽然大悟。偈云：“幾年箇事挂胷懷，問盡諸方眼不開。肝膽此時俱裂破，一聲江上侍郎來。”從是不規所寓，庵居劒門，化被嶺表。偈語走筆而成，自題像曰：“面目兜搜，語言薄惡。癡癡酣酣，磊磊落落。罵風罵雨當慈悲，是聖是凡難摸索。每日橋頭橋尾等箇人，世無王良，伯樂一生空過却。”《隱山》 
　　
　　靈源清禪師，南州武寧人。風神瑩徹，好學不倦。黃太史曰：“清兄好學，若飢渴者之嗜飲食。”依晦堂，晝夜參決至忘寢饍。一日晦堂與客語話次，清侍立。客去久之，清只在舊處立。堂呼之曰：“清兄死了也。”於是有省。清與佛鑑書曰：“某兩處住持。凡接東山師兄書，未甞有一句言及世諦。其叮嚀委囑，在忘軀弘示此道而已。”到黃龍得書云：“今年諸莊皆旱損，我總不憂，只憂禪家無眼。一夏百餘人入室，舉箇趙州狗子話，無一人透得，此為可憂。”至哉斯言！與憂院門不辦怕官人嫌責，慮聲名不揚恐徒屬不盛者，實相遠矣。《汀江筆語等》 
　　
　　佛燈珣禪師，霅川人。久依佛鑑和尚，隨眾咨請邈無所入，俄歎曰：“此生若不徹證，誓不展被。”於是四十九日只靠露柱立地，如喪考妣相似。偶佛鑑上堂曰：“森羅及萬象，一法之所印。”珣即頓悟，往見佛鑑。鑑曰：“可惜一顆明珠，被者風顛漢拾得。”圓悟聞得，疑其未然，乃曰：“我須勘過始得。”悟令人召至，因遊山偶到一水潭，悟推入水，遽問曰：“牛頭未見四祖時如何？”珣狼忙應曰：“潭深魚聚。”又問：“見後如何？”“樹高招風。”又問：“見與未見時如何？”曰：“伸脚在縮脚裏。”悟大稱之。《舟峯語錄等》 
　　
　　秀州暹禪師，方五歲，秀氣藹然，母異之，令往資聖出家，徧歷禪會乃還。而秀郡未有禪居待來者，亦有所闕，師乃一更其院，如十方禪規主之。時吳中僧坐法失序，輒以勢高，下不復以戒德論。師慨然甞以書求理於官，得正其事。師語明教嵩曰：“吾不能以道大惠於物，德行復不足觀，以媿於先聖人。苟忍視其亂法，是益媿也。”明教曰：“不必謙也。宗門道妙罕至，十二頭陀出世至行也。吾徒之所難，能為法而奮不顧身亦人之難能。師皆得而行之，又何愧乎？”《影堂記》 
　　
　　圓照本禪師，常州人。天質粹美，不事緣飾，依天衣懷和尚。弊衣垢面，探井臼典炊爨，晝則驅馳僧事，夜則坐禪達旦，精勤苦到略不少怠。或謂之曰：“頭陀荷眾良勞？”本曰：“若捨一法，不名滿足。菩提決欲此生身證，敢言勞乎。”瑞光虗席，命師主之。既至，擊皷集眾，皷忽墮地，圓轉震響。有僧呼之曰：“此和尚法雷震地之祥也”。俄失僧所在。從是法席大盛，後以諸剎爭迎之。晚主淨慈與靈芝照律師友善，照授師法衣。師終身陞坐必為衣之。東都曦法師，定中見淨土蓮華大書金字云“杭州永明寺比丘宗本坐。”曦異其事，特往瞻禮而問曰：“師是別傳之宗，何得淨土有位邪？”曰：“雖在禪門，常以淨土兼修爾。”《行業等記》 
　　
　　仰山圓禪師，吁江人。稟戒後，為道勇決。聞妙喜居梅陽往依之，服勤炊爨精苦自勵。妙喜見其器識精敏，甞異之。因小參聞舉“修山主具足凡夫法凡夫不知，具足聖人法聖人不會，聖人若會即是凡夫，凡夫若知即是聖人”，忽然有契。後主衢之祥符，遷袁之仰山，視事閱七日，講禪門告香之禮。首坐領眾羅拜，咨以“生死事大無常迅速”，伏望慈悲開示因緣。圓徐曰：“若欲究明生死事，直須於行住坐臥處，覰看生從何來死從何處，畢竟生死作何面目？”良久不起于坐，泊然蟬蛻。《行狀》 
　　
　　大慧曰：“近代主法者，莫若真如喆。善輔叢林者，莫若楊岐會。慈明真率，作事忽略，殊無避忌。楊岐忘身，事之惟恐不周，惟慮不辦，雖衝寒冒暑未甞急己。惰容自南源終于興化三十年，總柄綱律。盡慈明一世而後已。真如者，始自束包行脚，逮于應世領徒，為法忘軀不啻飢渴，造次顛沛，無遽色無疾言，一室翛然安靜自怡。甞曰：“衲子內無高明遠見，外乏嚴師良友，鮮克有成器者。”嗟于二老，實千載後昆之美範也。”《與西善書》 
　　
　　石牕恭禪師，道行孤峻才刃有餘。久依天童宏智禪師，細大職務靡不歷試。一日歸省母，母曰：“汝行脚，本為了死生度父母，而長為人主事。苟不明因果，將累我於地下。”恭曰：“某於常住毫髮不欺，雖一炬之燈亦分彼此之用，無足慮我。”母曰：“然過水得不脚濕。”《怡雲錄》 
　　
　　泰華可夷也，飲食可無也，而孝不可忘也。故大孝，同天地，竝日月而健行不息。大戒曰：“孝順父母師僧，孝名為戒，則孝可忘乎。吾儕祝髮預三寶數者，無問貧富貴賤。唯尚以道，唯尚以孝。間有父母無親屬共億者，佛許減衣鉢一分以奉之。若不躬父母之養者，非吾釋之子也。《叢林分論》 
　　
　　牧庵朋法師，婺之金華人。見車溪卿公發明大事，累尸大剎，學徒奔萃惟恐其後。師臨講不預看讀疏文，俾侍者簽出起止，以樂說辯流瀉不竭。甞謂眾曰：“自領徒已來，七番講《摩訶止觀》。於正修中，未甞舉口道著一字。”又曰：“我於大部中，欲作箇小難如片紙大亦作不成，所謂文字性離皆解脫也。”晚主明之延慶。一日登坐講調御丈夫次，忽數士夫至，聽師舉唱。師曰：“若在儒教論丈夫事，如忠臣不畏死，勇士不頋生，故能立天下之大事，成億代之顯名，乃至不為名利聲色所惑溺者，皆名丈夫。若在吾教，則以一心三觀為舟航，六時五悔為櫓棹，降伏諸魔，制諸外道，是名大丈夫爾。”士夫嘆美而去。《行業》 
　　
　　無畏久法師，餘姚人。依慧覺璧公得旨，後徧歷禪會。甞入徑山佛日之室，佛日夜坐必召師至，命說天台旨趣及《楞嚴》大意。深遇之，出世清修，學者雲集。師患後生單寮縱恣，闢屋為眾堂，淨几明牕蒲褥禪板，洒然有古叢社之風。講次，見學者膠文相皷異說，歎曰：“天台之道，由四明而興，亦由四明而廢。非聖人復生，孰能扶持哉。”識者謂師知言。師天資慧利，辯說如流，舉止委蛇，與物無忤。終身與之游處者，未甞見有喜慍之色。日課七經，夜則宴坐，率以為常，創無畏庵歸老焉。《塔銘》 
　　
　　紹興癸亥冬，大慧禪師蒙恩北還。時育王虗席，宏智和尚舉大慧主之。宏智前知其來，多眾必匱食。智預告知事曰：“汝急為我多辦歲計，應香積合用者悉倍置之。”知事如所誡。明年大慧果至，眾盈萬餘指，未幾香積告匱，眾皆皇皇。大慧莫能錯，宏智遂以所積之物盡發助之，由是一眾咸受其濟。慧詣謝曰：“非古佛安能有此力量。”慧一日執智手曰：“吾二人偕老矣。爾唱我和，我唱爾和。一旦有先溘然者，則存者為主其事。”越歲宏智告寂，大慧竟為主喪，不逾盟也。《雪牕雜記》 
　　
　　圓覺慈法師，解行兼備，學者宗之。東掖虗席，能文二師然指請師主之。慈至，法席鼎盛。盛暑講罷，歸方丈偃息，而文適至，謂師曰：“東掖道場，世世皆有道者主之。講罷不在懺室，即在禪堂，未有偃臥自恣者也。”慈聞曰：“敢不敬命，自後祁寒溽暑殊不少怠。”《草庵錄》 
　　
　　南岳讓和尚參六祖，有般若多羅讖云：“汝一枝佛法，從汝邊去。向後出一馬駒，蹋殺天下人在。”即馬祖是也。祖出八十四人善知識，世人謂之觀音應化。凡住持皆王臣供給，有院主二十年管執常住，不置文曆。一日有司磨勘，囚禁在獄，乃自惟曰：“我此和尚，不知是凡是聖，二十年佐助伊，今日得此苦毒之報。”馬祖於寺中覺知，令侍者裝香，端然入定。院主於獄中，忽爾心開，二十年用過錢物一時記得，令書司口授筆寫計筭無遺。《通明集》 
　　
　　雪堂行和尚云：“高庵為人端勁，動靜有法。處己雖儉，與人甚豐。聞人有疾，如出諸己。至於蒼頭廝役，躬往候問，聽其所須，及死不問囊篋有無，盡禮津送。其深慈愛物，真末世之良軌。《怡雲錄》 
　　
　　黃太史與胡少汲書曰：“公學道頗得力。治病之方，當深求禪悅，照破生死之根，則喜怒憂患無處安脚。疾既無根，枝葉無能為害。投子聰，海會演皆道行高重，不愧古人。若從文章之士，學妄言綺語，只增長知見，何益於己事。”《梅溪集》 
　　
　　簡堂機禪師，台之仙居楊氏子。風姿挺異，才壓儒林。年二十五棄妻拏，學出世法。晚見此庵元禪師，密有契證。出應莞山，刀耕火種，單丁者一十七年。偈云：“地爐無火客囊空，雪似楊花落歲窮。拾得斷麻穿壞衲，不知身在寂寥中。”每謂人曰：“某猶未穩在，豈以住山落吾事邪。”而念道不減，在眾之日晝夜參究，殊不少廢。一日偶看斫樹倒地，忽然大悟。平昔硋膺之物，泮然氷釋，未幾有江州圓通之命。師曰：“吾道將行。”即欣然曳杖而去。登坐說法云：“圓通不開生藥鋪，單單只賣死貓頭。不知那箇無思筭，喫著通身冷汗流。”《大同拾遺》 
　　
　　隱山與靈空書曰：“沙門高尚大聖慈蔭之力，後世紛紛者自卑賤之。三三兩兩出沒於泉石間，其氣象與天台巖洞無異。頻頻傴僂王公之前，得不為識者掩口，年來糞火煨芋，不起謝恩之風，固不復見覓一人。如政黃牛志庵主，大似掘地覓天。 
　　紹興十三年，左修職郎詹叔義上財賦表，乞住賣度牒。朝廷依至三十二年。侍郎吳子才上表陳請，仍許頒賣，尋被論以為侫佛邀福。罷歸巖谷，宴坐一榻。味經禪以自飫，弄雲泉以自娛。仍製一棺，夜則偃臥其中。才至分夜，令二三童子擊棺而呼曰：“吳子才，歸去來。三界無安不可住，西方淨土有蓮胎。”吳聞即起禪誦，如是精進者數年。及終命家人曰：“汝聞乎？”家人曰：“不聞。”吳曰：“汝當斂念而聽。”悉聞空中，隱然有天樂之音。吳曰：“清淨界中失念來此，金臺既至則予行矣。”言訖而逝。《雪牕記》。 
　　
　　寂室光禪師住靈隱日：“兄往訪之，茶湯而退。”兄意不悅。知事延至庫堂，備食待之。光聞曰：“無故受食，他日累我在。”令兄填還而去。《汀江筆語》 
　　
　　長靈卓禪師命無示立僧，法席嚴肅不事堂廚，唯安禪以當佳供，夜參以當藥石。其間衲子有不任者，無示告卓曰：“人以食為先，若是則眾將安乎？”卓慍之曰：“表率安可為此。”無示云：“某不爭堂廚。教誰爭邪。”《慈航小參》 
　　
　　孝宗賜佛照禪師手詔曰：“禪師所奏菩薩十地，乃是修行漸次。從凡入聖，夫復何疑。方知脚踏實處，十二時中曾無間斷，以至圓熟。雜染純淨俱成障硋。作止任滅，脫此禪病當如禪師之言。常揮劒刃卓起脊梁，發心精進猶恐退墮。每思到此，兢兢業業未甞敢忽。今俗人乃以禪為虗空，以語為戲論，其不知道也。如此茲事至大，豈在筆下可窮聊敘所得爾。” 
　　慈航朴禪師，福州人。生于世家，忽厭浮幻，脫身從釋。師納戒時身心輕安，如在空際。戒師曰：“子真得上品妙戒矣。”由是終身持戒嚴甚。主天童二十年，未有一日輒背眾食，雖病不違。奉己甚約，待眾至豐。有小師知庫畢，歸拜師曰：“某竭力營轉，增一倍贏。不敢自與，納之常住。”師怒曰：“汝所贏者，從巧取不義得之。常住物，乃淨財也。豈容汝不義物乎？”終不納，其僧逐之。師凡童行剃染，令入沙彌寮，習登壇受戒儀軌，及誦遺教經。方令受具戒。受具畢，入新戒寮，受持三衣一鉢，夜則展坐具披五條而睡。復請一精誦戒經者，與之教授，誦至通利方許參堂。越二三夏，山門方督掌務。願遊方者，師必欣然動于眉睫，贈道具促其行。甞誡其徒曰：“古者為僧，朝廷以試經得度。故發心從釋者，皆英特上行，誓求佛果之士也。爾時佛法淡薄，名存實忘。多資者服方袍，資不贍者裨販為利，貪偽捷出無所不至，一朝得預緇流，自謂畢生了辦，更不克己進修，便乃撥無因果，虗喪光陰，徒消信施，皆由不知出家正因，不明佛法罪淨，不解三乘十二分教，不達一切諸法本空。未得謂得，未證謂證，謟奉貴權干求應世，且無為法身心一味，貪嗔造過。如斯之徒入我法內，傷敗壞亂為害滋多。佛言譬如師子身中蟲，自食師子身中肉。非外道天魔能破汝。既正因出家，正因為僧，須當遠離魔道，遵持佛戒。若是達道人，總不消恁麼，奈汝積劫至今，心識昏倒。為僧之初，不以三衣一鉢種種禁戒制御其心，安可入道。譬如象馬[怡-台+龍]悷不調，加諸楚毒方乃調伏。若不如是，異時三塗苦重悔將無及。我在無示會中，凡遇五夜必參誡行者，我須往聽。聞他苦口為人，不覺涕淚俱下。凡登無示之門，聽其舉揚觀其行事。雖老於叢林者，亦皆汗下心死。蓋者老和尚生平真實行說俱到，四十餘年不食非時，不畜衣鉢，至於持己細行悉徇律制，以故所至住山不動聲氣，自然法席雍肅，諸方目曰鐵面。汝為釋子，當抗志慕古，依言立行，毋墮庸俗。無示甞曰：我為主法者，若不方便教汝攝心為道，汝他日無知造罪，老僧未免同汝受苦。今不可使汝無聞，聞而不行非我之咎。不見良禪師，靖州人，楊岐會下尊宿，有小師犯戒律，臨終入惡道。其母夢其子衘恨於師曰：“皆父師不能導我為善，致受是苦。”其母以是夢告於良，良未之信。龍圖徐禧德占是時為布衣，甞參扣於良，德占俄夢入一官府兵吏斧鉞森列左右，熟視之乃良禪師坐於庭下，鬼卒以杵撞其背，號呌震裂，復見其小師枷鏁杻械蹲踞其側。德占問守閽吏曰：“二僧何罪？”。吏曰：“老者乃少之師。以其師平時不能訓導，縱令破戒，故師之罪特重爾，此猶生報。後七日，與子同墜無間，斯為大苦。”德占夢覺遂詢良之所以，乃云：“數日來背痛如擊撞，藥不可療。”七日果卒。德占甞擘窠大書于分寧諸剎之壁。《紹熙間光孝超禪師榜于天童行堂壁》 
　　
　　法智尊者，學行高妙。凡所著作，莫不立宗旨闢邪說，開獎人心到真實地。指要書成，雪竇顯禪師持出山，羞齋為慶，仍有茶榜具美其事，則知在昔禪教一體氣味相尚，至有如此。與今暗禪奪教者，非同日語也。《草庵錄》 
　　
　　黃龍心禪師，南雄人。為儒生有聲，年十九目盲，父母許以出家，忽復見物。遊方，謁南禪師，雖深信此事而不大發明。辭往雲峰，會峰謝世，就止石霜。因閱《傳燈》，至僧問多福：“如何是多福一叢竹？”，福曰“一莖兩莖斜”，僧云“不會”，福曰“三莖四莖曲”，此時頓見二師。歸禮南公，方展坐具，南曰：“汝入吾室矣”。師亦踴躍自喜，即應曰：“大事本來如是，和尚何用教人看話下語。”南曰：“若不令汝究尋到無用心處，自見自肯，吾則埋沒汝也。”會南入滅，道俗請師繼踵。四方歸仰，不減南公時。然師雅尚真率，不樂從務，五求解去乃得謝事。未幾謝師直守潭州，虗大溈以致師，三辭不往。又屬江西轉運彭器資請，所以不應長沙之意，師曰：“馬祖百丈以前無住持事，道人相尋於空閑寂寞之濱而已。其後雖有住持，而王臣尊禮為天人師。今則不然，挂名官府，直遣伍伯追呼，此豈可復為也。”器資以斯言，及命師直復致書曰：“願得一見，不敢以住持相屈。”師與四方公卿，意合千里應之，不合雖數舍不往。師以內外書徵詰開示，使人因所服習，克己自觀，悟則同歸，歸則無教。諸方訾師不當，以外書糅佛說。師曰：“若不見性，則祖佛密語盡成外書。若見性，則魔說狐禪皆成密語。”故四十年間，士大夫聞其風而開發者眾矣。庭堅，宿承記莂堪任大法，道眼未圓，來瞻宰堵，實深安仰之嘆，乃勒堅珉敬頌遺美。《塔銘》 
　　
　　宏智覺禪師，隰州人。未遊方時，預夢天童之境。甞紀之曰：“松徑森森窈窕門，到時微月正黃昏。建炎間謝事長，訪真歇寶陀巖。”及到天童宛如昔夢。尋為州府敦請住山，師固辭。後為衲子肩至法坐，由是黽勉而受。居山三十年，傳法之外百具鼎新。常安千餘眾，而齋厨豐衍甲於諸剎，衲子得以安然辦道。師甞為眾行乞，吳越人篤信其化，金帛之施不求而至。師謂諸檀曰：“化汝布施，令破慳心，毋專施於我。”後有小寺僧來，却願施之，或見廢寺窘乏及窮民老弱輩，即出衣資施令歡喜。師未甞儲積，用盡為度。爾有隰州僧哲魁者，孤硬人也。潛跡坐下，不言鄉所，經十餘載始知宏智鄉人。宏智聞欣然訪曰：“父母之邦，何太絕物乎。”智欲招至方丈，魁謝曰：“己事尚未辦，豈暇講鄉禮邪。”即曳杖而去，人莫能挽，徑往寶陀真歇故居，禪宴月餘日，臨終召眾說法而逝，闍維舍利無數。《雪牕誌其事》 
　　
　　敺陽文忠公，遊嵩山，放意而往。至一古寺，風物蕭然，有老僧閱經自若。公與語，不甚顧。公問曰：“古之高僧，臨死生之際類皆談笑脫去，何道致之？”僧曰：“定慧力。”公曰：“今寂寞無有何哉？”僧曰：“古人念念在定，臨終那得散。今人念念在散，臨終安得定。”文忠嘆服之。《林間錄》 
　　
　　馮濟川居士，施藏經願文，其略曰：“予之施經，一事而具二施。何故？以財贖經是謂財施，以經傳法是謂法施。按佛所說，財施後世當得天上人間福德之報，法施當得世智辯聰蓋眾之報。當知此二報皆是輪回之因，苦報之本。我今發願：願回此二報，臨命終時，莊嚴往生極樂世界，蓮華為胎，見佛聞法，悟無生忍，登不退階，入菩薩位。還來十方界內，五濁世中，普見其身而作佛事。以今日財法二施之因，如觀音大士具大慈悲，游戲五道，隨類化形，說諸妙法，永離苦道，令得智慧，普與眾生，悉得成佛。乃予施經之願也。”《舍經碑》 
　　
　　北峯印法師，戒睡曰：“佛法欲滅而調養幻身，然此臭身終為灰土。苟因樹立以致死，不亦大丈夫。”又曰：“說得過人，不濟得事，須是行得過人。若自己分上一點用不著，雖記得千經萬論如阿難，亦何足貴。”又曰：“甞與見識人，論住持興顯寺門法，曰：‘不出勤奉香火，常住潔白，將眾人事。’”予深喜此說盡理。若無識人論，則汙下趨俗，失本色人體矣。《自行錄》 
　　
　　資壽總禪師，蘇氏，元祐間丞相孫女。年十五懵不知禪之所謂，唯疑人之處世，生則不知來處，死則不知去相，於是斂念。忽有所省，自不以為異，意其為最靈者靡不如是，亦未甞以語人。及勉從庭闈之命，歸西徐許壽源。無幾何而深厭世相，齋潔自如，且欲高蹈方外，抗志慕古。遂謁薦嚴圓禪師。 
　　圓曰：“閨門淑質，何預大丈夫事邪？” 
　　總曰：“佛法分男女等相乎？” 
　　圓詰之曰：“如何是佛？” 
　　“即心是佛。” 
　　“汝作麼生？” 
　　總曰：“久響老師，猶作者箇語話。” 
　　圓曰：“德山入門便棒聻。” 
　　總曰：“老師若行此令，不虗受人天供養。” 
　　圓曰：“未在。” 
　　總以手拍香臺一下。 
　　圓曰：“有香臺，從汝拍。無則如何？” 
　　總便出。 
　　圓呼曰：“汝見甚麼道理，便與麼？” 
　　總回首曰：“了了見無一物。” 
　　圓曰：“者箇是永嘉底。” 
　　總曰：“借他出氣又何不可？” 
　　圓曰：“真師子兒。” 
　　時真歇禪師，庵於宜興，師徑造焉。真歇端坐繩牀，總才入門，真歇曰：“是凡是聖？” 
　　總曰：“頂門眼何在？” 
　　曰：“覿面相呈事若何？” 
　　總提起坐具。 
　　歇曰：“不問者箇？” 
　　總曰：“蹉過了也。” 
　　歇便喝。 
　　總亦喝。 
　　總於江淅諸名宿參扣殆徧，從壽源守官嘉禾，唯未見妙喜為念。適妙喜，俱馮濟川舟御氐城，總聞之往禮敬而已。妙喜謂濟川曰：“適來道人，却曾見神見鬼來。但未遇鑪鞴煅煉，恰如萬斛舟，在絕潢斷港中，未能轉動爾。”馮軒渠曰：“談何容易邪。”妙喜曰：“他若回頭，定須別。”翌日壽源命喜說法，喜顧眾曰：“今此間，却有箇有見處人。山僧驗人如掌關吏，才見其來,便知有無稅物。”及下坐，總遂求道號，喜以“無著”名之。明年,聞徑山法席盛，即往度夏。一夕宴坐忽有契悟，頌曰：“驀然撞著鼻頭，伎倆冰消瓦解。達磨何必西來，二祖枉施三拜。更問如何若何，一隊草賊大敗。”喜復之曰：“汝既悟活祖師意，一刀兩斷直下了。臨機一一任天真，世出世間無剩少。我作此偈為證明，四聖六凡盡驚擾。休驚擾，碧眼胡兒猶未曉。” 
　　總因入室，喜問曰：“適來者僧祇對，汝且道老僧何故不肯他？” 
　　曰：“爭恠得妙總。” 
　　喜舉竹篦云：“汝喚者箇作甚麼？” 
　　總曰：“蒼天，蒼天。” 
　　喜便打。 
　　總曰：“和尚他後錯打人去在。” 
　　喜曰：“打得著便休，管甚錯不錯。” 
　　總曰：“專為流通。” 
　　總一日禮辭旋里，喜曰：“汝下山去，有人問此間法道，如何祇對？” 
　　總曰：“未到徑山不妨疑著。” 
　　喜曰：“到後如何？” 
　　總曰：“依舊孟春猶寒。” 
　　喜曰：“恁麼祇對，豈不鈍置徑山。” 
　　總掩耳而出。 
　　由是一眾歆艶，無著之名，大著于世。晦藏既久，遂服方袍。師年德雖重,持律甚嚴，苦節自礪,有前輩典刑。太守張安國,以師道望，命出世資壽，未幾求謝，事歸老家墅焉。《投機傳》 
　　
　　道曇法師，常州人。於禪定中，得慈忍三昧。有猿鳥常供花果，乃為受戒說法而去。至夜，施鬼神食時祝之曰：“食吾食，受吾法，同為法侶。”年九十餘而四方師事，受法者皆新學少年。師凡閱經，炷香九禮，趺坐良久，然後開帙。常訓諸徒曰：“夫窺聖教，意在明宗。若不端己虗心，爭到如來境界，誠匪小緣，莫生容易。”《孫仲益碑》 
　　
　　郭道人，世為鐵工。常參景德忠禪師，忠曰：“汝但去其所重，扣己而參，無有不辦。”忠一日上堂，舉“善惡如浮雲，起滅俱無處”，郭於言下，忽然心開，自是出語異常。及卒別親故，趺坐說偈曰：“六十三年打鐵，日夜扇[打-丁+彭]不歇。今朝放下鐵鎚，紅爐變成白雪。”《類說》 
　　
　　伊庵權禪師，臨安昌化祁氏子。幼莊重嶷然如成人，十四得度，通內外學。依無庵全禪師，用工甚銳，至晚必垂淚曰：“今日又只麼空過，未知來日工夫如何？”師在眾不與人交一詞，毅然自處，人莫能親踈之，甞夜坐達旦。行粥者至忘展鉢，隣人以手觸之，師感悟。為偈曰：“黑漆崑崙把釣竿，古帆高挂下驚湍。蘆花影裏弄明月，引得盲龜上釣舡。無庵喜以為類己，乾道間出應萬年。”宿學老師見其威儀，聽其舉揚，皆拱手心醉。內外萬指井井然，如入官府。師所至行道，與眾同其勞。尚書尤公袤曰：“住持者安坐演法，何至躬頭陁行邪？”師曰：“不然。末法比丘，增上驕慢。未得謂得，便欲自恣。我以身帥尚恐不從，況敢自逸乎？近世言禪林標準者，必以師為稱首也。”《行狀》 
　　
　　東山淵禪師，業履端潔，聞于叢林。自東山遷至五峯，見火箸與東山所用者無異，遂詰其奴曰：“莫是東山方丈物乎？”奴曰：“然。彼此常住,無利害,故將至之.”淵誡之曰：“汝輩無知，安識因果，有互用之罪。”急令送還。《怡雲錄》 
　　
　　別峯印禪師，住雪竇日，有小師訴頭首之過。峯厲聲怒曰：“汝是我小師，包含上下則可，反來說人過惡邪，置之左右必敗吾事。”遂杖逐之，聞者歎曰：“何其明也！”《少雲雜記》 
　　
　　淳禪師，劒州人。出世丹霞，宏智為侍者。在寮中與僧徵詰公案，宏智不覺大笑。適丹霞過門，至夜參問云：“汝早來大笑何謂？”答曰：“因詰僧話，渠答太麤生，所以發笑。”淳曰：“是即是。汝笑者一聲，失了多少好事。不見道，暫時不在如同死人。”宏智敬拜服膺，後雖在暗室，未甞敢忽。《雪牕記》 
　　
　　成都昭覺祖首坐，久參圓悟。因入室問“即心是佛”，從此有省，圓悟命分坐。一日為眾入室問：“禪者曰：生死到來如何回避？僧無對，祖擲下拂子，奄然而逝，眾皆愕眙。亟以聞悟。”悟至呼曰：“祖首坐。”祖復開目。悟曰：“抖擻精神透關去。”祖復點頭，竟爾長寢。《東林顏屯庵記其事》 
　　
　　韓退之曰：“且愈不助釋氏而排之者，其亦有說。至於歐陽永叔曰：佛法為中國患千餘歲。世之卓然不惑而有力者，莫不欲去之。已甞去矣而復大集，攻之暫破而愈堅，撲之未滅而愈熾，遂至於無可奈何。二皆欲壯其儒道，雖排之破之，實激揚吾釋氏之道，何害之有。”《公論》 
　　
　　舒王，問佛慧泉禪師曰：“禪家所謂世尊拈花，出自何典？”泉云：“藏經所不載。”王云：“頃在翰苑，偶見《大梵王問佛決疑經》三卷，因閱之，經中所載甚詳。梵王至靈山會上，以金色波羅花獻佛，捨身為牀坐，請佛為羣生說法。世尊登坐拈花示眾，人天百萬悉皆罔措，獨迦葉破顏微笑。世尊云：吾有正法眼藏涅槃妙心，分付摩訶迦葉。”泉嘆其愽究。《梅溪集》 
　　
　　秦國夫人計氏法真，因寡處，屏去紛華，蔬食弊衣，習有為法，於禪宗未有趨嚮。因徑山大慧遣謙禪者，致問其子魏公浚公，留謙以祖道誘其母。真一日問謙曰：“徑山和尚，尋常如何為人？”謙曰：“和尚只教人看——狗子無佛性。只是不得下語，不得思量卜度。只舉——狗子還有佛性也無，州云無。只恁麼教人看。”真遂諦信，以狗子話晝夜參究，坐至中夜，俄有契。連作數偈，呈於大慧。其後云：“終日看經文，如逢舊識人。莫言頻有硋，一舉一回新。”《語錄》 
　　
　　神光者，磁州人，曠達之士也。居伊洛，愽覽羣書，善談玄理，每歎曰：“孔老之教，禮術風規，經論之詮，未盡妙理。”近聞達磨大士，住止少林，至人不遙，當造玄境，光乃往彼，晨夕參承。大士唯端坐面墻，莫聞師誨。光自惟曰：“昔人求道，敲骨取髓，捨身求偈。古尚若此，我又何人。”其年十二月九日夜大雪，光立于庭中，遲明積雪過膝。師憫而問曰：“汝立雪中，當求何事？”光悲淚曰：“惟願慈悲，開甘露門廣度羣品。”師曰：“諸佛無上妙道，積劫勤求，難行能行，難忍能忍。汝豈以小德小智輕心慢心，欲覬真乘乎？”光聞師誨，潛取利刀，自斷左臂置于師前。師知是法器，乃曰：“諸佛最初求道，為法忘軀。汝今斷臂吾前，求亦可在。”因與易名曰“慧可”。光曰：“諸佛法印，可得聞乎？”師曰：“諸佛法印，匪從人得。”光曰：“我心未安，乞師安心？”師曰：“將心來，與汝安。”光曰：“覓心了不可得。”師曰：“與汝安心竟！”光即契悟。《傳燈》 
　　
　　永明壽禪師，先丹陽人。父王氏，因縻兵宼歸吳越為先鋒，遂居錢塘。師生有異才，及周，父母有諍，人諫不從，輒於高榻奮身于地，二親驚懼抱泣而息諍。長為儒生，年三十四往龍冊寺出家受具。後苦行自礪，唯一食，朝供眾僧夜習禪法。尋往台之天柱峯，九旬習定，有尺鷃巢于衣裓。暨謁韶國師，一見深器之，密授玄旨，仍謂師曰：“汝與元師有緣，他日大興佛事。”初住明之資聖，至建隆元年忠懿王請居靈隱新寺，為第一世。明年請居永明道場，眾盈二千，皆頭陁上行，願為僧者。師即奏王，與度牒剃染。因僧問：“如何是永明旨？”師示偈曰：“欲識永明旨，西湖一湖水。日出光明生，風來波浪起。”又僧問：“學人久在永明，為甚不會永明家風？”師曰：“不會處會取。”僧云：“不會處如何會？”師曰：“牛胎生象子，碧海起紅塵。”開寶七年，謝事歸華頂峯。頌曰：“渴飲半掬水，飢飡一口松。胸中無一事，高臥白雲峯。”偶讀《華嚴》至“若諸菩薩，不發大願是菩薩魔事”，遂撰《大乘悲智願文》。代為羣迷日發一徧。在國清修懺，至中夜旋繞次，見普賢像前供養蓮華，忽然在手。從是一生散華供養，感觀音大士以甘露灌口，獲大辯才，著《宗鏡》一百卷。寂音曰：“切甞深觀之，其出入馳騖於方等契經者，六十本；參錯通貫此方異域聖賢之論者，三百家。領略天台賢首，而深談唯識。率折三宗之異義，而要歸於一源。故其橫生疑難，則釣深賾遠；剖發幽翳，則揮掃偏邪。其文光明玲瓏，縱橫放肆。所以開曉自心，成佛之宗，而明告西來無傳之的意也。”禪師既寂，叢林多不知名。熙寧中圓照禪師始出之，普告大眾曰：“昔菩薩晦無師智自然智，而專用眾智。命諸宗講師自相攻難，獨持心宗之權衡以準平其義，使之折中。精妙之至，可以鏡心。”於是衲子爭傳誦之。元祐間，寶覺禪師年臘雖高，猶手不釋卷，曰：“吾恨見此書晚矣。平生所未見之文，功力所不及之義，備聚其中。”因撮其要處，為三卷，謂之《冥樞會要》，世盛傳焉。後世無是二大老，叢林無所宗尚，舊學者日以慵墯，絕口不言，晚至者日以窒塞，游談無根而已。何從知其書，講味其義哉？脫有知之者，亦不以為意。不過以謂祖師“教外別傳不立文字”之法，豈當復刺首文字中耶。彼獨不思，達磨已前，馬鳴龍樹亦祖師也，而造論則兼百本契經之義，泛觀則借讀龍宮之書。後達磨而興者，觀音大寂百丈黃檗亦祖師也。然皆三藏精微，該練諸宗。今其語具在，可取而觀之。何獨達磨之言乎？聖世逾遠，眾生根劣，趣慮褊短，道學苟簡。其所從事，欲安坐而成，譬如農夫墯於耕耘，垂涎仰食，為可笑也。師甞願曰：“普願十方學士，一切後賢，道富身貧，情踈智密，闡揚佛祖心宗，開鑿人天眼目。”《實錄等》 
　　
　　人天寶鑑《終》 
　　
　　
　　 
　　
　　古之人，以修心為要。心之正，行毋越思。言斯鳴道，使夫後進其可師模，有何禪、教、律、儒、釋、道之異也。盖至公，則天下共之。四明禪者秀公，篤志于此。履歷叢林，玄機綜覽，隨所聞見集成此書，闢人天眼目，因以《寶監》名焉。走大圓覺，求之刊行。非獨發明先輩幽德潛光，將與同志力追此道。予嘉其說，遂跋其後云。 
　　旹紹定庚寅自恣前一日 古岑比丘師贊書于萬壽歸雲堂 
　　
　　 
　　
　　秀書記集古成書，曰《人天寶鑑》。請著語，遂下一轉云：先德情知已厚顏，那堪落井更攀欄。本來一點明如日，胡漢何曾自照看。 
　　紹定庚寅中秋住靈隱妙堪書