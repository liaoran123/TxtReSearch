續藏經   西山亮禪師語錄
　(侍者)覺心．志清 編

 西山和尚語錄序

　　比丘慧真。將與刊布西山亮和尚錄。葢予三十年舊交。來福泉蘭若。求序引。泚筆示之云。
　　四八年間誑後昆　　纔開臭口謗宗門　　如今更刻閑題倡　　擊水依前覓杖痕
　　淳祐三祀。履端人日。天目樵叟(文禮)書于李矦功德寺之退居。次第登五峰。丐　無準跋尾。蒙不得辭。以此似它使拂我浪言也。

　　 

　　西山亮禪師語錄
　　西山和尚住建康府清真禪院語錄

　　　　侍者　覺心　編
　　師於嘉定四年上堂。舉三聖和尚道。我逢人則出。出則不為人。興化道。我逢人則不出。出則便為人。三聖興化。各出一隻手。要扶竪臨濟宗風。殊不知。臨濟宗風。祇因二大老。掃土而盡。今日亮上座出世。畢竟如何。幸是太平無事客。相逢何必動干戈。雖然如是。也是雪峰道底。
　　上堂。一葉落天下秋。幾人於此辨來由。衲僧冷地呵呵笑。南嶽天台拄杖頭。
　　上堂。舉南院問僧。名什麼。僧云普參。院云。忽遇屎橛時如何。僧云不審。南院便打。師云。兩箇屎橛。合作一團。熏天炙地誰能齅。千古叢林作話端。
　　上堂。今朝十一月十五。光陰似箭歲將莫。參禪學道如何。切忌守株而待兔。若是金毛師子兒。翻身一擲無回互。無回互。驚殺南山白額虎。
　　上堂。兩國戰爭。萬民逃竄。直得清真寺裏。前廊後架。一時占斷。佛殿上繫牛。僧堂中繫馬。屙屎放溺。更無縫罅。遮般境界。銕額銅頭也怕。唯有釋迦老子。懽懽喜喜。屎堆上來來去去。放光動地。諸人還見麼。若也見得。夜夜抱佛眠。朝朝還共起。其或未然。莫道無罪過。擊禪床下座。
　　上堂。今朝三月半。百花開爛熳。祖意甚分明。何妨著眼看。看看。忽然花謝樹頭空。又被風吹別調中。
　　上堂。舉僧問報慈。情生智隔。想變體殊。情未生時如何。慈云隔。師云。者僧問處絕誵訛。就便拈來付與它。嫰綠枝頭紅一點。動人春色不消多。
　　解夏上堂。九旬禁足今朝滿。漆桶掀翻快活人。莫恠點胸夸獨步。只緣過夏在清真。
　　上堂。舉趙州問南泉。知有底人向甚處去。泉云。檀越家作一頭水牯牛去。州云。謝師答話。泉云。昨夜三更月到窗。雲峰云。南泉若無後語。洎被打破蔡州。大慧師祖云。雲峰老人。失却一隻眼。殊不知。祇因后語。當下打破蔡州。師云。行到水窮處。坐看雲起時。
　　開爐上堂。舉趙州和尚道。火爐頭。有則無賓主話。我在南方卅年。更無一人舉著。師云。趙州老子。太無厭足。今日開爐。清真不免頭上安頭。舉無賓主話一遍。布施大眾。便下座。
　　上堂。說參禪彌天過。緣是見成行貨。可憐背覺合塵。飯籮邊忍飢餓。

　　西山和尚住慶元府靈隱禪院語錄

　　　　侍者　志清　編

　　指三門

　　蹋斷千差路。潑天門戶開。擡頭空蕩蕩。脚下起風雷。

　　拈帖

　　號令聖凡。須憑者箇。且道者箇從甚處得來。還知麼。塞却耳根。分明聽取。
　　上堂。八十老婆心已灰。強顏抹粉與涂[血*丕]。自知潦倒無羞耻。遇興何妨舞一回。(問答不錄)山野今蒙使府給帖。俾令住持為。
　　國焚修。今晨入院。打鼓上堂。祝延聖壽外。合譚何事。若要說規矩。規矩隨身。若要說禪道。鈍置殺人。畢竟如何。四海浪平龍睡穩。九天雲靜鶴蜚高。
　　舉併壽開堂。三聖推出一僧。與賊過梯。保壽便打。令不虗行。三聖云。恁麼為人。非但瞎却者僧眼。瞎却鎮州一城人眼去在。為眾竭力。保壽擲拄杖。歸方丈。大眾會麼。醉后歸來明月夜。笙歌引入畫堂前。
　　臘八上堂。便恁麼去。蚤是雪上加霜。那堪更說見明星成正覺。者般說話。掩彩兒孫。靈隱當時若見他。祇向道。換盆換盆。
　　上堂。柳綠花紅春鳥啼。明明祖意報君知。箇中直下知端的。已落吾家第二機。
　　結夏上堂。安居之首。禁足為名。禁足之意。在進道而護生。衲僧家。有何生而可護。有何道而可進。唾一唾。唾破釋迦老子面門。行一步。蹋斷釋迦老子脊梁骨。大眾。白雲祖師恁麼說話。大似揑目生花。靈隱門下。前無釋迦。後無彌勒。說甚結制解制。長期短期。十二時中。在在處處。如倚天長劍。誰敢正眼覷著。諸人還會麼。(良久)會之一字。也不消得。
　　上堂。參學事絕商量。急著眼快承當。處處無非安樂鄉。阿呵呵好快活。萬兩黃金也消得。雖然。且喫大麥飯。
　　上堂。舉雲門問洞山云。近離甚處。山云。查渡。門云。夏在甚處。山云。湖南報慈。門云。幾時離彼。山云。八月二十五。門云。放子三頓棒。洞山來日上方丈。問訊云。昨日蒙和尚賜棒。未審某甲過在甚處。門云。飯袋子。江西湖南。便與麼去。師云。狂風暴雨轟霹靂。滿庭撼動花狼籍。紅紅白白已周遮。何勞飯袋重拈出。
　　上堂。金風起樹葉落。體露堂堂活鱍鱍。報君知。快領略。回頭轉腦擬思量。錯認笊籬作木杓。
　　真大師相訪上堂。舉實際訪俱胝。不下笠。胝云。放下著。曰道得即放。胝無語。際便出。胝云。且小住。曰道得即住。胝又無語。師曰。無語且置。實際也是弄巧成拙。真大師今日相訪。且無如之若何。自是超出古人一頭地。具眼者辨取。
　　上堂。舉五祖演和尚示徒云。譬如牛過窓櫺。兩脚四蹄都過了。尾巴因甚却[歎-欠+否]難。與伊道箇谷呱呱。教它滿面自羞慚。
　　上堂。舉明上座趁盧行者。至大庾嶺頭。見義不為。何勇之有。盧乃擲衣盋於石上云。此衣表信。可力爭耶。退己讓人。萬中無一。明上座舉之。如山不動。乃云。我為法來。非為衣也。願乞開示。欵出囚口。盧云。不思善不思惡。那箇是明上座本來面目。寶劍當頭截。明上座於言下大悟。好與三十棒。畢竟那箇是明上座悟處。撥闓華岳連天秀。放出黃河徹底清。

　　偈頌
　　芭蕉拄杖子

　　你有主丈與主丈。你無主丈奪主丈。撥亂乾坤幾箇知。鶯啼不在花枝上。

　　靈雲見桃花

　　幾年湖海不知羞。一見桃花自點頭。堪笑傍觀猶眼熱。也來趁隊逞風流。

　　趙州勘婆

　　飢時定聞飢。飽時定聞飽。婆子在臺山。趙州勘破了。

　　雪師子

　　一色通身白。天然絕點塵。吒沙當古路。不吼也驚人。

　　建康黃尚書。請住清真。曾以頌却之

　　徹骨窮來不厭窮。橫眠倒臥白雲中。飢飡一盋和羅飯。此外無能振祖風。

　　悼遯庵

　　無端拗曲作直。平白換人眼睛。而今隻履歸去。且喜天下太平。

　　藤簟

　　打成一片凝如水。風吹不動寒光起。飯飽齁齁快活眠。不知身在秋波裏。

　　開塗田道者求語

　　大海波濤湧。道人願力堅。當頭一截斷。萬頃看平田。

　　光維那歸鄉

　　光境俱亡了。寒潭徹底清。泝流翻巨浪。五十四州驚。

　　寄　天童癡絕和尚

　　潦倒西山百不能。隨身賴有一枝藤。東撐西拄消閒日。甘作荒山小院僧。

　　達上人乞語

　　達道應須併六賊。六賊併了何所得。十方坐斷眼頭空。觀音院裏無彌勒。

　　碧雲寄華藏故舊

　　碧雲深處望湖山。時步松門獨往還。眼底故人都不見。但聞幽鳥語關關。

　　見侍者求語

　　三呼三應箭鋒拄。不呼不應全體露。汝從雪竇到靈山。步步蹋著無差互。

　　光上人求語

　　光明寂照徧河沙。認著依前滿眼花。喪盡諸緣回首看。寥寥四顧絕周遮。絕周遮處未為是。更須知有祖師關。透得關。生死佛魔甚屎屁。時來平地一聲雷。四海五湖如鼎沸。

　　古禪人乞語

　　底事完全亘古今。何勞特地徧參尋。草鞵蹋破知端的。悔涉山川恨轉深。

　　佛事
　　普上座下火

　　未出母胎一句子。普天帀地絕誵訛。無端特地要行脚。大似將身入網羅。平白網羅忽地斷。四顧寥寥無畔岸。烈炎堆中轉法輪。三世諸佛立地看。

　　妙堪上座入塔

　　妙不妙堪不堪。到頭終是不相干。灰飛烟滅盡。一劍倚天寒。

 塔銘

　　郪在梓。為壯哉。縣稅氏有子。讀書無味。耆貝葉。不啻悅芻豢。志銳超俗。父母百計不得留。禮當縣文才院僧普明為師。受具畢。往成都大聖善寺。擇三學名流。北面師事之。居無何。振策出三峽。徑造毗陵華藏。參禮塗毒策。策器之。俾執侍左右。逮移徑山。與之偕。策喜作小入室。師直前曰。非古人意也。吾進惡石。輒不聽。堂中第一座遯庵演。是其況。乃依演決所疑。演開法華藏。亦與之偕。出世金陵清真。瓣香為演拈出。晚住四明小靈隱。冰檗自若。人不堪其憂。年九十。閱七十三臈。無疾而終。淳祐二年。二月十有九日。龕留七日。葬全身於寺之東隅。得銘無媿。銘曰。
　　虗空講經　　四花亂零　　亮公不來　　瘖萬竅聲　　法不終否　　崛起梓亮　　亮自真訥　　以訥提倡　　清真把茆　　金陵佳麗　　小試全提　　霧沈半壘　　以古為鑑　　以身代舌　　波波挈挈　　一生打徹　　惟小靈隱　　近小淨慈　　樹此勝幢　　悠悠我思
　　淳祐三年春朔。淨慈住山人。北磵(居簡)。書于西湖南宕。



　　西山老人。如證而說。如說而行。不犯雕琢。渾然天成。句句敲出佛祖骨髓。字字點開衲子眼睛。文彩未彰時薦得。圓音貫耳儼如生。淳祐二年重午。天童比丘(道冲)謹書。



　　西山真實一老翁。不事枝葉。有古宿風韻。後學觀此錄。則知予言之不虗也。淳祐癸卯上元。徑山圓照叟(師範)敬書。



　　枯崖漫錄中卷曰。西山亮禪師頌趙州勘婆子云。飢時定聞飢。飽時定聞飽。婆子在臺山。趙州勘破了。遯菴可之。出世金陵清真。提唱語言。發若機括。寄天童癡絕云。潦倒西山。百不能隨身。賴有一枝藤。東撑西拄消閑日。甘作荒山小院僧。住四明小靈隱而終。西山蜀人。性方雅。不喜與俗流交。無準敘其語。稱為本色宗師者也。
　　又下卷曰。西山亮禪師。福州人。枯硬儉約。甞蓄紙被一張。補粘殆遍。寒暑不易。由鼓山首座寮。赴雲門請。及遷黃檗。未甞別換。侍僧一夜潛以絹衾易之。亮驚叫責曰。我鮮福。平生未甞敢服縑素。況此被相隨三十年矣。其可棄乎。聞者謂。其住山有古人風。後退席。入永陽鴈湖山中。與道者刀畊火種。莫知所終(日本道忠按。此西山非嗣遯菴者)。