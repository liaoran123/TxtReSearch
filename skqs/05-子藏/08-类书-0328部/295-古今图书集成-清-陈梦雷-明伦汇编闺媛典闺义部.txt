
　闺义部列传三
　　明二
　　田蕴玺妻李氏
按明外史列女传鸡泽李氏田蕴玺妻遇乱蕴玺兄
弟被杀李抱女同姒王抱男而逃王足创难行令李
速去李曰良人兄弟俱死当存此子以留田氏后遂
弃己女抱其子赴城得无恙
　　郭某妻李氏
按明外史列女传李氏鸡泽人嫁曲周郭某崇祯十
一年之乱举家走匿翁姑旋被杀李携幼男及夫弟
方七岁者共逃力罢不能俱全或教之舍叔而抱男
李曰翁姑死矣叔岂能再得乎子虽难割然吾夫在
外或未死尚可期也竟弃男负叔而走
　　潘龙跃妻唐氏
按明外史列女传广济唐氏潘龙跃妻崇祯十三年
流贼入境夫妇逃匿灵果山贼至加刃龙跃颈索钱
唐跪泣乞以身代不许女巽大跪泣乞以身代父仍
不许唐知夫必不免遂投于塘女从之贼怆然意动
释其夫
　　张挺然妻黄氏
按明外史列女传黄氏孝感人崇祯末贼师白旺陷
德安授挺然伪掌旅黄泣止之不听贼令挺然取妇
为质黄携十岁儿匿青山寨挺然诱以利以兵且
使亲戚招之皆不应已而破寨焚己居以穷黄黄匿
愈深竟不可得挺然寄儿金簪儿以绾发黄怒拔弃
之曰何为以贼物污首久之贼败挺然走死襄阳黄
耕织以抚其子乡人义之
　　张国□妾杨氏
按明外史列女传杨氏举人张国□妾崇祯十六年
贼贺锦攻城急国□与守者及里绅议丁壮登陴女
子运石杨即率先为倡城中女子从之须臾四城皆
遍及城陷杨死谯楼旁事定家人获尸两手犹抱石
不脱
　　黄应运妻颜氏
妾曾
氏附

按明外史列女传颜氏长乐人诸生黄应运妻城陷
兵至其家欲杀应运生母詹氏颜泣诉愿身代之及
颜方受刃妾曾又奔号曰此我主母无所出愿杀我
以全其命卒感其义两释之
　　沐天波侍女夏氏
按明外史列女传夏氏黔国公沐天波侍女也沙定
洲之乱天波出走母陈妻焦亦避外舍惧贼迫焦谓
姑曰吾辈皆命妇可陷贼手乎举火自焚死夏归其
母家获免后天波自永昌还夏复归府则已剃为尼
矣天波感其义俾佐内政及天波□缅甸夏遂自经
时城中大乱死者载道尸为乌犬所食血肉狼籍夏
尸弃十余日独无犯者
　　万义颛
按明外史列女传义颛字祖心鄞人宁波卫指挥佥
事钟女也幼贞静善读书两兄武文皆袭世职战死
旁无期功之亲继母曹氏两嫂陈氏吴氏皆盛年孀
居吴遗腹仅六月义颛旦暮拜天哭告曰万氏绝矣
愿天赐一男续忠臣后我矢不嫁共抚之已果生男
名之曰全义颛曰万氏有后矣乃与诸嫠共守名阀
来聘皆谢绝之训全读书迄底成立全嗣职传子禧
孙椿皆奉姑训惟谨姑年七十余卒姑之祖斌及父
兄并死王事母及二嫂守贞数十年姑更以义着乡
人重之称为四忠二节一义之门
　　王璟妻李氏
按容城县志王璟妻李氏夜被盗恐伤其夫冒刃先
出击死复苏贼将戮其夫氏伏其身愿代死贼乱击
之血流满地贼退或谓汝何不惧氏曰妇人之生赖
有夫耳我死夫得再娶夫死我可再嫁乎乡里称其
贤
　　王忠肃公妾侯氏
按河间府志侯氏王忠肃公妾忠肃为都宪时夫人
张氏为潜置侯氏逾岁方以告公公不纳赠以金币
遣之返侯不复嫁公卒侯斩衰哭临公子□感其志
留养如庶母礼竟以处女终身既卒葬
　　乔壁星妻高氏
按临城县志高氏晋县人四川巡抚乔壁星妻吏部
员外乔若雯母封太恭人崇祯十一年十二月城陷
投井死年七十一巡抚黎玉田巡按韩文铨合词具
题赠淑人给诰命建坊旌表
　　李应□妻李氏
按续隆平县志李氏李应□妻遇变同夫及叔应秋
妇赵氏各负幼子避难中途应秋被杀余冲散不知
所逃久之得叔幼子李抱泣曰叔死矣赵不知存亡
叔后惟此一□耳乃与己子同襁负而行力竭势不
能俱存遂弃己子越十余岁赵氏亦间关回乡获见
其子与李氏共老焉
　　周引府妻李氏
按清河县志李氏周引府妻性贞淑遇崇祯戊寅之
变弃其女以脱姓难事平亲族议以侄为之嗣
　　陈衷妻赵氏
按开封府志赵氏守备陈衷妻夫患伤寒垂危氏号
泣终日夜焚香告天引刀刲股为肉汁灌夫不逾时
汗如雨下竟大愈
　　郑强妻徐氏
按开封府志徐氏郑强妻强贫佣工度日病不能延
医氏刲股疗之
　　吴全刚妻吕氏
按开封府志吕氏吴全刚妻鄢陵人夫妻并年六十
余好行善流寇掠鄢入其舍拷全刚惨甚吕不忍见
愿以身代贼杀吕仍不释刚已而贼中有识刚者曰
此善人也杀其妻不必杀其夫遂释之
　　张琏妻司氏
按开封府志司氏庠生张琏妻夫病将革氏祝天愿
以身代随刲股以疗之
　　王义姑
按柘城县志王义姑父母俱□弟王奉甚幼姑年十
九遂不适人抚奉成立又鞠奉之子女总理家事衣
食婚娶悉取给焉诸侄奉养如母事不请命不敢行
年九十而殁
　　王世昌妻杨氏
按彰德府志杨氏幼许王世昌为妻世昌兄世隆坐
事系狱论死世昌念兄嫡长宗祀不可乏主请以身
代杨谋于父母曰女生为王氏妇死为王氏鬼夫能
代兄死女独不能代夫死乎愿申诉以代夫死父母
许其赴京陈请夫得免死诏表其门曰义妇
　　王朝辅妾牛氏
按彰德府志牛氏王朝辅妾群盗夜劫其家朝辅被
执氏隐旁室中闻之奔赴两手掣刀割裂堕指终不
放朝辅因而得逸氏被重伤数日而死
　　冯氏女
按卫辉府志冯氏女许聘宗室子及明末之变宗室
携子投女父女父恐祸己欲鸣之宫女知之伺父出
急呼其翁婿曰可速行吾亦从此永诀翁婿闻之去
女即自缢
　　姚麟征母郭氏
杨
氏附

按河南府志郭氏诸生姚麟征母巩人遭乱鲁庄寨
将破郭语麟征曰勿从贼当以死守我虽老不烦汝
虑也及事迫乃先投缳死麟征亦死焉征妻杨氏及
其妾三人俱投井以殉
　　赵氏女
按滨州志赵氏女其父兴与其母相继而殁遗弟三
人二尚幼一在襁褓女年已及笄决志不适人勤组
织赡养三弟皆成立以处女终身乡里称义
　　刘大家
按章丘县志刘大家刘赟女赟生一子名仲和夫妇
相继殁大家年甫十六仲和止六龄茕茕无依大家
拮据殡葬抚弟不字闭门事佛攻女红教弱弟成人
仲和生二子后人蔚然振起皆大家之力邑令旌其
墓
　　赵义姑
按平阴县志赵义姑赵彬女兄曰贵曰忠皆早亡贵
子玉甫七岁其母与婶母俱丧姑年十七怜玉幼恐
赵氏不祀誓不嫁以抚孤自任后成立为娶妻生子
五人女二人诸孙颇繁邑人张德政为之志铭
　　焦继泉妻张氏
按兖州府志张氏济宁焦继泉妻夫亡闻流贼破京
城泣曰山河易主何用生为遂自尽
　　张一高妻张氏
按保德州志张氏张一高妻夫亡有女无子遗产不
与女咸以付族子侄人称其义
　　柳兰女
按山西通志兰女平阳芮城人父柳奉春及母俱丧
遗一弟一妹皆在襁褓兰女终身不嫁抚弟妹成立
为毕婚娶年六十余卒有司旌表
　　李弘吉妻董氏
按翼城县志董氏李弘吉妻年及笄吉贫不能娶愿
罢婚父母询于氏氏泣曰大义所在讵以贫悔父母
嘉之使吉就婚厚资送以成其志
　　周嘉士妻李氏
按翼城县志李氏周嘉士妻夫卧病氏偶归宁闻警
即趋诣夫所贼至妇曰吾贫夫妇愿同死不愿独生
贼义之戒众勿犯其门
　　卢养蒙妻高氏
按绛县志高氏卢养蒙妻崇祯五年群盗蜂起举家
逃窜氏亦携女避难至翼邑南见路弃一孩啼哭氏
视之乃其侄高榜也问其父于途人人谓已被贼杀
氏并负侄而行行里许力不能两全曰吾高氏止此
孤儿若弃之便绝祀于是弃其女而携其侄贼退高
氏与侄归其兄亦未死已得高氏女于途而负归矣
　　齐朝妻王氏
按陕西通志王氏齐朝妻巩昌阶州人夫妇在田适
白水江涨夫被溺氏奋身往救遂同死
　　王珪继妻张氏
按陕西通志张氏王珪继妻西安同州人生一子一
女岁饥家贫夫欲鬻前妻子张曰死者所遗忍鬻以
糊口耶宁鬻我子于是鬻其子女而留前子人称女
中伯道
　　郭万春妻米氏
按陕西通志米氏生员郭万春妻巩昌文县人夫为
虎负去氏追夺其夫以石击虎虎怒舍夫食妇事闻
旌表
　　杨容妻徐氏
按阶州志徐氏杨容妻年三十城破夫妇并为贼虏
贼欲杀其夫氏长跽请曰愿以身代夫死贼遂杀氏
而释其夫州人闻者莫不流涕
　　史养清妻侯氏
按鄜州志侯氏史养清妻夫为贼执氏力请代死争
之甚急贼果遂杀氏而脱清
　　李兆婢袁氏
李
氏附

按顺庆府志袁氏少司农西充李兆家婢也崇祯癸
未秋兆告归蜀以道阻南行明年至楚而京师不守
蜀亦陷因走黔中止思南遣使潜归访其家当时西
贼彝灭蜀士绅殆尽兆举室及其宗党与兄御史完
皆被戮死成都即纪纲仆无免者方伪令下兆妻仓
卒奔刘氏女家而使袁氏负其次子映庚偕映庚生
九年矣刘氏姊饮之鸡子强留之袁氏奋呼抵鸡子
于地竟负映庚去袁氏少戆愿以配应高使居别宅
而映庚有乳母李氏多心计与其夫居远乡不及于
难袁氏乃独思脱映庚处之密室尽改其服饰混常
儿居二日伪令搜捕益急袁氏与其姑谋佯为出耘
田也者每旦荷畚锸粪除具挟一小子从城门外出
暮还验无他使门卒辨识己姑媳颇熟凡数日则使
映庚荷粪簏随出益就近城田共耨锄时时叱映庚
拔遗草或更谬叱责道上往来兵民无复异视之者
垂暮乃令其姑还而己负映庚乘月走山径六十里
欲赴公之族子某映庚不肯曰我族决无幸免者且
某某非能活我乃更山行约数十里得天王庙林峦
森□将欲投之而映庚虑无所恃颇记其兄之外氏
强姓者南充人多豪有力意可托彼袁氏就僧问其
居止僧初不肯言久之乃有一僧注视映庚不移目
反复辨诘袁氏具通名氏及所自来乃告强氏所在
袁氏涕泣谓僧曰师慈悲无害我理固当告我城中
某妇此儿即吏部次子也城中收拷其家殆尽此幼
子无辜不当并死我感李公长者窃之出走强氏者
其兄之外家意拟往投寄此子命无他也僧勃然曰
我固疑汝非村人我即强氏某常从伯叔往过李公
家此公次子某也面甚善非谬也内之内室饮食之
且曰公子即止吾所耳此间去城市远无虑袁氏亦
自意庙僧实繁有徒可以蔽公子而此僧既李氏亲
当可托因更涕泣敦付嘱之乃辞去居一日映庚周
视僧众复私念此名胜地动人耳目方自全不暇何
能全我乃谩谓僧曰强公某妪素念我我欲往省视
僧许之相持以行强之老母果善其来为之垂涕抚
慰甚至留使共寝起又数日映庚悉预其家婚祀宴
会如平时因复私念此何时而强尚不为避难自全
计乃酒食宴乐尔尔此死地不能活我明甚然母怜
爱甚深难与计乃谩谓曰此有庙宇佳处否儿欲一
往戏游母曰有之使仆负行十里许曰此真人观地
颇幽僻映庚遂固留不肯返强亦听其寄止姑问遗
之而山僧大疫死者过半独一老僧与映庚无恙相
与饮食诸未死者皆安之居月余有妇行哭从两男
子以来映庚在门遥疑非常将避去而妇已望见遽
呼映庚名映庚辨其声为乳母李氏走相持哭几绝
问所以来则李氏幸脱难即阴募人伺察诸系累中
映庚实不在乃以他辞走乡里遍物色之凡数十处
矣尔日不意得之非有闻也其明日密使从人负映
庚归然犹虑其亲邻知之祸不测未至舍十许里便
异道相望以行时时呼公子哭甚哀若为无复见者
入门后与其夫谋藏之石囷之复壁余人罕见其面
每出耘牧或它有所之亦必哭呜呜或更与夫交相
啼啼尽哀其邻人皆信之会伪令亦稍稍弛督责如
是者又数月思南之归仆乃至至而邻人乃悉知公
子果在李氏处且闻李公固在方益贵多恨不得负
公子者袁氏知公之有问也密来送公子公子请与
偕行而其夫应高已与难死独其姑在无他子袁氏
泣曰公子行矣吾不能弃吾姑竟归李氏力赞其夫
弃家偕归仆迭负公子径走黔中达李公所方映庚
去强三日而强氏被戮无老皆死及李氏弃家以
映庚行十日而伪令复下李公之远近戚属皆再戮
无老皆死于戏异哉
　　石氏三女
按四川总志石氏三女岳池石天柱姊父母早丧天
柱幼三女交誓不字抚教天柱后登进士仕宦多求
聘者竟不字以终身焉
　　汤茂兰妻任氏
按四川总志任氏雅州人生员汤茂兰妻夫疾笃氏
泣曰父母已七十有余今夫死将何归割肉煎汤饮
之遂得苏有司表其门
　　周氏女
按四川总志周氏女合州人周世亨之姑也世亨幼
失怙恃女终身不字家居甚约日治丝枲舂宿粮以
哺世亨稍长又为授句读勉以大义亨竟力学得举
里选周之嗣续赖以不绝
　　金莲
按顺庆府志金莲陈其珍婢也癸未九月贼破渠县
金莲负其珍幼子逃窜为贼所追及令弃其子随去
金莲泣曰吾主暮年止有此子死则死断不肯弃贼
怒将杀子以身蔽之被数创犹不动贼乃舍去金莲
死幼子获全
　　黎某妻张氏
按苍溪县志张氏许配黎某未笄黎某失明将罢婚
张哭曰既盟而后盲皆我命所致舍我则彼安得妻
若强改嫁当即自缢父不能强从之
　　王氏女
按黄州府志王氏女罗田人父早丧诸弟俱幼女誓
不嫁抚弟成立年九十余卒
　　冷绂妻何氏
按襄阳府志何氏南漳贡士冷绂妻绂病氏呼天吁
神求以身代忧戚之容坐见羸瘠绂病少退而氏病
劝之药曰吾代君死已许于神吾死君乃得不死也
竟不药而没
　　郑伯贵妻李氏
按荆州府志李氏宜都郑伯贵妻夫为盗屡劝不从
氏自杀以尸谏邑令陶之文题其墓碑
　　黄女氏
按长沙府志黄氏女名阿桂兄用年八岁失父其母
欧阳氏抚用年暨阿桂为年娶杨氏年二十七役南
漕中道没子希恢仅四岁杨年二十四阿桂年如之
桂怜嫂少艾而懦恐希恢不立誓不适人与嫂抚孤
侄眠起同榻无寒暑风雨以身翼之永不事膏沐敝
衣垢面气烈烈如健丈夫杨族子四五人虎视如几
上肉时伺其隙而姑若嫂内外清肃始终无异卒不
能有所害遂相守以老
　　唐一夔妻杨氏
按宝庆府志杨氏绥宁正昂女许聘城步唐一夔将
笄昂多索钱帛一夔贫无以应利太学生卿某厚聘
许为妾逼氏行氏曰大义所在岂以富贵易志耶昂
知其不可夺欲手刃之以救免氏谋于伯父曰适夔
吾生适卿吾死计安出伯父私送之唐氏以针刺度
日贫约终身无怨
　　喻某妻刘氏
按常德府志刘氏刘大才女幼受喻某聘年十二父
母以喻贫悔盟潜另赘工人为婿女心恨之夜奔喻
泣告以故坚不肯归父讼于官郡丞鞫而义之即判
归喻
　　何未姑
按郴州志何未姑何海女年及笄父没母曹氏兄昱
相继俱丧弟冕侄懔德俱幼未姑茹苦毕丧终身抚
弟侄不嫁人称其义
　　潘希古妻胡氏
按饶州府志胡氏潘希古妻希古病革胡曰夫死吾
亦死三子何得独存愿以身代每夕请祷希古果瘥
越五日胡病卒人以至诚归之卒年三十有三
　　李康侯妻王氏
按饶州府志王氏李康侯妻初其父许字李后夫丧
明诸父有异议女曰□父早许李氏盟言在耳岂忍
背之且既盟而瞽弃瞽不义违父不孝愿卒归之迨
归李勤执妇道内外无间乡里称之
　　丁文理妻饶氏
按九江府志饶氏彭泽丁文理妻允执妇道文理忧
劳成病贫无药饵氏吁天割左股和汤以进未几病
发复刲右股逾年病革饮食不进医药罔效又刲左
股和汤饮之遂瘳
　　欧阳国祯妻丁氏
按九江府志丁氏彭泽人丁渊女幼字欧阳国祯以
家道中落父欲改配丁毁容誓死父使痀□男子诈
为其夫以期夺志弗克迁延二十余年方克成婚及
见夫容反疑伪坚不就寝逾数日得实乃成好合贫
窭终身无怨言
　　张枢妻杨氏
按永宁县志杨氏张枢妻夫染热病二年余杨朝夕
奉侍无倦疾笃医者谓势不可起其姑以告氏曰夫
亡我何用耶愿以身代乃掷豆于幼儿诀曰汝当学
善遂自经于幽室不旬日夫病少减既而全愈
　　傅邦本妻符氏
按南丰县志符氏傅邦本妻家贫甚釜甑俱无以瓦
罐数米而炊夫劝其别嫁誓曰死亦作傅家饿鬼也
夫又令媒氏说之符以瓦罐掷于户外不计再炊之
无具除夕之夜夫怅怅无所之出户颠仆石下得白
镪数两夫妇得活
　　董禹方妻谢氏
按乐安县志谢氏名饶贞赠刑部侍郎董禹方妻既
聘会两族构讼众迫罢婚饶年十六愤泣不食旬日
复引刀欲自裁众卒不能夺年二十三讼稍解族之
长者怜而归焉犹有恶少十余辈谋截中途饶闻匿
帛于身属母曰女有变其窆我于梅林众谋乃沮既
归励夫力学为宿儒子三次裕历官大司寇
　　丘景仁妻王氏
按乐安县志王氏名灵贞丘景仁妻景仁与氏方襁
褓订盟后景仁得疾足屈而□身仅二尺许氏父求
罢婚景仁父许之氏知不从乃止后父潜许一贵家
将行聘氏挟匕首告母曰女宁人而毙毋兽而活也
复止及归景仁动止皆氏扶掖景仁虽病废善怒怒
则詈氏怒甚则挝若足难前氏授荆受责相处恬然
生四子景仁没氏皆课之成立罗近溪为之传
　　张逸妻孙氏
按江宁府志孙氏张逸妻太仆卿谏母句容人逸父
观与氏父谷宾交善遂订婚姻于方□之日逸生十
年而家难作父死逸随母胡氏兄达举家谪戍崇山
稍长母命还乡就婚宾欲背约氏不可曰以患难而
弃人非义也诚虑女穷苦然命定亦何所逃于是归
逸从戌所姑殁事姒谭与诸姑如其姑未几从逸徙
戍赤水逸虽在边守父母遗训合族而爨谭病以家
事付氏氏黾勉经营家用稍给延师训子卒底于成
　　侯氏女
按江宁府志侯氏女上元人父母俱亡不嫁抚幼弟
侯篆成立篆生一位又抚之持家甚严至亲罕见其
面
　　孙近仁妻陈氏
按江宁府志陈氏六合人孙近仁妻夫病刲股救之
　　蒋文粹妻唐氏
按江宁府志唐氏溧阳人幼许字蒋文粹粹坐事远
戍苦守不嫁年五十二粹还始归之
　　方妻周氏
按江宁府志周氏万润妻上元人尝割股以救夫疾
　　殷一桂妻吴氏
按江宁府志吴氏殷一桂妻上元人夫病割股愈之
　　周政新妻顾氏
按江宁府志顾氏周政新妻刲股救夫人称其贤
　　唐养元妻周氏
按江宁府志周氏溧水人唐养元妻夫病割股救之
　　吴漳妻朱氏
按歙县志朱氏宪副吴漳妻漳病笃朱吁天请代刲
股和药以进夫疾遂愈学士唐□叙其事
　　汪养粹妻王氏
按休宁县志王氏三槐里女适西门汪养粹事翁姑
至孝粹遘疾危笃氏刲股以进粹有起色时值盛暑
创溃惧有秽气触夫时以汤沃臂遂大腐不可疗夫
病痊而氏殆矣自知不起乃叩天曰吾夫获生万死
无憾惟祈堂上茀禄无他也遂没年二十八县令旌
之
　　方岳甫妻吴氏
按婺源县志吴氏名娇董村人幼端静寡言不喜艳
饰适平盈方岳甫见岳甫常从匪类为狎邪游氏每
切谏不听一日岳甫群聚夜饮同席有方八郎者衔
宿怨乘岳甫夜归与其徒方细学系之僻地遂死于
桥下氏次早惊闻岳甫死奔号恸绝于是遍吁当道
八郎故饶于财凡所以诱氏害氏而营脱其辟者无
所不至氏身藏利刃以御之袖银筋以防鸩毒竟不
能害必欲抵八郎于死而后已尝赴虞司理鞫司理
微讽之曰汝茹苦陈冤已数十载远近皆知汝之节
义而心可白而夫目亦可瞑矣曷若令八郎厚恤于
汝宽其狱乎氏号呼曰天乎世有夫鬻其妻者岂有
妻鬻其夫者哉司理语塞后氏以病□八郎终幸免
大辟
　　王员珍
按婺源县志王员珍城北王子仁女幼失怙恃祖患
痼疾二弟俱在孩提一家四口番皆疲废独女稍长
念父母无藉二弟失依矢志不字代父抚弟终身恪
守昼夜勤苦绩纺以给二弟竟倚之成立年七十余
终邑令旌表
　　胡氏女
按黟县志胡氏女名春娇城南应迁女许聘汪氏子
父为汪所凌致抱愤死遂不肯嫁汪拥众夺之氏闭
门断发汪讼之官氏诉曰非姻也雠也誓不事雠官
壮其言从其志自食其力抚侄宗淮终老年八十有
四邑令旌其门
　　周诗妻舒氏
按绩溪县志舒氏诸生周诗妻诗能文善诗不事生
产氏绩纺以给之又艰于嗣为置侧室生子希善抚
如己出诗亡族人助之棺衾不受竭己力葬之
　　许高妻饶氏
按宁国县志饶氏许高妻夫久病药不愈朝夕忧思
不食诚心斋戒祷于神割左股以疗后病果愈
　　章佳英
按池州府志章佳英幼失怙恃依兄嫂居三兄复以
逋赋干国法窜而死各遗孤在抱佳英与诸嫂谋令
各携若子匿外家而身操家事阴为调护事解诸孤
归而诸嫂相继殒佳英遂矢志不嫁抚孤侄成立老
其身
　　桂维芳妻汤氏
按池州府志汤氏桂维芳妻维芳患恶疾星术言氏
命刑□祸延于夫氏闻仰天祝曰但得夫疾愈何惜
一命遂自缢
　　汪氏女
按贵池县志汪氏女名多姑父母始迁梅村生弟仅
三岁而父母偕没多姑矢不嫁抚孤弟终身
　　从澣妻李氏
按太平府志李氏从澣妻夫病刲股二次学使旌之
　　端文用妻唐氏
按太平府志唐氏赠佥都御史端文用妻夫病将革
唐剪股肉者三以子贵封恭人
　　某氏
按太平府志某氏当涂人黄兵屠郡妇女数十辈匿
敌楼撤其梯氏踉跄后至呼众欲上众却之兵至被
执问楼上有人否氏对曰无设有梯可蹑吾先匿矣
兵以刃置颈慑之终无异词遂遇害楼上妇获免惜
其姓氏无考
　　黄之宗妻汪氏
按安庆府志汪氏潜山黄之宗妻宗年二十五中危
痘不治死氏探其胸尚温急趋焚香告司命刲股为
汤以匙启口且唤且泣滴其舌自午逮灯时宗忽苏
曰吾生矣氏拭泪曰吾夫活耶何以知其必生宗曰
顷吾至冥府冥司感尔至诚释吾还且添吾寿二十
五年与尔同年同月而死随发被视之其靥痘已尽
灌顶矣乡里皆惊登门称贺事闻于上邑令邹道隆
表其门后死日悉如前语
　　侯君锡妻梅氏
按安庆府志梅氏桐城人侯君锡妻锡病笃梅刲股
救愈延三十余年邑令卢道昭申表其庐
　　包信妻陈氏
按苏州府志陈氏崇明人镇抚包信妻读书识字归
信三载庶兄孝谋袭父职鴆杀信陈年二十遗腹生
子宗文复诬为乞养异姓陈泣曰既杀吾夫复夺吾
子吾何爱一死遂诣阙击登闻鼓竟白其冤年八十
一卒
　　顾云程妻周氏
按常熟县志周氏南京太常寺卿顾云程妻云程妾
张孪生二子大章大韶时周生子殇命张乳大章自
乳大韶不异己出

　闺义部列传四
皇清
　　杨士孟妻刘氏
　　按束鹿县志刘氏北陈魏村杨士孟妻士孟再
　　从兄士杰崇祯十一年为兵执去妻魏氏改适
　　遗周岁子三就育于祖父母十六年士孟亦为
　　兵执去氏年二十三翁姑皆殁养侄三就为己
　　子氏兄曰妹家既贫又少近族子非己出守何
　　为哉氏不听
皇朝定鼎士杰住京师给役勋贵便道归家向氏感
　　泣曰我有妇而无妇男无母而有母恩莫大焉
　　叩头者再后士杰死杭州氏令三就间关三千
　　里取父榇归葬祖茔
　　郝国玉母任氏
　　按隰州志任氏郝国玉母国玉父娶氏为继室
　　兵变出避氏弃所生女抱前妻所生男希万而
　　逃
　　丁志□妻周氏
　　按武进县志周氏丁志□妻明季徙居澄江之
　　长寿乡顺治乙酉兵下江阴□挈周潜匿稻田
　　中兵先获□被伤仆地周见奋不自顾覆□身
　　竟罹惨死□得保全
　　陈经业妻朱氏
　　按庐江县志朱氏文学陈经业妻前楚府经历
　　朱养心女壬午寇变经业被创颈血溅地不能
　　进食氏号泣呼天以口吮血救业复苏后子孙
　　蕃衍皆以寿终
　　张万策妻唐氏
　　按含山县志唐氏张万策妻廪生唐廷对姊少
　　丧父事孀母汪氏以孝闻年十七归策居近麻
　　山顺治二年五月弟廷对过其家值明藩叛兵
　　攻掠麻山氏与弟皆为所获泣谓弟曰父死母
　　孀止生我与弟今日事至此弟不可死吾不可
　　生计决矣乃向兵哀诉宁身往愿放弟归兵释
　　弟氏即自投道旁塘水而死兵复下塘斫之弟
　　因获免于难时氏年十八县令申请旌表
　　盛功妻郁氏
　　按余杭县志郁氏盛功妻年十六归功事姑孝
　　遇妯娌和
皇清初功为雠陷身死氏隐忍不露断发立孤寻赴
　　郡县称冤群凶立歼乡党称其智勇
　　谢义姊
　　按福建通志谢义姊永福人年十三父母沦丧
　　弟昆玉在襁抱姊誓不嫁昼抱弟乳于邻姑夜
　　嚼米羹饲之弟长躬为娶妇弟事之如母年七
　　十余卒
　　萧夏姐
　　按福建通志萧夏姐长乐人适连江陈彦□素
　　有闺阁誉及夫病刲股疗之
　　孙获妻兰氏
　　按福建通志兰氏莆田孙获妻避兵密室夫
　　被执拷甚急氏以身翼之兵怒遂刃氏夫得释
　　林希拯妻林氏
　　按福建通志林氏宁德人适诸生林希拯贫不
　　能举火希拯又得羸疾氏告拯曰今贫病交加
　　势难两全君不可死妾请代之希拯谓其徒祷
　　也漫许之其夕竟缢死希拯病果痊
　　欧氏女
　　按福建通志欧氏女永宁卫人许适林某未娶
　　而某亡父母复死仅存弟十岁女哭曰吾生死
　　在林第父母亡吾去弟将何依自是躬纺绩而
　　坐弟于旁教以读书丁亥遭乱乃自破其面捣
　　药汁和血涂之弟被执女哀号抱持棰刃交下
　　濒死不舍主者怜而释之女一恸而绝
　　秦士楚妻洪氏
　　按福建通志洪氏晋江人洪启标女秦士楚妻
　　也启标次子为怨家所诬全家俱戮长子甫七
　　岁逃匿于秦兵大索家人俱避氏曰此吾父事
　　当以死殉之被兵数刀终不告士楚卒家四壁
　　立氏勤女红养姑抚子年五十六卒
　　某妇林氏
　　按广州府志林氏新会林子昭女适邻村某家
　　顺治间盗贼流父以弱弟寄氏楼中贼至攻
　　楼未下欲焚之女曰弟死则父嗣绝矣负其弟
　　于背自楼覆坠头面迸裂而死其弟卒存
　　夏月宾妻关氏
　　按广州府志关氏新会夏月宾妻顺治甲午李
　　定国围邑城城中饥兵掠人而食月宾在掳关
　　氏乞代夫死兵竟烹之而释其夫
　　黄茂桂妻郭氏
　　按程乡县志郭氏生员黄茂桂妻丙戌寇破城
　　被执茂桂及子与焉贼闻茂桂巨富勒金日夜
　　不释金尽无可偿贼疑其诈愈加酷虐氏谓其
　　夫曰事至此汝父子命不可保莫若我死或可
　　取信竟投井死贼感激舁棺殓之夫与子得免
　　井妇娄氏
　　按定兴县志娄氏生员娄云衢女许字井家儿
　　井父死儿贫不能立云衢病将革抚幼女呼长
　　男娄生嘱曰汝弱妹尚未治装将某处地五十
　　亩嫁之毋欺死父娄生唯唯井儿日益贫不能
　　娶娄生大背前约择富室张姓者婚之张亦知
　　其许井而聘焉女以父命拒兄不听亲迎有日
　　女为不食密令媒白于井曰如不速争甘心一
　　死井闻之无奈张富合乡为之不平复于媒曰
　　归张必经井里自有方略勿轻死至期鼓吹采
　　舆返过井里乡人一拥舁入井家事闻旌表
　　陈宏猷妻朱氏
　　按开封府志朱氏郾城陈宏猷妻流寇陷城执
　　其夫将杀之朱恳以身代贼竟杀之而释其夫
　　彭樽女
　　按开封府志许州彭樽小女襁褓时许焦滋年
　　十一为养妇干焦贼欲杀滋女愿以身代麾之
　　不去贼举刃女身覆其上竟死刃下滋获幸脱
　　张谊继妻解氏
　　按蒲州志解氏张谊继妻氏家颇赡奁具丰备
　　小姑将嫁资送甚薄睹解惭怆中夜泣氏惊起
　　问故诘旦诣姑请以己装遣赠
　　许国忠妻贾氏
　　按茂州志贾氏许国忠妻夫病百药不效遂割
　　股以救之病寻愈后再病再割仍愈
　　杨汝学妻任氏
　　按顺庆府志任氏本邑民家女生而贞静善事
　　父母族党以孝称之及长适里人杨汝学常苦
　　贫乏明孝廉庞学魁及其子可还往往周给之
　　可还知其良善令为第三子憼乳母任乳憼爱
　　护笃至出于自然明末流寇弥漫可还将死呼
　　任嘱曰天下大乱蜀无宁土身家未可必是儿
　　今以付汝幸而存则我受汝德厚矣任语夫曰
　　主君夙有厚恩今以幼子见托当竭力保全以
　　报之无容辞也自是或隐林莽或潜山谷或尽
　　日不爨或终夜不眠处倾覆流离之中罔不竭
　　力保护不少□虞后值张献忠剿蜀贼众突至
　　以万骑逐数千人任负庞氏子与众俱□约走
　　数里气力匮竭乃独走一小径得脱免须臾呕
　　血升许值岁饥强者屠人而食任谓夫曰蜀土
　　无□何以久存我等犹可如庞氏子何遂夫妇
　　携憼远适于秦方去蜀时汝学尚有亲侄以二
　　子不能并存弃侄而独全憼逮闻蜀难既平任
　　又谓夫曰庞氏子已九龄矣彼家世读书不及
　　今携归就学何以见主君于地下于是携归夫
　　妇力耕以给膏火憼既食廪饩举康熙癸卯孝
　　廉任夫妇遂相继而殁
　　陈起藩妻丁氏
　　按溧阳县志丁氏陈起藩妻起藩患疾僵仆竟
　　日丁割股和粥以进而起藩遂苏得偕老
　　陈懋修妻孙氏
　　按六合县志孙氏儒士陈懋修妻懋修屡空舌
　　耕度日氏甘之如饴夫抱沉□焚香告天以钝
　　刀割左肱用力过猛筋骨毕露而伤处讫无点
　　血惟见白痕夫于昏聩中忽闻异香歕鼻饮其
　　羹汤即愈后氏早卒懋修终身不再娶
　　范希颢妻王氏
　　按宣城县志王氏范希颢妻颢四十无子王阴
　　蓄一婢江氏使纳之逾年得子不育王私祷于
　　神江复生一子名侬儿鞠之如己出侬儿十岁
　　颢与江氏相继而逝王氏哀恸而绝颢弟贡士
　　希曾作慈母篇以己之次子嗣焉范本南陵人
　　寓居宣城
　　李氏
　　按淮安府志李氏应节女幼闺训喜读春秋
　　楚词能诗文两兄远游四方氏以女子应酬家
　　务父母甘旨无阙后兄罹难氏已适人竭所有
　　以救之人称其义
　　丁顺妻张氏
　　按扬州府志张氏如□诸生丁用世仆妇也世
　　妻钱氏食贫守节惟老仆丁顺赁舂负刍以给
　　顺妻张氏辞其夫朝夕依主母二十年后钱卒
　　其舅姑与用世四柩未举张鬻所生子得十余
　　金以葬七日后张寻卒里人义而哀之
　　黄巨卿妻郁氏
　　按扬州府志郁氏泰州人归黄巨卿生二子夫
　　□孀居教子云慈而且严含熊画荻督课靡懈
　　云以诗文名世弱冠受知州守桐乡陈守素素
　　去官归罹难亲知无敢过问郁闻急趣云往省
　　脱簪珥佐装并鬻产二百金馈之狴户云身职
　　橐饘而阴为排解逾年素事得白登堂拜母云
　　以是名闻天下人称其不愧贤母云
　　许光震妻李氏
　　按扬州府志李氏许光震妻继姑产亡翁遂不
　　欲生其子以石块压之几毙氏闻急救之置于
　　卧内乳哺胜于己出既长力为婚娶光震后成
　　进士
　　李待先妻陈氏
　　按扬州府志陈氏泰州人幼许聘李待先会李
　　双瞽将罢婚约氏方八岁号恸仆地及长卒归
　　李偕老焉氏知书博览封安人
　　乔出尘妻汤氏
　　按宝应县志汤氏处士乔出尘妻归三年不孕
　　劝出尘置妾或曰姑待之氏曰余为乔氏妇俾
　　乔氏无嗣为乔氏罪人可乎出尘既娶妾又多
　　不孕孕又女以故数易妾当置妾时氏为治簪
　　珥帷帐之属张筵召宾客鼓吹盛甚凡数十年
　　遇诸妾无诟詈语有许氏妾生子演出尘年已
　　四十有八汤氏卒演年十一日夜泣不休处士
　　孙枝蔚程邃赋诗美之久之出尘欲稍稍优礼
　　许氏俾臧获易称谓许不可泣曰不敢忘大母
　　其感恩之深如此
　　刘颜学妻刘氏
　　按凤阳府志刘氏刘颜学妻奉孀姑至孝夫病
　　刲股救愈越二年又病复割右股疗之未几卒
　　乡里痛惜不衰
　　张希孔妻缪氏
　　按凤阳府志缪氏生员张相辰母希孔妻年二
　　十四值孔病笃氏割股愈之越十年复病垂危
　　又割以救复愈
　　王廷毗妻时氏
　　按凤阳府志时氏贡士王廷毗妻夫病危笃屡
　　割股愈之未几氏卒乡里痛惜举以旌表
　　卞璘妻马氏
　　按临淮县志马氏邑绅卞璘妻璘染时疫危氏
　　割股以救遂愈
　　姜镜婢李氏
　　按临淮县志李氏邑民姜镜家婢也主母病笃
　　氏割股以进主母寻愈
　　陈养粹妻张氏
　　按临淮县志张氏贡士陈养粹妻粹病危氏焚
　　香割股以进夫病立愈
　　李长藻妻段氏
　　按寿州志段氏生员李长藻妻事翁姑至孝为
　　夫娶妾生子抚养如己出夫病割股救之立愈
　　江大观妻吴氏
　　按霍丘县志吴氏江大观妻广之母年十四归
　　江贤淑孝敬克尽妇道尝割股以愈夫病教子
　　食饩于庠
　　李耀妻丁氏
　　按蒙城县志丁氏李耀妻夫病危割股疗之有
　　司旌表
　　张继祖妻段氏
　　按蒙城县志段氏张继祖妻夫病将革氏割股
　　食之而愈郡守旌之
　　王汝舟妻孙氏
　　按蒙城县志孙氏王汝舟妻夫病药饵无效氏
　　割股食之而愈郡县旌之
　　赵蔺妻王氏
　　按合肥县志王氏孝廉赵蔺妻夫病数年不起
　　氏奉汤药未尝少倦及危割股救之未数月而
　　病愈
　　王景灿妻董氏
　　按合肥县志董氏王景灿妻夫病甚氏尽割臂
　　肉以疗臂脱骨遂死
　　鲁氏女
　　按滁州志鲁氏女鲁廷玉第二女宗源妹也源
　　与妻俱亡遗孤志和志能皆幼女誓不嫁抚侄
　　成立后和授审理正欲请旌辞曰吾为女子不
　　字人岂常理乎况女不以名善也年八十四卒
　　于维藩妻王氏
　　按宁海县志王氏于维藩妻夫病危氏吁天乞
　　以身代夫果愈越三日氏没藩父明琦具陈州
　　守旌其门
　　林信卿妻王氏
　　按温州府志王氏林信卿妻永嘉人年十七许
　　聘信卿卿感痼疾濒死二姓父母欲罢婚王泣
　　愿归侍汤药后生一子文明为诸生有司给粟
　　帛优恤
　　陈保素妻曾氏
　　按福建通志曾氏晋江人陈保素妻夫殁仅存
　　幼叔一人尚孩氏泣曰余不难从夫地下念此
　　茕茕谁保成立忍死拮据至夫弟有室氏乃告
　　庙曰今得死所矣绝粒七日死
　　杨朝纶妻曾氏
　　按莆田县志曾氏杨朝纶妻纶早亡苦守以抚
　　孤侄家贫值岁凶鬻己子而留其侄及长为娶
　　□乡邻义之卒年八十一
　　锺公球妻文氏
　　按高要县志文氏锺公球妻夫得痿病家贫不
　　能具汤药文织席供之百方不治一日医云人
　　肉可愈文割股饲之夫不知也迨创溃不能起
　　夫询其女始得状为涕泣文曰君未有嗣倘愈
　　而举一子吾死瞑目矣不然生亦何益然究无
　　济于夫乡妇闻而化者甚众
　　黄士纪妻盛氏
　　按广西通志盛氏临桂黄士纪妻夫染恶疾医
　　不能愈所亲劝氏别居并任他适氏不从竟携
　　子与夫穴处事之终身
　　曾学贵妻高氏
　　按贵州通志高氏安化人事翁姑以孝闻会岁
　　祲学贵病氏亦抱疾乃强起割股食之夫病遂
　　痊后氏有二子皆割股以疗母病年八十终
　　艾自修妻彭氏
　　按邓川州志彭氏艾自修妻修仕应山县令疾
　　笃氏割股以救有司旌之
　　杨秀民妻董氏
　　按路南州志董氏杨秀民妻三次割股以愈夫
　　疾州守旌表
　　刘昌印妻何氏
　　按蒙自县志何氏刘昌印妻印病笃氏割股和
　　羹以进病愈有司表其门寿八十四卒
　　陈舜道妻王氏
　　按楚雄府志王氏陈舜道妻善事翁姑尝割股
　　以救夫病年七十六岁卒
　　陈淮妻王氏
　　按楚雄府志王氏陈淮妻性慈孝会乱避深山
　　夫染重病延医弗得氏割股疗之遂愈
　　谢恩宠妻萧氏
　　按楚雄府志萧氏江西谢恩宠妻中年无子为
　　夫娶妾夫病割股救之及夫没妾遗腹生子氏
　　力抚养二十五年以寿终

　闺义部艺文一
　　为兄上书　　　　　　　　后汉曹昭
妾同产兄西域都护定远侯超幸得以微功特蒙重
赏爵列通侯位二千石天恩殊绝诚非小臣所当被
蒙超之始出志捐躯命冀立微功以自陈效会陈睦
之变道路隔绝超以一身转侧绝域晓譬诸国因其
兵众每有攻战辄为先登身被金夷不避死亡赖蒙
陛下神灵且得延命沙漠至今积三十年骨肉生离
不复相识相随士卒皆已物故超年最长今且七十
衰老疲病头发无黑两手不仁耳目不聪明扶杖乃
能行虽欲竭尽其力以塞报天恩迫于岁暮犬马齿
索蛮夸之性悖逆侮老而超旦暮入地久不见代恐
开奸宄之源生逆乱之心而卿大夫咸怀一切莫
远虑如有卒暴超之气力不能从心上损国家累世
之功下弃忠臣竭力之用诚可痛也故超万里归诚
自陈若急延颈逾望三年于今未蒙省录妾窃闻古
者十五受兵六十还之亦有休息不任职也缘陛下
以至孝理天下得万国之欢心不遗小国之臣况超
得备侯伯之位故敢触死为超求哀□超余年一得
生还复见阙廷使国家永无劳远之虑西域无仓卒
之变超得长蒙文王莽骨之恩子方哀老之惠诗云
民亦劳止汔可小康惠此中国以绥四方超有书与
妾生诀恐不复相见妾诚伤超以壮年竭忠孝于沙
漠疲老则便捐死于旷野诚可哀怜如不蒙救护超
后有一旦之变冀幸超家得蒙赵母卫姬先请之贷
妾愚戆不知大义触犯忌讳
　　为夫谢罪表　　　　　　　　唐温氏
李
邕妻

妾温氏言邕效职不谨状涉贪狼逼迫囹圄获罪以
闻诚宜不待刑书便当殒灭然事有所隐恐负明时
天闻敻远号诉不敢仓卒之际分从严诛岂谓天鉴
仁明邕得生窜荒外再造之幸上答何阶死罪死罪
邕少习文章薄窃时誉疾恶如雠往任拾遗奏张昌
宗之党后参宪府劾武三思之罪坐此为累不容于
众秉邪佞者切齿攻文章者侧目由是频谪远郡削
迹朝端不见阙廷何啻十载岁时凝恋闻者伤怀属
国家有事东岳大礼告成法驾西旋路遵近境邕奉
牛酒之献各展臣子之心不意天泽曲垂恩私属沐
邕当再跃何以为心恳至夙诚冀遂申效妾闻正直
见用邪佞生忧邕之祸端自此为始且邕比任外官
境无一议天颜暂顾罪则旋生谚云士无贤不肖入
朝见嫉伏惟陛下明察此言妾之微躯万死无恨死
罪死罪邕初蒙勘当即便禁身水不入口向逾五日
孤直援寡邪党相趋窘急至深实不堪忍气微息奄
惟命是听绝邕手书事生吏口代百姓蚕种抑称枉
法市逻以进令作赃私吏以为能守此加罪当时匦
使朝堂潜皆守捉号天诉地谁肯为闻严命将行恭
往奔逐泣血去国投骨炎荒长任钦州示以无用愿
邕充一卒之用效力明时膏涂朔边骨粪沙壤使得
身死王事成邕夙心妾则碎首粉身万死无憾妾夫
妇义重当见其志不避罪责冒死上闻
　　溧阳濑水贞女庙碑　　　　　　李白
皇唐叶有六圣再造八极镜清万方幽明咸熙天秩
有礼自古及今君君臣臣烈士贞女采其名节尢章
可激清颓俗者皆扫地而祠之兰蒸椒浆岁祠罔缺
而兹邑贞义女光灵翳然埋冥古远琬琰不刻岂前
修博达者为邦之意乎贞义女者溧阳黄山里史氏
之女也以家溧阳史阙书之岁三十弗移天于人清
英洁白事母纯孝手柔荑而不龟身漂击以自业当
楚平王时王虐忠助谗苛虐厥政芟于尚斩于奢血
流于朝赤族伍氏怨毒于人何其深哉子胥始来奔
勾吴月涉星遁或七日不火逼迫于昭关匍匐于濑
渚舍车而徒告穷此女目色以臆授之壶浆全人自
沉形与口灭卓绝千古声凌浮云激节必报之雠雪
诚无疑之地难乎哉借如曹娥潜波理贯于孝道聂
□殒肆概动于天伦鲁姑弃子以却三军之众漂母
进饭而没千金之恩方之于此彼或易耳卒使伍君
开张阖闾倾荡鄢郢吴师鞭尸于楚国申胥泣血于
秦庭我亡尔存亦各壮志张英风于古今雪大愤于
天地微此女之力虽云为之士亦焉能咆哮奋激施
于后世耶望其溺所怆然低回而不能去每风号吴
天月苦荆水响像如在精魂可悲备昔投金有泉而
刻石无主哀哉邑宰荧阳郑公名晏家康成之学世
子产之才琴清心闲百里大化有若主簿扶风窦嘉
宾县尉广平宋陟南郡陈然丹阳李济清河张昭皆
有卿材霸略同事相协缅纪英淑勒铭道周虽陵颓
海竭文或不死其词曰
粲粲贞女孤生寒门上无所天下报母恩春风三十
花落无言乃如之人击漂清源碧流素手萦波潺湲
求思不可秉节而存伍胥东奔乞食于此女分壶浆
灭口而死声动列国义形壮士入郢鞭尸还吴雪耻
投金濑沚报德称美明明千秋如月在水
　　杨烈妇传　　　　　　　　　　李华
建中四年李希烈陷汴州既又将盗陈州分其兵数
千人抵项城县盖将掠其玉帛俘累其男女以会于
陈州县令李侃不知所为其妻杨氏曰君县令也寇
至当守力不足死焉职也君如逃则谁守侃曰兵与
财皆无将若何杨氏曰如不守县为贼所得矣仓廪
皆其积也府库皆其财也百姓皆其战士也国家何
有夺贼之财而食其食重赏以令死士其必济于是
召胥吏百姓于庭杨氏言曰县令诚主也虽然岁满
则罢去非若吏人百姓然吏人百姓邑人也坟墓存
焉宜相与致死以守其邑忍失其身而为贼之人耶
众皆泣许之乃徇曰以瓦石中贼者与之千钱以刀
矢兵刃之物中贼者与之万钱得数百人侃率之以
乘城杨氏亲为之爨以食之无长少必周而均侃使
与贼言曰项城父老义不为贼矣皆悉力守死得吾
城不足以威不如亟去徒失利无益也贼皆笑有飞
箭集于侃之手侃伤而归杨氏责之曰君不在则人
心谁固固守而死于城上不犹愈于家乎侃遂忍之
复登陴项城小邑也无长戟劲弩高城深池之固贼
气吞焉遂率其徒将超城而下有以强弩射贼者中
其帅坠马死其帅者希烈之子婿也贼失势因相与
散走项城之人无伤焉刺史上侃之功诏迁绛州太
平县令杨氏至兹犹存人之受气于天何其不同也
妇人女子之德奉父母舅姑尽恭顺和于娣姒于卑
幼有慈爱而能不失其贞者则贤矣至于办行阵明
攻守勇烈之道此固公卿大臣之所难厥自兵兴朝
廷虽注意宠旌守御之臣而能凭坚城深池之险储
蓄山积之富冠冑服甲负弓矢而驰者曾有几人其
勇不能战其志不能守其忠不能死弃城而去者有
矣彼何人哉若杨氏者妇人也孔子曰仁者必有勇
杨氏当之矣李翱曰凡人之情皆谓后来者不及于
古之人贤者自古亦稀况独后代耶及其有之与古
人不殊也若高愍女杨烈妇者虽古烈女其何加焉
予惧其行事湮灭而不传故皆叙之将告于史官
　　陵母颂　　　　　　　　　　皮日休
孔父称唯小人与女子为难养也夫女子之忠贞义
烈或闻于一时小人之奸诈暴乱不忘于一息使千
百女子如小人奸诈暴乱者有矣使千百小人如女
子忠贞义烈者未之有也则安国侯之母也不以项
强而刘弱俾子事项不以子背君而别事而有忿色
对暴君而抗大节舍其生而践死地呜呼春秋书解
杨致晋君之命汉史称周苛拒项籍之爵方诸陵母
诚未为忠何者男子少服教壮行道忠贞义烈虽死
不辱鼎镬在前而不惧锁笮被体而无怨乃男子之
常事也至夫女子少隐帷薄壮执箕帚岂尝熟于忠
贞义烈哉是女子之有是者犹百物之有瑞者矣岂
易为哉岂易为哉
　　曹氏女传　　　　　　　　宋章望之
曹氏者吾同郡尚书郎修古之幼女也公天圣中累
更御史持宪无阿回言事失职知闽之兴化军期年
而卒曹氏以室居未嫁父既殁其故僚率吏民钱三
十万致之柩前曰以供窆葬之用夫人陈氏将受之
女曰制家之用惟其家之酌初吾父入司朝廷出莅
民政约于奉身廉于临人今其亡矣葬之丰俭请以
吾家具之苟将受斯遗焉惟他人忍之我弗忍也母
因是请而使辞焉其故僚复谓之曰葬先公弗资是
则亦闻命矣愿以异日嫁公女焉可无拒也女曰俾
用于丧尚不敢取今欲备吾之嫁是使妾幸父丧而
自丑也人之闻之谓如何哉吉凶有常礼男女有常
位妾有大罚父殁而丧存焉不以此时哀戚而遽谋
嫁币不亦乱常礼乎以室中而受门外之私贿不亦
乱常位乎妾不才以先人之灵幸而卒有所归则有
妾之纺绩之备何敢以是自诿哉愿弗闻二三君子
之命也遂不受夫妇人事勤俭恭谨则良矣曾无贤
者之责也此何特异也彼贪残之夫好财渎货死则
已尔恶复悔悟耶方朝廷发贪冒之禁防制执事之
人如维絷之械系之尚以滥状相望于败辱者为不
少矣卒惟无怍焉有如曹氏专修父志而不有所累
孰谓曹氏不贤也哉孟子曰闻伯夷之风者顽夫廉
懦夫有立志曹氏近之矣虽然原于义而薄于利者
人之常行也诗书不闻而尚廉笃孝固贤矣其里人
曾孝基得斯说来告则未知其年与名
　　愿代夫死疏　　　　　　　　明张氏
罪臣杨继盛妻张氏谨奏臣夫杨继盛前谏阻马市
预发仇鸾逆谋蒙恩仅从薄谪旋因鸾败首赐湔洗
一岁四迁历躐原职臣夫拜命之后衔恩感泣私图
报效或中夜起坐或对食忘餐臣所亲见不意误闻
市井之谈尚狃书生之习遂发狂论致干宸怒复荷
高厚之恩不即加诛俾从吏议臣夫自受杖入狱死
而复苏者数次剜去臀肉断落腿斤脓迸血流约五
六十碗衣被沾污日夜笼匣备极苦楚且年荒家贫
食不能给臣纺绩织履供给饘橐已经三载刑部两
次奏请俱蒙特允监候臣夫再蹈于死而陛下累置
之生臣之感佩惟有焚香祷祝万寿无疆而已顷闻
廷臣会议适与张经一案同时启奏题奉钦依依律
处决臣夫虽复捐脰市曹自足瞑目地下臣仰惟陛
下方颐养冲和保合元气昆虫艹木皆欲得所况人
命重于昆虫臣夫中怀忠戆岂惜一回宸顾下照覆
盆倘鉴臣蝼蚁之私少从末减不胜大幸若以罪在
不赦愿将臣斩首都市以代夫罪臣夫虽远御魑魅
亲执干矛必能效命疆□以报国恩臣于九泉亦衔
结无既矣臣无任激切祈恳惶悚待命之至
　　漂母祠记　　　　　　　　　　王暐
吾观漂母饭信一念根于天真触发无所为而然信
乃曰吾必重报母此以狙侩之见量漂母宜逢其怒
而正言以教之而信死犹不寤顾归悔于不用蒯生
言重为天下笑何哉嗟乎吾哀王孙而进食岂望报
乎此言奚独信所宜从假令天下后世之为人臣为
人子为人兄弟夫妇朋友者皆知尽吾分之所当为
而无望人之必吾报则天下可以无事而何但足以
保身吾益信漂母之言为至教渊然太上贵德之旨
孰谓草泽之中乃有不学而能如母者耶惜其姓名
不传遂与圯上老人同一自秘使人叹服于百世之
下若鬼神然或曰以德报德夫子何以有是言无德
不报武公何为以自儆曰此以自待云尔非以望人
是故信酬千金于漂母则是而鞅鞅于汉则非也淮
旧城闉故有祠盖知敬其人矣而其言教由太史公
来未有能阐之者予僭发其义镌于石用质诸谒漂
母者
　　苏硕人传　　　　　　　　　陈继儒
汪太函司马好传节烈事银管所揄多其宗英之翘
楚如北山方媛之死汪凤潜川方媛之死道耆皆俪
于汪者也而洋湖之女以身殉临溪则又汪所自出
司马固有成言矣新安山峭厉水清激顾兹女德茂
矣讵非公宫之教则然哉去司马世若干年而又有
苏硕人之事硕人之夫曰恕字子喻固司马公最近
属也苏族系远在解梁其先世有为代藩贵倩者即
硕人之祖也生于江都性绝聪慧七岁即解音律善
书算既归子喻为中妇婉抑恭俭课绩力作圭撮之
入必躬也嬴缩之操必合也子喻方中落赖硕人以
振起之处众雍容慈声四溢视硕人之鐍量加庀也
其跍摄加敝也既连举二丈夫子宗祊有托矣戊寅
秋子喻忽病病已入危而硕人燂汤量药衣不解带
者逾月夜则焚香叩祷星月下愿以身代已而子喻
病剧硕人不知所为思有割股疗亲得愈者遽起持
金剪取血和羹进之而子喻霍然起矣硕人顾以积
劳负创竟尔长逝□党伤其事共上之有司有司为
立棹楔书载乘云

　闺义部杂录
战国策武安君谓燕王曰臣邻家有远为吏者其妻
私人其夫且归其私之者忧之其妻曰公弗忧也吾
已为药酒以待之矣后二日夫至妻使妾奉□酒进
之妾知其为药酒也进之则杀主父言之则逐主母
乃阳僵弃酒主父大怒而笞之妾之弃酒上以活主
父下以存主母也忠至如此然不免于笞此以忠信
得罪者也
韩诗外传传曰夫行露之人许嫁矣然而未往也见
一物不具一礼不备守死不往君子以为得妇道之
宜故举而传之扬而歌之以绝无道之求防污道之
行诗云虽速我讼亦不女从
冷斋夜话东坡南迁侍儿王朝云者请从行东坡佳
之作诗有序曰世谓乐天有鬻骆放杨枝词佳其至
老病不忍去然梦得诗曰春尽絮飞留不得随风好
去落谁家乐天亦云病与乐天相共住春同樊素一
时归则是樊素竟去也予家有数妾四五年相继辞
去独朝云随予南迁因读乐天诗戏作此赠之云不
学杨枝别乐天还同通德伴伶元伯仁络秀不同老
天女维摩总解禅经卷药炉新活计舞裙歌板旧因
缘丹成随我三山去不作巫阳云雨仙盖绍圣元年
十一月也

　闺义部列传一
　　周
　　鲁孝义保
按刘向列女传鲁孝义保者鲁孝公称之保母臧氏
之寡也初孝公父武公与其二子长子括中子戏朝
周宣王宣王立戏为鲁太子武公薨戏立是为懿公
孝公时号公子称最少义保与其子俱入宫养公子
称括之子伯御与鲁人作乱攻杀懿公而自立求公
子称于宫将杀之义保闻伯御将杀称乃衣其子以
称之衣卧于称之处伯御杀之义保遂抱称以出遇
称舅鲁大夫于外舅问称死乎义保曰不死在此舅
曰何以得免义保曰以吾子代之义保遂以逃十一
年鲁大夫皆知称之在保于是请周天子杀伯御立
称是为孝公鲁人高之论语曰可以托六尺之孤其
义保之谓也
　　秦穆公姬
按刘向列女传穆姬者秦穆公之夫人晋献公之女
太子申生之同母姊与惠公异母贤而有义献公杀
太子申生逐群公子惠公号公子夷吾奔梁及献公
卒得因秦立始即位穆姬使纳群公子曰公者君
之根本惠公不用又背秦赂晋饥请粟于秦秦与之
秦饥请粟于晋晋不与秦遂兴兵与晋战获晋君以
归秦穆公曰扫除先人之庙寡人将以晋君见穆姬
闻之乃与太子罃公子弘与简璧衰绖屦薪以迎且
告穆公曰上天降灾使两君罢以玉帛相见乃以兴
戎婢子娣姒不能相教以辱君命晋君朝以入婢子
夕以死惟君其图之公惧乃舍诸灵台大夫请以入
公曰获晋君以功归今以丧归将焉用遂改馆晋君
馈以七牢而遣之穆姬死穆姬之弟重耳入秦秦送
之晋是为晋文公太子罃思母之恩而送其舅氏也
作诗曰我送舅氏曰至渭阳何以赠之路车乘黄君
子曰慈母生孝子诗云敬慎威仪维民之则穆姬之
谓也
　　楚成郑瞀
按刘向列女传郑瞀者郑女之嬴媵楚成王之夫人
也初成王登台临后宫宫人皆倾观子瞀直入不顾
徐步不变王曰行者顾子瞀不顾王曰顾吾以女为
夫人子瞀复不顾王曰顾吾又与女千金而封若父
兄子瞀遂不顾于是王下台而问曰夫人重位也封
爵厚禄也一顾可以得之可得而遂不顾何也子瞀
曰妾闻妇人以端正和颜为容今者大王在台上而
妾顾则是失仪节也不顾告以夫人之尊示以封爵
之重而后顾则是妾贪贵乐利以忘义理也苟忘义
理何以事王王曰善遂立以为夫人处期年王将立
公子商臣以为太子王问之于令尹子上子上曰君
之齿末也而又多宠子既置而黜之必为乱矣且其
人□目而豺声忍人也不可立也王退而问于夫人
子瞀曰令尹之言信可从也王不听遂立之其后商
臣以子上救蔡之事谮子上而杀之子瞀谓其保曰
吾闻妇人之事在于馈食之间而已虽然心之所见
吾不能藏夫昔者子上言太子之不可立也太子怨
之谮而杀之王不明察遂辜无罪是白黑颠倒上下
错谬也王多宠子皆欲得国太子贪忍恐失其所王
又不明无以照之嫡庶分争祸必兴焉后王又欲立
公子职职商臣庶弟也子瞀退而与其保言曰吾闻
信不见疑今者王必将以职易太子吾惧祸乱之作
也而言之于王王不应其以太子为非吾子疑吾谮
之者乎夫见疑而生众人孰知其不然与其无义而
生不如死以明之且王闻吾死必寤太子之不可释
也遂自杀保母以其言通于王是时太子知王之欲
废之也遂兴师作乱围王宫王请食熊蹯而死不可
得也遂自经君子曰非至仁孰能以身试诗曰舍命
不渝此之谓也
　　晋圉怀嬴
按刘向列女传怀嬴者秦穆公之女晋惠公太子之
妃也圉质于秦穆公以嬴妻之六年圉将逃归谓嬴
氏曰吾去国数年子父之接忘而秦晋之友不加亲
也夫鸟飞反乡狐死首丘我其首晋而死子其与我
行乎嬴氏对曰子晋太子也辱于秦子之欲去不亦
宜乎虽然寡君使婢子侍执巾栉以固子也今吾不
足以结子是吾不肖也从子而归是弃君也言子之
谋是负妻之义也三者无一可行虽吾不从子也子
行矣吾不敢泄言亦不敢从也子圉遂逃归君子谓
怀嬴善处夫妇之间
　　黎庄夫人
按刘向列女传黎庄夫人者卫侯之女黎庄公之夫
人也既往而不同欲所务者异未尝得见甚不得意
其傅母闵夫人贤而公反不纳怜其失意又恐其已
见遣而不以时去谓夫人曰夫妇之道有义则合无
义则去今不得意胡不去乎乃作诗曰式微式微胡
不归夫人曰妇人之道一而已矣彼虽不吾以吾何
可以离于妇道乎乃作诗曰微君之故胡为乎中露
终执贞一不违妇道以俟君命君子故序之以编于
诗
　　周主忠妾
按刘向列女传周主忠妾者周大夫妻之媵妾也大
夫号主父自卫仕于周二年且归其妻淫于邻人恐
主父觉其淫者忧之妻曰无忧也吾为毒酒封以待
之矣三日主父至其妻曰吾为子劳封酒相待使媵
婢取酒而进之媵婢心知其毒酒也计念进之则杀
主父不义言之又杀主母不忠犹豫因阳僵覆酒主
父大怒而笞之既已妻恐媵婢言之因以他过笞欲
杀之媵知将死终不言主父弟闻其事具以告主父
主父惊乃免媵婢而笞杀其妻使人阴问媵婢曰汝
知其事何以不言而反几死乎媵婢曰杀主以自生
又有辱主之名吾死则死耳岂言之哉主父高其义
贵其意将纳以为妻媵婢辞曰主辱而死而妾独生
是无义也代主之处是逆礼也无义逆礼有一犹愈
今尽有之难以生矣欲自杀主父闻之乃厚币而嫁
之四邻争娶之君子谓忠妾为仁厚夫名无细而不
闻行无隐而不彰诗云无言不□无德不报此之谓
也
　　卫宗二顺
按刘向列女传卫宗二顺者卫宗室灵王之夫人而
及其傅妾也秦灭卫君乃封灵王世家使奉其祀灵
王死夫人无子而守寡傅妾有子傅妾事夫人八年
不衰供养愈谨夫人谓傅妾曰孺子养我甚谨子奉
祀而妾事我我不聊也且吾闻主君之母不妾事人
今我无子于礼斥绌之人也而留以尽其节是我幸
也今又烦孺子不改故节我甚内惭吾愿出居外以
时相见我甚便之傅妾泣而对曰夫人欲使灵氏受
不祥耶王不幸早终是一不祥也夫人无子而婢妾
有子是二不祥也夫人又欲出居外使婢子居内是
三不祥也妾闻忠臣下君无怠倦时孝子养亲患无
日也妾岂敢以小贵之故变妾之节哉供养固妾之
职也夫人又何勤乎夫人曰无子之人而辱主君之
母虽子欲尔众人将谓我不知礼也吾终愿居外而
已傅妾退而谓其子曰吾闻君子处顺奉上下之仪
修先古之礼此顺道也今夫人难我将欲居外使我
居内此逆也处逆而生岂若守顺而死哉遂欲自杀
其子泣而守之不听夫人闻之欢遂许傅妾留终年
供养不衰君子曰二女相让亦诚君子可谓行成于
内而名立于世矣诗云我心匪石不可转也此之谓
也
　　鲁义姑姊
按刘向列女传鲁义姑姊者鲁野之妇人也齐攻鲁
至郊望见一妇人抱一儿携一儿而行军且及之弃
其所抱抱其所携而走山儿随而啼妇人遂行不顾
齐将问儿曰走者尔母耶曰是也母所抱者谁也曰
不知也齐将乃追之军士引弓将射之曰止不止吾
将射尔妇人乃还齐将问所抱者谁也所弃者谁也
对曰所抱者妾兄之子也所弃者妾之子也见军之
至力不能两护故弃妾之子齐将曰子之于母其亲
爱也痛甚于心今释之而反抱兄之子何也妇人曰
己之子私爱也兄之子公义也夫背公义而向私爱
亡兄子而存妾子幸而得免则鲁君不吾畜大夫不
吾养庶民国人不吾与也夫如是则胁肩无所容而
累足无所履也子虽痛乎独谓义何故忍弃子而行
义不能无义而视鲁国于是齐将按兵而止使人言
于齐君曰鲁未可伐也乃至于境山泽之妇人耳犹
知持节行义不以私害公而况于朝臣士大夫乎请
还齐君许之鲁君闻之赐妇人束帛百端号曰义姑
姊公正诚信果于行义夫义其大哉虽在匹妇国犹
赖之况以礼义治国乎诗云有觉德行四国顺之此
之谓也
　　齐义继母
按刘向列女传齐义继母者齐二子之母也当宣王
时人有斗死于道者吏讯之被一创二子兄弟立其
傍吏问之兄曰我杀之弟曰非兄也乃我杀之期年
吏不能决言之于相相不能决言之于王王曰今皆
赦之是纵有罪也皆杀之是诛无辜也寡人度其母
能知子善恶试问其母听其所欲杀活相召其母问
之曰母之子杀人兄弟欲相代死吏不能决言之于
王王有仁惠故问母何所欲杀活其母泣而对曰杀
其少者相受其言因而问之曰夫少子者人之所爱
也今欲杀之何也其母对曰少者妾之子也长者前
妻之子也其父疾且死之时属之于妾曰善养视之
妾曰诺今既受人之托许人以诺岂可以忘人之托
而不信其诺耶且杀兄活弟是以私爱废公义也背
言忘信是欺死者也夫言不约束已诺不分何以居
于世哉子虽痛乎独谓行何泣下沾襟相入言于王
王美其义高其行皆赦不杀而尊其母号曰义母君
子谓义母信而好义洁而有让诗曰恺悌君子四方
为则此之谓也
　　梁节姑姊
按刘向列女传梁节姑姊者梁之妇人也因失火兄
子与其己子在火中欲取兄子辄得其子独不得兄
子火盛不得复入妇人将自趣火其人止之曰子本
欲取兄之子惶恐卒误得尔子中心谓何何至自赴
火妇人曰梁国岂可户告人晓也被不义之名何面
目以见兄弟国人哉吾欲复投吾子为失母之恩吾
势不可以生遂赴火而死君子谓节姑姊洁而不污
诗曰彼其之子舍命不渝此之谓也
　　魏芒慈母
按刘向列女传魏芒慈母者魏孟阳氏之女芒卯之
后妻也有三子前妻之子五人皆不爱慈母遇之甚
异犹不爱母乃命其三子不得与前妻子齐衣服饮
食起居进退甚相远前妻之子犹不爱于是前妻中
子犯魏王令当死慈母忧戚悲哀带围减尺朝夕勤
劳以救其罪人有谓慈母曰何勤劳忧惧如此慈母
曰如妾亲子虽不爱妾犹救其祸而除其害独于假
子而不为何以异于凡母其父为其孤也而使妾为
其继母继母如母为人母不能爱其子可谓慈乎亲
其亲而偏其假可谓义乎不慈且无义何以立于世
彼虽不爱妾安可以忘义乎魏安厘王闻之高其义
曰慈母如此可不赦其子乎乃赦其子复其家自此
五子亲附慈母雍雍若一慈母以礼义之渐率导八
子咸为魏大夫卿士各成于礼义君子谓慈母一心
诗云鸤鸠在桑其子七兮淑人君子其仪一兮其仪
一兮心如结兮言心之均一也鸤鸠以一心养七子
君子以一仪养万物一心可以事百君百心不可以
事一君此之谓也
　　召南申女
按刘向列女传召南申女者申人之女也既许嫁于
□夫家礼不备而欲迎之女与其人言以为夫妇者
人伦之始也不可不正传曰正其本则万物理失之
毫厘差之千里是以本立而道生源洁而流清故嫁
娶者所以重承业继先祖为宗庙主也夫家轻礼违
制不可以行遂不肯往夫家讼之于理致之于狱女
终以一物不具一礼不备守节持义必死不往而作
诗曰虽速我狱室家不足言夫家之礼不备足也君
子以为得妇道之仪故举而扬之传而法之以绝无
礼之求防淫欲之行焉又曰虽速我讼亦不女从此
之谓也
　　蔡人之妻
按刘向列女传蔡人之妻者宋人之女也既嫁于蔡
而夫有恶疾其母将改嫁之女曰夫之不幸乃妾之
不幸也奈何去之适人之道一与之醮终身不改不
幸遇恶疾不改其意且夫采采芣□之草虽其臭恶
犹始于捋采之终于怀撷之浸以益亲况于人乎况
于夫妇之道乎彼无大故又不遣妾何以得去终不
听其母乃作芣□之诗君子曰宋女之意甚贞而一
也
　　魏节乳母
按刘向列女传魏节乳母者魏公子之乳母秦攻魏
破之杀魏王瑕诛诸公子而一公子不得令魏国曰
得公子者赐金千镒匿之者罪至夷节乳母与公子
俱逃魏之故臣见乳母而识之曰乳母无恙乎乳母
曰嗟乎吾奈公子何故臣曰今公子安在吾闻秦令
有能得公子者赐金千镒匿之者罪至夷乳母傥言
之则可以得千金知而不言则昆弟无类矣乳母曰
吁我不知公子之处故臣曰我闻公子与乳母俱逃
母曰吾虽知之亦终不可以言故臣曰今魏国亦破
亡已灭子匿之尚谁为乎母吁而言曰夫见利而
反上者逆也畏死而弃义者乱也今持逆乱而以求
利吾不为也且夫凡为人养子者务生之非为杀之
也岂可以利赏畏诛之故废正义而行逆节哉妾不
能生而令公子擒也遂抱公子逃于深泽之中故臣
以告秦军秦军追见争射之乳母以身为公子蔽矢
着身者数十与公子俱死秦王闻之贵其守忠死义
乃以卿礼葬之祠以太牢宠其兄为五大夫赐金百
镒君子谓节乳母慈惠敦厚重义轻财礼为孺子室
于宫择诸母及阿者必求其宽仁慈惠温良恭敬慎
而寡言者使为子师次为慈母次为保母皆居子室
以养全之他人无事不得往夫慈故能爱乳狗搏人
伏鸡搏狸恩出于中心也诗云行有死人尚或墐之
此之谓也
　　盖将之妻
按刘向列女传盖将之妻盖之偏将丘子之妻也戎
伐盖杀其君令于盖群臣曰敢有自杀者妻子尽诛
丘子自杀人救之不得死既归其妻谓之曰吾闻将
节勇而不果生故士民尽力而不畏死是以战胜攻
取故能存国安君夫战而忘勇非孝也君亡不死非
忠也今军败君死子独可生忠孝忘于身何忍以归
丘子曰盖小戎大吾力毕能尽君不幸而死吾固自
杀也以救故不得死其妻曰曩日有救今又何也丘
子曰吾非爱身也戎令曰自杀者诛及妻子是以不
死死又何益于君其妻曰吾闻之主忧臣辱主辱臣
死今君死而子不死可谓义乎多杀士民不能存国
而自活可谓仁乎忧妻子而忘仁义背故君而事强
暴可谓忠乎人无忠臣之道仁义之行可谓贤乎周
书曰先君而后臣先父母而后兄弟先兄弟而后交
友先交友而后妻子妻子私爱也事君公义也今子
以妻子之故失人臣之节无事君之礼弃忠臣之公
道营妻子之私爱偷生苟活妾等耻之况于子乎吾
不能与子蒙耻而生焉遂自杀戎君贤之祠以太牢
而以将礼葬之赐其弟金百镒以为卿而使别治盖
君子谓盖将之妻洁而好义诗曰淑人君子其德不
回此之谓也
　　汉
　　珠崖二义
按刘向列女传二义者珠崖令之后妻及前妻之女
也女名初年十三珠崖多珠继母连大珠以为系臂
及令死当送丧法内珠入于关者死继母弃其系臂
珠其子男年九岁好而取之置之母镜奁中皆莫之
知遂奉丧归至海关关候士吏搜索得珠十枚于继
母镜奁中吏曰嘻此值法无可奈何谁当坐者初在
左右曰初当坐之吏曰其状何如对曰君不幸夫人
解系臂弃之初心惜之取而置夫人镜奁中夫人不
知也继母闻之遽疾行问初初曰夫人所弃珠初复
取之置夫人奁中初当坐之母意亦以初为实然怜
之乃因谓吏曰愿且待幸无劾儿儿诚不知也此珠
妾之系臂也君不幸妾解去之而置奁中迫奉丧道
远与弱小俱忽然忘之妾当坐之初固曰实初取之
继母又曰儿但让耳实妾取之因涕泣不能自禁女
亦曰夫人哀初之孤欲强活初身夫人实不知也又
因哭泣泣下交颈送葬者尽哭哀恸傍人莫不为酸
鼻挥涕关吏执笔书劾不能就一字关候垂泣终日
不能忍决乃曰母子有义如此吾宁坐之不忍加文
且又相让安知孰是遂弃珠而遣之既去后乃知男
独取之也君子谓二义慈孝论语曰父为子隐子为
父隐直在其中矣若继母与假女推让争死哀感傍
人可谓直耳
　　京师节女
按刘向列女传京师节女者长安大昌里人之妻也
其夫有雠人欲报其夫而无道径闻其妻之仁孝有
义乃劫其妻之父使要其女为中谲父呼其女告之
女计念不听之则杀父不孝听之则杀夫不义不孝
不义虽生不可以行于世欲以身当之乃且许诺曰
旦日在楼上新沐东首卧则是矣妾请开户牖待之
还其家乃告其夫使卧他所因自沐居楼上东首开
户牖而卧夜半雠家果至断头持去明而视之乃其
妻之头也雠人哀痛之以为有义遂释不杀其夫君
子谓节女仁孝厚于恩义也夫重仁义轻死亡行之
高者也论语曰君子有杀身以成仁无求生以害仁
此之谓也
　　邰阳友娣
按刘向列女传女娣者邰阳邑任延寿之妻也字季
儿有三子季儿兄季宗与延寿争葬父事延寿与其
友田建阴杀季宗建独坐死寿会赦乃以告季儿季
儿曰嘻独今乃语我乎遂振衣欲去问曰所与共杀
吾兄者为谁延寿曰田建田建已死独我当坐之汝
杀我而已季儿曰杀夫不义事兄之雠亦不义延寿
曰吾不敢留汝愿以车马及家中财物尽以送汝听
汝所之季儿曰吾当安之兄死而雠不执与子同枕
席而使杀吾兄内不能和夫家又纵兄之雠何面目
以生而戴天履地乎延寿惭而去不敢见季儿季儿
乃告其大女曰汝父杀吾兄义不可以留又终不复
嫁矣吾去汝而死善视汝两弟遂以身自经而死冯
翊王让闻之大其义令县复其三子而表其墓君子
谓友娣善复兄雠诗曰不僭不贼鲜不为则季儿可
以为则矣
　　后汉
　　张雨
按后汉书方术谢夷吾传注寿张县女子张雨早丧
父母年五十不肯嫁留养孤弟二人教其学问各得
通经皆为聘娶皆成善士夷吾荐于州府使各选举
表复雨门户
　　盛道妻
按后汉书列女传犍为盛道妻者同郡赵氏之女也
字媛姜建安五年益部乱道聚众起兵事败夫妻执
系当死媛姜夜中告道曰法有常刑必无生望君可
速潜逃建立门户妾自留狱代君塞咎道依违未从
媛姜便解道桎梏为赍粮货子翔时年五岁使道携
持而走媛姜代道持夜应对不失度道已远乃以实
告吏应时见杀道父子会赦得归道感其义终身不
娶焉
　　羊□妻蔡氏
按野客丛谈羊佑父□先妻孔融女后妻蔡邕女孔
氏生发蔡氏生承佑时发与佑俱病度不能两存乃
专心养发故得济佑竟病死后汉蔡邕传无闻
　　晋
　　郑休妻石氏
按晋书列女传郑休妻石氏不知何许人也少有德
操年十余岁乡邑称之既归郑氐为九族所重休前
妻女既幼休父布临终有庶子沈生命弃之石氏曰
奈何使舅之后不存乎遂养沈及前妻女力不兼举
九年之中三不举子
　　靳康女
按晋书列女传靳康女者不知何许人也美姿容有
志操刘曜之诛靳氏将纳靳女为妻靳女曰陛下既
灭其父母兄弟复何用妾为妾闻逆人之诛也尚洿
宫伐树而况其子女乎因号泣请死曜哀之免康一
子
　　广汉汝妇
按皇甫谧列女传广汉汝妇者汝敦之妻也居世殷
富兄弟早孤而嫂贪□敦以所受田宅奴婢三百余
万悉让与兄裁留园地数十亩起舍耕作土中得金
一器敦以示妻妻曰本言让先祖所有也此金非其
有耶敦曰固吾意也乃俱担金与兄嫂嫂初谓叔穷
乏来欲借贷有不悦之色见金而喜兄乃恻然感悟
弃妻还金
　　宋
　　南平王铄妃江氏
按宋书南平王铄传铄素不推事世祖又为元凶所
任上乃以药内食中毒杀之时年二十三追赠侍中
司徒三子敬猷敬渊敬先敬猷嗣官至黄门郎敬渊
初封安南县侯官至后军将军敬先继庐陵王绍前
废帝景和末召铄妃江氏入宫使左右于前逼迫之
江氏不受命谓曰若不从当杀汝三子江氏犹不肯
于是遣使于第杀敬猷敬渊敬先鞭江氏一百其夕
废帝亦殒
　　南齐
　　吴翼之母丁氏
按南齐书孝义韩灵敏传会稽永兴吴翼之母丁氏
少丧夫性仁爱遭年荒分衣食以贻里中饥饿者邻
里求借未尝违同里陈穰父母死孤单无亲戚丁氏
牧养之及长为营婚娶又同里王礼妻徐氏荒年客
死山阴丁为买棺器自往敛葬元徽末大雪商旅断
行村里比屋饥饿丁自出盐米计口分赋同里左侨
家露四丧无以葬丁为办冢椁有三调不登者代为
输送丁长子妇王氏守寡执志不再醮州郡上言诏
表门闾蠲租税
　　乘公济妻姚氏
范法
恂妻附

按南齐书孝义韩灵敏传建武三年吴兴乘公济妻
姚氏生二男而公济及兄公愿干伯并卒各有一子
欣之天保姚养育之卖田宅为娶妇自与二男寄止
邻家明帝诏为其二子婚表门闾复徭役吴郡范法
恂妻褚氏勤苦执妇业宋升明中孙昙瓘谋反亡命
褚谓其子僧简曰孙越州先姑之□子与汝父亲则
从母兄弟交则义重古人逃窜脱不免汝宜收之昙
瓘寻伏法褚氏令僧简往敛葬年七十余永明中卒
僧简在都闻病驰归未至而褚已卒将殡举尸不起
寻而僧简至焉
　　徐灵礼妻
按南齐书孝义韩灵敏传广陵徐灵礼妻遭火救儿
焚死太守刘悛以闻
　　北魏
　　平原女子孙氏
按魏书列女传平原鄃县女子孙氏男玉者夫为灵
县民所杀追执雠人男玉欲自杀之其弟止而不听
男玉泣曰女人出适以夫为天当亲自复雪云何假
人之手遂以杖殴杀之有司处死以闻显祖诏曰男
玉重节轻身以义犯法缘情定罪理在可原其特恕
之
　　孙道温妻赵氏
按北史列女传西魏武功县孙道温妻赵氏者安平
人也万俟丑奴之反围岐州久之无援赵乃谓城中
妇女曰今州城方陷义在同忧遂相率负土昼夜培
城城竟免贼大统六年赠夫岐州刺史赠赵安平县
君
　　隋
　　锺士雄母蒋氏
按隋书列女传锺士雄母者临贺蒋氏女也士雄仕
陈为伏波将军陈主以士雄岭南酋帅虑其反复每
质蒋氏于都下及晋王广平江南以士雄在岭表欲
以恩义致之遣氏归临贺既而同郡虞子茂锺文华
等作乱举兵攻城遣人召士雄士雄将应之蒋氏谓
士雄曰我前在杨都备尝辛苦今逄圣化母子聚集
没身不能上报焉能为逆哉汝若禽兽其心背德忘
义我当自杀于汝前士雄于是遂止蒋氏复为书与
子茂等谕以祸福子茂不从寻为官军所败上闻蒋
氏甚异之封为安乐县君
　　杨庆妻王氏
按隋书河间王弘传弘子庆越王侗称制拜宗正卿
世充将篡庆首为劝进世充既僭伪号以兄女妻之
署荣州刺史及世充将败庆欲将其妻同归长安其
妻谓之曰国家以妾奉箕于公者欲以申厚意结
公心耳今叔父穷迫家国阽危而公不顾婚姻孤负
付属为全身之计非妾所能责公也妾若至长安则
公家一婢耳何用妾为愿得送还东都君之惠也庆
不许其妻遂沐浴靓妆仰药而死（
按唐书列女传曰王谓左右曰唐胜
则郑灭郑安则吾夫死若是何益乃饮药死）

　　唐
　　王兰英
按唐书列女传王兰英者独孤师仁之姆师仁父武
都谋归唐王世充杀之师仁始三岁免死禁锢兰英
请髡钳得保养许之时丧乱饿死者籍籍游丐道路
以食师仁身啖土饮水后诈为采薪窃师仁归京师
高祖嘉其义诏封兰英永寿乡君
　　李湍妻
按唐书列女传李湍妻某氏湍籍吴元济军元和中
自拔归乌重引妻为贼缚而脔食之将死犹号于湍
曰善事乌仆射观者叹泣重引请以其事属史官诏
可
　　韩会妻郑氏
按怀庆府志郑氏河阳中书舍人韩会妻文公愈之
嫂也愈生三岁父仲卿暨母皆没鞠育于郑情若所
生会后贬官竟死迁所氐扶榇归葬又就食江南皆
携叔以行教诲婚娶恩义甚笃艰苦守贞垂三十年
亲见愈登进士垂大名其亡也文公服期以报事闻
朝野士大夫皆以为法焉
　　衡方厚妻程氏
按唐书列女传衡方厚妻程氏太和中方厚为邕州
录事参军招讨使董昌龄治无状方厚数争事昌龄
怒将执付吏辞以疾不免即以死告卧棺中昌龄知
之使阖棺甚牢方厚闭久以爪攫棺爪尽乃绝程惧
并死不敢哭昌龄恬不疑厚遣其丧程徒行至阙下
叩右银台门自刵陈冤下御史鞫治有实昌龄乃得
罪文宗诏封程武昌县君赐一子九品正员官
　　窦烈妇
按唐书列女传窦烈妇者河南人朝邑令毕某妻初
同州军乱逐节度使李瑭走河中令匿望仙里不知
所舍乃雠家也夜半盗入捽令首欲杀之窦泣蔽捍
苦持贼袂至中刀不解令得脱走不死贼亦去京兆
闻之归酒帛医药几死而愈
　　李氏妻王阿足
按唐书列女传李氏妻王阿足者深州鹿城人早孤
无兄弟归李氏数岁夫死无子以嫠姊高年无供养
乃不忍嫁昼耕夜织能办生事余二十年姊乃亡葬
送如礼乡人服其义争遣女妻往师其风训寿终于
家
　　高叡妻秦氏
按唐书列女传高睿妻秦睿为赵州刺史为默啜所
攻州陷睿仰药不死至默啜所示以宝带异袍曰降
我赐尔官不降自死睿视秦秦曰君受天子恩当以
死报贼一品官安足荣自是皆瞑目不语默啜知不
可屈乃杀之
　　周迪妻
按唐书列女传周迪妻某氏迪善贾往来广陵会毕
师铎乱人相掠卖以食迪饥将绝妻曰今欲归不两
全君亲在不可并死愿见卖以济君行迪不忍妻固
与诣肆售得数千钱以奉迪至城门守者谁何疑其
绐与迪至肆问状见妻首已在枅矣迪裹余体归葬
之
　　李畬母
按唐书列女传李畬母者失其氏有渊识畬为监察
御史得廪米量之三斛而赢问于吏曰御史米不概
也又问车庸有几曰御史不偿也母怒敕归余米偿
其庸因切责畬畬乃劾仓官自言状诸御史闻之有
惭色
　　姚女
按陕西通志姚女澄城人嫂李氏不得于姑每鞭笞
辄以身蔽将适人忽危坐而逝嫂亦恸哭死里中立
祠祀焉
　　廖匡济母
按赣州府志廖匡济母失其姓虔化人匡济仕湖南
马希范为决胜指挥使帅衡山与黔苗鏖战死希范
遣使来吊其母母曰廖氏三百口受上温饱之赐即
灭族未足为报况一子乎幸勿为念希范嘉母知大
义厚恤其家
　　林廿五妻谢氏
按闽书林廿五妻谢氏始自泽头徙感德场家于斯
葬于斯矣会伪闽升场为县有逞其私者谋建桓门
将没廿五居而夷其墓谢方新寡襁其幼子徒步四
千里赴汴京坐肺石三日得诉符下所部俾勿坏廉
访使孙泽撰墓碑极称之
　　南唐
　　练夫人
按浦城县志练氏章太傅仔钧妻智识过人仔钧以
西北面行军招讨使辟于朝付步骑五千人屯西岩
山时江西兵假道山下遣王建封求应于建安期以
七日后至欲军法处之夫人请曰常委以腹心今当
宥之仔钧不可夫人密令逃去且给以行资建封遂
仕南唐南唐将伐建安命屠其城建封使军吏访夫
人处遂解甲徒步拜夫人曰夫人亲戚内外乞示录
姓名当保全之夫人曰城中居民不啻万家妾不先
死而贪内外亲属之生可乎愿司空全大义无以老
妾为念建封感其言止戮首乱者数十人全城之功
郡人德焉仔钧十三子其八子皆练氏所生也后子
孙皆贵显

　闺义部外编
随手杂录郡君李氏余婶也尝有货珠子老媪李氏
携珠子至既去遗珠子在地婶收之后媪逾时不至
一日既至形容瘠瘦精神恍惚非昔人也婶诘之曰
向时所货珠子归则失去告其主以金十两偿之其
主不许因忧愁感疾几不能起婶曰珠子当时遗在
地我得之今在此媪惊喜涕下愿致金六两以请婶
取还之金不受也后微疾梦出门乘车出旷野至大
官府见二伟人衣冠坐堂上引至堂下伟人方问姓
氏婶知其阴府也遂诵大悲□左右皆惊愕其堂摇
动不已二伟人立语曰勿诵放尔归矣一吏持大簿
书至案伟人问曰记得还李媪珠子事否婶曰记之
其一伟人曰当展二十年寿其一曰得无太多也其
一曰妇人而不爱珠宝此可尚也俾人送还复乘车
至门首而入见其尸卧帐中惊而寤起后二十年乃
卒
春渚纪闻宣和间朝廷收复燕云即科郡县敷率第
第出钱增免夫钱海州怀仁县杨六秀才妻刘氏夫
死独与一子俱而家素饶于财闻官司督率严促而
贫下户艰于输纳即请于县乞以家财十万缗以免
下户之输县令欣然从之调夫辇运数日尽空其库
藏者七间因之扫治设佛供三昼夜既毕明旦视之
则屋间之钱己复堆垛盈满数之正十万缗而皆用
红麻为贯每五缗作辫辫首必有一小木牌上书麻
青二字观者惊异莫知其然或有释之者曰闻青州
府麻员外家至富号麻十万家岂非神运其钱至此
耶刘氏因密令人往青州踪迹之果有州民麻氏其
富三世自其祖以钱十万镇库而未尝用也一夕失
之不知所往刘氏即专人致殷勤于麻氏请具舟车
复归此钱麻惊嗟久之而遣介委曲附谢吾家福退
钱归有德出于天授今复往取违天理而非人情不
敢祗领也刘氏知其不可曰我诚输此钱以助国用
岂当更有之即施贫民及助修佛道观宇一钱不留
于家家益富云


　闺义部艺文二
诗

　　秦女休行
魏协律都尉左
延年所作今拟之
唐李白
西门秦氏女秀色如琼花手挥白杨刀
一
作刃
清昼杀
雠家罗袖洒赤血英气
一
作声
凌紫霞直上西山去关
吏相邀遮婿为燕国王身被诏狱加犯刑若履虎不
畏落爪牙素颈未及断推眉伏泥沙金鸡忽放赦大
辟得宽赊何惭聂政姊万古共惊嗟
　　将进酒　　　　　　　　　　　元稹
将进酒将进酒酒中有毒鴆主父言之主父伤主母
母为妾地父妾天仰天俯地不忍言阳为僵踣主父
前主父不知加妾鞭旁人知妾为主说主将泪洗鞭
头血推椎主母牵下堂扶妾遣升堂上□将进酒酒
中无毒令主寿顾主回思归主母遣妾如此由主父
妾为此事人偶知自惭不密方自悲主今颠倒安置
妾贪天僭地谁不为
　　题义女亭　　　　　　　　　　许浑
身没兰闺道日明郭南寻得旧池亭诗人愁立暮山
碧贾客怨离秋草青四望
一
作座
月沈疑掩镜两檐花
动认
一
作设
收屏至今乡里风犹在借问谁传义女铭
　　女仆阿汪　　　　　　　　　　韦庄
念尔辛勤岁已深乱离相失又相寻他年待我门如
市报尔千金与万金
　　吕母　　　　　　　　　　　　周昙
狱无良吏雪无由处处戈鋋自执雠吕母衔冤穷老
妇亦能为帅复私雠
　　濉阳　　　　　　　　　　　宋徐积
尝闻唐李氏世号为贤妻以力营七丧或谓难庶几
孰知蔡家妇其事乃同之岂特在中馈无往而无仪
孝于其所尊慈于其所卑既知义所在能终义所为
我生至此极我嫁逢百罹其属死略尽其骨俱无归
身为未亡人心乃真男儿以己任其责无忘须臾时
但恐事不济安知恤寒饥乃捐奉生具而为送亡资
面不御膏沐首不加冠笄金珠鬻于市文绣容何施
更无囊中装唯有身上衣殆将截其发幸苟完其肌
所得盖良苦所积从细微如此十年久犹以为支离
日时卜诸良宅兆相厥宜一举十八丧且令得所依
手自植松楸身亦沾涂泥何暇裹两足但知勤四肢
居者叹于室行者泣于岐鸟亦助叫号人思操累梩
冥冥长夜魂所获喜可知□□佳城中不为中道尸
卒办其家事少慰而心悲义深海可涸行坚山可摧
孤诚贯白日幽光凌虹霓吾闻古烈女荦荦非可奇
一死尽易处一节亦易持至如张氏者使人尤歔欷
谁为孝义传谁为黄绢碑亦有淮上翁为述濉阳诗
移书太史氏无令兹逸遗
　　史贞义女□　　　　崔敦诗
生平爱游览维舟濑江浔再拜谒贞女清风洒烦襟
贞女不可作衋然伤我心荒凉古祠下落日沧波深
穹碑当道周剥落莓苔侵留此万古名不与形俱沈
　　贞义女□　　　　　秦梓
史氏之女生寒门白璧粲粲贞义存上无所天漂为
业春风三十报母恩斩奢芟尚白日□子胥脱身间
道奔远来困穷乞于此漂母进食哀王孙子胥还吴
雪雠耻贞女可怜身已死一饭之德古必偿遗以百
金投濑沚谪仙高才起幽沈奕奕穹碑照江水有客
停舟临古祠凉□动水兴遐思蕉黄荔丹几千古焄
蒿凄怆若见之更怜抉目人已去姑苏台上草萋萋
　　贞女歌　　　　　　　　　　杨邦乂
溧山兮苍苍濑水兮汤汤中有贞女饮冰茹霜于焉
击漂维濑之阳遭壮士兮苦绝粮赈穷不惜倾壶浆
所处既以义安能计存亡幡然捐佩入不测下游九
土从英皇耿幽光兮贯白日凛心气兮摩穹苍呜呼
世无李太白此女终弗扬遗风奕奕山高水长可以
敦薄俗激忠良千古万古谁颉颃
　　贞义女歌　　　　　　　　　　刘岑
贞女已云远芳名闻至今烟波濑江上松柏古祠深
暮色留残照悲风动远林谪仙文不死读罢泪沾襟
　　贞女祠　　　　　　　　　　元严瑄
残碑拂拭认前朝万古贞魂不可招惆怅濑江东去
水野烟汀树共萧萧
　　赠伯姊　　　　　　　　　明曹寿奴
草有并蒂花木有连理枝果有合欢核豆有同根箕
鱼或比目游鸟亦比翼随同功茧作绵合□玉为□
我与子姊妹愿得不相离出必同车舆居必联屋楣
见月每共拜弄珠定双嬉子妆我掠鬓子盥我奉匜
我衣捣子砧子濯污我私机张我续织镜听子兼持
子褰我衾裯我餔子粥糜寒辄拥子背暑还扇我肌
子女迭相抱帷帐恒并施生从比肩人没以百岁期
　　义妇行　　　　　　　　　　汤引绩
　吴越王有大功于东南而子孙食其报者复异乎
　人世传忠孝虽妇女亦可嘉焉顾处士女妙贞继
　其十七世孙时用室遭张氏乱弃其所生而全前
　妻之子其孙理容出事迹观焉为古体一章以厉
　世云
顾家一女肤如玉□□灵台抱贞淑择配奚州武肃
孙井臼亲操谢膏沐不必荆钗与布袄雍雍自是闺
中宝抚卑事上尽欢心内外皆称新妇好欢乐未央
灾祸来闾阎满眼飞尘埃长鲸大豕互吞食雌凰雄
凤难徘徊强将性命依岩壑柏叶松肪共咀嚼草衣
木屐度晨昏乃畏强梁横侵掠丈夫前室有佳儿哇
哇相逐远奔驰足趼腹枵行不得锋横矢乱计宁施
妾身有子年尤小恩义欲兼嗟力少残生苟幸得完
全孤诚自有神明表拊膺长恸望天呼回头已作沟
中枯男子虽羞邓伯道妇女何惭鲁义姑明皇九五
真龙出一扫寰区群蚤虱归来室宇尚依然四方重
睹升平日矻然妇织与夫□眼看家道日康宁苍苍
主者岂无谓两男一女连绵生五十年来三百指螽
斯夺尽前人美珍珠帘卷画堂深鹤发披肩全寿祉
节孝贤能世岂无苍黄谁得展良图伤哉此道日雕
丧事迹何繇付董狐
　　嫁瞽歌　　　　　　　　　　　吴俨
予尝闻之古有人曾娶瞽程子谓此真难能三十年
前为不成徽音寥寂几百载古人已逝今人在义兴
陈桥宣义家深闺有女颜如花蹇家有子年□对媒
妁通名宜匹配定盟结聘未过门蹇陡失明双目昏
父母闻之心觉悔舅姑亦愿将亲退谁知陈女不易
心自言一诺轻千金姻缘有分定郎瞽妾之命舅姑
为子不必忧父母为女何须愁嫁鸡逐鸡狗逐狗夫
妇疾病相保守东邻之女夫病曾易亲西邻之妇夫
死重嫁人此辈不如禽与兽妾身宁死不能彀父母
吁嗟我女贤妆奁加倍休论钱舅姑相庆亲族喜妇
贤可望□宗嗣于归和协春复春朝夕敬侍严如宾
克勤克俭货财足七子四女森如玉夫随舅殁时事
更贞操始终冰玉清养姑抚子慈且孝康宁福寿皆
天报四子三婿皆读书飞腾指日登云衢珠冠霞帔
五花诰庭帷有待增光耀予恐人事久易忘大书嫁
瞽歌一章观民风者重名教采诗未必徇时好收入
皇明史册中挽回万古之淳风
　　漂母祠　　　　　　　　　　金大车
王孙去不返淮水亦东流宿草封遗冢行人说故侯
荒祠黄叶暗寒渚白苹秋一饭犹怀德空悲云梦游
　　漂母　　　　　　　　　　　　沈珫
偶然一饭进王孙答赠千金未足论何事怨家还报
德淮阴年少亦推恩
　　史贞女祠　　　　　　　　　王朝佐
濑水何泱泱携筐向水傍低头事漂击不惜湿罗裳
晨出未暮归老母在高堂三旬不愿适焉知绣鸳鸯
道逢困丈夫行乞良可伤一饭妇女仁况有残壶浆
终焉感礼义出词何慨慷贞洁恐无知清流见肝肠
悲哉伍子胥百金何足偿惟有鸱夷心可以增辉光

　闺义部纪事
公羊传邾娄颜之时邾娄女有为鲁夫人者孝公幼
颜淫九公子于宫中因以纳贼臧氏之母养公者也
闻有贼以其子易公抱公以逃贼至凑公寝而弒之
臣有鲍广父与梁买子者闻有贼趋而至臧氏之母
曰公不死也在是吾以吾子易公矣于是负孝公之
周訴天子天子为之诛颜而立叔术反孝公于鲁颜
夫人者妪盈女也国色也其言曰有能为我杀杀颜
者吾为其妻叔术为之杀杀颜者而以为妻
左传僖公二十二年晋太子圉为质于秦将逃归谓
嬴氏曰与子归乎对曰子晋太子而辱于秦子之欲
归不亦宜乎寡君之使婢子侍执巾栉以固子也从
子而归弃君命也不敢从亦不敢言遂逃归
左传僖公十五年晋侯之入也秦穆姬属贾君焉且
曰尽纳群公子晋侯烝于贾君又不纳群公子是以
穆姬怨之晋侯贿秦伯以河外列城五既而不与晋
饥秦输之粟秦饥晋闭之籴故秦伯伐晋战于韩原
获晋侯以归穆姬闻晋侯将至以太子罃弘与女简
璧登台而履薪焉以免服衰绖逆且告曰上天降灾
使我两君匪以玉帛相见而以兴戎若晋君朝以入
则婢子夕以死夕以入则朝以死唯君裁之乃舍诸
灵台大夫请以入公曰获晋侯以厚归也既而丧归
焉用之
左传成公二年晋郄克及齐侯战于□齐师败绩齐
侯见保者曰勉之齐师败矣辟女子女子曰君免乎
曰免矣曰锐司徒免乎曰免矣曰苟君与吾父免矣
可若乎乃奔齐侯以为有礼既而问之辟司徒之妻
也予之石
左传定公四年冬蔡侯吴子唐侯伐楚败诸雍澨五
战及郢己卯楚子取其妹季畀我以出涉睢济江
入于云中王寝盗攻之以戈击王王孙由于以背受
之中肩王奔郧锺建负季以从五年申包胥以秦
师至吴师大败逃归楚子入于郢王将嫁季季
辞曰所以为女子远丈夫也锺建负我矣以妻锺建
以为乐尹
战国策王孙贾年十五事闵王王出走失王之处其
母曰女朝出而晚来则吾倚门而望女暮出而不还
则吾倚闾而望女今事王王出走女不知其处女尚
何归王孙贾乃入市中曰淖齿乱齐国杀闵王欲与
我诛者袒右市人从者四百人与之诛淖齿刺而杀
之
外史魏王曰寡人有母结发于先君而生寡人先君
之侧室生寡人伯兄先君曰侧室之子虽长非嫡也
寡人是命先君之侧室亦舍长子伯兄而拾寡人告
我先君曰君无以妾之子为长而命以国使妾有他
衅惟嫡子仲氏立妾之福也先君曰立嫡之命出吾
意也而议未布于外内以汝长子之故今汝以一妇
而能礼让且智吾之内衅由汝熄矣遂议立寡人先
君之侍臣谓寡人曰公子可以避矣如不避必有内
言寡人是以行先君之侧室闻之而忧告先君曰夫
人之公子行矣君何不闻妾之子不可夺也意者君
以妾之故而迁其前言乎不然何公子捐国而行也
若公子罪妾妾将携其子而假君所以赐妾与子也
妾与国孰重妾与宗庙孰重妾与公子孰重妾在而
公子行妾安能一日求活耶愿君亟反之非为妾也
为公子也为国与宗庙人民也不然妾虽万死而不
足赎君之心胡可明也先君遂返寡人于国
史记信陵君列传秦破赵长平军进兵围邯郸魏王
使将军晋鄙将十万众救赵留军壁邺平原君让魏
公子公子数请魏王及宾客辨士说王万端魏王畏
秦终不听公子欲以客往赴秦军与赵俱死行过夷
门见侯生具告所以侯生曰公子欲赴秦军譬若以
肉投馁虎何功之有哉乃屏人与语曰嬴闻晋鄙之
兵符常在王卧内而如姬最幸出入王卧内力能窃
之嬴闻如姬父为人所杀如姬资之三年自王以下
欲求报其父仇莫能得如姬为公子泣公子使客斩
其仇头敬进如姬如姬之欲为公子死无所辞顾未
有路耳公子诚一开口请如姬如姬必许诺则得虎
符夺晋鄙军北救赵而西却秦此五霸之伐也公子
从其计请如姬如姬果盗晋鄙兵符与公子
汉书王陵传王陵沛人也高祖微时兄事陵及高祖
起沛入咸阳陵亦聚党数千人居南阳不肯从沛公
及汉王之还击项籍陵乃以兵属汉项羽取陵母置
军中陵使至则东乡坐陵母欲以招陵陵母私送使
者泣曰愿为老妾语陵善事汉王汉王长者毋以老
妾故怀二心妾以死送使者遂伏剑而死项王怒亨
陵母陵卒从汉王定天下封安国侯为右丞相
后汉书赵苞列传苞字威豪甘陵东武城人初仕州
郡迁辽西太守抗厉威严名振边俗以到官明年遣
使迎母及妻子垂当到郡道经柳城值鲜卑万余人
入塞寇钞苞母及妻子遂为所劫质载以击郡苞卒
步骑二万与贼对阵贼出母以示苞苞悲号谓母曰
为子无状欲以微禄奉养朝夕不图为母作祸昔为
母子今为王臣义不得顾私恩毁忠节唯当万死无
以塞责母遥谓曰威豪人各有命何得相顾以亏忠
义昔王陵母对汉使伏剑以固其志尔其勉之苞即
时进战贼悉摧破其母妻皆为所害苞殡殓母毕自
上归葬灵帝策吊慰封鄃侯苞葬讫遂欧血而死
三国魏志杨阜传马超率众戎渠帅以击陇上郡县
陇上郡县皆应之惟冀城奉州郡以固守阜率国士
大夫及宗族子弟胜兵者千余人使从弟岳于城上
作偃月营与超接战自正月至八月而救兵不至遣
别驾阎温循水潜出求救为超所杀于是刺史太守
开城门迎超超入拘岳于冀使杨昂杀刺史太守阜
有报超之志而未得其便顷之阜以丧妻求葬假阜
外兄姜叙屯历城阜少长叙家见叙母及叙说前在
冀中时事歔欷悲甚叙曰何为乃尔阜曰守城不能
完君亡不能死亦何面目以视息于天下马超背父
叛君虐杀州将岂独阜之忧责一州士大夫皆蒙其
耻君拥兵专制而无讨贼心此赵盾所以书弒君也
超强而无义多衅易图耳叙母慨然□从阜计定起
兵于卤城超闻阜等兵起自将袭历城得叙母叙母
骂之曰汝背父之逆子弒君之桀贼天地岂久容汝
而不早死敢以面目视人乎超怒杀之及陇右平太
祖封讨超之功曰姜叙之母劝叙早发明智乃尔虽
杨敞之妻盖不过此
皇甫谧列女传建安中马超攻冀害凉州韦康州人
凄然莫不感愤姜叙为抚夷将军拥兵屯历叙姑子
杨阜故为康从事同等十余人皆略属超阴相结为
康报雠未有间会阜妻死辞超归西宁因过至历候
叙母说康被害及冀中之难相对泣良久姜叙举室
感悲叙母曰咄伯奕韦使君遇难岂一州之耻亦汝
之负岂独义山哉汝无顾我事淹变人生谁不死死
国忠义之大者但当速发我自为汝当之不以余年
累汝也因敕叙与阜参议许诺分人传语乡里尹奉
赵昂及安定梁宽等令叙先举兵叛超怒必自来击
叙宽等因从后闭门约誓已定叙遂进兵入卤昂奉
守祁山超闻果自出击叙宽等因从后闭冀门超失
据过卤叙守卤超因进至历历中见超往以为叙军
还又闻超已走奔汉中故历无备及超入历执叙母
母怒骂超超被骂大怒即杀叙母及其子烧城而去
阜等以状闻太祖甚嘉之手令褒扬
三国志骆统传统母改适为华歆小妻统时八岁遂
与亲客归会稽事适母甚谨时饥荒乡里及远方客
多有困乏统为之饮食衰少其姊仁爱有行寡居无
子见统甚哀之数问其故统曰士大夫糟糠不足我
何心独饱姊曰诚如是何不告我而自若若此乃自
以私粟与统又以告母母亦贤之遂使分施由是显
名
世说新语王大将既为逆顿军姑孰晋明帝以英武
之才犹相猜惮乃着戎服骑巴賨马赍一金马鞭阴
察军形势未至十余里有一客姥居店卖食帝过谒
之谓姥曰王敦举兵图逆猜害忠良朝廷骇惧社稷
是忧故劬劳晨夕用相觇察恐形迹危露或至狼狈
追迫之日姥其匿之便与客姥马鞭而去行敦营匝
而出军士觉曰此非常人也敦卧心动此必黄须鲜
卑奴来命骑追之已觉多许里追士因问向姥不见
一黄须人骑马度此耶姥曰去已久矣不可复及于
是骑人息意而反
江左名士传谢鲲邻家有女尝往挑之女方织以梭
投折其两齿
宋书顾琛传琛为西阳王子尚抚军司马母孔氏时
年百余岁晋安帝隆安初琅邪王廞于吴中为乱以
女为贞烈将军悉以女人为官属以孔氏为司马及
孙恩乱后东土饥荒人相食孔氏散家粮以赈邑里
得活者甚众生子皆以孔为名焉
宋书刘怀肃传初高祖产而皇妣殂孝皇贫薄无由
得乳人议欲不举高祖高祖从母生刘怀敬未期乃
断怀敬乳自养高祖高祖以旧恩怀敬累见宠授至
会稽太守
南史孝义孙棘传孙棘彭城人也宋大明五年发三
五丁弟萨应充行坐违期不至棘诣郡辞列棘为家
长令弟不行罪应百死乞以身代萨萨又辞列自引
太守张岱疑其不实以棘萨各置一处报云听其相
代颜色并悦甘心赴死棘妻许又寄语属棘君当门
户岂可委罪小郎且大家临亡以小郎属君竟未妻
娶家道不立君已有二儿死复何恨岱依事表上孝
武诏特原罪州加辟命并赐帛二十匹
梁书顾协传协幼孤随母养于外氏自丁艰忧遂终
身布衣蔬食少时娉舅息女未成婚而协母亡免丧
后不复娶至六十余此女犹未他适协义而迎之
魏书崔辩传辩长子景□子巨伦有□明惠有才行
因患眇一目内外亲类莫有求者其家议欲下嫁之
巨伦姑赵国李叔引之妻高明慈笃闻而悲感曰吾
兄盛德不幸早世岂令此女屈事卑族乃为子翼纳
之时人叹其义崔氏与翼书诗数十首辞理可观
陈书徐孝克传梁末侯景寇乱京邑大饥饿死者十
八九孝克养母饘粥不能给妻东莞臧氏领军臧质
之女也甚有容色孝克乃谓之曰今饥荒如此供养
交阙欲嫁卿与富人望彼此俱济于卿意如何臧氏
弗许时有孔景行者为侯景将富于财孝克密因媒
者陈意景行多从左右逼而迎之臧涕泣而去所得
谷帛悉以供养孝克又剃发为沙门改名法整兼乞
食以充给焉臧氏亦深念旧恩数私致馈饷故不乏
绝后景行战死臧伺孝克于途中累日乃见谓孝克
曰往日之事非为相负今既得脱当归供养孝克默
然无答于是归俗更为夫妻
南史杜龛传龛僧辩□也始为吴兴太守以陈武帝
非素贵及为之本郡以法绳其宗门无所纵舍武帝
衔之切齿及僧辩败龛乃据吴兴以拒之频败陈文
帝军龛好饮酒终日恒醉勇而无略部将杜泰私通
于文帝说龛降龛然之其妻王氏曰霸先雠隙如此
何可求和因出私财赏募复大败文帝军后杜泰降
文帝龛尚醉不觉文帝遣人负出项王寺前斩之王
氏因截发出家
隋书朱敞传敞朱荣之子父彦伯齐神武帝
尽诛朱氏敞小随母养于宫中及年十二自窦而
走见童儿群戏者易衣而遁追骑不识执绮衣儿得
免遂入一村见长孙氏媪踞胡□而坐敞再拜求哀
长孙氏愍之藏于复壁三年购之愈急迹且至长孙
氏曰事急矣不可久留资而遣之遂诈为道士变姓
名微服西归于周太祖见而礼之武帝东征上表求
从攻城陷阵所当皆破进位上开府除胶州刺史于
是迎长孙氏及弟置于家厚资给之
唐书薛举传薛举自号西秦霸王未几死仁杲代立
未葬而仁杲灭其将旁仚地降诏即统其兵未几复
叛仚地羌豪也举父子信倚之至是入南山繇商洛
出汉川众数千所过剽害败大将庞玉至始州掠王
氏女醉寝于野王取仚地所佩刀斩之送首梁州诏
封女为崇义夫人
耳目记唐滕王极淫诸官妻美无不尝遍诈言妃唤
即行无礼时典签崔简妻郑氏初到王遣唤欲不去
惧王之威去则被辱郑曰昔愍怀之妃不受贼逼当
今清泰敢行此事耶遂入王中门外小阁王在其中
郑入欲逼之郑大叫左右曰王也郑曰大王岂作如
是必家奴耳取一只履击王头破抓面流血妃闻而
出郑氏乃得还王大惭旬日不视事简每日参候不
敢离门后王衙坐简向前谢过王惭却入月余日乃
出诸官之妻曾被王唤入者莫不羞之其婿问之无
辞以对
淮安府志潼水王义方擢侍御史将论李义府之奸
意必得罪问计于母母曰昔王母伏剑成陵之义汝
能尽忠吾死何恨义方遂劾义府卒以谏显
资治通鉴唐右司郎中冯翊乔知之有美妾曰碧玉
知之为之不昏武承嗣借以教诸姬遂留不还知之
作绿珠怨诗以寄之碧玉赴井死承嗣得诗于裙带
大怒讽酷吏罗告族诛之
笔记李北海与张说交恶以枉下狱论死其妻上书
请戍边自赎得末减贬遵化尉流瘴岭南
唐书文艺李邕传邕贬遵化尉流岭南邕妻温为邕
请戍边自赎曰邕少习文章疾恶如雠不容于众邪
佞切齿诸儒侧目频谪远郡削迹朝端不啻十载岁
时叹恋闻者伤怀属国家有事泰山法驾旋路邕献
牛酒例蒙恩私妾闻正人用则佞人忧邕之祸端故
自此始且邕比任外官卒无一毁天意暂顾罪过旋
生谚曰士无贤不肖入朝见嫉惟陛下明察邕初蒙
讯责便系牢户水不入口者逾五日气息奄奄唯吏
是听事生吏口绝邕手书贷人蚕种以为枉法市罗
贡奉捐为奸赃于时匦使朝堂守捉严固号天诉地
谁肯为闻泣血去国投骨荒裔永无还期妾愿使邕
得充一卒效力王事膏涂朔边骨粪沙壤成邕夙心
表入不省
唐书张巡传安禄山反河南节度使嗣虢王巨屯彭
城假巡先锋俄而鲁东陷贼济阴太守高承义举郡
叛巨引兵东走临淮贼将谋趋宁陵绝巡饷路巡外
失巨依拔众保宁陵巨之走临淮巡有姊嫁陆氏遮
王劝勿行不纳赐百缣勿受为巡补缝行间军中号
陆家姑先巡被害
唐书仆固怀恩传怀恩护回纥归国道太原辛云京
内忌怀恩又以其与回纥亲疑可汗见袭闭关不敢
犒军怀恩大怒表上其状顿军汾州会监军骆奉先
自云京所归云京已厚结其欢因言怀恩与可汗约
反状明白奉先过怀恩升堂拜母母让曰若与我儿
约兄弟今何自亲云京然前事勿论自今宜如初酒
酣怀恩舞奉先厚纳以币怀恩未及酬奉先亟辞去
怀恩遣左右匿其马奉先疑图己乘夜遁归怀恩惊
追与其马奉先还具奏怀恩反状怀恩上表陈情诏
宰相临谕诏旨劝入朝怀恩许诺副将范志诚谏以
为嫌隙成矣奈何入不测之朝乃止使子玚攻云京
云京败进攻榆次未拔追兵于祁责其缓鞭之众怒
怀恩闻以告母母曰我戒汝勿反国家训汝不浅今
众变祸且及我奈何怀恩再拜出母提刀逐之曰吾
为国杀此贼取其心以谢军中怀恩走乃与部曲三
百北渡河走灵武稍稍引□命军复振帝念旧勋不
加罪诏辇其母归京师厚恤之以寿终
唐书朱泚传泚僭位于宣政殿号大秦帝使高重杰
屯梁山御贼贼将李日月杀之日月锐甚自谓无前
浑瑊伏兵漠谷引数千骑攻长安引却日月尾追遇
伏斗射日月杀之泚怅恨其母不哭骂曰奚奴天子
负而何事死且晚
唐国史补吐蕃自贞元末失维州常惜其险百计复
之乃选妇人有心者约曰去为维州守卒之妻十年
兵至汝为内应及元和中妇人已育数子蕃寇大至
发火应之维州复陷
唐书李白传白度牛渚矶至姑孰悦谢家青山欲终
焉及卒葬东麓元和末宣歙观察使范传正祭其冢
禁樵采访后裔惟二孙女嫁为民妻进止仍有风范
因泣曰先祖志在青山顷葬东麓非本意传正为改
葬立碑焉告二女将改妻士族辞以孤穷失身命也
不愿更嫁传正嘉叹复其夫徭役
楮记室唐李光进弟光颜先娶而母委以家事及光
进娶母已亡弟妇封赀贮纳管钥于姒光进命返之
曰娣逮事姑尝命主家事不可改因相持泣乃如初
大唐新语南中丞卓吴楚游学十余年衣布缕乘牝
卫薄游蔡州州牧待之似厚而为吏难阻每宴集令
召则云南秀才自以衣冠不整称疾不赴羁旅穷愁
似无容足之地惟城南鬻饭老妪待之无厌色后十
七年卓为蔡州牧曰古人一饭之恩必报睚眦之怨
必酬遂戮雠吏而报饭妪后转黔南经略使
云溪友议潞州沈尚书绚宣宗九载主春闱将欲放
榜其母郡君夫人曰吾见近日崔李侍郎皆与宗盟
及第似无一家之谤汝叨此事家门之庆也于诸叶
中拟放谁耶绚曰莫先沈先也太夫人曰沈先早有
声价沈擢次之二子科名不必在汝自有他人与之
吾以沈儋孤单鲜有知者汝其不愍孰能见哀绚不
敢违慈母之命遂放儋第焉先后果升上第擢奏芸
阁从事三湘太夫人之朗悟儋亦感激焉
镇江府志孟昶被毁深自惋失及刘裕建义与昶定
谋欲尽散财物以供军粮谓妻周曰刘迈毁我于桓
公便是一生沦落决当作贼卿幸可早尔离绝脱得
富贵相迎不晚也周曰君父母在堂欲建非常之谋
岂妇人所可谏阻事之不成当于奚官中奉养大家
义无归志也昶怆然久之而起周为倾资产以给所
需家人不知
陆游南唐书丘旭传旭字孟阳随计金陵凡九举而
曳白者六七然自励弥笃不以为耻既而困窘无进
取意秋试将迩寡嫂问行期旭以匮乏告刘曰苟济
荣望虽孤儿可鬻况赀用乎于是罄橐遗之旭不得
已再就乡举明年春试厚德载物赋旭为第一
石林燕语章郇公高祖母练氏其夫均为王审知偏
将领军守西岩一日盗至不能敌遣二亲校请兵于
审知后期不至将斩之练氏为请不得即密取奁中
金遗二校使逃去二校□南唐会王氏国乱李景即
遣兵攻福建时均已卒矣二校闻练氏在亟遣人赍
金帛招之使出曰吾翌日且屠此城若不出即并及
矣练氏返金帛不纳曰为我谢将军诚不忘前日之
意幸退兵使吾城降吾与此城人可俱全不然愿与
皆屠不忍独生也再三请不已二将感其言遂许城
降均十五子五为练氏出郇公与申公皆其后也
茅亭客话庚子岁天兵讨益部贼突围宵遁主帅愍
城中民使招诱出城大军方入搜捕及平定后尽令
归家南市渠中有一盲女年七八岁叫云父耶母耶
兄耶嫂耶何处去不供给我饮食也其盲女为饥渴
所逼不知无家但怨呼父母兄嫂旦夕不辍有一邻
妇云此孙氏女三岁因患□豆入眼父母怜其聪慧
常教念佛书鞠养甚厚父死于输给不迨母死于忧
愤嫂因供给役夫中流矢而毙兄城陷而不知存亡
更无亲戚观者痛心流涕经旬或遇邻妇问盲女存
亡邻妇云盲女不接他人饮食但悲号呼叫其亲水
饮不入口苏而复绝七日而死因悯而舍余烬者材
而焚之于盲女衣中获白金一两遂鬻之以供僧画
像焉呜呼城陷日似此者多矣独书盲女者鄙意有
激焉夫家富则礼义兴苟不足则礼义俱废人之常
情也当是时民家财罄窘迫尤甚邻妇独能舍余烬
之材焚烧盲女复于女衣中获金不为己用与盲女
供僧画像奇哉邻妇能于困穷窘迫之际存诚如是
故特书之今之见利亡义者斯邻妇之罪人乎
湘山野录李丞相沆有长者誉一世仆逋宅金数十
千忽一夕遁去有女将十岁美姿格自写一券系于
带愿卖于宅以偿焉丞相大恻之祝夫人曰愿如己
子育于室训教妇德俟长求偶嫁之请夫人亲结缡
以主其婚然而务在明洁夫人如所诲及笄择一
亦颇良具奁币归之女范果坚白
过庭录张康节公晚年鳏居有侍妾晏康奉公甚谨
未尝少违意公尝召而谓曰吾死亦当从我尔妾恭
应曰惟命是从公薨妾果相继死人以为异
倦游杂录刘潜以淄州职官权知郓州平阴县事一
日与客饮驿亭左右报太夫人暴疾潜驰归已不救
矣潜抱母一恸而绝其妻见潜死复抚潜尸大号而
卒时人伤之
江阴县志丁思妻谢氏元佑间挝登闻鼓乞割己田
二千亩宅一区为义庄义宅以供祠祭以赡族人子
孙从长管摄不许改易元佑八年七月二十七日有
旨褒嘉十有三年孙彬乙科擢第三入为郎秉麾节
处州府志叶光妻梅氏年少寡居元佑中郡守胡宗
质增刱州学梅助钱二千缗又卖珠冠得五百缗以
益之建义学于乡请名士叶端仁教五经又聘一师
训诲乡中子弟
山房随笔赵静斋淮被执于溧阳丰登庄至府辞家
庙即登棹去至瓜州被刑无敢理其尸者有一宠姬
在焦佥省处启佥省云赵四知府今日已死妾元是
他婢子望相公以妾之故将尸焚化也是相公一段
阴骘焦许焉乃作一棺焚之又启收骨散之于水亦
许之遂以裙盛骨殖到江下大恸投江而死
随隐谩录钱塘范十郎二女俱为云间富民陆氏妾
长曰莺莺有宠早死次曰燕燕与群妾等陆病且贫
货所居栖墓庐群妾皆散燕燕独不忍去因食贫十
余年陆死自鬻以葬焉呜呼豫让怀智伯国士恩始
以国士报燕燕不贤于让哉
扬州府志安仁乡有姑嫂刈稻姑溺嫂援之俱死水
中共瘗沟旁忽生莲花数朵居人异之启其棺花茎
皆从口出今冢尚存
金史路伯达传伯达累迁刑部侍郎太常卿拜安国
军节度使未几改镇安军尝使宋回献所得金二百
五十两银一千两以助边表乞致仕末及上而卒其
妻傅氏言之上嘉其诚赠大中大夫仍以金银还之
傅泣请弗许傅以伯达尝修冀州学乃市信都枣强
田以赡学有司具以闻上贤之赐号成德夫人
宝符传天兴元年北兵攻城矢石之际忽见一女子
呼于城下曰我倡女张凤奴也许州破被俘至此彼
军不日去矣诸君努力坚守无为所欺也言竟投濠
而死朝廷遣使驰祭于西门正大天兴之际妇人节
义可知者数人耳凤奴事别史录之盖有所激云
辍耕录聂以道宰江右邑一日有村人早出卖菜拾
得至元钞十五锭归以奉母母怒曰得非盗来而欺
我乎纵有遗失亦不过三两张耳宁有一束之理况
我家未尝有此立当祸至可急速送还毋累我为也
言之再子勿从母曰必如是我须诉之官子曰拾得
之物送还何人母曰但于拾处俟之定有失主子遂
依命携往顷间果见寻钞者至村人本朴质竟不诘
其数便以付还傍人皆令分取为赏失主靳曰我原
三十定方纔一半安可赏之争闹不已相持至厅事
下聂推问村人其词實又密唤其母审之合乃俾二
人各具失者實三十定得者實十五定文状在官却
谓失主曰此非汝钞必天锡贤母以养老者若三十
定则汝钞也可自别寻去遂给付母子闻者称快
辍耕录至正壬辰秋边寇陷常州守吏望风奔溃徐
妇倡者寇命以佐燕乃愤詈勿从竟刺死之未几江
浙平章定定来□复儒流吴寅夫赵君谟等以从逆
伏诛嘉兴张翔南作忠徐倡诗以白于世曰西神峨
峨睢孽蔓乘兵涂甿膏国武乏兴唶尔尸素营贿朋
城勿典守妖狐凌彼章逢之徒冠伦魁能蒲伏詟服
倒授太阿傔以承天廓不白暑雨冰纲常沦隳□绝
罔凭胡为优徐倡冶容倚市矜鬕妖驱之俾侑乐頩
玉肆詈无陵兢噤讴褫舞余怒鬟植鬅鬠铅为钢刃
划膺载营霸灼上升顾守臣巨儒汗恧衔愧死莫惩
二仪磅礡忠义气犹出下里孰可仍桓桓执夷徒乃
反经沟塍尔倡丹衷烛日月易粉黛誉声绳绳污渎
流回清澄如吴寅夫平日所为之事实名教中所不
齿者一死固有余辜赵颇纯谨老成乃亦在列可哀
也已随隐漫录载宋端平二年李全据高邮城叛召
官奴毛惜惜佐酒骂曰汝本健儿官家何负于汝而
反吾有死耳不能为反贼行酒全以刃裂口立命脔
之骂至死不绝后阃臣以闻特封英烈夫人且锡庙
潘紫岩有诗曰淮海艳姬毛惜惜蛾眉有此万人英
恨无匕首学秦女向使裹头真杲卿玉骨花颜城下
土冰魂雪魄史间名古今无限腰金者歌舞筵中过
一生噫当是时也奸凶得志势焰熏天虽厚禄重臣
峨冠世儒罔不效力执事战兢奔走于指挥之下而
娼优下贱乃能奋不顾身独何人与夫徐氏之与英
烈夫人同一死耳而无有为之举申朝廷褒封号以
为世劝惜哉
顺德县志黄女官名阿妹大学士梁储母黄太夫人
外祖姑也黄太夫人未字时极荷女官钟爱太夫人
德之洪武二十年选入后宫太祖高皇帝命为司宝
锡之敕命赐名惟德宠眷甚隆宣德七年乞骸南归
皇太后为诗赐之太夫人临终语其少子亿曰汝外
王父母无嗣今为之后者家业陵替伤哉汝异日富
贵毋俾汝外王父母及祖姑为馁鬼则吾可以瞑目
矣亿后第进士官至广西少参致仕追念太夫人遗
命为之立祠以祀云
松江府志御史冯恩上疏论劾冢宰逮诏狱讹言汹
汹欲籍其家家人奔窜母吴氏挈孙行可入京沥血
为疏奏曰儿戆无状万死有余罪但妾临年不忍见
子被戮愿以身赎子稍延嗣息不报行可卒申其说
末减戍雷州
如□县志县东去城十里至汤家湾为余氏族居隆
万间里中一贵人罢归用青乌家言售余氏地为墓
既售将发其冢旁有一冢余之嫠妇与其姑依焉嫠
妇念姑耄贵人势炽冢不可保一日召家人市牲醴
具酒肴列庭中尽延余族奉其姑上座妇下拜进姑
酒二爵乃遍拜族人已出匕首置几上徐言曰新妇
奉姑本欲终其天年不谓今日祸且叵测亡夫朽骨
将不保安用偷生今日长与姑别俟贵人来我必以
颈血溅其衣自是挟匕首共起居贵人知不可夺遂
已今其冢嵬然独存
宣城县志宣城东乡仙女桥相传谷麻村有麻氏女
及笄未聘父母并丧遗二幼弟叹曰我去二孤将安
托遂不嫁抚之长与纳妇相与若姑妇淡然终身里
人异之称仙女尝捐赀珥构桥溪上以便行者亦称
仙女桥
海盐县志李云卿明千户胄子查氏者家素封以卿
世秩结为婚媾未几鼎革卿家破查父悔盟诱卿至
家勒书罢婚卿不得已听焉查父袖纸示妻方展读
其女在后掣纸碎之曰缔婚父實为主奈何以盛衰
改移女惟一死以谢李父大怒曰为汝计终身反逆
我非我女也遂驱女出户女泣别归李越数日查母
潜遣婢饷鱼肉女弗纳曰既为贫家妇分甘淡泊安
用此日以女红自给无几微尤怨寻遘疾死卿感之
终身不娶
永和县志康熙三十七年岁大饥本县妓者赛玉抱
得三四岁弃女于道抚养不啻掌珍年十四玉具呈
于令欲令择配良家令急命归良诸生郭其子娶之

　闺义部列传二
　　明一
　　花云侍儿孙氏
按殉身录花云怀庆人庚子守太平陈友谅以舟师
入寇城陷不屈而死妻郜氏生一子炜甫三岁闻云
遇害义不受辱以炜付侍儿孙氏令善护之遂投水
死谅军掠孙氏至九江孙氏恐儿被害以簪珥付渔
家妪鞠之是年冬王师败伪汉孙脱身至渔家视儿
在□其□窃负而走宿陶穴中明日出江浒僦舟以
渡遇汉溃军还争舟捽孙氏及儿投之江方出没波
中有断木自上流浮至附之入芦渚中渚有莲实孙
氏取啖儿七日不死忽夜闻人语声呼之逢老父告
之故与偕行明年辛丑达上所遂抚养之年十三授
千户
　　赵好德妻张氏
按汝宁府志张氏汝阳人吏部尚书赵好德妻侍郎
毅之母也元季大乱好德将杖策往谒高祖顾谓张
曰奈汝娠何张曰是男归君是女则母子俱死而已
遂洒泣而别张携家避难抵华州力作自给明年毅
生戊申洪武改元好德守安庆张携毅东归好德遣
人往迎遇诸大梁张以毅付使者曰我所忍死以待
者为此子耳今令归若主吾事毕矣遂悲伤发病卒
洪武八年诰赠淑人
　　聂万衿妻陈氏
按宝庆府志陈氏新化永宁乡民聂万衿妻避兵于
金凤寨忽火其庐衿病不能起氏负夫出力不能支
遂相抱同死
　　陶安继室陈氏
按太平府志陈氏陶安继室安没前妻子昱孙卯儿
坐法徙军陈氏叩阍泣奏帝为泫然曰安乃大儒朕
初渡江首与先后功在鼎彝今子孙残落深可悯念
时卯儿已没立赦昱归养封姑孰郡夫人
　　龚明可妻石氏
史
氏附

按武进县志石氏龚明可妻洪武初明可任山西徐
沟县簿病亡家贫丧不能举氏疏乞驿传扶榇报可
因着为令诏表所居曰龚巷同时史氏陈慨妻事与
此略同
　　庄居敬妻徐氏
按淮安府志徐氏海州人庄居敬妻元季夫为河南
平章死于御寇徐收殓率所部兵复其雠携幼子归
明太祖下山西负丧居京师大臣上其事奉旨归葬
旌表
　　夏信
按福清县志夏信北隅夏伯庸女性至孝知经史大
义父病割股和药糜以进父没弟观明甫四岁信怜
弟孤幼不忍朝夕离誓志不嫁竟抚其弟长观明为
□长缘钞累信密与弟谋赴阙奏钞不便于民洪武
初诏逮系狱信上封事击登闻鼓伸冤上允所奏观
明始得释信年四十九卒后观明以子裕贵封监察
御史究其所自皆信成之也
　　黄妙莹
按松溪县志黄妙莹叶继生妻洪武间山寇摽掠至
其家以剑砍继生氏见夫被伤即出救以身蔽之贼
砍氏至气绝而身不动遂愕然弃去夫得免死
　　马五十七娘
按长汀县志马五十七娘洪武初抚幼弟马千郎终
身不偶年八十二卒
　　燕帖木妻脱脱怀氏
按云南通志副枢燕帖木妻脱脱怀氏蒙古人洪武
中征云南燕帖木败绩于曲靖驰归妻闭门不纳曰
尔受梁王厚恩兵败不死何以见王乃鸩其二男一
女命使者曰我死尔举火焚屋毋令辱我遂饮鸩死
　　苏那怀女
按河西县志苏那怀女元末怀任曲陀关万户府同
知卒于官弟宝实俱幼女为抚育成立居河西终身
不字苏氏子孙世主其祀焉
　　妙聪
按明外史列女传妙聪保安右卫指挥张孟□家婢
也永乐中调兵操宣府孟□在行北寇入掠妻李谓
夫妹曰我命妇与若皆宦门女义不可辱相挈投井
中妙聪亦随入见二人俱未死以李有娠恐水冷有
所害遂负之于背贼退孟□弟仲□归家求三人井
中以索引嫂妹而出婢则死矣
　　姚善富妻王氏
按广德州志王氏姚善富妻洪武二十八年善富由
明经入太学壬午燕师起叔恕以陈公迪婿故死节
而善富又以恕故自经诏陈尸御史廊下七十五日
初命戮尸继命减家属遣戍不许收殓氏凡三伏阙
三上疏文皇悯其诚得旨归殡
　　潘纯妻黄氏
按苏州府志黄氏潘纯妻永乐中纯为御史居北京
娶穆氏女为妾穆祖父世勋不知其有室也黄自苏
至京纯惧黄知而馆于他室越五日穆知之执妹礼
以见黄曰吾初不知有汝也江乡有子妇田宅在吾
当还汝善事君子乃以珠翟霞帔遗之明日穆父兄
至将论纯而归女穆以理谕之黄以女事其父兄遂
相和好后纯出宰信阳二妇同处十六年始终无间
言
　　吴金妻水氏
按苏州府志水氏嘉定人吴金妻金与兄晨渔吴淞
江上金忽为虎噬兄奔以告水即挺刃赴之亦死于
虎陈刚中作刺虎行云吴淞古泽国江水清且驶茫
茫蒹葭洲猛虎之所寄吴郎朝渔何处来网罟未施
身为毙有兄虽同行见难先已逝仓皇归来深闭门
惊起室中妻水氏不暇别尊姑安能顾娇子摇摇白
刃手中持雪锷霜铓是新淬仰天自誓还自言不杀
于菟生可愧洞虎之胸取虎心椎虎之骨饮虎髓但
知复虎雠宁知虎可畏日斜格斗声渐低力穷遂作
夫边鬼我闻此事毛发竖因忆秋风枣阳戍阿朝之
后久无人勇烈今闻吴氏妇名与吴淞江水长浩浩
汤汤流万古
　　魏谦家妻陈氏
按广东通志陈氏名贞姑揭阳人永乐间适魏谦家
甫三载其母弟诸生寄早卒遗腹一孤甫周岁而母
又没族利孤产谋乳母危之陈觉涕泣请辞归抚孤
即出赀为魏更娶捐陈遗租五十石为翁姑祀田孤
侄得成立至长史陈学干渐大陈宗今世祀姑为不
祧之祖魏子孙亦感其义并祀焉
　　刘细奴妻伍氏
按广东通志伍氏刘细奴妻家甚贫永乐十一年偕
夫往翁源佣工一日夫汲水为虎负去伍氏徒手逐
之曳其足虎弃其夫转噬伍夫妻俱死教谕伍聪义
而葬之
　　胡氏
按吉安府志胡氏吉水文穆公广女初广与学士解
缙侍宴文皇帝于文渊阁谕曰广缙少同业仕同官
今缙已有子广宜妻之广俯首曰臣妻有娠未卜男
女文皇曰定生女越数月果生女遂订盟未几解遭
汉煦诬谮举家戍辽胡之诸父欲改适他人女窃入
室以刀截耳家人觉而救之血被两颊且曰皇上实
主薄命之婚而吾父面承之一与之盟终身不改背
旨违父何以生为越数年洪熙改元解族蒙宥胡氏
遂归于解事姑至孝事夫唯谨姑徐氏多病不离□
席十余年浣涤秽污皆亲为之且知书史性柔慈抚
侧室子女如己出卒年八十有五
　　梁奇会妻谭氏
按高明县志谭氏梁奇会妻会疾家贫不能办药饵
医曰人肉可疗氏遂割左臂肉作汤会食之得愈
　　谭郖英妻杨氏
按高明县志杨氏在城谭郖英妻县令杨伯女正
统己巳之难英二弟皆陷夫茕独母寡系恋于妇莫
展一筹氏自饮药而死使夫飘然无累以身逃遁遇
叔南昌偕外兄杨楚同奔金渡梁家获延宗祀
　　瞿端
按处州府志瞿端义民瞿孔良女母俞氏生男彬及
端而没父再娶李氏生弟桨正统十一年父兄并□
端奉继母益谨十四年寇发李亦死端力携幼弟避
于深谷中获免终身不嫁抚弟克承宗祀乡人称为
李义女寿七十余终
　　萧可才妻张氏
按汝宁府志张氏固始萧可才妻有强贼操戈入室
尽掠所有欲杀其夫张氏伏抱乞以身代良久竟杀
张氏而去天顺间县令薛良亲为文祭葬焉
　　李氏二女
按山西通志李氏二女平阳芮城人成化甲辰岁大
饥父□乏食二女年及笄箱中有妆具人劝其出鬻
二女惭不肯出伏于箱饿而死
　　王世昌妻杨氏
按明外史列女传杨氏临漳人弘治中夫世昌兄坐
事论死世昌念兄为嫡子请代其刑时杨未笄谋于
父母宗族曰彼代兄死为义士我顾不能为义妇耶
愿诉于上代夫死遂入京陈情敕法司议夫妻并得
释
　　吴六女
按辰州府志吴六女沅陵人父永华六女年十三弘
治中与姊入山揠笋遇虎攫姊去六女操木杖追之
脱姊虎口扶翼数步姊竟死郡守召至公庭赉以布
米
　　杨澍妻岳氏　　　　文显妻易氏
按云南通志已上二妇俱腾冲人弘治间并割股为
糜以疗夫病乡党义之
　　朱氏女
按汝宁府志朱氏女固始人自幼幽闲贞静父疾革
以诸子尚幼命其抚育及父没誓不适人名族以礼
聘辞以父命不可违抚诸弟成立终身不字乡里高
之号曰女士年八十无疾而终
　　杨伦妻崔氏
按济南府志崔氏青城人知县杨伦妻流贼至伦被
执不从刃之崔往救以身蔽受重伤俱得不死正德
间旌表
　　卢氏女
按济南府志卢氏女历城人名桂香十岁为邑诸生
吴爱众养女爱众为雠害妻室尽避独女大呼手持
贼襦贼刃女脑血淋漓而死邑令张鹤鸣葬之郊名
义娥墓
　　吴宪妻李氏
按兖州府志李氏吴宪妻鱼台人正德六年夫为流
贼所执欲杀之李愿以身代遂代而死
　　温妻常氏
按陕西通志常氏温妻汉中汉阴人正德间有谢
姓者因差鬻产得二十金被酒解金于空园□去氏
入园得之秘不告人翌日早谢酒醒索金不获欲自
尽氏亟取还之封识如故谢感泣拜为义母
　　胡尧元妻黄氏
按武昌府志黄氏蒲圻胡尧元妻正德戊寅冬随尧
元判瑞州明年六月宸濠反郡守被执诏擢尧元守
郡伪驸马李蕃掠城尧元集兵督战黄氏曰君其尽
忠毋以妾为念乃怀印抱女顾季子宣及家人永曰
脱有不虞吾当投井以死及贼平黄谓尧元曰吾与
君得生盖天佑社稷也
　　魏铭妻黄氏
按武昌府志黄氏蒲圻魏铭妻无子铭之京诡娶丁
指挥女为继室丁至蒲闻铭有妻大怒亟携女还黄
氏追至途中恳请云愿让正室而己次之丁乃止后
丁氏生三子曰顁頵颂皆贵黄氏成之也
　　白税继妻傅氏
按道州新志傅氏县人白税继妻前妻遗一子傅氏
生一女正德六年贼攻破县城傅氏携二子逃计不
得两全遂弃所生女而负前妻之子乡邦义之
　　汪芳妻刘氏
按广信府志刘氏汪芳妻上饶人芳病废贫甚谋更
遣之刘泣曰妾命也敢不以死从居常纺绩以给朝
夕正德庚午姚源贼至氏护芳不忍去贼欲污之不
从斩芳首胁之骂益厉遂遇害
　　戴景祯妻萧氏
按连城县志萧氏义民戴景祯妻戴早世氏事舅姑
尽妇道恒有济人利物之心捐赀刱北安里石桥砌
路三里许正德四年大帽山贼反邑令蒋玑筑土城
欲建数楼为守御时民力告乏氏复为刱西门楼一
重年七十余卒乡人至今义之
　　茅氏女
按明外史列女传茅氏女慈溪人年十四父母□独
与兄嫂居其兄病痿卧值倭入县嫂出奔呼与偕行
女曰我室女将安之且俱去谁扶吾兄者贼至纵火
女力扶其兄避于空室并燔灼而死
　　胡绍虞妻程氏
按归德府志程氏永城人胡绍虞妻夫病刲股疗之
以义烈称
　　李天馥母李氏
按归德府志李氏永城人翰林院庶吉士李天馥母
夫病刲股救之
　　贾得隆妻张氏
按归德府志张氏永城人医官贾得隆妻夫病刲股
以救乡党难之
　　王羊姑
按归德府志王羊姑嘉靖三年瘟疫盛行父母兄嫂
俱亡止遗一幼侄姑遂不嫁抚侄成立而卒
　　义媪
按潞安府志媪任光禄仆妇也光禄统兵未回倭乘
间急攻城内人约投井死媪请先体肥塞井口不能
上下光禄至围解问内人俱围井泣因启甓出媪内
人得全
　　嘉小芝
按山西通志嘉小芝平阳夏县举人嘉缙孙女少孤
贫母裴氏寡居弟廷臣幼弱女誓不字人事母尽孝
母没弟愈无依抚之娶妻生子遂终身不嫁嘉靖辛
酉年逾六十有司表其门
　　罗询妻党氏
按陕西通志党氏西安同州人罗询妻嘉靖二十二
年大饯穷民刘曹邦等为盗掠诱询及富民数人于
河滨尽杀之还其室询子亦遇害氏匿积草中幸
免事宁诸被掠者皆畏不敢言氏独愤诉当道初不
为理氏愈益愤恨至以豕秽涂口面肩夫胫骨啼号
道旁冤声动市官竟为捕作乱者二十人置于法
　　丁香
按陕西通志丁香西安盩厔王瓒婢也同瓒逃难贼
将近瓒以银付丁香使逃去瓒被贼焚死丁香负尸
而归以前银置棺葬埋人皆义之
　　张寅妻康氏
按吉安府志康氏安福人幼许聘张寅寅年十二随
叔父赴任讹传没于途次康氏父母以寅早世欲令
改适康闻闭户自缢家人觉救苏父母曰今不复强
汝然汝将何以终身康曰吾既许于张即张氏妇矣
岂以存亡改志也后数年寅归娶焉时康年已三十
余矣寅官至大仆寺丞康俭约如未贵时每归宁必
躬执爨乡士大夫咸叹赏之
　　杨贞姑
按溧阳县志杨贞姑年十五父亿死明年母亦死有
弟珩玑尚幼姑矢不字人身刺守贞二字以示志抚
弟成立弟亦事之如母终其身年七十八嘉靖间县
令汤虺以闻岁给粟帛周之
　　王度妻熊氏
按苏州府志熊氏王度妻度为诸生贫甚挈家教授
于崇明南沙猝闻倭至夫妇负子女走匿苇丛中贼
追度剚之熊以身蔽度度得全而熊被创死兵备任
环为诗吊之学使赵镗赙之粟
　　梁宗祥妻周氏
按温州府志周氏梁宗祥妻乐清人宗祥暴病仆地
或曰非人肉不活周急断一指煎汤汤成而宗祥死
号恸欲绝方伯侯一元志宗祥墓曰观君之妇知君
之为夫后以寿终
　　林阿女
按温州府志林阿女司训杨良妾乐清人嘉靖壬子
扶主母赵氏避寇白沙塘赵病足不能前寇至举刃
斫赵阿女以身当之遂被重伤且死犹问曰主母无
恙乎语卒而绝
　　赵女大娘
按宁波府志赵女大娘奉化赵镇之女父母连丧女
年十八尚待字弟□幼未能立女念无抚□者遂誓
不嫁育□成长及娶生子曰英曰豪士夫皆重其德
欲令归于贵族而其弟旋没女又誓不嫁抚其二侄
比英豪继没又抚英之子谏宗祀赖以不坠人称义
女焉
　　倪善
按闽书倪善隆女也隆生三子四女善其季未笄父
母云亡诸兄子众多善矢不嫁纺绩治生以抚诸侄
以所羡增置祭田及卒子侄义而服之年八十四卒
葬之祖坟之旁奉祀不绝
　　黄思通妻吴氏
按福建通志吴氏南安黄思通妻或遗橐于其门氏
拾藏之亡□者去及觉反而索诸途吴闻疾出与之
亡□者祝曰无以报媪愿天赐媪所少者是时吴尚
未孕其月遂孕生子翼登举孝廉官郡司马吴氏赠
宜人
　　秦钟城妻黄氏
按福建通志黄氏晋江人武举秦钟城妻武解元黄
龙女也龙任广西都司钟城与妻从城于舟中病笃
氏引刀割股进食愿减岁十年以赎夫命城果获愈
越十年而钟城卒氏同二子及孙拮据葬舅姑卒年
八十云
　　陈义姑
按明外史列女传义姑沙县陈穗女年十八父母相
继卒遗二男长天生七岁次天载五岁亲族利其有
日耽耽于旁义姑矢志抚弟族人窥伺未息义姑常
置数十具酒食以待寒夜族兄弟乘黑叩门姑燃
照之亟启户具酒食以款叩者告曰吾辈夜行灭
火就求烛耳自此遂绝意及二弟毕婚年四十五乃
嫁终无子二弟迎归事之如母
　　严氏女
按明外史列女传严氏女高明人隆庆中贼掠境随
兄出避遇贼刃其兄女跪哭曰父早丧孀母坚守恃
此一兄杀之则祀殄矣请以身代贼悯然为去刃既
而欲污之则曰请释吾兄即配汝及兄去执不从竟
剖腹而死
　　叶孜妻陈氏
按松溪县志陈氏叶孜妻孜□一子甫周隆庆二年
邻舍失火庐屋被焚氏号泣曰天乎家赀不足惜倘
及舅姑两柩妾命休矣遂伏于柩不离火及前廊
忽反风而息
　　邵方婢邵氏
按明外史列女传邵氏丹阳大侠邵方家婢也方生
子仪令婢襁抱之故相徐阶高拱并家居方以策干
阶阶不用走谒拱为营复相名倾中外万历初拱罢
张居正恶方属巡抚张佳引捕杀之并逮仪捕者闭
仪而守之仪甫三岁婢抱而泣方女夫武进沈应奎
义烈士负气有力时为诸生念此子死邵氏绝将往
救之而府推官与应奎善固邀饮夜分乃罢武进距
方居五十里应奎度迟且不救夜逾城出抵方家夜
过半门者假寐遂逾墙以入婢方太息泣下曰安得
沈郎来应奎仓卒前婢立以仪授之顿首曰邵氏之
祀在君矣此子生婢死无憾应奎匿仪去晨即谒推
官旦日捕者失仪系婢毒拷终无言怨者言于守曰
必应奎匿之奎所善推官在坐大笑曰冤哉应奎夜
饮于余晨又谒余也会有为方解者事乃寝婢抚其
子以老
　　王序礼妻丁氏
按明外史列女传丁氏五河王序礼妻礼弟序爵客
外为贼所杀爵妻郭氏以怀孕故未即殉及生子越
月投缳死时丁氐适生女泣谓序礼曰叔不幸婶复
殉弃孤不养责在君与妾也妾初举女后尚有期孤
亡则斩叔之嗣且负婶矣序礼然之弃女乳侄未几
序礼亦死无子氏年方少抚侄长绝无怨悔
　　刘大俊妻金氏
按明外史列女传金氏通渭人年十九夫病痹金扶
浴温泉暴风雨山水陡发夫不能动令金急走金号
泣坚持不肯舍并溺水死尸流数十里而出手犹挽
夫不释云
　　赵来贺妻朱氏
按大名县志朱氏赵来贺妻归贺七载无嗣抚弟字
侄三十余年有司旌之
　　刘景隆女
按河南府志刘景隆女灵宝刘注刘余之姑刘家世
富厚注为忌者所害女誓不适人守次侄余成立历
七十五年万历三十三年卒
　　孙仲时继妻郑氏
按陜西通志郑氏孙仲时继妻西安同州人生三子
抚前室子代贤于所生凡衣食资用皆先代郑终代
感泣甚于三子仲时以追伤不再娶
　　石懿姑女
按四川总志岳池石懿姑第三女少失父母门祚衰
薄弟琼尚幼誓不适人抚弟乡校读书成立为衣冠
望族女年八十终新都杨太史为作传万历中学使
旌之
　　胡万臣女
按重庆府志壁山胡万臣女密云兵备道胡光德之
姊也年十五未字而父母俱亡抚幼弟誓不适人勤
纺绩为弟膏火费及弟成人娶张氏生子应征应征
生二子俱成名有司以闻于朝万历十四年旌表年
八十终
　　夏锡弘妻熊氏
按安福县志熊氏夏锡弘妻年十五适夏甫一载弘
病笃熊泣祷请代刲股疗之
　　王忠十妻阴氏
按南昌郡乘阴氏奉新王忠十妻忠十久病不愈术
者曰妇不利于夫阴闻谓家人曰吾未有子而于夫
不利虽生无益不如死以存夫家人劝令权避母家
阴佯许之抵暮悉以生计嘱忠十焚香叩天请以身
代旋整衣缢死后浃旬忠十亦殒遂合莽
　　聂显华妻王氏
按赣州府志王氏名孝贞宁都人聂显华妻夫疾剧
无嗣愿以身代遂缢死
　　冬梅
按歙县志冬梅城东许世达婢年十三世达没遗子
植未周主母病且笃谓之曰吾夫妇死仅遗此儿中
外无以为托奈何冬梅泣曰万一不幸婢子愿抚幼
主岂忍舍而他去主母寻殁冬梅含哺鞠幼主逾年
家人利其资欲嫁冬梅而杀孤冬梅度不可脱慨然
登舆途经世达故人汪某之门曰曩有服饰寄此请
入索竟下舆入门泣诉于汪情词哀切誓死以报其
主汪义之留冬梅于室而让迫者得不嫁护植成人
娶妇育子宗人高其义相率事以主妇之礼固辞不
受宗人不能强愈益贤之年八十二以处子终
　　胡元靖继妻周氏
按婺源县志周氏胡元靖继妻元靖德兴人本姓程
育于东溪胡氏以考吏入燕京妻死续娶周元靖选
蜀之岳池簿周从焉寻署县事而其前子与吏书相
比奸利事觉出赃下狱索其家无有周为遍谒县之
有力者合钱为完赃得出狱因愤其子不肖不肯归
留岳池城外处民间拮据为活凡十年万历初元
靖死仆从俱叛去周乃击鲜置酒与邻人别邻人怜
而交助之周独携两婢扶榇归自蜀江下鄱湖数千
里坐卧不离棺侧每风涛大作则泣而呼天竟获抵
岸召前子共营葬德兴卖一婢为资而子与媳俱无
留养意遂之婺为尼并埋元靖前妻遗骨前子与其
妻亦俱死无收者并收之乡人为另筑庵居所居新
庵有俞氏女敛钱为铸钟冶人范土为模矣将重索
价诘旦其模有大士像现焉冶人恐一铸而就潘士
藻曰微尼则元靖不得出狱死不得归骸
　　施福德
按婺源县志施福德父仁卿以王事没于京遗孤继
善甫二龄福德年十五痛父早逝惧弟失抚遂誓不
字人散财以餍豪宗使孤弟得安卒能成立竟以室
女终身司徒余中宇督南服碑表其墓
　　齐瀛婢祥梅
按宣城县志齐瀛万历初人建文殉难臣齐泰裔也
三岁时堕水其婢祥梅急人深处手援加诸顶屹立
水中及他人救瀛起婢仆而死矣
　　王节妻洪氏
按池州府志洪氏初受王节聘节随痿废意听改字
洪誓生死于王父服阕年已二十一归焉节痿废如
故洪略不为嫌立嗣以子之事节十三年先节亡犹
处女也
　　何天衢妻周氏
按苏州府志周氏邹平王府教授可立女生员何天
衢妻初可立教授长兴天衢夫妇随之天衢病祷医
无效有老妪密教妇刲股且戒勿言言则三年当死
妇潜刲股和椒汤进之良愈天衢见妇有瘢痕固问
之妇不敢隐后三年果死
　　谭宗胜妻茅氏
曹
氏附

按镇江府志茅氏丹徒人谭宗胜妻多病无子语宗
胜曰若置侧室我心慰矣媒妁誉真州曹使女甚贤
虑不可屈也茅曰我病且殆盍以继室取之曹归谭
见茅乃绐之曰嫂也曹时时亲奉汤药无懈偶见宗
胜持茅两手胗视出泣曰初为君长者幸有托今若
是可乎宗胜遂以实告曹惊走伏氍毹拜□下茅亦
惊起拜曰屈若此我过矣敢命为二室乎两人固逊
久之竟以姊妹称居无何茅病少间逾年曹生子恩
以曾孙自省贵曹与茅皆赠太夫人初茅之父某有
弟不相好见其女与曹因自感悟遂与弟相□和尝
语人曰使吾兄弟式好者吾女也
　　唐之佐妻史氏
按临淮县志史氏诸生唐之佐妻夫病笃氏割股以
进病立愈
　　李质民妻俞氏
按临淮县志俞氏诸生李质民妻民病氏割股以救
县令旌之
　　刘永基母王氏
按绍兴府志王氏刘永基母基字止庵山阴人少好
学登万历庚戌进士任宜兴令清吏胥干没税□执
洞庭逋盗声望皆着境内患蝗王氏哀民疾苦竟吞
蝗入腹病死永基以忧去士民感涕为筑望来台又
建吞蝗娘娘庙以志母德
　　俞僧妻王氏
按绍兴府志王氏俞僧妻新昌人僧无兄弟而伯有
六子横甚欲七分其田宅僧父持之坚遂不通往来
王归俞始合□疑之舅姑语之故王曰兄弟重乎财
重乎乃往伯翁所行茶告愿均分如命伯翁大喜置
酒欢会复为兄弟如初王勤治生十余年伯产悉归
王
　　臧裴基妻吴氏
按长兴县志吴氏邑文学臧裴基妻生甫六日寄养
于外亲胡媪胡与其生母许字臧时女父赴公车未
之知也有同年计偕京邸复缔姻遂改字臧诉之大
司马范公景文未几范谢事臧不得伸女慨然曰一
女无二字也臧虽贫我宁为臧氏鬼欲自尽不得因
手书呈母致臧妮妮千余言表无异志又告母曰即
归臧非得父命不可时父令太和女奉母踦蹊抵父
所削牍泣请父寻悟许之命返胡出阁而胡媪已谢
世女衰服尽人子礼乃归臧臧贫椎髻操作绝无怨
咨生子振鹗舅姑为谋乳媪氏曰家贫食指不可以
繁妇宁敢惮瘁以遗舅姑忧年二十有二卒阅□臧
生亦死晋陵邹之麟高其义为作哀诔
　　姚氏女