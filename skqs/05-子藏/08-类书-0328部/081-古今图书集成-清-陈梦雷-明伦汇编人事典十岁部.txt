
　十岁部汇考
礼记
　　曲礼
人生十年曰幼学

大
全
朱子曰十年曰幼为句绝学字自为一句
　　内则
十年出就外傅居宿于外学书计衣不帛襦□礼帅
初朝夕学幼仪请肄简谅

注
书谓六书计谓九数礼帅初谓行礼动作皆循
　习初教之方也肄习也简书篇数也谅言语信实
　也皆请于长者而习学之也

　十岁部艺文
　　百年歌
录
一首
　　　　　晋陆机
一十时颜如蕣华晔有晖体如飘风行如飞娈彼孺
子相追随终朝出游薄暮归六情逸豫心无违清酒
浆炙奈乐何清酒浆炙奈乐何

　十岁部纪事
通鉴前编颛顼高阳氏年十岁佐少昊
香案牍季充号负图先生伏生十岁就石壁中受充
尚书授四代之事伏生以绳绕腰领一读一结十寻
之绳皆成结矣
童子传孔林鲁国人年十岁诣鲁相客有献雁者叹
曰天之于人生五谷以为之食有鱼鸟以为之肴众
宾咸曰诚如公旨林曰不然夫万物所生各禀天气
不必为人人徒以智得之故蚊蚋食人蚓虫噉土非
天为蚊蚋生人为蚓生土公曰童子辩焉
后汉书孔融传融字文举鲁国人孔子二十世孙也
七世祖霸为元帝师位至侍中父宙太山都尉融幼
有异才年十岁随父诣京师时河南尹李膺以简重
自居不妄接士宾客□外自非当世名人及与通家
皆不得白融欲观其人故造膺门语门者曰吾是李
君通家子弟门者言之膺请融问曰高明祖父尝与
仆有恩旧乎融曰然先君孔子与君先人李老君同
德比义而相师友则融与君累世通家众坐莫不叹
息太中大夫陈炜后至坐中以告炜炜曰夫人小而
聪了大未必奇融应声曰观君所言将不早惠乎膺
大笑曰高明必为伟器
魏志刘廙传刘廙字恭嗣南阳安众人也年十岁戏
于讲堂上颍川司马德操拊其头曰孺子孺子黄中
通理宁自知不
拾遗记贾逵年五岁明惠过人其姊韩瑶之妇嫁瑶
无嗣而归居焉亦以贞明见称闻邻中读书旦夕抱
逵隔篱而听之逵静听不言姊以为喜至年十岁乃
暗诵六经姊谓逵曰吾家贫困未尝有教者入门汝
安知天下有三坟五典而诵无遗句耶逵曰忆昔姊
抱逵于篱间听邻家读书今万不遗一乃剥庭中桑
皮以为牒或题于扉屏且诵且记
晋书裴秀传秀少好学有风操叔父徽有盛名宾客
甚众秀年十岁有诣徽者出则过秀
范宣传宣字宣子陈留人也年十岁能诵诗书尝以
刀伤手捧手改容人问痛邪答曰不足为痛但受全
之体而致毁伤不可处耳家人以其年幼而异焉
吕光载记光年十岁与诸童儿游戏邑里为战阵之
法俦类咸推为主部分详平群童叹服
西戎叶延传叶延年十岁其父为羌酋姜聪所害每
旦缚草为姜聪之像哭而射之中之则号泣不中则
瞋目大呼其母谓曰姜聪诸将已屠鲙之矣汝何为
如此叶延泣曰诚知射草人不益于先雠以申罔极
之志耳
搜神后记临淮公荀序字休元母华夫人怜爱过常
年十岁从南临归经青草湖时正帆风驶序出塞郭
忽落水比得下帆已行数十里洪波渺漫母抚膺远
望少顷见一掘头船渔父以楫棹船如飞载序还之
云送府君还荀后位至常伯长沙相故云府君也
宋书蔡廓传廓子兴宗年十岁失父哀毁有异凡童
廓罢豫章郡还起二宅先成东宅与兄轨廓亡而馆
宇未立轨罢长沙郡还送钱五十万以补宅直兴宗
年十岁白母曰一家由来丰俭必共今日宅价不宜
受也母悦而从焉轨有愧色谓其子淡曰我年六十
行事不及十岁小儿
谢方明传方明子惠连幼而聪敏年十岁能属文族
兄灵运深相知赏
儿世说萧思话十岁好骑屋栋打细腰鼓邻曲患之
后折节有令望
南史傅昭传昭六岁而孤哀毁如成人为外祖所养
十岁于朱雀航卖历日雍州刺史袁顗见而奇之顗
尝来昭所昭读书自若神色不改顗叹曰此儿神情
不凡必成佳器
梁书谢胐传胐父庄有名前代胐幼聪慧庄器之常
置左右年十岁能属文庄游土山赋诗使胐命篇胐
揽笔便就琅邪王景文谓庄曰贤子足称神童复为
后来特达庄笑因抚胐背曰真吾家千金
陶弘景传弘景幼有异操年十岁得葛洪神仙传昼
夜研寻便有养生之志谓人曰仰青云睹白日不觉
为远矣
韩怀明传怀明客居荆州年十岁母患尸疰每发辄
危殆怀明夜于星下稽颡祈祷时寒甚切忽闻香气
空中有人语曰童子母须臾永差无劳自苦未晓而
母豁然平复乡里异之
张缅传缅车骑将军弘策子也年数岁外祖中山刘
仲德异之尝曰此儿非常器为张氏宝也齐永元末
义师起弘策从高祖入伐留缅襄阳年始十岁每闻
军有胜负忧喜形于颜色
陈书周弘正传弘正幼孤及弟弘让弘直俱为叔父
侍中护军舍所养年十岁通老子周易舍每与谈论
辄异之曰观汝神情颖悟清理警发后世知名当出
吾右
魏书贾彝传彝字彦伦本武威姑臧人也六世祖敷
魏幽州刺史广川都亭侯子孙因家焉父为苻坚巨
鹿太守坐讪谤系狱彝年十岁诣长安讼父获申远
近叹之佥曰此子英俊贾谊之后莫之与京弱冠为
慕容垂骠骑大将军辽西王农记室参军
北齐书邢卲传卲年十岁便能属文雅有才思聪明
强记日诵万余言族兄峦有人伦鉴谓子弟曰宗室
中有此儿非常人也
三国典略赵隐年十岁司徒崔光奇之谓宾客曰古
人云观眸子足以知人此儿必当远至
隋书韦世康传世康幼而沈敏有器度年十岁州辟
主簿
唐书舒王元名传高祖之在大安宫太宗晨夕使尚
宫问起居元名纔十岁保媪言尚宫有品当拜元名
曰此帝侍婢耳何拜为太宗壮之曰真吾弟也
渤海敬王奉慈传奉慈七世孙戡年十岁即好学大
寒掇薪自炙夜无然膏默念所记
该闻录唐路丞相随父必从浑瑊会平凉为人所执
死焉随方在婴襁中迨十岁母谓随曰汝还识汝父
不随呜咽无言母曰视汝眉目宛若父之眉目随遂
览照观之殒绝于地后终身不复临镜
清异录临川李善宁之子十岁能即席赋诗亲友尝
以贫家壁试之略不构思吟曰椒气从何得灯光凿
处分拖涎来藻饰惟有篆愁君拖涎指蜗牛也
儿世说杨亿十岁太宗召见谓曰卿久离乡里得无
念父母乎曰臣见陛下一如臣父母
宋史范纯佑传纯佑字天成性英悟自得尚节行方
十岁能读诸书为文章藉藉有称父仲淹守苏州首
建郡学聘胡瑗为师瑗立学规良密生徒数百多不
率教仲淹患之纯佑尚未冠辄自学齿诸生之末尽
行其规诸生随之遂不敢犯自是苏学为诸郡倡
林特传特字士奇祖揆仕闽为南剑州顺昌令因家
顺昌特少颖悟十岁谒江南李景献所为文章景奇
之命作赋有顷而成授兰台校书郎
邵亢传亢字兴宗丹阳人幼聪发过人方十岁日诵
书五千言赋诗豪纵乡先生见者皆惊伟之
綦崇礼传崇礼字叔厚高密人后徙维之北海祖及
父皆中明经进士科崇礼幼颖迈十岁能作邑人墓
铭父见大惊曰吾家积善之报其在兹乎
朱台符传台符字拱正眉州眉山人父赋举拔萃历
度支判官卒于殿中丞台符少聪颖十岁能属辞尝
作黄山楼记士友称之
程珌传珌以端明殿学士致仕卒年七十有九赠特
进少师珌十岁咏冰语出惊人
路振传振字子发永州祁阳人唐相岩之四世孙岩
贬死岭外其子琛避地湘潭间遂居焉振父洵美事
马希果署连州从事谢病终于家振幼颖悟五岁诵
孝经论语十岁听讲阴符裁百言而止洵美责之俾
终其业振曰百言演道足矣余何必学洵美大奇之
元史谢端传端幼颖异五六岁能吟诗十岁能作赋
欧阳元传元幼岐嶷母李氏亲授孝经论语小学诸
书八岁能成诵始从乡先生张贯之学日记数千言
即知属文十岁有黄冠师注目视元谓贯之曰是儿
神气凝远目光射人异日当以文章冠世廊庙之器
也言讫而去亟追与语已失所之部使者行县元以
诸生见命赋梅花诗立成十首晚归增至百首见者
骇异之
马祖常传祖常七岁知学得钱即以市书十岁时见
烛攲烧屋解衣沃水以灭火咸嗟异之
明外史程敏政传敏政十岁侍父官四川巡抚罗绮
以神童荐英宗召试悦之诏读书翰林院官给廪馔
学士李贤彭时吕原中允刘珝咸就之讲授贤尤爱
重之以女妻焉
邵宝传宝少孤事母至孝甫十岁母疾为奏告天愿
减己算延母年
珍珠船廖凝十岁作咏白诗云满汀鸥不散一局黑
全输