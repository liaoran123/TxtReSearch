
　御制部艺文
　　梁武帝集序　　　　　　　　梁沈约
文思安安钦明所以光宅日月光华南风所以兴咏
日角之主出自诸生锐顶之君少明古学汉高宋武
虽阙章句歌大风以还沛好清谈于暮年夫成天地
之大功膺乐推之宝运未或不文武兼资能事斯毕
者也我皇诞纵自天生知在御清明内发疏通外典
爰始贵游笃志经术究淹中之雅旨尽曲台之奥义
莫不因流极源披条振藻若前疑往滞旧学罕通而
超然直诣妙援终古善发谈端精于持论置垒难逾
惟锋莫拟有同成诵无假含毫兴绝节于高唱振清
辞于兰畹至于春风秋月送别望归皇王高宴心期
促赏莫不超挺睿兴浚发神衷及登庸历试辞翰繁
蔚笺记风动表议云飞雕虫小艺无累大道怀君人
之大德有事君之小心为下奉上形于辞旨虽密奏
忠规遗稿必削而国谟藩政存者犹多逮乎俯应归
运仰修干录载笔握简各有司存如纶之旨时或染
翰暨于设灵囿恺乐在镐鹿鸣四牡皇华常棣之
歌伐木采薇出车杕杜之燕皆咏志摛藻广命群臣
上与日月争光下与锺石比韵事同观海义等窥天
观之而不测游之而不知者矣窃惟左史记言右史
记事君举必书无论大小况乎感而后思思而后积
积而后满满而后言若斯而已哉谨因事立名随源
编次
　　奉敕示七夕诗启　　　　　　　任昉
臣昉启奉敕并赐示七夕五韵窃惟帝迹多绪俯同
不一托情风什希世罕工虽汉在四世魏称三祖宁
足以继想南风克谐调露性与天道事绝称言岂其
多幸亲逢旦暮臣早奉龙潜与贾马而入室晚属天
飞比严徐而待诏惟君知臣见于讷言之旨取求不
疵表于辩才之戏谨辄牵率庸陋式酬天奖拙速虽
效蚩鄙已彰临启惭恧罔识所置谨启
　　请颁示御制西岳碑文疏　唐信安王祎
　开元十二年帝幸东都至华州命勒石于华岳帝
　亲制其文信安王祎上言曰
臣伏见御制西岳碑文来从上元光照下土群臣捧
戴游圣难名臣闻天作高山气雄兹岳压洪河而杰
起凌苍昊而孤标近当国门用固京邑自巨灵开拓
往帝巡游精意尝闻颂声则未非胜赏难就盖词翰
无能不遇非常之君孰睹非常之事陛下知其若此
金声而玉振之乃发挥睿词幽赞神化广大极天地
光明融日月至理洞清微至功含造化合而成体散
而成章巍乎焕乎不可得而称又复亲纡彩笔写在
香笺随手生姿入神变态势如飞动妙绝古今谅得
之自然岂因之外物对扬天休臣子之常也美而无
述过莫大焉请以御制碑文颁示四海使伊昔之后
自愧不才率土之臣咸知所谓则虽死之日犹生之
年
　　为李仆射贺圣制政刑箴表　　　崔位
臣某言伏见圣制政刑箴天文昭回八表皆烛睿藻
稽古六经不刊臣某
中
谢
伏惟皇帝陛下致理和平
跻人寿域犹怀兢业重设箴规酌裁成立政之中求
司牧措刑之本信成康之能事盖尧禹之用心可以
万邦作孚千载垂范金石不朽日月俱悬爰自绳契
已还历选列辟宪章代有词义罕攻汤制局促于盘
铭虞歌淡泊于琴曲横汾乃纵赏之事黄竹匪劝诫
之文其余流薄国风漂沦乐府典谟雅诰寂灭无闻
曷若光启格言昭融至道勤万机于一日二日立盛
德于先天后天长垂四目之明讵假百官之启臣职
惟方镇宗忝葭莩成诵已在于丹心述宣愿播于青
史臣限以所守不获奔走阙下拜舞天阶无任捧读
跪戴抃跃之至
　　代陈司徒谢敕赐麟德殿宴百寮诗序表
　　　　　　　　　　　　　　　　王维
臣某言支使某官奏事回伏奉某月日手诏赐臣以
皇太子所写圣制麟德殿宴百僚诗序日月扬光风
云动色捧受之次震骇失常臣某
中
谢
臣伏以经天
纬地者圣人之文多才多艺者元良之美逖听前修
旋观往册考论盛世罕见全能故汉后咏歌有乖雅
颂之旨周储聪哲不闻翰墨之妙伏惟陛下道洽帝
尧文超系表体阴阳之变化与云汉而昭回皇太子
德迈生知学资圣训掩锺张之笔札并虬鸾以飞动
臣特承湛恩荷此殊锡集荣光于外府启重宝于私
庭班氏赐书既甚悬隔马卿视草曾未比拟又臣所
献奉和诗事等赓歌情同率舞滥吹之音谬尘于天
听逾涯之赏忽降于丝言岂臣微力所宜负戴非臣
捐躯所能效益无任荣荷感惕之至
　　谢赐中和节御制诗序表　　　　前人
臣某言中使至伏奉手诏并赐臣皇太子所写御制
中和节诗序圣泽曲临天文下降日月烂其光彩风
云蔚其气色捧读惊骇魂守失常臣某
中
谢
臣伏以
天地有常万物必由其化阴阳不测圣人能为之节
然后垂文章以鼓舞天下之动张宴乐以道天下之
和三五以还盛美斯在伏惟陛下以道御物以文化
成立言尽经纬之本秉笔节阳和之中虽天旨元深
理绝于弥度而睿词焕洽义归于德卲文辉三象谐
同六律迈殷汤之晨露掩虞舜之熏风皇太子以聪
哲之姿篆隶之妙鸾凤之势锺王莫俦臣备守外藩
获承殊奖荷此非常之赐实惟希代之宝窥观则河
汉无极负戴则山岳为轻沉族捐躯何阶上答不胜
欣感之诚谨献应制诗一首章句疏芜义理鄙浅君
唱臣和欢逢宴镐之时滥吹徒歌辄效钧天之末尘
渎旒扆伏深战惧无任祗惕之至
　　真宗御制诗记　　　　　　　宋张誾
章圣皇帝即位之七载闻河阳济源奉仙观唐鲁真
人旧庐有道士贺兰栖真者道术甚高发使者诏至
京师既而与语洒然异之栖真为诗以献上复制诗
以宠答之一日从容问曰人言先生能点黄金信乎
对曰陛下圣德聪明富有四海可谓真天子矣臣愿
以尧舜之道点化天下顾方士伪术不足为陛下道
上大奇其言益加敬礼未几丐还赐号栖真大师加
以命服蠲其观之田赋栖真寿一百一十有三岁乃
尸解去葬于观之东又八十有八年其徒郭仲琨再
刻赐诗于石而图栖真像其下且嘱臣为之记臣誾
再拜稽首而言曰伏观自昔世主穷好道家之术者
甚众而鲜得其真故其始莫不以谓神仙可致长年
可祈至以敝屣视天下亲屈帝尊以礼怪迂之士而
其后类不免为诡诞之所欺惑可为太息惟章圣皇
帝冲妙在躬神明自得以道莅天下者二十有四年
不待问途襄城之野膝行崆峒之山而异人奇士应
时而来乐告以善故祥符景德之间天下垂拱无为
海内蒙福登封告成号称至治其功德远矣观栖真
之所陈上所以待遇之意与昔之世主所甘心者顾
不异哉栖真异事多此不复具载特书其为上语者
如此
　　跋御制至尊寿皇圣帝圣政序记
　　　　　　　　　　　　　　　陈傅良
臣上言臣闻前圣之德业莫盛于尧舜后圣之述作
莫盛于孔子然二者相须而不能以同时恭惟至尊
寿皇圣帝道本于稽古功成于协帝临御二十有八
年仁恩塞穹壤威闻憺蛮貊润色中兴之烈而增光
揖逊之美薄海内外万口同辞以为自舜以来一人
而已陛下奉若慈训克昌丕绪见之行事缉熙光明
而且欲以钦承允蹈之余布在方策昭示无极爰命
史臣褒辑圣政铺张表出作宋一经于是书成来上
亲洒宸翰摅发睿藻冠之篇端日星有烂着于天文
而太极之妙自然陈露搢绅铅椠之流又以为是孔
氏之作也臣窃惟有虞之书初与五典并行而无辨
更千五百年而得孔氏断为书首序之百篇之上然
后暴白于万世由此观之虞舜虽极治尝久晦而后
彰孔子能祖述矣盖追诵而不相及未有父子两朝
圣以继圣立德立言自相发挥皇乎异哉如今日之
盛者也抑臣次舜之事以底豫于孝遭人伦之变也
以予贤于公因天命之改也惟我寿皇之事高庙备
极五福弥历三纪雍雍穆穆□无间言曾未倦勤脱
屣万乘授之主鬯神人燕宁累圣一家世世同德父
子之间视舜有光焉则陛下之序此书尢足以垂百
王之范补六艺之缺矣臣以非材待罪宰事适董攸
司与托不朽而藏之禁严未写琬琰无以对扬宏休
臣实甚惧用是百拜稽首昧死请以赐本大书深刻
以幸来世而又百拜稽首仿□大旨敬书于序之下
方
　　恭跋御赐诗后　　　　　　　明宋濂
臣闻自古人君有盛德大业者其积虑深长而贻谋
悠久必日与文学法从之臣论道而经邦当情意洽
孚之时或相与赓歌或褒以诗章或燕之内殿君臣
之间实同鱼水非直侈为观美所以礼贤俊示宠恩
而昭四方也有如唐之文皇宋之太宗其事书诸简
编者可以见之矣皇明纪号洪武之八年秋八月甲
午皇上览川流之不息水容澄爽油然有感于宸衷
陋尹程秋水赋言不契道乃亲更为之赋成召禁林
群臣观之且曰卿等亦各撰赋以进臣率同列研精
覃思铺叙成章诣东皇阁次第投献上皆亲览焉复
置品评于其间已而赐坐敕太官进天厨奇珍内臣
行觞觞已上顾臣曰卿何不尽饮臣出跪奏曰臣荷
陛下圣慈赐臣以醇酎敢不如诏第臣年衰迈恐不
胜杯酌志不摄气或愆于礼度无以上承宠光尔上
曰卿姑试之臣即席而饮将彻上复顾臣曰卿更宜
釂一觞臣再起固辞上曰一觞岂解醉人乎卒饮之
臣举觞至口端又复瑟缩者三上笑曰男子何不慷
慨为臣对曰天威咫尺间不敢重有所渎勉强一吸
至尽上大悦臣颜面变□顿觉精神遐漂若行浮云
中上复笑曰卿宜自述一诗朕亦为卿赋醉歌二奉
御捧黄绫案进上挥翰如飞须臾成楚辞一章臣既
醉下笔倾欹字不成行列甫缀五韵上遽召臣至命
编修官臣右重书以遗臣遂谕臣曰卿藏之以示子
孙非惟见朕宠爱卿亦可见一时君臣道合共乐太
平之盛也臣行五拜礼叩首以谢上更敕给事中臣
善等赋醉学士歌云臣既退窃自念曰臣本越西布
衣粗藉父师明训弗坠箕裘之业而已一旦遭际圣
明遣使聘起之践历清华地跻禁近无一朝不觐日
月之光如此者凡十有七年叨冒恩荣敻绝前比所
幸犬马之力未衰誓将竭奔走之劳以图报称今天
宠屡加云汉之章昭烛下土臣窃自靖度何足以堪
之虽然传有之泰山不让土壤故能成其大河海不
择细流故能就其深王者不却众庶故能明其德洪
惟皇上尊贤下士讲求唐虞治道度越于唐宋远甚
虽以臣之至愚亦遭被非常之殊渥六合之广其有
抱艺怀才者孰不思踊跃奋厉以扬于王廷哉臣按
南有嘉鱼之诗有曰君子有酒嘉宾式燕以乐序者
谓太平之君子至诚乐与贤者共之也皇上宠恩之
便蕃抑过之矣又按天保之诗有曰罄无不宜受天
百禄降尔遐福惟日不足序者谓臣能归美以报其
上臣虽无所猷为愿持此以颂祷于无穷哉古者侈
君之命勒诸鼎彝藏诸宗庙嗣世相传以至于永久
臣敢窃援此义砻玉为轴装褫成卷什袭珍藏以显
示来裔给事中臣善等应制诸诗附录其后而贤士
大夫闻风慕艳而有作者又别见左方云是岁九月
戊午具官臣金华宋濂谨记
　　恭跋御制□文下方　　　　　　前人
皇帝临御之七载益弘敷教治优老礼贤孳孳如弗
及时则有若翰林学士承旨臣同春秋七十犹以文
学在侍从论思之列其意以为幸逢有道之君何忍
去之休致之请久而不敢发上见同皓首苍颜与白
面少年旅进旅退于班行中恻然怜之八月甲辰特
降致仕之命续社期年且官其一子鲁召同入赐坐
从容慰劳之夜漏下十刻始敕内官扶掖而还乙巳
上亲制文一篇以赐同仰瞻天藻之华无任欣跃既
奉表诣殿庭称谢又以副墨勒诸贞昭示悠久臣
濂闻之君臣遇合自古为难非道之符契情之感孚
鲜有善始而善终者今同年虽耄拳拳恋阙之心皦
如出日忠款自将不替往初上悯其衰暮不欲烦之
以事令优游田里以终天年恩数便蕃视昔有加上
下之间可谓两尽其道猗欤盛哉昔宋孙宣公奭自
翰林侍讲学士乞致其事仁宗尝赐诗一首词臣尚
载之简册至今以为美谈矧我皇上睿思天成神文
炳焕其功侔造化经纬图书足以昭明政体用风厉
四方诗云乎哉是将传之亿万斯年永永无斁而同
之名氏在奎壁光芒之中亦因是不朽诚千载之一
逢也传曰王言如丝其出如纶天下之士闻之有不
鼓舞而淬砺者乎臣职在国史谨已备载日历复因
同之请恭书于下方云是月癸丑翰林侍讲学士知
制诰同修国史兼太子赞善大夫臣金华宋濂恭跋
　　魏文帝集序　　　　　　　　　张溥
曹子桓生长戎旅之间善骑马左右射又工击剑弹
棋伎能戏弄不减若父其诗歌文辞仿佛上下即不
堪弟畜陈思为孟德大儿固有余也魏王帝业无足
称惟令宦人为官不得过诸署令诏群臣家不得奏
事大后后族家不得当辅政任石室金策可宝万世
彼亲见汉室炎隆女主中人手扑灭之麦秀黍离恫
伤心目霸朝初创力更旧辙至待山阳公以不死礼
遇汉老臣杨彪不夺其志盛德之事非孟德可及当
日符命献谀玺绶被躬群众推奉时与势迫倘建安
君臣有能为武庚比干者或观望却步竟保常节未
可知也典论自序善述生平论文一篇直自言所得
与王朗书务立不朽于著述间不肯以七尺一棺毕
其生死雅慕汉文没而得谥良云厚幸占其志趣亦
古诸侯之博闻者也甄后塘上陈王豆歌损德非一
崇华首阳有余恨焉
　　梁简文帝集序　　　　　　　　前人
史言梁简文帝文集一百卷杂着六百余卷自古皇
家撰论未有若是其多者盖朱邸日久会逢清晏兼
以昭明为兄湘东为弟文辞竞美增荣棠棣储极既
正宫体盛行但务绮博不避轻华人挟曹丕之资而
风非黄初之旧亦时世使然乎贼景犯阙强登帝座
吞土不祥终于协梦至今读其题壁序自云兰陵正
士弗欺暗屋辄为泣数行下武帝开门揖盗自戕骨
肉简文立颠沛之中罹怀愍之酷跋胡疐尾孽非己
作后代讳其闵凶并其文字指为无福不得拟秋风
步短歌亦足悲也帝答湘东书颇厌时人效谢康乐
裴鸿胪余谓帝诗文适在谢后裴前耳昭明称帝佳
作止云首尾裁净一字之评从来论六朝者所未逮
帝诫当阳书立身须谨重文章须放荡是则其生平
所处也

　御制部纪事一
书经益稷帝庸作歌曰敕天之命惟时惟几乃歌曰
股肱喜哉元首起哉百工熙哉皋陶拜手稽首扬言
曰念哉率作兴事慎乃宪钦哉屡省乃成钦哉乃赓
载歌曰元首明哉股肱良哉庶事康哉又歌曰元首
丛脞哉股肱惰哉万事堕哉
宋书符瑞志帝舜时和气普应庆云兴焉若烟非烟
若云非云郁郁纷纷萧索轮囷百工相和而歌庆云
帝乃倡之曰庆云烂兮礼缦缦兮日月光华旦复旦
兮群臣咸进稽首曰明明上天烂然星陈日月光华
弘予一人帝乃再歌曰日月有常星辰有行四时从
经万姓允诚于予论乐配天之灵迁于圣贤莫不咸
听鼚乎鼓之轩乎舞之精华以竭褰裳去之于是八
风修通庆云丛聚
史记乐书舜作五弦之琴以歌南风
注
南风养万物
孝子之歌也舜有孝行故以五弦之琴歌南风诗以
教理天下之孝
周语卫彪傒曰周诗有之曰天之所支不可坏也其
所坏亦不可支也昔武王克商而作此诗以为饫歌
名之曰支以遗后人使永监焉
六韬武王践阼三日召师尚父而问焉曰黄帝颛顼
之道存乎师尚父曰在丹书王欲闻之则齐矣齐三
日王端冕师尚父亦端冕奉书而入王东面而立师
尚父西面道书之言曰敬胜怠者吉怠胜敬者灭义
胜欲者从欲胜义者凶凡事不强则枉弗敬则不正
枉者灭废敬者万世王闻书之言惕若恐惧而为戒
书于席之四端于几于鉴于盥盘于楹于杖于带于
履屦于觞豆于户牖于剑弓矛为铭焉
琴操周成王时凤凰来舞于庭成王乃援琴而歌曰
凤凰翔兮于紫庭余何德兮以感灵赖先王兮恩泽
臻于胥乐兮民以宁
穆天子传天子南游于黄台之丘猎于钘山天寒雨
雪有冻人王乃作诗三章以哀民
汉书高祖本纪十二年冬十月上破布军于会缶布
走令别将追之上还过沛留置酒沛宫悉召故人父
老子弟佐酒发沛中儿得百二十人教之歌酒酣上
击筑自歌曰大风起兮云飞扬威加海内兮归故乡
安得猛士兮守四方令儿皆和习之上乃起舞慷慨
伤怀泣数行下谓沛父兄曰游子悲故乡吾虽都关
中万岁之后吾魂魄犹思家沛且朕自沛公以诛暴
逆遂有天下其以沛为朕汤沐邑复其民世世无有
所与沛父老诸母故人日乐饮极欢道旧故为笑乐
十余日上欲去沛父兄固请留上曰吾人众多父兄
不能给乃去沛中空县皆之邑西献上留止张饮三
日
留侯世家汉十二年上从击破黥布军归疾益甚愈
欲易太子留侯谏不听因疾不视事叔孙太傅称说
引古今以死争太子上犹欲易之及燕置酒太子侍
四人从太子年皆八十有余须眉皓白衣冠甚伟上
怪之问曰彼何为者四人前对各言名姓曰东园公
甪里先生绮里季夏黄公上乃大惊曰吾求公数岁
公辟逃我今公何自从吾儿游乎四人皆曰陛下轻
士善骂臣等义不受辱故恐而□匿窃闻太子为人
仁孝恭敬爱士天下莫不延颈欲为太子死者故臣
等来耳上曰烦公幸卒调护太子四人为寿已毕趋
去上目送之召戚夫人指示四人者曰我欲易之彼
四人辅之羽翼已成难动矣吕后真而主矣戚夫人
泣上曰为我楚舞吾为若楚歌曰鸿雁高飞一举千
里羽翮已就横绝四海横绝四海当可奈何虽有矰
缴尚安所施歌数阕戚夫人嘘唏流涕上起去罢酒
竟不易太子
汉书武帝本纪元狩元年冬十月行幸雍祠五畤获
白麟作白麟之歌
元鼎四年六月得宝鼎后土祠旁秋马生涯洼水中
作宝鼎天马之歌
元封二年春幸缑氏遂至东莱夏四月还祠泰山至
瓠子临决河命从臣将军以下皆负薪塞河堤作瓠
子之歌还作甘泉通天台长安飞廉馆六月诏曰甘
泉宫内中产芝九茎连叶上帝博临不异下房赐朕
弘休其赦天下赐云阳都百户牛酒作芝房之歌
古文苑武帝作柏梁台诏群臣二千石能为七言诗
者乃得上坐帝曰日月星辰和四时
自梁王已下作
诗者二十五人

汉书武帝本纪元封五年冬行南巡狩至于盛唐望
望祀虞舜于九嶷登灊天极山自寻阳浮江亲射蛟
江中获之舳舻千里薄枞阳而出作盛唐枞阳之歌
太初四年春贰师将军广利斩大宛王首获汗血马
来作西极天马之歌
注
应劭曰大宛旧有天马种号
一日千里
太始三年二月行幸东海获赤雁作朱雁之歌
四年夏四月幸不其祠神人于交门宫若有向坐拜
者作交门之歌
汉武故事帝行幸河东祠后土顾视帝京忻然中流
与群臣饮燕帝欢甚乃自作秋风辞
汉书外戚传孝武李夫人少而早卒上思念不已方
士齐人少翁言能致其神乃夜张灯烛设帐幄陈酒
肉而令上居他帐遥望见好女如李夫人之貌还帷
坐而步又不能就视上愈益相思悲感为作诗曰是
邪非邪立而望之偏何姗姗其来迟令乐府诸音家
弦歌之上又自为作赋以伤悼夫人
拾遗记汉武帝思怀往者李夫人不可复得时始穿
昆灵之池泛翔禽之舟帝自造歌曲使女伶歌之时
日已西倾凉风激水女伶歌声甚遒因赋落叶哀蝉
之曲曰罗袂兮无声玉墀兮尘生虚房冷而寂寞落
叶依于重扃望彼美之女兮安得感余心之未宁
西京杂记始元元年黄鹄下太液池上为歌曰黄鹄
飞兮下建章羽肃肃兮行跄跄金为衣兮菊为裳唼
喋荷荇出入蒹葭自顾菲薄愧尔嘉祥
汉书王褒传神爵五凤之间天下殷富数有嘉应上
颇作歌诗欲兴协律之事丞相魏相奏言知音善鼓
雅琴者渤海赵定梁国龚德皆召见待诏
哀帝本纪赞孝哀自为藩王及充太子之宫文辞博
敏幼有令闻
后汉书桓荣传荣子郁敦厚笃学传父业显宗以郁
先师子甚见亲厚常居中论经书问以政事稍迁侍
中帝自制五家要说章句令郁校定于宣明殿
注
华
嵩书曰帝自制五行章句此言五家即谓五行之家
也东观记曰上谓郁曰卿经及先师致复文雅其冬
上亲于辟雍自讲所制五行章句已复令郁说一篇
上谓郁曰我为孔子卿为子夏起予者商也又问郁
曰子几人能传学郁曰臣子皆未能传学孤兄子一
人学方起上曰努力教之有起者即白之
蔡邕传初帝好学自造羲皇篇五十章因引诸生能
为文赋者诸为尺牍及工书鸟篆者皆加引召遂至
数十人
灵思何皇后纪王美人生皇子协后鸩杀美人帝愍
协早失母又思美人作追德赋令仪颂
魏书文帝年八岁能属文有逸才初在东宫疫疠大
起时人雕伤帝深感叹与素所敬者大理王朗书曰
生有七尺之形死为一棺之土唯立德扬名可以不
朽其次莫如着篇籍疫疠数起士人雕落余独何人
能全其寿故论撰所著典论诗赋盖百余篇集诸儒
于肃城门内讲论大义侃侃无倦
胡冲吴历帝以素书所著典论及诗赋饷孙权又以
纸写一通与张昭
魏志文帝本纪帝好文学以著述为务自所勒成垂
百篇又使诸儒撰集经传随类相从凡千余篇号曰
皇览
高贵乡公本纪注傅畅晋诸公赞曰帝尝与中护军
司马望侍中王沈散骑常侍裴秀黄门侍郎锺会等
讲宴于东堂并属文论名秀为儒林文人沈为文籍
先生望会亦各有名号
甘露四年春正月黄龙二见宁陵县界井中
注
汉晋
春秋曰是时龙见咸以为吉祥帝曰龙者君德也上
不在天下不在田而数屈于并非嘉兆也仍作潜龙
之诗以自讽司马文王见而恶之
宋书始平孝敬王子鸾传子鸾母殷淑仪宠倾后宫
子鸾爱冠诸子凡为上所盻遇者莫不入子鸾之府
国及为南徐州又割吴都以属之六年丁母忧追进
淑仪为贵妃上自临南掖门临过丧车悲不自胜左
右莫不感动上痛爱不已拟汉武李夫人赋
南史宋孝武帝本纪帝少机□神明爽发读书七行
俱下才藻甚美
宋前废帝本纪帝有文才自造孝武帝诔及杂篇章
往往有文采
册府元龟宋明帝好读书在藩时撰江左以来文章
志又续卫瓘所注论语一卷行于世帝宽仁待物才
学之士多蒙引进参侍文籍应对左右于华林园含
芳堂讲周易常自临听又尝造皇业颂通国风辞天
符颂帝图颂治兵大雅白纻篇大雅
南齐太祖在位所著文诏中书侍郎江淹撰次之又
诏东观学士撰史林三十篇魏文帝皇览之流也
南齐书苏侃传侃除积射将军遇太祖在淮上便自
委结上镇淮阴时张永沈攸之反后新失淮北始遣
上北戍不满千人每岁秋冬间边淮骚动恒恐敌至
上广遣侦候安集荒余又营缮城府上在兵中久见
疑于时乃作塞客吟以喻志
梁书武帝本纪帝文思钦明能事毕究虽万机多务
犹卷不辍手燃烛侧光常至戊夜造制旨孝经义周
易讲疏及六十四卦二系文言序卦等义乐社义毛
诗答问春秋答问尚书大义中庸讲疏孔子正言老
子讲疏凡二百余卷并正先儒之述开古圣之旨王
侯朝臣皆奉表质疑高祖皆为解释修饰国学增广
生员立五馆置五经博士天监初则何佟之贺场严
植之明山宾等覆述制旨并撰吉凶军宾嘉五礼凡
一千余卷高祖称制断疑于是穆穆恂恂家知礼节
大同中于台西立士林馆领军朱异太府卿贺琛舍
人孔子袂等递相讲述皇太子宣城王亦于东宫宣
猷堂及扬州解开讲于是四方郡国趋学向风云集
于京师矣兼笃信正法犹长释典制涅盘大品净名
三慧诸经义记复数百卷听览余闲即于重云殿及
同泰寺讲说名僧硕学四部听众常万余人又造通
史躬制赞序凡六百卷天情睿敏下笔成章千赋百
诗直疏便就皆文质彬彬超迈今古诏铭赞诔箴颂
笺奏爰初在田洎登宝历凡诸文集又百二十卷六
艺备闲棋登逸品阴阳纬候卜筮占决并悉称善又
撰金策三十卷
萧子显传大通二年子显迁侍中高祖雅爱子显才
又嘉其容止吐纳每御筵侍坐偏顾访焉尝从容谓
子显曰我造通史此书若成众史可废子显对曰仲
尼赞易道黜八索述职方除九丘圣制符同复在兹
日时以为名对三年以本官领国子博士高祖所制
经义未列学官子显在职表置助教一人生十人又
启撰高祖集并普通北伐记
册府元龟刘孺为太子中书舍人尝侍宴寿光殿诏
群臣赋诗时孺与张率并醉未及赋帝取孺手板题
戏之曰张率东南美刘孺雒阳才揽笔便应就何事
久迟回
简文帝幼而敏睿识悟过人六岁便属文高祖惊其
早就弗之信也仍于御前面试辞采甚美高祖叹曰
此子吾家之东阿读书则十行俱下九流百氏经目
必记章篇辞赋操笔立成博综群书善言元理雅好
题诗
梁书简文帝本纪帝雅好题诗其序云余七岁有诗
癖长而不倦然伤于轻艳当时号曰宫体所著昭明
太子传五卷诸王传三十卷礼大义二十卷老子义
二十卷庄子义二十卷长春义记一百卷法宝连璧
三百卷并行于世
南史梁元帝本纪帝所著孝德传忠臣传各三十卷
丹阳尹传十卷注汉书一百十五卷周易讲疏十卷
内典博要百卷连山三十卷洞林三卷玉韬金楼子
补阙子各十卷老子讲疏四卷怀旧传二卷古今全
德志荆南地记贡职图古今同姓名录一卷筮经十
二卷式赞三卷文集五十卷
册府元龟梁元帝博综群书下笔成章出言为论才
辨敏速冠绝一时著述词章多行于世
陈书武帝本纪永定二年三月乙卯高祖幸后堂听
讼还于桥上观山水赋诗示群臣
册府元龟陈后主所制文笔卷轴甚多乃别写一本
付姚察有疑悉令刊定后又善作诗及隋兵渡江犹
作诗不辍及朝隋文帝东巡登芒山侍饮赋诗
魏书明元帝本纪帝礼爱儒生好览史传以刘向所
撰新序说苑于经典正义多有所阙乃撰新集三十
篇采诸经史该洽古义兼资文武焉
太武帝本纪神三年春正月癸卯行幸广密临温
泉作温泉之歌
孝文帝本纪帝雅好读书手不释卷五经之义览之
便讲学不师受探其精奥史传百家无不该涉善谈
庄老尤精释义才藻富赡好为文章诗赋铭颂任兴
而作有大文笔马上口授及其成也不改一字自太
和十年已后诏册皆帝之文自余文章百有余篇
郑羲传羲子道昭为员外散骑侍郎秘书丞从征沔
汉高祖飨侍臣于悬瓠方丈竹堂道昭与兄懿俱侍
坐焉乐作酒酣高祖乃歌曰白日光天兮无不曜江
左一隅独未照彭城王勰续歌曰愿从圣明兮登衡
会万国驰诚混内外郑懿歌曰云雷大振兮天门辟
率土来宾一正历邢峦歌曰舜舞干戚兮天下归文
德远被莫不思道昭歌曰皇风一鼓兮九地匝戴日
依天清六合高祖又歌曰遵彼汝坟兮昔化贞未若
今日道风明宋弁歌曰文王政教兮晖江沼宁如大
化光四表高祖谓道昭曰自比迁务虽猥与诸才
不废咏缀遂命邢峦总集叙记
刘昶传昶除使持节都督吴越楚彭城诸军事大将
军及发高祖亲饯之命百寮赋诗赠昶又以其文集
一部赐昶高祖因以所制文笔示之谓昶曰时契胜
残事锺文业虽则不学欲罢不能脱思一见故以相
示虽无足味聊复为笑耳
册府元龟后魏孝文帝迁雒路由朝歌见比干墓怆
然悼怀为文以吊之通直常侍刘芳为注解
北齐后主幼而念善及长颇学缀文置文林馆引诸
文士焉
周书明帝本纪二年九月丁未幸同州过故宅赋诗
曰玉烛调秋气金舆历旧宫还如过白水更似入新
丰霜潭渍晚菊寒井落疏桐举杯延故老令闻歌大
风
帝幼而好学博览群书善属文词彩温丽及即位集
公卿已下有文学者八十余人于麟趾殿刊校经史
又捃采众书自羲农以来讫于魏末叙为世谱凡五
百卷云所著文章十卷
武帝本纪天和四年五月己丑帝制象经成集百僚
讲说
册府元龟隋炀帝初为晋王善属文及为皇太子数
有诗书遗牛弘弘亦有答及嗣位之后常赐弘诗其
同被赐诗者至于文词赞无如弘美
国朝传纪炀帝善属文而不欲人出其右司隶薛道
衡由是得罪后因事诛之曰更能作空梁落燕泥否
隋唐嘉话炀帝为燕歌行文士皆和著作郎王胄独
不下帝帝每衔之胄竟坐此见害而诵其警句曰庭
草无人随意绿复能作此语耶
隋书突厥传帝亲巡云内溯金河而东北幸启民所
居启民奉觞上寿跪伏甚恭帝大悦赋诗赐启民及
主金瓮各一及衣服被褥锦彩特勒以下各有差
册府元龟唐太宗贞观初着金镜述以示侍臣
六年闰八月己巳至善庆宫宴三品已上于渭之滨
帝甚欢赋五言诗
大唐新语萧瑀贞观初为左仆射太宗谓之曰武德
六年已后太上皇有废立之心而未定也我当此日
实不为兄弟所容实有大功而不蒙赏卿不可以厚
利诱不可以刑戮惧真社稷臣也因赐诗曰疾风知
劲草版荡识贞臣又谓之曰卿之守道眇身古人无
以过也然善恶大明有时而失瑀谢曰臣特蒙训诫
恐死忠良虽死之日犹生之年十七年与长孙无忌
等二十四人图形于凌烟阁
太宗欲见前代帝王事得失以为鉴戒魏征乃以虞
世南褚遂良萧德言等采经史百家之内嘉言善语
明王暗君之迹为五十卷号群书理要上之太宗手
诏曰朕少尚威武不精学业先王之道茫若涉海览
所撰书博而且要见所未见闻所未闻使朕稽古临
事不戚其为劳也不亦大哉赐征等绢千匹彩物五
百段太子诸王各赐一本
唐书虞世南传太宗尝作宫体诗使赓和世南曰圣
作诚工然体非雅正上之所好下必有甚者臣恐此
诗一传天下风靡不敢奉诏帝曰朕试卿耳赐帛五
十匹世南卒帝为诗一篇述古兴亡既而叹曰锺子
期死伯牙不复鼓琴朕此诗将何所示邪敕起居郎
褚遂良即其灵坐焚之
全唐诗话贞观六年九月帝幸庆善宫帝生时故宅
也因与贵臣宴赋诗起居郎请平宫商被之管弦命
曰功成庆善乐使童子八佾为九功之舞大宴会与
破阵舞偕奏于庭
太宗在洛阳宫幸积翠池宴酣各赋一事帝赋尚书
曰日昃玩百篇临灯披五典夏康既逸豫商辛亦荒
湎恣情昏主多克己明君鲜灭身资累恶成名由积
善魏征赋西汉曰受降临轵道争长趣鸿门驱传渭
桥上观兵细柳屯夜宴经柏谷朝游出杜原终藉叔
孙礼方知皇帝尊帝曰征言未尝不约我以礼
册府元龟贞观十二年三月著作郎邓隆上表请编
录制制诗集不许帝初以功定海内栉风沐雨不暇
于诸书者久矣暨于嗣业进引忠良锐情思政朝夕
孜孜求之若不及数年之后道致隆平天下晏如四
裔宾服遂于听览之暇留情文史叙事言怀时有摛
属天才俊丽兴记元远博该册府文过击玉故隆请
编次焉其志不果
唐书邓世隆传帝以武功定天下晚始向学多属文
赋诗天格赡丽意悟冲迈十三年世隆上疏请加集
录帝谦不许
长孙无忌传帝思所与共艰难赖无忌以免作威凤
赋以赐且况其功
册府元龟贞观十七年太子太师魏征卒帝为制碑
文并御书石刻毕停于将作北门公卿士庶竞以模
写车马填噎日有数千时人号其碑为二绝文与书
也
十九年将征辽二月次河阳诏殷少师比干赠太师
自为文祭之次邺经魏太祖墓自为祭文三月幸定
州经北岳自为祭文四月行军总管姜确督兵攻盖
至城中流矢而卒帝甚哀悼为五言诗以悼之十月
班师次汉武台余基三城傍有祠堂茔域帝顾问侍
臣对曰此是燕齐之士为汉武求仙之处其地俯临
大海长澜接天岸多峻石奇怪之状帝制文刻于石
十二月次定州御步辇而行帝揽笔于辇中赋诗
二十年正月幸晋祠树碑制文亲书之于石
全唐诗话贞观二十年秋帝幸灵州时破薛延陀回
纥诸部遣使入贡乞置官司上为诗序其事曰雪耻
酬百王除凶报千古公卿请勒石于灵州从之
册府元龟贞观二十一年八月骨利干国遣使朝贡
延陀之败也诏遣云麾将军康野密往慰抚焉其君
长大悦遣使随野密入朝献马百匹有十四匹尤骏
帝奇之各为制名号为十骥其一曰腾霜白其二曰
皎雪骢其三曰凝露骢其四曰悬光骢其五曰决波
其六曰飞霞骠其七曰发电赤其八曰流金其
九曰翔麟紫其十曰奔虹赤帝乃为文以序其事厚
待其使
二十二年正月帝撰帝范十二篇赐皇太子顾谓王
公曰饬躬阐政之道备在其中是日幸温汤御制温
汤碑以示群臣曰畴昔词人已有此作朕又为之可
得而比耶王公咸曰天文博奥超象系之表前代琐
琐小词岂得辄相比况乃神笔自书勒于温井之侧
侍坐王公咸听于碑阴容纪姓名官位三月帝以边
尘无警朔漠来王乃制戎狄宾服之文又制玉华宫
山铭纪示群臣诏令学士并作帝少属乱离久居兵
阵及正位已后遂博览群书总其宏纲殆于万卷遒
文丽藻一时冠绝数年之内经史属缀宫商自口起
居郎倾耳挥翰百而不纪一焉
高宗为太子时引庶子少詹事司议舍人等入阁乃
从容而言曰文章词赋平生所爱然未之为也今日
风景殊佳当与公等赋诗言志于是援笔以制序翌
日太宗以皇太子诗序示王公曰朕观太子此文及
笔迹进于常日司徒长孙无忌对曰皇太子禀承天
训文章笔扎群艺日新是岁太子制玉华宫山铭又
献玉华宫赋
永徽五年五月制万年宫铭刻石于永光门外仍令
中书门下及文武三品已上并学士自书名位碑阴
而刻之
显庆二年十月幸郑州次汜水帝以先帝于泛水擒
窦建德因平王世充于是刻石立颂以纪功自为颂
文
五年三月幸并州童子寺赋诗而还十二月较猎于
长社之安乐川召侍臣及藩臣夜燕帝赋诗以纪讲
习之事
龙朔元年冬十月狩于南山制东狩诗以示群臣
麟德二年封禅十一月丁酉至平阴顿是日降雪帝
赋诗皇后和
咸亨四年十一月帝自制乐章有上元二仪三才四
时五行六律七政八风九宫十洲得一庆云之曲以
示群臣令太常行之
仪凤二年七月宴百僚及诸亲于九成宫之咸亨殿
酒酣帝赋诗作柏梁体皇太子霍王元轨相王轮群
臣相次继作
太平御览高宗制元首前星维城股肱等诫以示侍
臣礼部尚书弘文馆学士许敬宗上表请总名为天
训并请注解许之及注毕敬宗为之序
册府元龟中宗神龙三年八月乙未亲送朔方军总
管韩国公张仁亶于通化门外帝制序赋诗
全唐诗话中宗九月九日幸临渭亭登高作云九日
正乘秋三杯兴已周泛桂迎□满吹花向酒浮长房
萸早熟彭泽菊初收何藉龙沙上方得恣淹留时景
龙三年也序云陶潜盈把既浮九酝之欢毕卓持螯
须尽一生之兴人题四韵同赋五言其最后成罚之
引满韦安石苏怀诗先成于经野卢怀慎最后成罚
酒十月帝诞辰内殿宴联句润色鸿业寄贤才
帝
云
叨居右弼愧盐梅
李
峤
运筹帷幄荷时来
宗
楚客
职
掌图籍滥蓬莱
刘
宪
两司谬忝谢锺裴
崔
湜
礼乐铨
管效尘埃
郑
愔
陈师振旅清九垓
赵
彦昭
忻承顾问
侍天杯
李
适
衔恩献寿柏梁台
苏
颁
黄缣青简奉康
哉
卢
藏用
宗伯秩礼天地开
薛
稷
帝歌难续仰昭回
宋
之问
微臣捧日变寒灰远□班左愧游陪（
上官婕
妤）
帝谓侍臣曰今天下无事朝野多欢欲与卿等词
人时赋诗宴乐可识朕意不须惜醉大学士李峤宗
楚客等跪奏曰臣等多幸同遇昌期谬以不才策名
文馆思励驽朽庶裨河岳既陪天欢不敢不醉此后
每游别殿幸离宫驻跸芳苑鸣笳仙禁或戚里宸筵
王门□席无不毕从
景龙四年正月五日御大明殿会吐蕃骑马之戏因
重为柏梁体联句帝曰大明御宇临万方皇后曰顾
惭内政翊陶唐长宁公主曰鸾鸣凤舞向平阳安乐
公主曰秦楼鲁馆沐恩光太平公主曰无心为子辄
求郎温王重茂曰雄才七步谢陈王昭容上官曰当
熊让辇愧前芳吏部侍郎崔湜曰再司铨管恩何忘
著作郎郑愔曰文江学海思济航考功员外郎武平
一曰万邦考绩臣所详著作郎阎朝隐曰著作不休
出中肠时上疑御史大夫窦从一将作大匠宗晋卿
素不属文未即令续二人固请许之从一曰权豪屏
迹肃严霜晋卿曰铸鼎开岳造明堂此外遗忘时吐
蕃舍人明悉猎请令授笔与之曰玉醴由来献寿觞
上大悦赐与衣服
册府元龟元宗开元八年亲制春雪诗春台望一章
二十八句起居舍人蔡孚奏曰伏见所制气雄词美
德音相属鄙炎汉之奢侈徇有唐之俭陋知作劳而
居逸念中人之家产用心如此天下斯安臣职在司
言请宣示百寮及编国史手诏答曰朕以听政之余
因时游瞩观古人之制度怀先王之卑菲聊遇所览
直书其事虽文词非丽亦不忘于言卿职在史官君
举必记将以朕之素意颁示庶寮循讽表章益深祗
勉
十年亲注孝经颁于天下
十一年行幸北都亲制起义堂颂刻石纪功于太原
府之南街
十二年十一月幸东都至华州命刺史徐知仁与信
安王袆勒石于华岳祠南之通衢帝亲制其文
十三年封东岳礼毕帝制纪泰山铭亲扎勒于山顶
之石壁
十四年十月幸汝州至温汤之行宫时属雨雪帝亲
赋雨雪诗以示群臣十一月幸宁王宪宅与诸王宴
探韵赋诗即日还宫
十五年五月端午宴群臣于武成殿各赐衣一副自
赋诗六月朔方节度使兵部尚书萧嵩赴朔方军命
有司于定鼎门外供帐置酒以送之帝赋诗以光宠
之十二月幸温泉宫登骊山石瓮寺赋诗群臣和
全唐诗话开元十六年帝自择廷臣为诸州刺史许
景先治虢州源光裕郑州寇泚宋州郑温琦邠州袁
仁恭杭州崔志廉襄州李升期邢州郑放定州蒋挺
湖州裴观沧州崔成遂州凡十一人行诏宰相诸王
御史以上祖道洛滨盛具奏太常乐帛舫水嬉命高
力士赐诗令题座右帝亲书且给笔纸令自赋赉绢
三千遣之
唐书宋璟传璟耿介有大节开元十七年为尚书右
丞相张说为左丞相源干曜为太子少傅同日拜有
诏太官设馔太常奏乐会百官尚书省东堂帝赋三
杰诗自写以赐
册府元龟开元二十一年十二月二十一日祀后土
于脽上帝自为文礼毕令所司刻石于祀所
二十五年八月甲子帝制训诫六篇以示诸王其旨
盖明君臣父子之义齐祭稼穑之事也忠王屿等上
表请宣付史官及示百僚许之宰臣李林甫等奏曰
臣等伏以圣谟垂训辉映千古颁示朝廷未及天下
兼望宣布中外手诏谕曰周公圣人摄行王政诫伯
禽曰无以鲁国骄人朕方圣虽□岂忘诫子聊示廷
训何足以宣布中外耶
天宝二年五月以重注孝经颁天下诏曰化人成俗
率繇于德本移忠教敬实在于孝经朕思畅微言以
理天下先为注释寻亦颁行犹恐至赜难明群疑未
尽近更探讨因而笔削兼为叙述以究源流将发明
于大顺庶开悟于来学宜付所司颁示中外
八载九月皇太子生日帝制仁孝诗六章札于步障
以赐太子令中官高力士以示朝臣宰相李林甫陈
希烈等奏请颁示中外兼编诸简策传之不朽手诏
报曰诗者志之所之也将以道达情性宣扬教义耳
朕承五圣之业受万民之寄主鬯□于神心元良贞
于国本美其践履仁孝恭修友睦深慰于怀不觉形
之讽咏今请具写六章颁示中外兼编诸简策以传
不朽亦欲自家刑国以训人伦宜依来请
十载十月御朝元阁有庆云见帝赋诗群臣毕和
十四载三月御勤政楼宴群臣帝赋诗柏梁体群
臣毕和
肃宗属词典丽经史百家莫不该览目所一见常如
诵习
上元二年七月甲辰延英殿御座生玉芝一茎三花
御制玉灵芝诗三章八句是岁李光弼出统河南诸
军帝于内殿宴送御制诗以宠之群臣毕和
宣和书谱唐德宗初在宗藩誉望已着性识强敏一
经于目往往不待学而能其所以自任者亦复如此
齿胄之年便为统帅既总万机颇励精治道思前王
能事以壮大猷故群臣章奏来上皆即批答笔无滞
思翰墨落落可观
册府元龟德宗贞元元年河东节度马燧还太原制
宸扆台衡二铭并序
四年三月甲寅宴百僚于麟德殿设九部乐及内出
舞马帝制序及诗以赐群臣给御笔仍命属和
全唐诗话贞元四年九月赐宴曲江亭帝为诗序因
诏曰卿等重阳会宴朕想欢洽欣慰良多情发于中
因制诗序令赐卿等一本可中书门下简定文词士
三五十人应制同用清字明日内于延英门进来宰
臣李泌等虽奉诏简择难于取舍由是百僚皆和上
自考其诗以刘太真及李纾等四人为上等鲍防于
邵等四人为次等张蒙殷亮等二十三人为下等而
李晟马燧李泌三宰相之诗不加考第
韦绶以内相感心疾罢还第帝九日作黄菊歌顾左
右曰安可不示韦绶遣使持往绶遂奉和附使进帝
曰为文不已岂颐养耶敕曰自今勿复尔
唐国史补贞元五年初置中和节御制诗朝臣奉和
诏写本赐戴叔伦于容州天下荣之
册府元龟贞元七年帝幸章敬寺赋诗序皇太子在
侍进和兼题于壁百僚毕和以班列焉其后京兆尹
薛珏请皇太子书帝诗序刻石而填之以金
九年正月庚辰朔帝御含元殿受朝贺礼毕帝赋退
朝观军仗归营诗以示宰臣等
十年九月十日以重阳日宴赐百僚追赏初九日以
雨罢宴及是方会宴帝赋诗以赐百官
十一年九月癸卯赐中书门下及两省供奉官宴于
曲江帝作诗赐百僚百僚毕和辛亥退朝召百僚诣
延英令中使宣喻曰昨九日聊示所怀文非工也卿
等属和雅丽深所嘉之
十二年以听政之余深思理本乃着刑政箴
十三年九月重阳节赐宰臣及两省供奉官宴于曲
江赐中书门下及百僚诗
十四年二月帝制中春麟德殿会百僚观新乐诗仍
令皇太子书以示百僚
十七年二月朔赐群臣宴于曲江帝命中使薛盈珍
赐诗九月重阳节赐群臣宴于曲江命中使刘希昂
宣慰帝赐诗
十八年九月重阳节御制丰年多庆九月示怀诗以
赐群臣
唐国史补德宗晚年绝嗜欲尤工诗句臣下莫可及
每御制奉和退而笑曰排公在俗有投石之两头置
标号曰排公以中不中为胜负也
册府元龟宪宗元和四年九月帝以天下无事留意
典坟每览前代兴□得失之事皆三复其言又读贞
观开元宝录见太宗撰金镜书及帝范上下篇元宗
撰开元训诫思继前躅遂采尚书春秋后传史记班
范汉书三国志晋书晏子春秋新序说苑等书君臣
行事可为龟镜者集成十四篇一曰君臣道合二曰
辨邪正三曰戒权幸四曰戒微行五曰任贤臣六曰
纳忠谏七曰慎征伐八曰慎刑法九曰去奢泰十曰
崇节俭十一曰奖忠直十二曰修德政十三曰谏畋
猎十四曰录勋贤分为上下卷帝自制其目曰前代
君臣事迹至是以其书写于屏风列之御座之右复
遣中使程文干以书屏六扇至中书宣示宰臣李藩
裴□曰朕近撰此屏风常所观览故令蹔将示卿藩
等上表称贺
太和二年五月帝纂集尚书中君臣事迹命工图写
于太液亭朝夕观览
唐书裴度传度以病□还东都拜中书令卧家未克
谢有诏先给俸料上已宴群臣曲江度不赴帝赐诗
曰注想待元老识君恨不早我家柱石衰忧来学丘
祷别诏曰方春慎疾为难勉医药自持朕集中欲见
公诗故示此异日可进使者及门而度薨年七十六
帝闻震悼以诗置灵几
杜阳杂编太和九年诛王涯郑注后仇士良专权恣
意上颇恶之或登临游幸虽百戏骈罗未尝为乐往
往瞠目独语左右莫敢进问因题诗曰辇路生春草
上林花满枝凭高何限意无复侍臣知
册府元龟太和九年五月乙巳朔以御集春秋左氏
列国经传三十卷宣付史馆
开成元年三月庚申帝幸龙首池观内人赛雨赋暮
春喜雨诗宰臣文武百官咸属和
三年帝夏日与学士联句帝曰人皆苦炎热我爱夏
日长柳公权曰熏风自南来殿阁生微凉
续问奇类林唐文宗曾制诗以示郑覃覃奏曰且乞
留圣虑于万机天下仰望文宗不悦覃出复示李宗
闵叹服不已一句一拜怀而出之上笑谓之曰勿令
适来阿父子见之即此文宗当时亦惮覃而易宗闵
矣
北梦琐言王文懿公起三任节镇□历省寺赠守太
尉文宗颇重之曾为诗写于太子之笏以扬之
庚溪诗话唐宣宗微时以武宗忌之遁迹为僧一日
游方遇黄蘗禅师因同行观瀑布黄蘗曰我□此得
一联而下韵不接宣宗曰当为续成之黄蘗云千岩
万壑不辞劳远看方知出处高宣宗续云溪涧岂能
留得住终归大海作波涛其后宣宗竟践位志先见
于诗矣然自宣宗以后接懿僖之时宇内遂不靖则
作波涛之语岂非谶耶
北梦琐言唐宣宗皇帝好儒雅每直殿学士从容未
尝不论前代兴亡颇留心贡举尝于殿柱上自题曰
乡贡进士李某或宰臣出镇赋诗以赠之词皆清丽
凡对宰臣言政事即终日忘倦
全唐诗话宣宗好进士及第每对朝臣问及苟有科
名对者必大喜便问所试诗赋题目并主司姓名或
佳人物偶不中第必叹惜移时尝于内自题乡贡进
士李道龙白居易之死帝以诗吊之制秦边陲曲其
词曰海岳咸通及帝垂拱而年号咸通焉
东观奏记上听政之暇多赋诗多令翰林学士属和
一日赋诗赐寓直学士萧置令和置手状谢曰陛下
此诗虽挂水日千里因之平生怀亦无以加也明日
诏学士韦澳问此两句澳奏曰宋太子家令沈约诗
置以睿藻清新可方沈约尔上不悦曰将人臣比我
得否恩遇渐薄执政乘之出观察使
北梦琐言德宗皇帝好为诗以赐容州戴叔伦文宗
宣宗皆以诗赐大臣昭宗驻跸华州以歌辞赐韩建
以诗及杨柳枝辞赐朱全忠所赐一也或以敬或以
惮受其赐者得不求其义焉
册府元龟昭宗天复三年三月壬寅御延喜楼饯送
朱全忠还汴帝自为诗以送之

　御制部纪事二
辽史太宗本纪天显七年六月戊辰御制太祖建国
碑
十年十一月丙午幸弘福寺为皇后饭僧见观音画
像乃大圣皇帝应天皇后及人皇王所施顾左右曰
昔与父母兄弟聚观于此岁时未几今我独来悲叹
不已乃自制文题于壁以极追感之意读者悲之
兴宗本纪重熙六年夏六月上酒酣赋诗吴国王萧
孝穆北宰相萧八撒等皆属和夜中乃罢癸未赐南
院大王耶律胡睹衮命上亲为制诰词并赐诗以宠
之秋七月壬寅以皇太弟重元生子赐诗及宝玩器
物
道宗本纪清宁二年三月己卯御制放鹰赋赐群臣
谕任臣之意
三年八月辛亥帝以君臣同志华裔同风诗进皇太
后
六年夏五月戊子朔监修国史耶律白请编次御制
诗赋仍命白为序六月癸未以隋王仁先为北院大
王赐御制诰
咸雍四年二月癸丑颁行御制华严经赞
老学庵笔记辽相李俨作黄菊赋献其主耶律弘基
弘基作诗题其后以赐之云昨日得卿黄菊赋碎剪
金英填作句袖中犹觉有余香冷落西风吹不去
后山诗话王师围金陵唐使徐铉来铉伐其能欲以
口舌解围谓太祖不文盛称其主博学多艺有圣人
之能使诵其诗曰秋月之篇天下传诵之其句云云
太祖大笑曰寒士语尔吾不道也铉内不服谓大言
无实可穷也以请殿上惊惧相目太祖曰微时自秦
中归道华下醉卧田间觉而月出有句曰未离海底
千山黑纔到天中万国明铉大惊殿上称寿
庚溪诗话艺祖皇帝微时客有咏初日诗者语虽工
而意浅陋上所不喜其人请上咏之即应声曰太阳
初出光赫赫千山万山如火发一轮顷刻上天衢逐
退群星与残月盖本朝以火德王天下及上登极僭
窃之国以次削平混一之志先形于言规模远矣
宋史太祖本纪干德元年夏四月辛卯建隆应天历
成御制序
山堂肆考太祖视学诏塑先圣先贤像自为赞书于
孔颜座端
玉海太平兴国二年正月八日己巳宴新进士吕蒙
正等于开宝寺赐御制诗二首以宠之九月丙辰校
猎近郊丁巳御制猎诗二章赐群臣属和
宋史杨徽之传徽之知全州就迁左拾遗左补阙太
平兴国初代还太宗素闻其诗名因索所著徽之以
数百篇奏御且献诗为谢其卒章有十年流落今何
幸叨遇君王问姓名语太宗览之称赏自是圣制多
以别本为赐
张洎传太平兴国四年洎知相州召为翰林学士博
涉经史多知典故每上有著述或赐近臣诗什洎必
上表援引经传以将顺其意上因赐诗褒美有翰长
老儒臣之句
王昭远传昭远为殿前都虞候太宗尝草书纨扇作
古诗赐诸将意多比讽其赐昭远尤加赏遇
玉海太平兴国四年五月己丑御制平晋赋赐从官
皆令继作又作平晋五七言诗各一首赐从官俾之
属和丁酉诏曰并门底定銮辂凯旋宜从众善之因
以纪一戎之业其行在所创为佛庙赐号平晋寺御
制平晋记刻石建于寺内辛丑次榆次县御制銮舆
凯旋赋赐从官令继作癸卯制回銮至侧石书怀诗
一首六月戊午赐从官新茶御制新茶诗诏属和庚
申车驾北征范阳辛酉次定州御制悲陷蕃民并值
雨诗二首赐从官俾属和
五年三月戊子会鞠于大明殿上获多筭己丑御制
击球五七言诗各一首诏近臣属和丙申御制喜春
雨诗一首赐近臣属和十月契丹主亲领兵数万犯
雄州乘虚遂至高阳关十一月己酉诏巡北边壬子
发京师戊午次大名雄州言契丹遁去车驾即凯旋
上作诗示群臣有一箭未施戎马遁六军空恨阵云
高之句
太宗实录太平兴国五年太宗北征师还帝作诗有
銮舆临紫塞朔野阵云飞之句何蒙采二句为诗赋
以献
玉海太平兴国八年九月戊午制晚秋五七言诗二
首赐近臣十一月丁卯宴饯赵普于长春殿上赋诗
赐普普以昭文相节度邓州上不欲烦以枢务择善
地俾之卧理因诗什以导意普曰当刻于石上谓近
臣曰君臣之际亦尽善矣
九年三月壬申幸含芳园习射制晚春游含芳园五
言十韵诗一首赐宋琪乙卯召宰臣近臣宴后苑上
赋诗一章赐侍臣俾属和
太宗实录太平兴国九年三月壬子以河决将塞命
学士宋白乘传祭白马津沈太牢加璧己未滑州言
河决已塞群臣庆贺先是河决韩村数州罗灾发卒
五万以步军师田重进督其役刘吉副之吉亲负土
与徒晨夜兼作至是而塞上制平河歌赐宰臣宋琪
等因谓曰昔汉武有瓠子之歌今朕聊志一时之事
玉海太平兴国九年将东封扈蒙进宣示内外御札
草上嘉其文御批纸尾以奖之明年春侍宴后苑近
臣应制赋诗蒙诗末句云微臣自愧头如雪亦听钧
天侍玉皇上曰善因事陈情翌日和以赐之有珍重
老臣之语
太平兴国九年八月壬子制四成字四高字诗各一
首赐近臣令属和
雍熙元年十一月甲子上斋宿正殿乙丑宿太庙上
以天气晴和作歌诗赐近臣令属和
太宗实录雍熙元年十二月甲午召近臣宴后苑丁
酉赐文武常参官诣尚书省宴饮上赐诗二首
玉海雍熙元年十二月丁酉郊祀毕赐宰臣文武等
宴于尚书省帝作诗二首以赐其日晚又宣旨曰今
日卿等宴会恐未尽欢可更赐来日宴乐群臣献歌
诗赋颂者数十人并付史馆于是饮三日
二年正月己未上元御干元门楼观灯夜漏初上密
雪忽降上谓宰臣曰可各赋观灯夜瑞雪满皇州诗
以为娱乐上赋诗示群臣宰相宋琪等咸奉和三月
戊寅赐新进士梁颢等御制诗二首
端拱二年三月二十五日赐新进士陈尧叟等御制
箴一首四月丙申上幸金明池因幸琼林苑习射上
为歌诗赐群臣十月乙卯赐近臣宴于枢使王显第
赐御制诗一首十一月壬申日南至群臣诣阁拜表
称贺以御制诗二首赐宰臣宋琪等戊子以时雪未
降命群臣分祷京师祠庙是日雨雪上悦制诗二首
赐宰臣等令属和
三年二月丙辰寒食上制诗赐宰相李昉等三月癸
酉一日命宰臣李昉等就第为观花赋诗之会酒酣
各赋奉诏赏花诗帝亦作诗赐之翼日学士扈蒙等
诣垂拱殿门谢六月戊戌朔上以诸将违诏失律作
自勉诗赐宰相李昉枢使王显等九月甲戌重阳诏
昉等为登高会又赐诗二首十月庚戌赐宰相以下
宴于枢使王显第赐李昉御制杂言一篇十一月戊
寅日南至御制七言冬至诗一首赐李昉等令属和
丙戌幸建隆观相国寺祈雪十二月丁未朔大雨雪
上大悦其晚御玉华殿宴谓宰相近臣曰得此嘉瑞
思与卿等同醉出御制雪诗一首令属和
四年正月乙丑制岁日诗一首赐宰臣李昉等二月
戊午制中春遣怀诗二首赐近臣属和三月己卯十
七日赏花宴于后苑上临池垂钓令侍臣赋赏花钧
鱼诗应制者凡二十有六人俄出五言御制诗一章
赐李昉等晚御水心殿习射翌日庚辰上依韵和宰
臣及知制诰而上十三人所进诗以赐又令和所进
应制诗以献九月起居舍人田锡献干明节祝寿诗
二十韵上谓宰相曰锡言事可称赏因和以赐之丁
丑以为知制诰四月殿中丞李度献春雨诗上谓宰
臣曰度苦心于诗旨可嘉昨进贺雨诗朕特与继和
可召至中书宣示端拱初度使交州赐诗宠行丙申
以光州所进绿毛龟示近臣仍御制七言诗赐昉等
七月乙丑御制早秋诗二首立秋日暮雨诗一首赐
近臣丙子制中元十韵观灯诗赐宰相等八月辛卯
朔兵部郎中杨徽之进雍熙诗五言六韵凡十章上
览而嘉赏依韵和以赐之甲辰御制春夏秋冬松风
雪月烟花诗共五十首赐昉等又制中秋玩月诗二
章歌一首赐宰相九月辛丑朔潍州进嘉禾制嘉禾
合穗五七言诗二首赐昉等乙丑制五七言六韵菊
花诗各一首赐近臣辛未翰林学士苏易简进干明
节步虚词二十章上依韵和以赐十月丙申干明节
群臣上寿己亥赐宰相及近臣御制苑中见群鹤飞
七言诗一首令属和
五年正月庚申御制嘉雪五言二十韵诗赐宰相李
昉等令属和乙丑以宋镐为直史馆进贺雪诗称旨
故也
端拱元年正月丙子赋东郊籍田五七言诗各一首
赐侍臣群臣献诗赋赞颂者五十三人
二年三月二十五日赐进士陈尧叟等御制箴一首
十二月丙辰大雪诏近臣宴中书省令各赋诗上制
瑞雪歌赐之
三年三月壬寅御崇政殿亲试进士陈尧叟等赐第
上作修身箴赐之勉以修身谨行稽古效官之意初
内殿策士赐诗至尧叟始易以箴
淳化元年二月己未诏近臣后苑宴射赋诗上亦赋
一章赐宰相吕蒙正等
淳化二年十二月癸未作喜雨诗赐近臣属和十一
月甲辰日南至制冬日诗赐近臣
三年正月戊戌制朝元及元日除夜诗各一首赐近
臣属和癸卯大雨雪赐近臣宴御制诗赐之三月戊
戌雨沾足直昭文馆李宗谔献诗三篇上于纸尾批
御诗一首赐之有传家之子能文章之句戊申赐宰
相李昉诗一首庚申宴射琼林辛酉御制游琼林苑
诗赐近臣三月癸卯赐新进士孙何等御制箴一首
丙辰宴琼林苑御制诗三首赐之二十二日幸金明
池宴从臣琼林苑作游琼林苑诗赐近臣
宋史太宗本纪淳化三年夏四月癸未上作刑政稼
穑诗赐近臣
玉海淳化三年五月甲寅诏增修秘阁八月壬戌朔
宴宰臣李昉以下于秘阁三馆与焉上作诗以美其
事已而秘书监李至上表乞御制赞以光秘府上许
之仍以六体亲书赞文并序及篆额刻石一本赐之
增修秘阁八月成戊辰赐宰臣李昉以下及三馆宴
赐诗十二月丁卯大雪数年以来涉冬无雪至是降
及尺余上喜赐近臣宴于中书诏令尽醉上赋诗亲
以八分书遣中书就宴所赐之是日又赐秘书监李
至会三馆学士宴于秘阁凡应制赋诗者二十五人
四年正月辛卯合祭圆丘癸巳上赋南郊宿斋五七
言诗六首赐近臣乙未大雨雪上作立春日瑞雪诗
三首赐近臣癸卯幸干元楼宴作观灯诗二首并序
赐近臣令属和八月一日行书赐苏易简曰宋玉遇
楚王未足以为美易简逢真主堪师法于后人今赐
卿大言赋名四句曰少年盛世兮为词臣古往今来
兮有几人十一月甲寅朔日南至上寿丁巳赐近臣
宴于中书上赋诗赐之十二月庚子制立春歌诗三
首赐近臣
五年正月甲寅朔上制元旦除夜诗五七言各二首
赐近臣俾属和三月戊午召近臣赏花宴后苑上临
池钓鱼命群臣赋诗时应制者三十九人上亦赋诗
以赐宰相吕蒙正等因习射上中的者六张乐饮酒
诏群臣尽醉五月庚辰司空致仕李昉献诗陈情叙
感上和以赐之仍别赐昉诗一首八月戊子诏近臣
宴于中书御制诗赐之十一月丁巳上赋诗一首示
翰林学士张洎钱若水洎因揣摩上意上疏称述凡
数千言上览而善之召宰相等赐坐于崇政殿两庑
谓曰洎所上表深喻朕意足以戒躁竞之辈殄浇薄
之风矣令付史馆许众人就观因叹薄俗良久别赐
张洎诗一首又出四体书前所赋诗一幅草书者尤
绝妙苏易简顿首告上乞之吕蒙正亦欲得焉易简
前奏曰臣先请蒙正已不及矣上笑而赐之
至道元年三月十六日壬戌后苑赏花特召司空李
昉坐于尚书之上帝临池钓鱼赋诗一章赐宰相吕
蒙正等群臣应制者五十五人上作钓鱼诗断章意
以属吕端后数日为相九月九日赐近臣宴于中书
御制诗赐之
庚溪诗话太宗皇帝既辅艺祖皇帝创业垂统暨登
宝位尢留意斯文每进士及第赐闻喜宴必制诗赐
之其后累朝遵为故事宰相李昉年老罢政家居曲
宴必宣赴坐昉献诗曰微臣自愧头如雪也向钧天
侍玉皇上俯和曰珍重老臣纯不已我惭寡昧继三
皇时皆荣之苏易简在翰林一日上召对赐酒谓之
曰君臣千载遇易简应声曰忠孝一生心吕端参知
政事上一日宴后苑钓鱼赐之断句曰欲饵金钩殊
未达磻溪须问钓鱼人端续以进曰遇直钓直难堪
用宜问濠梁结网人既而端遂拜相君臣会遇形于
赓歌此与唐虞赓载事虽异而实同也
宋史郭贽传贽字仲义干德中举进士历礼部尚书
太宗在晋邸时凡制篇□多令属和真宗常访其赐
本贽为四卷以献诏奖之
真宗本纪咸平二年七月壬寅制圣教序赐传法院
玉海咸平二年八月壬子侍读学士杨徽之等赴职
赐宴秘阁上作七言诗赐之九月戊子作重阳七言
诗赐近臣属和戊午社宴近臣于中书作社日五言
诗赐之属和丙寅大阅东武村丁卯赐近臣饮于中
书作大阅五言诗十一月丁亥南郊礼成宴近臣李
沆第作亲祀南郊五言诗赐之属和
咸平三年正月丁亥范廷召大破契丹于莫州东斩
首万余级寇遁庚寅奏至百官称贺辛卯宴从臣于
行宫癸巳作喜闻捷奏五七言诗二首题行宫之壁
命近臣属和
时车驾北
巡次大名府
二月丙子赏花宴于后苑
作仲春赏花钓鱼七言诗群臣皆赋遂射于水殿四
月己巳赐进士陈尧咨等宴琼林苑作五七言诗二
首赐之自后每放榜即赐诗
宋史吕文仲传咸平三年文仲受诏集太宗歌诗为
三十卷诏书嘉奖
玉海咸平四年三月己丑后苑曲宴作五言四韵诗
命儒臣赋八月戊辰社宴近臣于中书两制馆阁于
崇文院作七言诗赐之继和九月丁丑重阳宴近臣
于吕蒙正第作五七言诗咸令继和十一月丁亥作
雪诗一首示吕蒙正等命即席赋
五年十月癸卯赐近臣宴作南郊五言诗赐之十二
月乙丑大雪上作七言诗赐近臣和
宋史李仕衡传真宗谒陵寝因幸洛仕衡献粟五十
万斛又以三十万斛归西京朝廷以为材召为度支
副使迁三司使帝作宽材利论以赐之
陈彭年传彭年拜右谏议大夫兼秘书监诏就赐食
厅编次太宗御集赐勋上柱国尝因奏对真宗谓之
曰儒术污隆其应实大国家崇替何莫由斯故秦衰
则经籍道息汉盛则学校兴行其后命历迭改而风
教一揆有唐文物最盛朱梁而下王风寖微太祖太
宗丕变弊俗崇尚斯文朕获绍先业谨遵圣训礼乐
交举儒术化成实二后垂裕之所致也又君之难由
乎听受臣之不易在乎忠直其君以宽大接下臣以
诚明奉上君臣之心皆归于正直道而行至公相遇
此天下之达理先王之成宪犹指诸掌孰谓难哉彭
年曰陛下圣言精诣足使天下知训伏愿躬演睿思
着之篇翰真宗为制崇儒术为君难为臣不易二论
示之彭年复请示辅臣刻石国子监进兵部侍郎卒
年五十七真宗前后赐彭年御制歌诗凡六篇彭年
妻入谒出彭年像示之锡赉甚厚
郭承佑传仁宗为皇太子承佑辅左清道率府率春
坊左谒者真宗为玉石小牌二勒铭以戒饬之
石林燕语内香药库在謻门外凡二十八库真宗赐
御制七言二韵诗一首为库额曰每岁沈檀来远裔
累朝珠玉实皇居今辰内府初开处克牣尤宜史笔
书
湘山野录真宗西祀回召臣僚赴后苑宣示御制太
清楼聚书记朝拜诸陵因幸西京记西京内东门弹
丸壁记皆新制也笑谓近臣曰虽不至精优却尽是
朕亲撰不假手于人也
遵尧录杨亿在学士院真宗忽夜召见于一小阁深
在禁中既见赐茶从容者久之因出文□数箧以示
亿云卿识朕书迹乎皆朕自起草未尝命臣下代作
也亿皇恐不知所对顿首再拜而出由是佯狂奔于
阳翟是时亿以文章擢天下然性刚特寡合故恶之
者得以事谮之帝性好文初待亿眷顾无比晚年恩
礼渐衰亦由此也
东轩笔录陈恭公执中以卫尉寺丞知梧州驿递上
疏以乞立储贰真宗嘉其敢言翼日临朝袖其疏以
视执政叹奖久之召为右正言然为王冀公所忌一
日真宗赋御沟柳诗宣示自宰相两省皆和进恭公
因进诗曰一日春来一度新翠花长得照龙津君王
自爱天然态恨杀昭阳学舞人
青箱杂记真宗听政之暇唯务观书每观毕一书即
有篇咏使近臣赓和故有御制看尚书诗三章看周
礼三章看毛诗三章看礼记三章看孝经三章复有
御制读史记三章读前汉书三首读后汉书三首读
三国志三首读晋书三首读宋书二首读陈书二首
读魏书三首读北齐书二首读后周书三首读隋书
三首读唐书三首读五代梁史三首读五代后唐书
三首读五代晋史二首读五代汉史二首读五代周
史二首可谓近代好文之主也
宋史张秉传秉字孟节真宗嗣位进秩兵部郎中景
德初知滑州复知并州将行恳求御诗为饯上为作
五言赐之
玉海景德二年二月庚子作诗赐知贡举赵安仁等
有夙夜惟公精考艺之语四月二十一日戊戌幸龙
图阁近臣毕从又召直昭文馆种放预焉阅太宗御
书又观诸书画宴于崇和殿帝作五言诗从臣皆赋
命李宗谔杨亿作序庚子又作赞以赐辅臣十二月
庚寅雪命资政大学士王钦若宴馆阁群臣帝作七
言雪诗令属和
三年十一月癸亥日南至大雨雪甲子宴近臣作雪
诗赐之命与馆阁官皆和
四年正月乙亥朔朝元殿受朝上作元日会朝七言
诗三月七日乙巳曲宴后苑初临水阁垂钓又登太
清楼观太宗御书及新写四部群书又至景德殿放
生池东至玉宸殿历翔鸾仪凤二阁命坐置酒帝作
五言诗从官皆赋遂宴太清楼下是月十六日甲寅
大宴崇德殿中召近臣宴于后苑赏花钓鱼帝作千
叶牡丹诗从官毕赋召大理评事宋绶邵焕预焉九
月七日庚午宴近臣子龙图阁之崇和殿饯侍讲学
士邢昺赴曹州刑部尚书温仲舒宋白侍郎郭贽预
焉昺视壁挂尚书礼记图指中庸篇凡为天下国家
有九经事因讲大义皆有伦理在位耸听上嘉纳之
群臣皆呼万岁即席赋诗二首以宠其行命群臣咸
赋及行又令近臣祖送会于宜春苑十一月辛巳雪
宴近臣于中书馆阁于崇政院帝作瑞雪诗令馆阁
即席和进两制次日来上
宋史种放传咸平五年放授左司谏直昭文馆翼日
表辞恩命诏不听其让数日复召见赐绯衣象简犀
带银鱼御制五言诗宠之赐昭庆坊第一区加帷帐
什物银器五百两钱三十万中谢日赐食学士院自
是屡得召对六年春再表谢暂归故山诏许其请将
行又迁起居舍人命馆阁官宴饯于琼林苑上赐七
言诗三章在席皆赋大中祥符元年命判集贤院从
封泰山拜给事中二年四月求归山宴饯于龙图阁
命学士即席赋诗制序上作诗卒章云我心虚伫日
无复醉山中初放作诗尝有溪上醉眠都不知之句
故及之三年正月复召赴阙表乞赐告手诏优答之
作歌赐之
陈尧叟传尧叟知枢密院事大中祥符初东封加尚
书左丞诏撰朝觐坛碑进工部尚书献封禅圣制颂
帝作歌答之祀汾阴为经度制置使判河中府礼成
进户部尚书时诏王钦若为朝觐坛颂表让尧叟不
许别命尧叟撰亲谒太宁庙颂加特进赐功臣又以
尧叟善草隶诏写途中御制歌诗刻石
玉海大中祥符元年三月九日庚午召近臣宴后苑
帝作赏花七言诗四月丙戌御制景灵宫赞颂刻石
二年五月戊午出泰山谢天书述二圣功德铭玉女
像记示辅臣十月丙午以御制泰山铭赞赐丁谓等
九轴因请以御制泰山铭于朝堂宣示百官召近臣
就三司观之帝曰此但记一时事何足宣示宰臣王
旦等固请从之寻分赐近臣翌日称谢
三年正月二十八日戊寅召近臣观龙图阁太宗御
书及四部书籍又至阁西观画帝顾谓马知节曰闻
卿别画可尽评之知节以古今工拙对即赐酒于阁
下帝作观书开宴五言诗令即席皆赋又至资政殿
观天尊像记先是泰山有石像在岩崖间颇多顽缺
帝登封见之因别命修琢易旧像置内庭又出圣制
会真宫碑九天司命天尊殿铭泰山重修圣像记帝
复作新制泰山铭记五言诗一章王旦等属和闰二
月丁卯幸开封府射堂又至西堂阅太宗御书图画
遂射于射堂上作七言诗从臣毕赋戊辰枢臣王钦
若上驾幸旧邸七言十韵诗上作歌以答仍诏褒之
二十七日丁丑召辅臣至宣圣殿朝拜太宗圣容帝
作赏景观花诗以赐从官即席赋诗又御水心殿垂
钓遂宴金华殿小苑花皆太宗命中黄门所植滋茂
异常辅臣所未至也三月丁酉谓宰臣王旦曰朕自
北鄙和好边陲无事然居安虑危未尝敢自暇逸每
为文自警置诸座右朝夕观之因出贵廪食吟轸田
夫吟念农歌自戒箴守官箴以示之癸卯作念边五
言诗赐近臣属和四月辛未幸城南观刈麦遂幸玉
津园宴谢上作七言诗赐近臣和丁巳龙图阁待制
陈彭年上遵诏纂历代帝王集正位十五卷闰位十
卷帝作序赐名宸章集五月二十八日召辅臣于崇
政殿北廊观中使任文庆于茅山郭真人池中所获
龙长二寸许极细鳞腹如玳瑁手中仰覆无惧帝作
观龙歌复送茅山池中八月八日甲寅诏近臣观书
于龙图阁观瑞物于崇和殿遂宴于崇和殿帝作七
言诗侍臣即席皆赋初视瑞物史臣晁迥杨亿曰此
并圣朝受命之符不载于史册望内降名件付史院
从之庚申上作七言诗赐永兴军王嗣宗九月一日
丙子幸右承天祥符门观上梁遂宴于崇政殿帝作
五言诗近臣毕和赐从官袭衣金犀带缗钱有差
宋会要大中祥符三年九月帝亲制五箴以自儆判
宗正寺赵湘日对请御制文以戒宗室使知孝弟恭
俭之节丁亥上作宗室座右铭并注分赐宁王元偓
以下因谓近臣曰凡为童稚时训导之为益且久苟
聪悟者读书便能成诵终身不忘朕旧在藩邸先帝
令朕遵行然宗子既众当须辅导得人自今十岁以
上并令入学委时大雅教之判宗正寺赵湘请朕着
箴以戒之又以示宗室因制此铭以申训导可付学
士院降诏赐之宁王等亦降诏谕意分赐并及湘谕
之曰卿宗姓也故有此赐
玉海大中祥符三年十一月壬子雪上作七言诗赐
近臣属和己丑大雪赐辅臣饮于中书上作再降瑞
雪七言诗赐之令继和
上将祀汾阴王旦曰汉唐因巡幸行礼未有特祭陛
下为民祈福不惮栉沐上曰但冀民获休祥于朕无
惮谓近臣曰自十二月朔当食蔬食宰相再三请上
遂作奉天庇民述以谕之
宋史杜镐传大中祥符三年镐迁工部侍郎充其职
上日赐宴秘阁上作诗赐之
周起传起知开封府真宗幸府留燕射堂赋诗命书
以刻石起请曰陛下昔龙潜于此其正寝非臣下所
宜处请避居西庑诏可因名为继照堂
薛映传映知河南府祀汾阴还驻跸以映有治状赐
御诗嘉奖
王旦传大中祥符四年旦为玉清昭应宫使七年玉
清昭应宫成旦拜司空京师赐酺旦以惨恤不赴会
帝赐诗导意焉帝尝示二府喜雨诗旦袖归曰上诗
有一字误写莫进入改却否钦若曰此亦无害而密
奏之帝愠谓旦曰昨日诗有误字何不来奏旦曰臣
得诗未暇再阅有失上陈惶惧再拜谢诸臣皆拜独
枢密马知节不拜具以实奏且曰王旦略不辨真宰
相器帝顾王旦笑焉
玉海大中祥符四年二月甲子驾驻河中府观舜井
赐名广孝泉修饰栏槛禁民慢二井南北相连可
秉炬而入帝作赞记之二月丙寅赐百官酺宴二日
上作祀汾阴礼成诗就赐之
时在
河中府
丁卯上作五七
言诗赐宁王元偓庚午幸巨灵观上作西岳真君赞
华山仙掌七言诗以示从臣召华山隐士郑隐敷水
隐士李宁对于行宫上作诗以赐三月乙亥作驻跸
陕州五七言诗壬子幸上清宫上作宫铭及七言诗
示近臣癸未作游龙门诗己丑上作五言诗赐知河
南薛映庚寅赐酺宴于河南上作大酺七言诗二首
庚子上作驻跸郑州七言诗从臣毕和四月丁未作
西祀还京歌有宽简育群生虔恭居大宝之语赐近
臣和庚戌三司使丁谓等请以汾阴路圣制歌诗命
大臣书立石诏令知枢密院陈尧叟书丙辰大宴含
光殿上作庆成开宴七言诗群臣皆和八月庚戌以
汾阴礼成曲宴宗室辅臣于后苑又射于太极楼下
上作七言诗九月乙未赐酺宴百官于锡庆院宗室
于相王宫上作大酺五言诗赐群臣和丙申又作大
酺五言诗赐相王元偓以下属和
枫窗小牍真宗皇帝祀汾阴还驾过伊阙亲洒宸翰
为铭勒石文不加点群臣皆呼万岁
玉海大中祥符四年三月庚辰上作喜雨述怀歌及
驻跸述怀诗六首近臣毕和辛巳命从臣射于后苑
淑景亭移宴长春殿作赏花开宴诗五月乙未诏加
上五岳帝号遣官奉册六月乙巳上作奉神述资政
殿大学士向敏中等请以圣制奉神述刻石遂亲书
刻石于奉神观八月乙丑学士李宗谔请圣制左承
天祥符门碑从之先是天书降即诏增葺宗谔以锡
符之地当有圣作上谦逊久之于是作大中祥符颂
以宗谔所撰文刻于碑阴九月壬申上作内藏库铭
述先帝节用爱人之意初命陈彭年撰记彭年表请
圣文故从之丙子秘书监向敏中判昭文馆晁迥等
请集圣制藏于馆阁诏除已刻石铭记等勉依所奏
其余杂文篇什或宣赐者并令依次抄录藏于龙图
阁三馆秘阁不得与太宗文集并处十月戊辰召修
玉清宫使丁谓李宗谔观内殿御书因命宴上作观
书诗赐谓等十一月丁丑出占城国所献师子命近
臣视之上作七言诗预观者咸赋又作长歌令近臣
属和十二月丁未大雪宴近臣上作瑞雪诗赐之
五年正月己巳朔上作元日五言诗赐近臣和癸未
干元楼观灯作七言诗癸酉命学士晁迥等知贡举
甲戌上作诗赐晁迥等曰盛时选士贡闱开罄宇闻
风献艺来心以权衡求实效勿令蓬荜有遗才甲午
又赐迥等手诏二十七日乙未帝作七言诗赐允宁
等先是允宁等诵易终篇习虞世南书有楷法帝悦
其向学故赐诗奖焉三月二十日丁亥召近臣赏花
后苑以雨移御崇政殿南轩曲宴命赋诗有顷御北
殿赐宴作乐帝作赏花及喜雨诗二首群臣即席和
进四月五日壬寅幸金明池琼林苑开宴射帝作五
言诗辛酉后苑池中获绿毛龟上作七言诗近臣毕
和五月癸未幸京城南观刈麦种稻移幸玉津园宴
射上中的者十作观稼七言诗赐近臣属和戊子以
苑中金华殿所种麦示辅臣复作歌以赐之六月壬
子玉清宫丁谓言天书阁上有白云五色作瑞应五
言诗赐近臣属和九月大宴含光殿日有赤黄珥直
气五色云上作七言诗赐近臣和十月庚申上作司
命天尊降临七言诗赐近臣和庚寅幸郓兖王宫又
宴相王元偓宫从臣宫僚毕预上作七言诗赐之元
偓等奉觞上寿又射于西南亭复幸元偁元俨宫二
鼓而罢议者谓唐兴庆花萼故事无得而比癸巳赐
杨亿七言二韵诗有侧席待名贤之句十月辛亥作
为政歌赐辅臣闰十月丙子出玉宸殿新稻赐辅臣
并以圣制七言诗示之丁丑作舒州瑞石符应七言
诗上谒谢启圣院太宗神御殿礼毕于龙图阁取太
平兴国中舒州所获志公石示辅臣上作诗又作赞
名曰神告帝统石十一月三日丙申恭谢玉皇于朝
元殿礼毕帝作朝玉皇观二鹤神雀诗三首近臣毕
和庚子作圣祖降临记庚戌钱惟演言甘露降所居
丛竹上作五言诗赐之十二月十四日丁丑召近臣
至龙图阁阅书开宴观新修述古宣德二殿又幸资
政殿帝作七言诗命即席皆赋乙酉作真游颂示近
臣
六年正月癸巳朔御干元殿受朝上作元日五言诗
赐近臣
真宗实录大中祥符六年七月己未召辅臣观粟于
后苑移御山亭观粉牌御制文论歌诗复阅御书及
嘉禾图上作嘉禾诗赐辅臣
玉海大中祥符六年八月壬申作新修册府元龟序
丁亥又出御制法宝录序孙奭上言国家祠祀巡幸
多用开元故事明皇政治多缺非全德之君不可遵
法十月丁丑上作解疑论示之国家勤稽古制止如
今日之百官率多秦置岂可以秦暴而废耶但询之
古道择善而行何谓不可
七年正月庚戌作嘉雪七言诗恭谒太清宫礼毕仰
观祥瑞辛亥作瑞应歌赐近臣三月八日癸巳赏花
宴于后苑登太清楼观书射于楼下特召知杂御史
预会帝作御制赏花观书二诗从臣毕赋
三月十日乙未召辅臣于玉宸殿观太宗圣文宸翰
赐宴翔鸾阁又临曲水浮觞小黄门奏乐帝作观书
流杯诗二首侍臣皆赋五月乙未作奉祀礼成述怀
五言百韵诗赐近臣馆阁属和六月丙子棣州泾州
流民归业者给复二年辛巳作悯农歌赐近臣和八
月八日辛酉幸瑞圣苑观稼射于水心殿帝作五言
诗八月二十五日戊寅真游殿上梁召近臣焚香因
宴于长春殿帝作七言诗令近臣继和上作蚕麦顺
成七言诗赐近臣
十月丙寅宴宗室辅臣干崇政殿赐衣带器币以奉
祀礼成也
八年二月庚辰大雨上作甘泽应祈歌赐近臣三月
丙申宴后苑上作赏花七言诗
真宗实录大中祥符八年四月四日癸丑召辅臣观
书玉宸殿王钦若陈尧叟冯拯赵安仁预焉始观太
宗御书移御别殿观皇王帝伯四论良臣正臣忠臣
奸臣权臣五论幸水轩垂钓侍臣赋诗辛酉赐辅臣
御制五臣论各一本从所请也
玉海大中祥符八年四月甲寅幸琼林宴射帝作七
言诗五月二日幸玉津园射作七言诗闰六月庚寅
作七言诗赐童子蔡伯希伯希四岁诵诗百余篇上
召入禁中命为正字七月丙子幸瑞圣园观稼作五
言诗八月丙寅作继照堂芝草歌赐近臣丙戌出御
制静居集三卷并法宝录序示王旦九月九日幸琼
林苑宴射作七言诗十一月辛亥作冬至立仗七言
诗丁巳诣会灵观上作七言诗赐群臣甲子诣景灵
宫观上梁作五言诗瑞雪歌
九年二月二日丁酉寒食宴近臣赐五言诗癸卯召
近臣于后苑翔鸾阁观太宗御书因示圣制太宗圣
文神笔颂玉宸殿记五臣论乐府辞上作歌诗二篇
命从官赋诗移幸流杯殿泛觞登象瀛山翠芳亭遂
宴玉宸殿三月丁巳宴群臣于园苑上作上已五言
诗赐之五月乙巳城南观麦作七言诗甲寅景灵宫
迎御书额上作七言诗丙寅作景灵宫成七言十韵
诗近臣毕和六月戊寅作会灵观成七言诗赐近臣
和十一月甲辰甘露降会灵观作七言诗二十三日
癸亥召中书枢密院两制至刺史以上赴龙图阁观
书特召杨亿吕夷简冯元预会帝作观书七言六韵
诗二首分赐宁王元偓及辅臣王旦等又作七言四
韵诗二首分赐学士晁迥以下命儒臣即席皆赋乙
卯作冬至七言诗
天禧元年正月十一日辛亥奉天书令祭天地于南
郊壬子帝作恭谢南郊七言诗近臣咸和乙卯又作
上元诗己未作喜春雨诗赐学士已下属和二月庚
午朔上作中和节五言诗赐王旦已下壬申御正阳
门观酺大合乐癸酉宴百官锡庆院作景灵宫成赐
酺七日诗赐从臣和戊寅作会灵观铭元符观颂思
政论召辅臣至龙图阁示之庚辰中书枢密院上书
蒙宣示思政论言已兼于述作专亲政务望特颁睿
制以广教化九月丁巳以御制思政论赐辅臣近臣
从李虚己请也
宋会要天禧元年二月作悯农天时地利稼穑省费
为政薄赋牧宰恤刑安民十题共百篇皆有序戊寅
召辅臣至龙图阁观之
玉海天禧二年正月庚子内出真游崇徽芝草图上
作歌一首五七言诗二首辛亥诣元符观宴从官于
资善堂出赐寿春郡王歌吟七首元符观颂资善堂
记及寿春郡王诗什篇翰示辅臣向敏中等曰王始
着吟□句意精奇挥翰遒丽天纵才艺本于乐善之
性咸再拜称贺七月甲戌以枢密直学士李士衡为
三司使罢陕西市米募民送京师如入粟法以售盐
及羊纲任民私市以足数关辅民大便说之上作宽
财利论以赐之士衡请刻石本厅从之九月庚午御
正阳门观酺辛巳宴百官锡庆院宗室通王宫作大
酺七言十韵诗劝酒四韵诗分之又以稼穑倍登诗
示辅臣十月乙未雪上作瑞雪五言诗二首赐辅臣
庚子玉宸殿观古城稻赐宴安福殿上作七言诗十
一月乙丑作冬至诗又出圣制三教诗百官歌论九
首杂诗一卷赐辅臣作后园宴会宗亲七言十韵诗
赐太子戊辰奉天书于天安殿作五言诗赐近臣属
和己巳作天安殿酌献天书荐献景灵宫五言诗二
首赐近臣庚午朝享六室作太庙致斋五言诗赐近
臣辛未祀天地礼毕上作南郊五言诗赐近臣丙子
上斋长春殿作五言诗赐近臣己卯作大庆礼成五
言诗赐近臣
三年正月己未朔作元日诗丁卯命学士钱惟演等
知举翌日赐御诗一章己巳上作观砚歌群臣属和
作观灯五七言诗二月丁未又赐七言诗二首内出
皇太子所书御制诗示辅臣帝作学书歌赐之丙辰
又作劝学吟赐皇太子癸亥大宴会庆殿上作五言
诗群臣毕和丙寅观试举人上作七言诗赐群臣命
皇太子书以赐辅臣是日召知举钱惟演等对景福
殿出皇太子亲写御诗二纸赐之王晓杨亿李谘再
拜请之翌日各赐一纸三月庚午宴后苑登翔鸾阁
观太宗御集圣制又御仪凤阁玉宸安福殿遂临池
垂钓射于太清楼下帝作赏花钓鱼五七言诗命皇
太子书以示近臣群臣皆赋壬寅作玉宸殿观瑞麦
七言诗赐近臣庚子幸御津园宴射作观稼五言诗
癸卯幸金明池琼林苑作七言诗赐近臣十月壬辰
召宗室近臣观西天竺绿豆小香占城稻上作七言
诗三首赐之属和十二月庚寅作瑞雪诗赐近臣辛
卯赐辅臣御制元良述六艺箴各一卷承华要略正
说奉道诗各十卷岁时新□三卷
真宗实录天禧三年上以青宫纪要事有未备乃博
采群书为承华要略二十卷
玉海天禧四年二月癸未朔诏滑州新建僧院赐名
福宁院御制碑文以宠之作干文殿以奉安圣制碑
石丁酉滑州言河决塞丙戌上作滑州修河碑示近
臣三月己巳宴会庆殿内出牡丹赐群臣作牡丹五
七言诗命近臣和八月戊戌出玉宸殿瑞谷图示辅
臣作歌六首十月壬午上御正阳门观酺宴宗室近
臣于楼上癸未宴百官宗室作赐酺七言诗赐之
宋史真宗本纪天禧四年十一月戊午召近臣于龙
图阁观御制文词帝曰朕听览之暇以翰墨自娱虽
不足垂范亦平生游心于此宰臣丁谓请镂版宣布
庚申内出御制七百二十二卷付宰臣
玉海真宗御集有诗八十九卷歌十五卷词四卷乐
章一卷乐府集三卷新词二卷

　御制部纪事三
玉海仁宗于干兴元年八月辛亥以清景殿书事诗
二卷赐辅臣
宋史丁度传度在经筵岁久仁宗每以学士呼之而
不名尝问蓍龟占应之事乃对卜筮虽圣人所为要
之一技而已不若以古之治乱为监又尝示以欹器
曰朕欲临天下以中正之道度对曰臣等亦愿无倾
满以事陛下因奏太宗尝作此器真宗亦尝着论于
是帝制后述以赐之
玉海天圣九年十一月十日癸未翰林侍讲学士孙
奭知兖州帝作七言诗以宠其行诏近臣皆赋先是
闰十月戊辰奭辞曲宴太清楼命从臣皆赋诗
明道二年二月十六日辛亥赐百官福酒帝作籍田
礼毕七言诗一首赐宰相吕夷简等次韵和进
庚溪诗话仁宗皇帝当持盈守成之世尤以斯文为
急每进士闻喜宴必以诗赐之景佑元年所赐诗末
句曰寒儒逢景运报国合如何言宏大而有激励真
诏旨也山东李廷臣尝言一人有持锦臂鞴鬻于市
者其上织成诗一联恩袍草色动仙籍桂香浮乃景
佑五年赐进士诗也圣制固宜远播而仁风所覃虽
獠人亦知敬爱廷臣远以千金易之作小屏几研间
见之者莫不改容瞻敬嘉佑初龙图阁直学士尚书
吏部郎中梅摰公仪出守杭州上御制诗以宠赐之
其首章曰地有吴山美东南第一州梅既到杭州欲
侈上之赐遂建堂山上曰有美欧阳修为记以述之
亦人臣之荣遇也
玉海景佑三年三月六日乙酉曲宴后苑赏花钓鱼
帝赋诗群臣席上和进移宴太清楼
四年五月二十五日丙寅御化成殿以芝草生于殿
楹乃召辅臣两制等观帝作瑞芝五言诗赐宰臣王
公以下翌日各为诗赋颂以献
宝元二年十一月六日癸巳以皇太子生宴辅臣宗
室于太清楼读三朝宝训赐御诗
庆历元年七月戊申朔上命图画前代帝王美恶之
事可为监戒者号观文监古图上自为记召辅臣至
迎阳门观之
宋史仁宗本纪庆历四年三月己卯出御书治道三
十五事赐讲读官
玉海庆历四年三月己卯帝御迩英阁出危竿论一
篇述居高谨危之意顾侍读学士丁度等曰朕观书
之暇取臣僚上言及进封事有可施于政治者书以
分赐卿等度暨侍讲曾公亮杨安国王洙等既拜赐
因请释其义从之
七年春旱三月癸巳上下责躬之诏避殿减膳宰相
贾昌朝陈执中等乞罢不许及昌朝罢执中再请第
降一官辛丑幸西太一宫祈雨彻盖不御及还而雨
群臣请复膳御殿上乃复执中等官下诏以交修庶
职不忘罪己引过之义四月丁未幸西太一宫谢雨
壬子御殿复膳赐喜雨诗一章以勉之
懒真子仁宗皇帝道德如古帝王然禅学亦自高远
仆游阿育王山见皇佑中所赐大觉禅师怀琏御书
五十三卷而偈颂极多内有一颂留怀琏住京师云
虚空本无碍智解来作祟山即如如体不落偏中位
又有一颂后作一圆相下注两行云道着丧身失命
道不着满肝佛性仰窥见解实历代祖师之上宜乎
身居九重道超万物外则不为奸邪所蔽内则不为
声色所惑而享永年推其绪余燕及天下昆虫草木
咸受上赐故宸奎阁记云古今通佛法者一人而已
至哉言乎
玉海嘉佑二年九月十一日翰林侍讲学士李淑出
守河中制五言六韵诗赐之是年九月丁丑龙图直
学士梅摰出守杭亦赐诗宠其行
六年三月戊申幸后苑赏花钓鱼宴太清楼出御制
诗一首命从臣属和四月丁丑赐新进士闻喜宴于
琼林苑遣中使赐御诗及大学篇各一轴
闻见后录嘉佑六年三月仁宗皇帝幸后苑召宰执
侍从台谏馆阁以下赏花钓鱼中觞上赋诗云晴旭
晖晖花尽开氤氲花气好风来游丝絮萦行仗堕
蕊飘香入酒杯鱼跃绞波时泼剌莺流深树久徘徊
青春朝野方无事故许欢游近侍陪宰相韩琦枢密
曾公亮参政张升孙抃副枢欧阳修陈旭以下皆和
帝独称赏韩琦轻阴阁雨迎天步寒色留春送寿杯
之句时翰林学士承旨宋祁久疾在告明日和诗来
上帝览之已怅然不数日祁薨益加震悼云
宋史仁宗本纪嘉佑七年十二月丙申幸龙图天章
阁召群臣宗室观祖宗御书又幸宝文阁作观书诗
命韩琦等属和遂宴群玉殿
中山诗话太宗好文每进士及第赐闻喜宴常作诗
赐之累朝以为故事仁宗在位四十二年赐诗尤多
然不必尽上所自作
挥麈后录神宗遵太祖遗意聚积金帛成帑自制四
言诗一章云五季失图猃狁孔炽艺祖造邦思有惩
艾爰设内府基以募士曾孙保之敢忘厥志每库以
一字目之又别置诗二十字分揭其上曰每虔夕惕
心妄意遵遗业顾予不武资何以成戎捷后来所谓
御前封桩库者是也上意用此以为开拓西北境土
之资始命王韶克青唐然后欲经理银夏复取燕云
元丰五年徐禧永洛衄师之后帝心弛矣
冷斋夜话秦国大长公主薨神考赐挽词三首曰海
阔三山路香轮定不归帐深空翡翠佩冷失珠玑明
月留歌扇残霞散舞衣都门送车返宿草自春菲又
曰晓发城西道灵车望更遥春风空鲁馆明月断秦
箫尘入罗衣暗香随玉篆销芳魂飞北渚那复可为
招又曰庆自天源发恩从国爱深歌钟虽在馆桃李
不成春水折空还沁楼高已隔秦区区会稽市无复
献珠人元丰初臣魏泰载之于诗话中虽穆王黄竹
汉高大风之词莫可拟其仿□
湘山野录韩忠献公神道碑皇帝御制也中云薨前
一夕有大星殒于园中枥马皆鸣又云公奉诏立皇
子立皇太子被顾命立英宗为皇帝立朕以承祖宗
之序可谓定策元勋之臣后铭其碑曰公行不归申
文是悼尚想公仪泪落苑草后御篆十字填金以冠
其额曰两朝顾命定策元勋之碑大哉天子之文章
也广大明白日星之照江海不过此辞也
玉海元丰三年闰九月壬子赐文彦博御筵上自为
诗赐之命章惇为序诏曰来觐外廷相成宗祀崇进
公品往莅洛师锡燕赐诗昭示殊礼仍敕近辅序而
识之
宋史神宗本纪元丰七年三月辛丑赐文彦博宴于
琼林苑帝制诗以赐之
哲宗元佑二年春正月辛巳诏苏彻刘攽编次神宗
御制
见闻搜玉吕原明侍哲庙讲大雪不罢因讲孟子有
感上为一笑乃赋诗曰水晶宫殿玉花零点缀宫槐
卧素屏特敕下帘延墨客不因风雪不谈经
话腴徽庙一日幸来夫人合就洒翰于小白团扇书
七言十四字而天思稍倦顾在侧珰云汝有能吟之
客可令续之乃荐邻里太学生既宣入内侍省恭读
宸制不知指意乞为取旨或续句呈或就书扇左上
曰朝来不喜餐必恶阻也当以此为词以续于扇续
进上大喜会将策士生于未奏名径使造庭赐以第
焉上御诗曰选饭朝来不喜餐御厨空费八珍盘生
续曰人间有味俱尝遍只许江梅一点酸
名臣言行录徽宗亲制君臣庆会阁诗群臣进和喜
事者集为一录汪藻适见之拟和一章属词用韵句
法清新出众作之右
老学庵笔记宣和中保和殿下种荔枝成实徽庙手
摘以赐燕帅王安中且赐以诗曰保和殿下荔枝丹
文武衣冠被百蛮思与朝廷同此味红尘飞鞚过燕
山
宣政杂录徽宗逊位前一年中秋后在苑中赋晚间
景物一联云日射晚霞金世界月临天宇玉乾坤写
示宰臣甚为得意皆称赞取对精切格韵高胜圣学
非从臣可及然次年戎马犯顺后国号金亦先兆金
世界也
玉海建炎三年四月壬戌上登中和堂瞩稽山思夏
后之功瞰涛江怀子胥之烈制诗五月辛丑张浚至
行在复为知枢密院上亲书御制中和堂诗赐浚曰
愿同越句践焦思先吾身卒章曰高风动君子属意
种蠡臣
绍兴十九年太史令胡平言十一月十二日行礼景
灵宫登辇出内天气开朗见帝座及三台星体明耀
十三日车驾至青城阴雾收敛登坛至礼毕天气澄
肃星月明莹回銮肆赦有彩云之瑞乞宣付史馆从
之上因是亲制喜霁诗宰辅从臣皆和以进
二十八年十月庚寅上谓宰执曰朕宫中尝辟一室
名为损斋屏去声色玩好置古书经史其中朝夕燕
坐亦尝作记以自警沈该等请降御札以启迪在位
于是内外碑刻赐百官皆表谢
庚溪诗话光尧寿圣太上皇帝当内修外攘之际尤
以天德服远至于宸章睿藻日星昭垂者非一至绍
兴二十八年将郊祀有司以太常乐章为失序次文
义弗协请遵真宗仁宗朝故事亲制祭享乐章诏从
之自郊社宗庙原庙等共有十四章肆笔而成睿思
雅正宸文典赡所谓大哉王言也至于一时闲适遇
景而作则有渔父辞十五章清新简远备骚雅之体
其辞有曰薄晚烟林淡翠微江边秋月已明辉纵远
柁适天机水底闲云片段飞又曰青草开时已过船
锦鳞跃处浪痕圆竹叶酒柳花毡有意沙鸥伴我眠
又曰水涵微雨湛虚明小笠轻蓑未要晴明鉴里縠
纹生白鹭飞来空外声辞多不能尽载观此数篇虽
古之骚人词客老于江湖擅名一时者不能跂及又
一章曰春入朝阳苑晓雾弄沧波载与俱归又若何
此又有进用贤才之意关治体也
宋史萧燧传燧字照临绍兴三十二年授靖州教授
孝宗初除诸王宫大小学教授轮对论官当择人不
当为人择官上喜制用人论赐大臣
玉海隆兴二年三月二十四日作七言四韵诗有永
将四海奉双亲之句太上皇御制赞曰律身以道既
济则亨煌煌竞秀结液蟠英
干道三年三月癸卯赐宰执御制春赋上曰人主不
可不知民事七月之诗陈王业艰难近尝作春赋仿
苏轼赤壁赋为之大意言农事方兴要使无失其时
宰臣魏杞请窥圣作故赐之
五年十一月五日丁巳御书御制用人论赐宰相陈
俊卿等
八年九月虞允文以少保节度宣抚四川上以诗送
之曰不辞论道虚台席暂假宣威筑将坛归来尚想
终霖雨未许乡人衣锦看用李纲故事御正衙亲酌
□酒赐之俾即殿门乘马持节而出都人以为宠
淳熙元年九月十八日幸玉津宴射赋七言诗赐曾
怀以下与宴者皆和
五年九月十二日壬申幸秘书省观图书宴右文殿
翌日癸酉内出御制近体诗赐宰臣史浩以下群臣
咸和又有赏春喜晴因想中原诗苑中即事诗冷泉
堂古风
六年十一月乙卯御制论数百言欲革取士用人之
弊及信赏必罚之法俾辅臣宣示侍从上曰此惟欲
戒饬臣下趋事赴功而已
十二年三月二十六日车驾宿戒幸玉津园命下大
雨将晓有晴意已而天宇豁然洪迈进诗歌咏四月
四日扈从景灵宫赐圣制云比幸玉津园纵观春事
适霁色可喜卿有诗来上因俯同其韵春郊柔绿遍
桑麻小驻芳园览物华应信吾心非暇逸顿回晴意
绝咨嗟每思富庶将同乐敢务游畋漫自夸不似华
清当日事五家车骑烂如花
贵耳集寿皇未尝忘中兴之图有新秋雨霁诗云平
生雄武心览镜朱颜在岂惜尝忧勤规恢须广大曾
作春赋示徐本中命其校订曾觌因谮徐云上春赋
本中在外言曾为润色寿皇颇不悦本中自知阁换
集英殿修撰江东漕后许国用此典故换文阶端平
间试词科出寿皇春赋颂试者皆不知之此无五十
年间事士大夫罔闻之矣
庚溪诗话上皇帝以英睿之资宸文圣作焕然超卓
方居王邸时从太上皇帝视师江左经由京口题诗
金山曰屹然山立枕中流弹压南东二百州狂寇来
临须破胆何劳平地战貔貅辞庄而旨深已包不战
而屈人兵之意也今上皇帝躬受内禅践祚以来未
尝一日暂忘中兴之兆每形于诗辞如春晴有感曰
春风归草木晓日丽山河物滞欣逢泰时丰自此多
神州应未远当继沛中歌观此则规恢之志大矣如
幸秘阁宴群臣赐诗曰稽古右文□菲德礼贤下士
法前王欲臻至治观熙洽更罄谟猷为赞襄俯和丞
相史浩诗有曰谁欲元首明自得股肱喜又曰虚心
欲受人忠言资逆耳朕瘠天下肥至乐无易此观此
则任贤听谏虚己爱民之心切矣至如咏德寿宫冷
泉亭古风有曰孰云人力非自然千岩万壑藏云烟
上有峥嵘依空之翠壁下有潺湲漱玉之飞泉一堂
虚敞临佳沼密荫交加森翠葆山头草木四时芳阅
尽岁寒长不老又曰日长雅趣超尘俗散步逍遥快
心目山光水色无尽时都将挹向杯中醁观此则笃
于奉亲尽天下之养者无不至矣如春赋曰碧实朱
英秾苞艳葩荣于春者冬必悴□于夏者秋必花擢
乔松于岁寒出奇卉于天涯知深仁之被物曾何间
四时与幽遐吾将观登台之熙熙包八荒而为家穆
然若东风之振槁洒然若膏雨之萌芽则生生之德
无时不在又何美乎眩目之芳华观此则所以赞天
地化育一视而同仁者深矣真帝王之用心也当今
皇太子夙禀岐嶷之资笃日就月将之道方其处恭
邸时阅经史习艺业为最多每为诗篇辞语妙高岩
肖时备员讲官每请退则与同僚咏叹敬服不已今
育德春官之久谅制作深造灏灵之体但以在远不
可得而闻窃观赓主上新秋雨过述怀诗有曰中原
日月异王气山河在万物饰昭回稽首王言大其辞
如是其意宏远矣
玉海绍熙三年十二月四日进孝宗圣政先二日亲
制序仍书赐宰臣留正
庆元六年二月二十二日进光宗圣政翼日制序赐
参政臣深甫并刻石秘府
宋史刑法志理宗起自民间具知刑狱之弊初即位
即诏天下恤刑又亲制审刑铭以警有位
理宗本纪绍定六年九月辛酉经筵官请以御制敬
天法祖事亲齐家四十八条及缉熙殿榜殿记宣付
史馆
玉海淳佑四年正月一日御制谨刑铭训廉铭
六年十月讲礼记毕锡宴秘书省御制七言唐律一
首
宋史度宗本纪咸淳六年春正月丁卯上制字民牧
民二训以戒百官
桯史金海陵未篡伪封岐王为平章政事颇知书好
为诗词语出辄崛强□□有不为人下之意境内多
传之且骤施于国东昏疑焉未及诛而有霄仪之祸
宗族大臣以亮有素誉因共推戴既立遂肆暴无忌
佳兵苛役以迄于亡然其居位时好文辞犹不辍余
尝得其数篇初王岐以事出使道驿有竹辄咏之曰
孤驿潇潇竹一丛不同凡卉媚春风我心正与君相
似只待云梢拂碧空又书壁述怀曰蛟龙潜匿隐沧
波且与虾蟆作混和等待一朝头角就撼摇霹雳震
山河既而过汝阴复作诗曰门掩黄昏染绿苔那回
踪迹半尘埃空亭日暮乌争噪幽径草深人未来数
仞假山当户牖一池春水绕楼台繁花不识兴亡地
犹倚阑干次第开又尝作雪词昭君怨曰昨日樵村
渔浦今日琼川小渚山色卷帘看老峰峦锦帐美人
贪睡不觉天花剪水惊问是杨花是芦花一日至卧
内见其妻几间有岩桂植瓶中索笔赋曰绿叶枝头
金缕装秋深自有别般香一朝扬汝名天下也学君
王着赭黄味其词旨已多圭角盖其蓄已不小矣及
得志将图南牧遣我叛臣施宜生来贺天申节隐画
工于中使图临安之城邑及吴山西湖之胜以归既
进绘事大喜然有垂涎杭越之想亟命撤坐间软
屏更设所献而于吴山绝顶貌己之状策马而立题
其上曰万里车书盍混同江南岂有别疆封提兵百
万西湖上立马吴山第一峰又二日而中秋待月不
至赋鹊桥仙曰传杯不举停歌不发等候银蟾出海
不知何处片云来做许大通天障碍虬髯捻断星眸
睁裂惟恨剑锋不快一挥截断紫云腰子细看嫦娥
体态明年竟遂前谋使御前都统骠骑卫大将军韩
夷耶将射雕军二万三千围子细军一万先下两淮
临发赐所制喜迁莺以为宠曰旌麾初举正駃騠力
健嘶风江渚射虎将军落雕都尉绣帽锦袍翘楚怒
磔戟髯争奋卷地一声鼙鼓笑谈顷指长江齐楚六
师飞渡此去无自堕金印如斗独在功名取断锁机
谋垂鞭方略人事本无今古试展卧龙韬韫果见成
功旦莫问江左想云霓望切元黄迎路余又尝问开
禧降者能诵忆尚多不能尽识观其所存寓一二于
十百其桀骜之气已溢于辞表他盖可知也
元诗选文宗自集庆路入正大统途中有作
元史本纪泰定三年三月丙寅翰林承旨阿怜帖木
儿许师敬译帝训成更名曰皇图大训敕授皇太子
考试国子生
龙兴慈记圣祖始诞屋上红光烛天皇觉寺僧望见
之惊疑回禄也明发扣问告以诞请长从游后睿知
天纵主僧禁缚之□下口占一诗曰天为罗帐地为
毡日月星辰伴我眠夜间不敢长伸脚恐踏山河社
稷穿
圣祖渡江至太平府不惹庵僧问诘不已题诗壁上
曰腰间宝剑血星星杀尽南蛮百万兵老僧不识英
雄汉只管叨叨问姓名僧洗去之题诗旁曰壁上新
诗不可留欲留在此鬼神愁慢将法水轻轻洗洗出
毫光射斗牛后差人密访录诗进呈遂不问
遵闻录太平府不惹庵太祖既渡江尝题诗于壁后
庵僧洗之及有天下僧乃献诗云御笔题诗不敢留
留时只恐鬼神愁曾将法水轻轻洗犹有余光射斗
牛
在田录高祖游食四方时尝咏日一首云东头日出
光始出逐尽残星并残月骞然一转丽中天万国山
河皆照着
遵闻录太祖征陈友谅王师至潇湘赋诗云马渡沙
头苜蓿香片云片雨渡潇湘东风吹醒英雄梦不是
咸阳是洛阳天葩睿豪宕英迈有如此
大将南征胆气豪腰悬秋水吕虔刀雷鸣甲胄乾坤
静风动旌旗日月高世上麒麟终有种穴中蝼蚁竟
何逃大标铜柱归来日庭院春深听百劳此圣祖命
都督佥事杨文广征南而赐之之诗也气象豪雄而
音律和畅酷似盛唐诗人格局
名山藏典谟记洪武元年十一月辛丑上宴东宫官
僚置酒欢甚命诸臣作龙蟠钟山赋自作时雪赋
六年五月御制祖训成凡十二篇
明宝训洪武七年十二月甲辰御注道德经成太祖
对儒臣举老子所谓五色令人目盲五音令人耳聋
与圣人去甚去奢去泰之类曰老子此语岂徒托之
空言于养生治国之道亦有助也但诸家之注各有
异见朕因为注以发其义
遵闻录陶安知饶州圣祖赐以诗曰匡庐岩穴甚幽
深水怪无端盈彭蠡鳄鱼因韩去远岸陶安鄱阳即
一理未几以为翰林学士赐以门对曰国朝谋略无
双士翰苑文章第一家后又以安为江西参政而卒
圣祖亲制文遣使祭之其蒙被宠眷终始不衰
罗复仁吉水人国初时为编修后乞休致太祖赐以
布衣而题其裾曰性虽粗率忠直可喜赐此布衣放
归田里
泳化类编洪武八年秋八月七日太祖御东黄阁饮
大学士宋濂酒上为劝饮濂不敢辞遂醉之乃命二
奉御捧黄绫案以进太祖曰朕为卿赋醉歌须臾成
楚辞一章命编修朱右重以遗濂五拜叩首以谢而
退
话腴明之象山士子史本有木樨忽变红色异香因
接本献阙下高庙雅爱之画为扇面仍制诗以赐从
臣云月宫移就日宫栽引得轻红入面来好向烟霄
承雨露丹心一点为君开又云秋入幽岩桂影团香
深粟粟照林丹应随王母瑶池宴染得朝霞下广寒
自是四方争传其本岁接数百史氏由此昌焉一卉
之微香色稍异能动至尊入品题且昌其主可以人
而不如木乎
大政记洪武八年二月庚子御制资世通训成上谓
侍臣曰人君为臣民之主任治教之责上古帝王道
与天同今朕统一寰宇昼夜弗遑思以化民成俗复
古治道乃着是书以示训戒耳侍臣皆曰此臣民万
世之宝也书凡十四章其一君道章凡十有八事其
次臣道章十有七事其次曰民用士用工用商用等
十二章皆申戒士庶之意诏刊行之
泳化类编洪武十一年戊午夏四月新造皇堂成太
祖亲为文以纪之盖述艰难明昌运故不爱儒臣饰
辞也先是至正四年甲申天流疫疾皇考仁祖淳皇
帝皇母陈太后同月遘疾而作太祖方年十有七贫
不能起窀穸田伯刘大秀以地归之即今凤阳之皇
陵也至是造皇堂于所以江阴侯吴良督理之堂成
立碑太祖手摛其词
明昭代典则洪武十一年夏四月御制敕文谕祭安
东沐阳二县野鬼时永嘉侯朱亮祖奏安东沐阳二
县之野暮夜多鬼民命皆惊御制敕文遣使谕祭之
十二年春正月己卯合祀天地于南郊大祀殿礼成
上大喜作大祀文并歌九章
十八年冬十月己丑御制大诰成颁示天下
十九年三月辛未御制大诰续编成颁示天下十二
月癸巳御制大诰三编成颁示天下
大政纪洪武二十年二月甲辰御注书洪范成上召
赞善刘三吾曰朕观洪范一篇帝王为治之道也所
以叙彝伦立皇极保万民叙四时成百谷本于天道
而验于人事箕子为武王陈之武王犹自谦曰五帝
之道我未能焉朕每为惕然遂疏其旨为朝夕省观
三吾对曰陛下留心是书上明圣道下福生民为万
世开太平者也
夷白斋诗话高庙咏菊诗云百花发我不发我若发
都骇杀要与西风战一场遍身穿就黄金甲一统鸿
基兆见于此矣
列朝诗集太祖高皇帝御制文集共五卷翰林学士
乐韶凤宋濂编录濂之言曰臣侍帝前者十有五年
帝为文或不喜书诏臣濂坐榻下操觚受辞终日之
间入经出史衮衮千余言尝为濂赋醉学士歌二奉
御捧黄绫以进挥翰如飞须臾成楚辞一章上圣神
天纵形诸篇翰不待凝思而成自然度越今古诚所
谓天之文哉解缙曰臣缙少侍高皇帝早暮载笔墨
楮以俟圣情尤喜为诗歌睿思英发雷轰电烛玉音
沛然数千百言一息无滞臣辄草书连幅笔不及成
点画上进才点定数韵而已或不更一字故常喜诵
古人铿鍧炳朗之作尤恶寒酸咿嘤龌龊鄙陋以为
衰世之为不足观诗僧宗泐进所精思刻苦以为得
意之作百余篇高皇一览不竟日尽和其韵雄深阔
伟下视泐诗大明之于爝火也臣谦益所撰集谨恭
录内府所藏御制文集冠诸篇首以着昭代人文
化成之始其他稗官小说委巷流传及掇拾乱真者
削而弗取载焉
蜀都杂抄贵州金竺长官司有僧寺曰罗永庵有一
僧题二诗于壁间曰风尘一夕忽南侵天命潜移四
海心凤返丹山红日远龙归沧海碧云深紫微有象
星还拱山漏无声水自沉遥想禁城今夜月六宫犹
望翠华临阅罢楞严声懒敲笑看黄屋寄团瓢南来
瘴岭千层迥北望天门万里遥款段久忘飞凤辇袈
裟新换衮龙袍百官此日知何处惟有群乌早晚朝
人知为建文君僧遂避去其诗至今留庵中卫方伯
正夫传其事漫记之以备一说
列朝诗集惠宗幼□敏能诗太祖命赋新月应声云
谁将玉指甲抓破碧天痕影落江湖上蛟龙不敢吞
太祖凄然久之曰必免于难按叶子奇草木子余录
载皇太子新月诗云云所谓皇太子者庚申君之子
也野史以为懿文太子作为不及享国之谶而晓则
以为建文作考杨维桢东维子诗集此诗为维桢作
则诸书皆傅会也晓又载帝金陵诗云礼乐再兴龙
虎地衣冠重整凤凰城亦见维桢集中今并削之
逊国后赋诗牢落西南四十秋萧萧华发已盈头干
坤有恨家何在江汉无情水自流长乐宫中云气散
朝元阁上雨声愁新蒲细柳年年绿野老吞声哭未
休
大政纪永乐三年九月关陕奏献嘉禾数穗同一茎
翰林儒臣撰诗以进上以太祖高皇帝御制嘉禾诗
石本分赐诸王及京师三品以上翰林近侍国子祭
酒司业洪武二十八年九月庚戌北平禾有异茎同
穗之祥上为燕王时进上太祖亲御翰墨为诗一章
以赐上佩诵追维乃用摹勒于石拓本成轴至是复
有嘉禾之瑞颁赐之
明昭代典则永乐五年十一月永乐大典书成上亲
制序文
大政纪永乐七年二月圣学心法书成命司礼监刊
行上采辑圣贤格言若执中建极之类切于修身齐
家治国平天下之要者为书四卷曰君道臣道父道
子道出示胡广等广等览毕奏曰帝王道德之要备
载此书遂为圣学心法亲为之序
名山藏典谟记永乐十三年九月五经四书大全及
性理大全书成上亲序之
十五年正月上集神僧传成御制序九月修孔子庙
成上制文刻碑焉
十七年三月为善阴骘书成盖上辑古之积善而庆
显有明效者得百六十五人人为论断系诗于后以
劝世焉
明昭代典则永乐十七年秋九月神仙传成上尝览
列仙传因命侍臣博采重加纂辑至是成赐名神仙
传上亲制序冠之
名山藏典谟记永乐十八年正月上元节上观灯午
门赐群臣宴赐御制诗群臣属和以进六月孝顺事
实书成盖上命侍臣考古孝行卓然者得二百七人
复为论断并系之诗以教民
二十二年五月宴文武大臣命内侍歌高皇帝御制
词五章上爵之曰此先帝垂谕创业守成之难而示
淫荒酣酗之戒也朕虽军旅君臣杯酒敢忘先训皆
稽首谢上亦制词五章述奉天法祖勤政恤民之意
焉
列朝诗集上靖难犁庭神武丕烈戎马之余铺张文
治敕修经书大全及永乐大典昭代文章度越唐宋
御制集藏天府不传人间恭录御赐荣公二诗以
见神龙之片甲云寿介逃虚子耆年尚未央功名跻
辅弼声誉籍文章画静槐阴合秋清桂子香国恩期
必报化日正舒长玉露滋芳席奎魁照碧空斯文逢
盛世学古振儒风未可还山隐当存报国忠百龄有
余庆写此寿仙翁御书用紫粉金龙笺后题云八月
十三日旁有为善最乐图书少师至常熟入余庆
书院谒文靖公祠其守僧净心少同衣□谓之曰御
诗有余庆二字留此永镇山门今在院中
明昭代典则永乐二十二年八月丁巳皇太子即皇
帝位改明年元曰洪熙九月上御西角门阅京官诰
词顾大学士杨士奇杨荣金幼孜曰卿三人及蹇义
夏原吉皆先帝旧臣朕方倚以自辅凡朕所行有未
尽善皆当尽言遂取五人诰词亲制宸翰增二语云
勿谓崇高而难入勿以有所从违而或怠此朕实心
卿等勉之士奇等稽首曰此陛下圣德臣等其敢不
勉
洪熙元年二月赐三公及兵部尚书天元玉历祥异
赋上初得此书以示侍臣曰天道之事未尝有二有
感必应朕少事太祖每教以慎修敬天朕未尝敢怠
此书言简理当左右辅臣亦宜知之遂命刊布上亲
制序
列朝诗集仁宗在东宫久圣学最为渊博酷好宋欧
阳修之文乙夜翻阅每至达旦杨士奇欧之乡人熟
于欧文帝以此深契之尝命赞善徐善述改窜其诗
致书称谢又云令旨说与好古将选诗内取易入手
解意的诗分类赋比兴尔为选择王燧真明日早进
来看其虚怀好学如此御制集上下二卷尹直琐缀
录载上观象戏与曾棨赓和诗御制集及棨集并不
载故削之
明昭代典则宣德元年夏四月御制外戚事鉴及历
代臣鉴二书成颁赐群臣及外戚
三年二月御制帝训及官箴二书成
名山藏典谟记宣德四年四月荐鲥鱼奉先殿分尝
大学士士奇荣幼孜赐酒御制诗士奇等和上曰今
日君臣当以卷阿相勖
大政纪宣德四年五月上御文华殿读典谟有感成
诗示廷臣诗内云盛治已如此端拱已无为犹闻谨
天戒兢业恒自持又云惟尔卿大夫国家所倚毗进
贤献忠谠竭力殚猷为又云斯言出诚悃勉旃尔勿
违当续明良歌毋取伐檀讥盖示交修之义云十月
丁亥驾幸文渊阁命增直宇设饮馔器用翌日大学
士杨士奇等上表谢恩降敕赐诗褒答敕曰朕念卿
等弼亮之勤朝夕弗置间因暇日至文渊阁微有赐
赉以庶几乎君臣相与之义而已而卿等乃以表来
谢览之备悉衷诚深用尔嘉因赋一诗以识予怀诗
曰天命予躬抚万方丹心切切慕虞唐退朝馆阁咨
询处回看文星烂有光
名山藏典谟记宣德四年十月幸文渊阁顾问少傅
士奇学士溥等赐酒馔制诗上作猗兰操以示大臣
曰孔子自卫反鲁而操猗兰伤不遇也朕虞谷中之
贤有不仕者辄拟斯篇夫以人事君卿等所谓大臣
也幸文渊阁赐儒臣钞及御书制诗一章
五年正月丁未雪作喜雪歌
大政纪宣德五年三月庚戌上御左顺门召少师等
官蹇义杨士奇杨荣等以御制耕夫记示之上曰朕
昨谒陵还道昌平东郊见耕夫在田召而问之知人
事艰难吏治得失因录其语成篇今以示卿卿亦当
体念不忘也
名山藏典谟记宣德五年六月遣捕蝗畿内命行在
户部尚书郭敦曰往岁捕蝗之使闻不减蝗卿尚饬
而后遣之因制捕蝗诗示敦九月岁登赐群臣诗命
诸学士和十二月己卯雪尺作喜雪诗赐群臣宴群
臣进和语有警戒者上录而为之序
六年六月制悯农诗示吏部尚书郭琎曰为朕慎择
贤守令
大政纪宣德六年七月赐辅臣蹇义杨士奇杨荣等
御制豳风图诗上阅内库书画得元赵孟俯所绘豳
风图因赋长诗一章召辅臣示之曰豳风周公陈后
稷公刘致王业之由与民事早晚之宜以告成王使
知稼穑艰难万世人君皆当知此朕览斯图为赋诗
欲揭于便殿之壁朝夕在目有所儆励尔其书于图
之右十一月作祖德诗九章
七年三月上出御制猗兰操及四言招隐诗赐诸大
臣上既下诏求贤复出御制示大臣上以御制织妇
词一篇示群臣上曰朕非好为词章昔真西山有言
农桑衣食之本为君者当诏儒臣以农夫织妇耕蚕
勤劳之状作为诗歌使人诵于前又绘以图揭于宫
掖布于戚里使皆知民事之艰衣食之所自朕所以
赋此也六月上亲制翰林院箴今揭于院之后堂朱
红漆榜字用金涂之
名山藏典谟记八年三月选庶吉士尹昌等三十人
读书翰林制养士诗四月修广寒清暑二殿藏书其
中奉皇太后游宴焉制广寒殿记六月旱蠲两畿山
东西河南属县租税作悯旱诗
九年二月制思贤诗十二月制洪范序
泳化类编宣宗皇帝善诗尤喜六言题史馆云荡荡
尧天四表巍巍舜日重华祖考万年垂统乾坤六合
为家又题上林春色云山际云间晓色林间鸟弄春
音物意皆含生意天心允合吾心又题撤扇云湘浦
烟霞交翠剡溪花袅生香扫却人间炎暑招回天上
清凉
列朝诗集宣宗天纵神敏逊志经史长篇短歌援笔
立就每试进士辄自撰程文曰我不当会元及第耶
万机之暇游戏翰墨点染写生遂与宣和争胜而运
际雍熙治隆文景君臣同游赓歌继作则尤千古帝
王所希遘
泳化类编岘山汉水二赋英宗皇帝御制以赐襄宪
王也宪王初被有召代之疑上复辟宫中疏见其有
请奉迎之章上嘉而贤之召入朝赋诗以赐之
名山藏典谟记正统五年九月造浑天仪璇玑玉衡
简仪成御制观天器铭
天顺五年四月修大明一统志成御制序十月致书
襄王瞻墡曰朕制诗赋数首用写名藩山川风景之
胜以寓嘉美至可目入
大政纪成化二年二月重修阙里孔子庙成上制文
立碑纪之
十二年十一月续资治通鉴纲目成上自为制序
十四年五月翰林院编辑御制诗集成凡四卷五百
八十九首
名山藏典谟记成化十八年十二月文华大训成以
授皇太子其书四纲二十四目四纲曰进学曰养德
曰厚伦曰明治上亲序之复题其后
列朝诗集孝宗皇帝本朝之周成王汉孝文也圣学
缉熙光明纯粹学士张元祯进讲性理索太极图观
之曰天生斯人以开朕也静中吟一绝见于李东阳
麓台集粹然二帝三皇典谟训诰不当以诗章求之
也诗云习静调元养此身此身无恙即天真周家八
百延光祚社稷安危在得人
正德十五年上自称威武大将军南巡至镇江幸大
学士杨一清私第御制诗十二首以赐一清命一清
即席恭和欢宴沾醉夜阑而罢相传上将临大学士
靳贵丧命词臣撰祭文皆不称旨乃御制一首云朕
居东宫先生为傅朕登大宝先生为辅朕今南游先
生已矣呜呼哀哉代言之臣老于文学者皆叹息敛
手野史载上幸宣府制小词有野花偏有色村酒醉
人多盖天纵圣神言语文字之妙信不关学问也
名山藏典谟记嘉靖五年十月御制敬一箴颁示翰
林诸臣
六年五月制大学衍义序听讲诗二篇示群臣
泳化类编嘉靖六年十二月除夕之日世宗因赋五
言诗一律三冬寒已去九阳春又来辞残省往过迓
岁善增培伊傅真耆硕辅弼信英才专赖交修道承
之尚钦哉是日上为手书命司礼监赍谕大学士杨
一清谢迁翟銮等曰今三始更新万物复亭正可革
宿愆兴新德之时朕虽有过不能自知卿可以正代
非以善易恶交修不逮斯实朕望焉遂以其诗章赐
之及一清各赓和以进遂命录为一集世宗亲序诸
首去年除夕朕以残冬已尽阳和回春遂赋五言律
一首以其述示杨少师一清寓以望其辅导交修之
意以辞残比省过迓岁比进善之意一清遂与廷璁
銮等恭和以闻但其中颂朕太过愧受之呜呼虞周
之道君臣惟一故舜歌皋陶赓之卷阿之作周臣颂
之非虞周之圣但喜得忠良遂取为集以见同道之
义诗之所关大矣非吟□者比实以求道望治不觉
形诸言也欤嘉靖七年戊子春正月四日序杨一清
跋其后
名山藏典谟记嘉靖七年闰十月御制十六字箴曰
卓尔之见一贯之唯学圣君子勖哉勿伪
十年三月上以皇后出蚕北郊未便欲移内西苑并
定土谷坛省耕焉乃幸西苑趣召大学士孚敬尚书
时相度中官渡过太液池入见旧仁寿宫还报命昭
和殿手授御制西苑赋使共和因手书赐赋三臣汇
曰□和录
永陵编年史嘉靖十年三月御制先蚕坛位赋手授
张孚敬曰朕偶有作卿等删润和之以寓儆戒之意
孚敬请上手书赐为世宝许之
名山藏典谟记嘉靖十二年五月召孚敬时献夫銮
见西苑宝月亭驾过清馥殿示御制诗四章命立和
之分篸以芍药花退览四臣和诗于翠芬亭使中官
遍领观花树赐茗饮酒馔退
大政纪嘉靖十三年十一月日长至肇祀皇天上帝
于园丘驾御斋宫上亲制大报歌因谕夏言顾鼎臣
等曰朕肃怀大报作此数字以见意耳卿等各尽所
以赞佐戒进文词和来
十四年三月颁御诗于群臣初帝幸南内召张孚敬
李时汪鋐夏言郭勋同游翌日孚敬时鋐言各作奉
制记乐赋以献帝亦作诗一章命曰御制记乐同游
又为作序曰御制诗赋集序内阁缮写成帙附诸臣
奏赋其后命曰御作诗发工部刊摹成书颁示两京
群臣
名山藏典谟记嘉靖十八年二月幸承天门乙卯发
京师制述怀诗三月辛巳谒显陵制谒陵山诗甲申
享上帝上亲制乐章遂祭告于显陵上悲思瞻顾制
再谒显陵诗壬辰驾还制思亲赋
二十二年七月旱上躬祷雩坛雨制感雨吟
二十四年七月万寿圣节命百官上香叩元奉先殿
丹陛下出朝奉天门永和王知燠献白鹿上寿遂告
鹿瑞于太庙
三十年十二月以雪应祈群臣疏贺上嘉答之制贺
雪吟
臣林记世宗御无逸殿东室召费宏与大学士李时
曰今日闲暇庶几君臣同游之雅命出观殿宇殿东
壁书无逸篇北壁则皇考所作农家忙诗上跋其后
转观豳风亭东壁书七月诗北壁则上所题豳风图
长句东西小亭二壁上制文自儆兼述创造之故宏
顿首称颂
列朝诗集世宗生五龄□敏绝人献皇帝口授辄成
诵万几之暇喜为诗文大学士杨一清进呈元宵诗
有看冰轮清似镜之句世宗以为类中秋诗改云爱
看金莲明似月一清疏谢以为曲尽情景不问可知
为元宵作矣尝与阁臣费宏等赓唱张桂忌而阻之
以为雕虫小技不足劳圣虑然是时馆阁大臣皆乏
黼黻之才不能有光圣学诚可叹也
神宗天藻飞翔留心翰墨每大令鸭头九帖虞世
南临乐毅论米芾文赋以自随劝学诗一章御书赐
太监孙隆刻石吴中者也帝奉两宫纯孝内府藏颜
鲁公书孝经得之如珙璧命江陵相装演题识珠囊
绨几未尝一日去左右

　御制部杂录
书经咸有一德俾万姓咸曰大哉王言
孔
传
一德之言
故曰大
扬子圣人之言炳若丹青
圣人矢口而成言肆笔而成书
中说子曰大风安不忘危其霸心之存乎秋风乐极
哀来其悔志之萌乎
陈江令君集皇太子太学讲碑云含毫落纸动八阕
之歌谣只句片言谐五声之节奏云飞风起追压汉
帝之辞高观华池远跨魏王之什
庚溪诗话汉高帝大风歌不事华藻而气概远大真
英主也武帝秋风辞言固雄伟而终有感慨之语故
其末年几至于变魏文父子横槊赋诗虽遒壮抑扬
而乏帝王之度六朝以后人主言非不工而纤丽不
逞无足言也
唐文皇既以武功平隋乱又以文德致太平于篇□
尤其所好如曰昔乘匹马去今驱万乘来词气壮伟
固人所脍炙又尝观其过旧宅诗曰新丰停翠辇谯
邑驻鸣笳一朝辞此去四海遂成家盖其诗语与功
烈真相副也
石林燕语祥符中始建龙图阁以藏太宗御集天禧
初因建天章寿昌两阁于后而以天章藏御集虚寿
昌阁未用庆历初改寿昌为宝文仁宗亦以藏御集
二阁皆二帝时所自命也神宗显谟阁哲宗徽猷阁
皆后追建之惟太祖英宗无集不为阁
东莱博议圣人之文与天地并综以元气之机轴斫
以阴阳之斧斤濯以江汉之波澜掞以云汉之黼黻
日月雷霆嵩衡岱华郊墟毓管来往笔端
容斋随笔古今作者多矣惟广大高明开辟造化然
后足以为帝王之文章
问奇类林考伏羲神农黄帝皆作易伏羲重封六十
四卦之名已具又命子襄为飞龙氏造为六书黄帝
时仓颉第从而衍之耳干宝周礼太卜掌三易之法
注云伏羲之易小成为先天神农之易中成为中天
黄帝之易大成为后天则神农黄帝皆作易矣然未
知何据或曰神农曰连山氏故连山为炎帝之易所
谓中成也黄帝曰归藏氏故归藏为轩辕之易所谓
大成也丹铅云连山藏于兰台归藏藏于大卜此语
见于桓谭新论则后汉时连山归藏犹存不可以艺
文志不列其目而疑之至隋世之连山归藏则伪作
上官求赏者耳
缃素杂记晋书刘邈传云时孝武帝觞乐之后多赐
侍臣文辞诏义有不雅者邈辄焚毁之其他侍臣被
诏或宣扬之故诵者以此多邈又徐邈传云帝宴集
酣乐之后好为手诏诗章以赐侍臣或文辞率尔所
言秽杂邈辄应时收敛还省刊削皆使可观经帝重
览然后出之是时侍臣被诏者或宣扬之故时议以
此多邈
玉海仁宗御集百卷诗二卷为之冠乐章二卷次之
洪迈跋孝宗御诗谓制作之懿播之诗章与天为徒
辟阖造化盖与舜元首之歌汤之盘铭汉祖沛中所
作相为表里自横汾瓠子以下不足议也
妮古录宋多右文之主自真宗而下皆有御集多至
数百卷
遵闻录圣祖尝有佳句云鸟啼红树里人在翠微中
天下诵之