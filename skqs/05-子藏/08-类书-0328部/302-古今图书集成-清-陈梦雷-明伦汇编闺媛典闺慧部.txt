
　闺慧部列传
　　周
　　李园女弟
按战国策楚考烈王无子春申君患之求妇人宜子
者进之甚众卒无子赵人李园持其女弟欲进之楚
王闻其不宜子恐又无宠李园求事春申君为舍人
已而谒归故失期还谒春申君问状对曰齐王遣使
求臣女弟与其使者饮故失期春申君曰聘入乎对
曰未也春申君曰可得见乎曰可于是园乃进其女
弟即幸于春申君知其有身园女弟乘间进春申君
曰楚王之贵幸君虽兄弟不如今君相楚王二十余
年而王无子即百岁后将更立兄弟即楚王更立彼
亦各贵其所亲君又安得长有宠乎非徒然也君用
事久多失礼于王兄弟兄弟诚立祸且及身奈何以
保相印江东之封乎今妾自知有身矣而人莫知妾
之幸君未久诚以君之重而进妾于楚王王必幸妾
妾赖天而有男则是君之子为王也楚国封尽可得
孰与其临不测之罪乎春申君大然之乃出园女弟
谨舍而言之楚王楚王召入幸之遂生子男立为太
子以李园女弟立为王后
按越绝书昔者楚考烈王相春申君吏李园女弟女
环谓园曰我闻王老无嗣可见我于春申君我欲假
于春申君我得见于春申君径得见于王矣园曰春
申君贵人也千里之佐吾何托敢言女环曰即不见
我汝求谒于春申君才人告远道客请归待之彼必
问汝汝家何等远道客者因对曰园有女弟鲁相闻
之使使者来求之园才人使告园者彼必有问汝女
弟何能对曰能鼓音读书通一经故彼必见我园曰
诺明日辞春申君才人有远道客请归待之春申君
果问汝家何等远道客对曰园有女弟鲁相闻之使
使求之春申君曰何能对曰能鼓音读书通一经春
申君曰可得见乎明日使待于离亭园曰诺既归告
女环曰吾辞于春申君许我明日夕待于离亭女环
曰园宜先供待之春申君到园驰入呼女环黄昏女
环至大纵酒女环鼓琴曲未终春申君大悦留宿明
日女环谓春申君曰妾闻王老无嗣属邦于君君外
淫不顾政事使王闻之君上负于王使妾兄下负于
夫人为之奈何无泄此口君召而戒之春申君以告
官属莫有闻淫女也皆曰诺与女环通未终月女环
谓春申君曰妾闻王老无嗣今怀君子一月矣可见
妾于王幸产子男君即王公也而何为佐乎君戒念
之五日而道之邦中有好女中相可属嗣者烈王曰
诺即召之烈王悦取之十月产子男十年烈王死幽
王嗣立女环使园相春申君相之三年然后告园以
吴封春申君使备东边园曰诺即封春申君于吴幽
王后怀王使张仪诈杀之怀王子顷襄王秦始皇帝
使王剪灭之
　　唐
　　却要
按三水小牍观察使李庾之女奴名却要美容止善
辞令李有四子长曰延禧次曰延范延祚延佑所谓
大郎二郎三郎五郎也咸欲烝之而不得尝遇清明
之夜大郎遇之于樱桃花影中乃持之求偶却要取
茵席授之绐曰可于厅中东南隅相待又遇二郎调
之曰可于厅中东北隅相待又逢三郎束之曰可于
厅中西南隅相待又遇五郎握手不可解曰可于厅
中西北隅相待四郎皆持所授茵席各趣一隅心虽
讶之而不敢发顷却要燃炬豁扉照之曰阿堵贫儿
争敢向这里□宿处四子各弃所携掩面而走自是
不敢失敬
　　五代
　　荆南仙女
按十国春秋荆南仙女者平江节度使王保义女也
儿时聪慧不凡五岁通黄庭内外经及长善琵琶一
夕梦涉水登山巅见金银宫阙中有仙人被羽服自
称曰麻姑传以乐曲自是每夕辄梦遇之即指授音
律岁余得百余调都非人间所有其尤者名独指商
以一指弹一曲更为擅奇已而适文献王子保节复
梦麻姑至曰即当相邀明日庭中闻云鹤音乐仙女
乃奄然而逝
　　流珠
按十国春秋流珠南唐后主嫔御也性通慧工琵琶
后主常制念家山破昭惠后制邀醉舞恨来迟二破
流传既久乐籍多忘之后主追念昭惠后理其旧曲
顾左右无知者流珠独能追忆无失后主特喜
　　宋
　　邢氏春娘
按摭青杂说京师孝感坊有邢知县单推官并门居
邢之妻即单之姊也单有子名符郎邢有女名春娘
年齿相若在襁褓中已议婚宣和丙午夏邢挈家赴
邓州顺阳县官单亦举家往扬州待推官缺约官满
日归婚是冬戎贼大扰邢夫妻皆遇害春娘为贼所
掳转卖全州娼家更名杨玉春娘十岁时已能读语
孟诗书作小诗至是娼妪教之音乐色艺无不精绝
每公庭侍宴能将旧词更改皆对景有着模处玉为
人体态容貌清秀举措闲雅不以口吻相嘲谑有良
人风度前后守倅皆重之单推官渡江累迁至郎官
与邢声迹不相闻绍兴初符郎受父荫为全州司户
是时一州官属推司户年少司户知杨玉甚慕之玉
亦有意而未有因司理与司户契分相投将与之为
地畏太守严明有所未敢居一年会新守至守与司
理有旧于是司理置酒请司户只点杨玉一名祗候
酒半酣司户佯醉呕吐偃息斋中司理令杨玉侍汤
药因得一遇会以遂所欲司户褒美杨玉谓其尽多
才艺因曰汝必是一个名公苗裔但不可推究果是
何人玉羞愧曰妾本宦族流落在此非杨妪所生也
司户因问其父是何官何姓玉涕泣曰妾本姓邢在
京师孝感坊居舅在幼年许与其子结婚父授邓州
顺阳县知县不幸父母皆遭寇殒命妾被人掠卖至
此司户复问曰汝舅何姓何官其子何名玉曰舅姓
单是时得扬州推官其子名符郎今不知存亡何如
因泣下司户慰劳之曰汝即日鲜衣美食时官皆爱
重而不为轻贱有何不可玉曰妾闻女子生而愿为
之有家若即嫁一小民布裙短袄啜菽饮水亦是人
家媳妇今在此迎新送故是何情绪司户心知其为
春娘也然有所处而未敢言后一日司户为司理置
酒召杨王佐樽遂不复与狎昵因好言正问曰汝前
日言为小民妇亦甘心我今丧偶无正室汝肯嫁我
乎玉曰丰衣足食不用送往迎来此亦妾所愿也但
恐新孺人归不能相容若见有孺人妾自去禀知一
言决矣司户知其厌恶风尘出于诚心乃发书告其
父初靖康之难邢有弟号四承务渡江居临安与单
往来单时在省为郎官乃使四承务具状经朝廷径
送全州乞归良续旧婚符既下单又致书与太守四
承务自赍符并单书到全州司户请司理召玉告之
以实且戒以勿泄次日司户自袖其父书并省符见
太守太守曰此美事也敢不如命既而至日中文引
不下司户疑其有他变密使人探之见厨司正铺排
开宴司户曰此老尚作少年态也然错处非一此亦
何足惜也既而果召杨玉祇候只通判二人酒席半
太守谓玉曰汝今为县君矣何以报我玉答曰妾一
身皆明府之赐所谓生死而骨肉也何以报德太守
乃抱持之曰虽然必有以报我通判起立正色谓太
守曰昔为吾州弟子今为司户孺人君子进退当以
礼太守踧踖谢曰老夫不能忘情非府判之言不知
其为非也乃令玉入宅堂与诸女同处始召司理司
户四人同坐饮至天明极欢而罢州朝视事下文引
告翁妪妪出其不意号哭而来养女十余年用尽心
力今更不得别见春娘出谕之曰吾夫妻相寻得着
亦是好事我虽蒙汝恩养所积金帛亦多足为汝养
老之计妪犹号哭不已太守叱之使出既而太守使
州司人从自宅堂接玉出与司户同归衙司理为媒
四承务为主如法成婚任将满春娘谓司户曰妾失
身风尘亦荷翁妪爱育亦有义姨妹情分厚者今既
远去终身不相见欲少具酒食与之话别如何司户
曰汝昔事一州之人莫不闻知又不可隐讳此亦何
害春娘遂置上礼就会胜寺请翁妪及同列者十余
人会饮酒酣有李英者本与春娘连居其乐色皆春
娘教之常呼为姨情极相得忽起持春娘手曰姨今
超脱出青云之上我沉沦粪土之中无有出期遂失
声恸哭春娘亦哭李英针线妙绝春娘曰我司户正
少一针线人但吾妹平常与我一等人今岂能为我
下耶英曰我在风尘中常退步况今日有云泥之隔
嫡庶之异又安足言若得姊为我方便脱此陷阱也
是一段阴德事若司户左右要针线人姊得我为之
则素相谙委胜如生人也春娘归以语司户司户不
许曰一之为甚其可再乎既而英屡使人求之司户
不得已一失色恳告太守太守曰君欲一箭射双
雕邪敬当奉命以赎前此通判所责之罪司户挈春
娘归舅姑见之相持大哭既而问李英之事遂责其
子曰吾至亲骨肉流落失所理当收拾又更旁及外
人岂得已而不已邪司户惶恐欲令其改嫁其母见
李氏小心婉顺遂命止之居一年李氏生男邢氏养
为己子符郎名飞英字腾实罢泉州幕职历令丞每
有不了办公事上司督责闻有此事以为义事往往
多得解释绍兴乙亥岁自夔罢倅奉祀寄居武陵邢
氏李氏皆在侧每对士大夫具言其事无有隐讳人
皆义之
　　明
　　杨幽□
按陈继儒杨幽□别传幽□小字胜儿生母刘行一
在南院贫艳声早岁落籍去嗣陈氏陈之姨董四娘
挈往金阊习吴语遂善吴歈董笑曰是儿甫八岁如
小燕新莺不知谁家郎有福死此雏手陈殁抚于杨
媪媪奇严课书课绣课弹□妙有夙解不督而能女
兄弟多方狡狯嘲弄绐侮终不能勾其一粲也庚申
杨媪避难吴越载幽□与俱年已破瓜矣薄幸难嫁
有心未逢俯首叩膺形于咏叹一日遇张圣清于秀
林山之屯云馆群碎满前席纠无主独幽□兀坐匡
□旁无转瞩掠鬟舐袖笑而不言私祷云侬得耦此
生死可矣张圣清者才高笔隽骨采神恬造次将迎
绸缪熨帖人莫解其为廉察公子也舟中载图史弦
索悉付小青衣排当小青衣能射主人意中事兼工
竹肉圣清曰此西方迦陵鸟以迦陵呼之每携入竹
屿花溪递作新弄而最不喜平康狭邪之游谓此辈
正堪与鬅头奴大腹长鬣贾相征逐岂容邪魔入我
心腑至是与幽□目成者久之明日遂合镜于舟次
焉于时溽暑昼则布席长林暮则移桡别渚□帘清
簟萦绕茶烟翠管朱弦淋漓酒气幽□自谓十五岁
以前未尝经此韵人韵事即圣清亦曰世岂有闺中
秀林下风具足如胜儿者乎昵熟渐久绝不角劲语
媟词两人交相怜亦复交相重曰吾曩过秀州草庵
外闻老尼经声跃然抱出世之想自惭绊缚不能掣
鞴奋飞今□君串珠缠臂持戒精严同心如兰愿言
倚玉十年不死请事空王宿羽流营实闻斯语圣清
饮涕而谢之七月应试白下幽□送别青溪注盼捷
音屈指归信并尔杳然及重九言旋而幽□先驱渡
江去矣自此低迷憔悴瘵疾转深腰减带围骨见衣
表王修微谓余曰吾生平不解相思病何许状亦不
识张郎何许人今见杨家儿大可怜始知张郎能使
人病病者又能愿为张郎死郎不顾立枯为人腊矣
圣清闻之遣急足往视幽□开缄捧药涕泗汍澜媪
凶忍闭绝鱼雁消息不通幽□典簪珥赂侍儿属桃
叶渡闵老作字以达意焉扃鐍斗室不见一人即王
孙贵游剥啄者皆刀绳自矢而已媪大怒并甚挝詈
无人理取死数四救而复苏不得已复载之东来圣
清侦状义不负心有侠客除内史就中为调人弹压
悍妪无得故悬高价杀此铁石儿媪唯唯圣清乃纳
聘迎为少妇稽首廉察公逡逡如女士且觊宜男勿
诘责也比入室病甚犹强起熏香澣衣劈笺涤砚圣
清手书唐人百绝句授之读皆上口又雅能领略大
义每环回离肠断魂之句掩抑不自胜真解语花也
病中解脱了无怖容佛号喃喃手口颇相续忽索镜
自照不觉拍几恸哭曰胜儿薄命遂止于斯又好言
谓圣清曰君自爱切勿过为情痴旁招诃笑妾如有
知当转男子身以报君耳又曰妾命在呼吸偃大人
新宅不祥盍移就郡医疗之岁逼除圣清归侍椒觞
别去幽□惙惙喘益促侍儿问有何语传寄郎君但
瞪目搥□不复成声矣盖壬戌腊月二十七日也圣
清奔入城且号且含敛延僧修忏撤荤血者兼旬雕
刻紫檀主置座隅或怀之出入衣袖衾裯间食寝必
祝祝必啼啼曰吾欲采不死药乞返魂香起幽□于
地下而不可得又欲金铸之丝绣之倩画师写照百
回而未必肖也如何征传眉道人为逝者重开生面
乎余曰传且就恐挑哀端俟君病良已乃敢出而讵
料君之终不及见也幽□墓在龙华里圣清选地结
茆龛祀文佛如来偿其始愿修竹老梅环映左右清
芬凉影飒如有人画眉郎散花女其将比肩捉臂踏
歌而嬉于此乎古有庐江吏华山畿欧阳詹秦少游
之义娼纠结夙缘一恸而卒初疑出于诞妄今乃信
为果然如幽□圣清者少判在凤鸾窠群鸳鸯牒中
岂死于情哉死于数也余不忍以介静辞为作别传
相与流传之死乎不死矣
　　池氏妇
按太平府志当涂池姓者娶妇方入室夫醉酣睡妇
独坐灯下闻户外悉窣声有偷儿穿地道入妇即移
其座坐偷儿项上百计挣扎不得去久之萎薾不动
则毙矣池醒妇告之故池大惊计无出起视乃邻家
子习穿窬者也妇曰遇此惶愕无为丈夫矣空衣笥
置尸其中縢□之潜置偷儿门叩其户其妻应而欲
起池夫妇则遄归闭户焉偷儿妻启门见笥不见夫
以为夫先舁此归更他举也与子舁入至曙夫不归
乃开缄则死夫在焉不敢言以暴死讳之池妇善佐
其家致数千金盖其机智有以相之也

　闺慧部纪事
战国策五国罢成皋秦王欲为成阳君求相韩魏韩
魏弗听秦太后为魏冉谓秦王曰成阳君以王之故
穷而居于齐今王见其达而收之亦能翕其心乎王
曰未也太后曰穷而不收达而报之恐不为王用且
收成阳君失韩魏之道也
楚围雍氏五月韩令使者求救于秦冠盖相望也秦
师不下殽韩又令尚靳使秦谓王曰韩之于秦也居
为隐蔽出为雁行今韩已病矣秦师不下殽臣闻之
唇揭者其齿寒愿大王之熟计宣太后曰使者来者
众矣独尚子之言是召尚子入宣太后谓尚子曰妾
事先王日先王以其髀加妾之身妾固不支也尽置
其身妾之上而妾弗重也何也以其少有利焉今佐
韩兵不众粮不多则不足以救韩夫救韩之危日费
千金独不可使妾少有利焉
天中记袁隗妻马伦融女也初成礼隗问之曰弟先
兄举世以为笑今处姊未适先行可乎对曰妾姊高
行殊邈未遭良匹不似鄙薄苟然而已
世说新语王公渊娶诸葛诞女入室言语始交王谓
妇曰新妇神色卑下殊不似公休妇曰大丈夫不能
仿佛彦云而令妇人比踪英杰
小名录石崇爱婢名翾风魏末于胡市买得年始十
岁至二十遂有容色妙别玉声观宝色石氏之富瑰
宝皆殊方异国所得莫辨其处翾风别之皆出人地
崇艳丽者数千翾风以文词擅爱
妆楼记王安丰妇常卿安丰安丰曰妇人卿婿礼为
不敬后勿如之妇曰亲卿爱卿故卿卿我不卿卿谁
复卿卿
晋书桓温传温自以雄姿风气是宣帝刘琨之俦有
以其比王敦者意甚不平及是征还于北方得一巧
作老婢访之乃琨妓女也一见温便潸然而泣温问
其故答曰公甚似刘司空温大悦出外整理衣冠又
呼婢问婢曰面甚似恨薄眼甚似恨小须甚似恨赤
形甚似恨短声甚似恨雌于是温褫冠解带昏然而
睡不怡者数日
小名录桓冲性俭素常浴后其妻送以新衣冲怒促
持去其妻曰衣不经新何缘得故冲笑而服之
唐文粹武后篡既久颇放纵耽内习不敬宗庙四方
日有叛逆防豫不暇时宜都内人以唾壶进思有以
谏者后坐帷下倚檀几与语问四方事宜都内人曰
大家知古女卑于男耶后曰知内人曰古有女娲亦
不正是天子佐伏羲理九州耳后世娘姥有越出房
合断天下事者皆不得其正多是辅昏主不然抱小
儿独大家革天姓改去钗钏袭服冠冕符瑞日至大
臣不敢动真天子也然今内之弄臣狎人朝夕进御
者久未屏去妾疑此未当天意后曰何内人曰女阴
也男阳也阳尊而阴卑虽大家以阴事主天然宜体
取刚亢明烈以消群阳阳消然后阴得志也今狎弄
日至处大家夫宫尊位其势阴求阳也阳胜而阴亦
微不可久也大家始今日能屏去男妾独立天下则
阳之明烈刚亢可有矣如是过万万世男子益削女
子益专妾之愿在此后虽不能尽用然即日下令诛
作明堂者
默记达奚盈盈传盈盈者天宝中贵人之妾姿艳冠
绝一时会贵人者病同官之子为千牛者失索之甚
急明皇闻之诏大索京师无所不至而莫见其迹因
问近往何处其父言贵人病尝往问之诏且索贵人
之室盈盈谓千牛曰今势不能自隐矣出亦无害千
牛惧得罪盈盈因教曰第不可言在此恐上问何往
但云所见人物如此所见幕帷帐如此所食物如
此势不由己决无患矣既出明皇大怒问之对如盈
盈言上笑而不问后数日虢国夫人入内明皇戏谓
曰何久藏少年不出耶夫人亦大笑而已
玉泉子白敏中为相尝欲以前进士侯温为女婿且
有日矣其妻卢氏曰身为宰相愿求为婿者多矣己
既姓白又以侯氏儿为婿必为人呼作白猴耳敏中
为之止焉
零陵总记于□司空尝令客弹琴其嫂知音听于帘
下曰三分中一分筝声二分琵琶声绝无琴韵
钗小志张跂欲娶妾其妻曰子诵白头吟妾当听之
跂惭而止
全唐诗话洛阳歌妇杨苎萝聪慧有才思杨凝式甚
怜之时有讲经僧云辨在座忽檐前蜘蛛垂丝而下
正对苎萝与僧前杨笑谓苎萝试嘲得着师奉绢五
匹苎萝应声嘲云吃得肚婴撑寻思绕寺行空中设
罗网只待杀众生辨体充腹大故云杨见诗绝倒大
笑叫和尚将绢来辨谈且笑奉之如数
南唐近事兵部尚书杜业任枢密有权变足机会兵
赋民籍指之掌中其妻张氏妒悍尤急室绝婢妾业
惮之如事严亲烈祖尝命元皇后召张至内庭诫之
曰业位望通显得置妾媵何拘忌如此岂妇道所宜
耶张雪涕而言曰业本狂生遭逢始运多垒之初陛
下所藉者驽马未竭耳而又早衰多病纵之必贻其
患将误于任使耳烈祖闻之大加奖叹以银盆彩段
赏之
陈觉微时为宋齐丘之客及为兵部侍郎也其妻李
氏妒悍亲执庖爨不置妾媵齐丘选婢三人与之李
亦无难色奉事三婢若舅姑礼问其故李曰此令公
宠幸之人见之若面令公何敢倨慢三婢既不自安
求还宋第宋笑而许之
容斋四笔庆历七年曾鲁公公亮自修起居注除天
章阁待制时陈恭公独为相其弟妇王氏冀公孙女
曾出也当月旦出拜恭公迎语之曰曾三做从官想
甚喜应声对曰三舅荷伯伯提挈极歡喜只是外婆
不乐恭公问故曰外婆见三舅来谢责之曰汝第五
人及第当过词掖想是全废学故朝廷如此处汝恭
公默然自失后竟改制诰盖恭公不由科第不谙典
故致受讥于女子而此女对答之时元未尝往外家
也其警慧如此
诚斋杂记子瞻有小妹善词赋敏慧多辩其额广而
如凸子瞻尝戏之曰莲步未离香阁下梅妆先露画
屏前妹即应声云欲叩齿牙无□处忽闻毛里有声
传以子瞻多须髯遂亦戏答之时年十岁闻者莫不
绝倒
梁溪漫志东坡一日退朝食罢扪腹徐行顾谓侍儿
曰汝辈且道是中有何物一婢遽曰都是文章坡不
以为然又一人曰满腹都是识见坡亦未以为当至
朝云乃曰学士一肚皮不合时宜坡捧腹大笑
林下词谈子瞻在惠州与侍儿朝云闲坐时青女初
至落木萧萧凄然有悲秋之意命朝云把大白唱花
褪残红朝云歌喉将啭泪满衣襟子瞻诘其故答曰
奴所不能歌是枝上柳绵吹又少天涯何处无芳草
也子瞻翻然大笑曰是吾政悲秋而汝又伤春矣遂
罢朝云不久抱病而亡子瞻终身不复听此词
词话东坡知颍州时一夕月下梅花盛开王夫人曰
春月色胜如秋月色秋月令人惨凄春月令人欢悦
何不招赵德麟辈来饮花下东坡喜曰谁谓夫人不
能诗此真诗家语也作减字木兰花以纪之云春庭
月午摇荡春醪光欲舞步转回廊半落梅花婉婉香
轻风薄雾都是少年行乐处不似秋光只与离人照
断肠
王定国自岭表归出歌者柔奴劝东坡饮坡问广南
风土应不好柔奴曰此心安处便是吾乡东坡喜其
语作定风波以纪之云常羡人间琢玉郎天教分付
点酥娘自作清歌传皓齿风起雪飞炎海变清凉万
里归来年愈少微笑笑时犹带岭梅香试问岭南应
不好却道此心安处是吾乡
独醒杂志陈了翁日与家人会食男女各为一席食
已必举一话头令家人答一日问曰并坐不横肱何
也其孙女方七岁答曰恐妨同坐者
老学庵笔记张子韶对策有桂子飘香之语赵明诚
妻李氏嘲之曰露花倒影柳三变桂子飘香张九成
太平清话钱塘为宋行都男女尚妩媚号笼袖骄民
当思陵上太皇号孝宗奉太皇寿一时御前应制多
女流也□为沈姑姑演史为张氏宋氏陈氏说经为
陆妙静妙慧小说为史惠英队戏为李端娘影戏为
王润卿皆中一时慧黠之选也两宫游幸聚景玉津
内园各以艺呈天颜喜动则赏赉无筭
眉公见闻录嘉兴屠渐山谕德一日欲治仆某怒甚
仆惶遽求解于夫人夫人笑谓置一大鱼来莫测其
指渐山公嗜鱼见而诧其肥夫人从傍微哂曰但水
宽耳仆以此获免夫微言谈笑可以解纷不谓闺阁
中亦谙此机也
珍珠船鲜家妇生一女姿色殊异后入宫上问曰何
以眉缺对曰宝剑宁无缺明珠尚有瑕命之曰鲜明
珠

　闺慧部艺文
诗

　　柳枝　　　　　　　　　　唐李商隐
　柳枝洛中里娘也父饶好贾风波死湖上其母不
　念他儿子独念柳枝生十七年涂妆绾髻未尝竟
　已复起去吹叶嚼□调丝擫管作天海风涛之曲
　幽忆怨断之音居其旁与其家接故往来者闻十
　年尚相与疑其醉眠梦
一本
有物字
断不娉余从昆子
　让山比柳枝居为近他日春曾阴让山下马柳枝
　南柳下咏余燕台诗柳枝惊问谁人有此谁人为
　是让山谓曰此吾里中少年叔耳柳枝手断长带
　结付让山为赠叔乞诗明日余比马出其巷柳枝
　丫鬟毕妆抱立扇下风鄣一袖指曰若叔是后三
　日邻当去溅裙水上以博香山待与郎俱过余诺
　之会所友有偕当诣京师者戏盗余卧装以先不
　果留雪中让山至且曰为东诸侯取去矣明年让
　山复东相背于戏上因寓诗以墨其故处云
花房与蜜脾蜂雄蛱蝶雌同时不同类那复更相思
　　其二
本是丁香树春条结始生玉作弹□局中心亦不平
　　其三
嘉瓜引蔓长碧玉冰
去
声
寒浆东陵虽五色不忍值牙
香
　　其四
柳枝井上蟠莲叶浦中干锦鳞与绣羽水陆有伤残
　　其五
画屏绣步障物物自成双如何湖上望只是见鸳鸯

　闺慧部外编
侍儿小名录南阳张不疑开成四年应宏词寓京师
以钱六万置青衣鸦鬟垂耳曰春条善书音旨清婉
有所指使无不惬适不疑素礼门徒尊师者谓不疑
曰郎君有邪气不疑令作法春条扑然作声视之一
朽冥器耳背上题曰春条其衣服若蝉壳然

　闺慧部杂录
琅嬛记古有女子与人约曰秋以为期至上冬犹未
相从其人使谓之曰菊花枯矣秋期若何女戏曰畴
曰上冬政素节也是花虽枯要当更生明日菊更生
蕊其人异之因名曰更生花
谢氏诗源汉有女子舒襟为人聪慧事事有意与元
群通尝寄群以莲子曰吾怜子也群曰何以不去心
使婢答曰正欲汝知心内苦故后世子夜歌有见莲
不分明等语皆祖其意
词话赵承旨与管夫人伉俪相得倡和甚多一日赵
欲纳姬以一曲调管夫人云我为学士做夫人岂
不闻陶学士有桃叶桃根苏学士有朝云暮云我便
多娶几个吴姬越女何过分年纪也过四旬只管
占住玉堂春管亦以一曲答之云侬我侬忒煞情
多情多处热似火把一块泥□一个塑一个我将
他来一齐打破用水调和再□一个你再塑一个我
我泥中有泥中有我和生同一个衾死同一
个椁调笑甚工