
　贫富部杂录
礼记坊记子云贫而好乐富而好礼天下其几矣按
注天下其几言此不多见也
古谚以贫求富农不如工工不如商刺绣文不如倚
市门
荀子修身篇君子贫穷而志广隆仁也富贵而体恭
杀势也
淮南子齐俗训且富人则车舆衣纂锦马饰传旄象
帷幕茵席绮绣条组青黄相错不可为象贫人则夏
被褐带索含菽饮水以充肠以支暑热冬则羊裘解
札短褐不掩形而炀口故其为编户齐民无以异
然贫富之相去也犹人君与仆虏不足以论之
说林训有盗而富者富者未必盗有廉而贫者贫者
未必廉
论衡量知篇贫人好滥而富人守节者贫人不足而
富人饶侈贫人富人并为宾客受赐于主人富人不
惭而贫人常愧者富人有以效贫人无以复也
别通篇富人之宅以一丈之地为内内中所有柙匮
所赢缣布丝帛也贫人之宅亦以一丈为内内中空
虚徒四壁立故名曰贫
搜采异闻录少时见前辈一说云富人有子不自乳
而使人弃其子而乳之贫人有子不得目乳而弃之
以乳他人之子富人懒行而使人肩舆贫人不得自
行而又肩舆是皆习以为常而不察之也天下习以
为常而不察之者推此亦多矣而人不以为异悲夫
甚爱其论后乃得之于晁以道客语中故谨书之益
广其传
寓简杜子春苦贫遇老人于西市与钱三百万用尽
又与一千万复尽又与三千万曰此而不悛贫在膏
肓矣园叟张老与韦义方金二十镒又与一故席帽
令于扬州北邸卖药王老家取钱一千万李生遇二
舅令持拄杖于波斯邸取钱二千万世间有如许闲
钱而贫者求一个不可得张景藏谓冯元常于相法
取钱愈多则官愈进娄师德性自不贪使其取钱必
败卢怀慎虽贵尚贫死忽复生曰冥司有三十炉日
夜为张说铸横财我无一焉贫富信有定命也哉
木几冗谈义则捉襟见肘不妨为富不义则高车驷
马不失为贫
槎庵燕语世路违顺之境贫难而富易家庭骨肉之
间贫易而富难

　贫富部纪事
韩子难一篇桓公解管仲之束缚而相之管仲曰臣
有宠矣然而臣卑公曰使子立高国之上管仲曰臣
贵矣然而臣贫公曰使子有三归之家管仲曰臣富
矣然而臣疏于是立以为仲父霄略曰管仲以贱为
不可以治贵故请高国之上以贫为不可以治富故
请三归以疏为不可以治亲故处仲父管仲非贪以
便治也
管子轻重丁篇桓公曰四郊之民贫商贾之民富寡
人欲杀商贾之民以益四郊之民为之奈何管子对
曰请以令决瓁洛之水通之杭庄之间桓公曰诺行
令未能一岁而郊之民殷然益富商贾之民廓然益
贫桓公召管子而问曰此其故何也管子对曰决瓁
洛之水通之杭庄之间则屠酤之汁肥流水则□
巨雄翡燕小鸟皆归之宜□饮此水上之乐也贾人
蓄物而卖为雠买为取市未央毕而委舍其守列投
蛇巨雄新冠五尺请挟弹怀丸游水上弹翡燕小
鸟被于暮故贱卖而贵买四郊之民卖贱何为不富
哉商贾之人何为不贫乎桓公曰善
楚语斗且廷见令尹子常子常与之语问蓄货聚马
归以语其弟曰楚其亡乎不然令尹其不免乎吾见
令尹令尹问蓄聚积实如饿豺狼焉殆必亡者也夫
古者聚货不妨民衣食之利聚马不害民之财用国
马足以行军公马足以称赋不是过也公货足以宾
献家货足以共用不是过也夫货马邮则阙于民民
多阙则有离畔之心将何以封矣昔斗子文三舍令
尹无一日之积恤民之故也成王闻子文之朝不及
夕也于是乎每朝设脯一束糗一筐以羞子文至于
今令尹秩之成王每出子文之禄必逃王止而后复
人谓子文曰人生求富而子逃之何也对曰夫从政
者以庇民也民多旷者而我取富焉是勤民以自封
也死无日矣我逃死非逃富也故庄王之世灭若敖
氏唯子文之后在至于今处郧为楚良臣是不先恤
民而后已之富乎今子常先大夫之后也而相楚君
无令名于四方民之羸馁日日已甚四境盈垒道殣
相望盗贼司目民无所放是之不恤而蓄聚不厌其
速怨于民多矣积货滋多蓄怨滋厚不亡何待夫民
心之愠也若防大川焉溃而所犯必大矣子常其能
贤于成灵乎成不礼于穆愿食熊蹯不获而死灵王
不顾于民一国弃之如遗迹焉子常为政而无礼不
顾甚于成灵其独何力以待之期年乃有柏举之战
子常奔郑昭王奔随
左传襄公二十二年郑公孙黑肱有疾归邑于公召
室老宗人立段而使黜官薄祭祭以特羊殷以少牢
足以共祀尽归其余邑曰吾闻之生于乱世贵而能
贫民无求焉可以后亡敬共事君与二三子生在敬
戒不在富也己巳伯张卒君子曰善哉诗曰慎尔侯
度用戒不虞郑子张其有焉
晋语叔向见韩宣子宣子忧贫叔向贺之宣子曰吾
有卿之名而无其实无以从二三子吾是以忧子贺
我何故对曰昔栾武子无一卒之田其官不备其宗
器宣其德行顺其宪则使越于诸侯诸侯亲之戎狄
怀之以正晋国行刑不疚以免于难及桓子骄泰奢
侈贪欲无蓺略则行志假贷居贿宜及于难而赖武
之德以没其身及怀子改桓之行而修武之德可以
免于难而离桓之罪以亡于楚夫郄昭子其富半公
室其家半三军恃其富宠以泰于国其身尸于朝其
宗灭于绛不然夫八郄五大夫三卿其宠大矣一朝
而灭莫之哀也唯无德也今吾子有栾武子之贫吾
以为能其德矣是以贺若不忧德之不建而患货之
不足将吊不暇何贺之有宣子拜稽首焉曰起也将
亡赖子存之非起也敢专承之其自桓叔以下嘉吾
子之赐
新序刺奢篇鲁孟献子聘于晋宣子觞之三徙钟石
之悬不移而具献子曰富哉家宣子曰子之家孰与
我家富献子曰吾家甚贫惟有二士曰颜回兹无灵
者使吾邦家安平百姓和协惟此二者耳吾尽于此
矣客出宣子曰彼君子也以养贤为富我鄙人也以
钟石金玉为富孔子曰孟献子之富可着于春秋
韩诗外传子路与巫马期薪于韫丘之下陈之富人
有处师氏者脂车百乘觞于韫丘之上子路与巫马
期曰使子无忘子之所知亦无进子之所能得此富
终身无复见夫子子为之乎巫马期喟然仰天而叹
闟然投鐮于地曰吾尝闻之夫子勇士不忘丧其元
志士仁人不忘在沟壑子不知予与试予与意者其
志与子路心惭故负薪先归孔子曰由来何为偕出
而先返也子路曰向也由与巫马期薪于韫丘之下
陈之富人有处师氏者脂车百乘觞于韫丘之上由
谓巫马期曰使子无忘子之所知亦无进子之所能
得此富终身无复见夫子子为之乎巫马期喟然仰
天而叹闟然投鐮于地曰吾尝闻夫子勇士不忘丧
其元志士仁人不忘在沟壑子不知予与试予与意
者其志与由也心惭故先负薪归孔子援琴而弹诗
曰肃肃鸨羽集于苞栩王事靡盬不能蓺稷黍父母
何怙悠悠苍天曷其有所予道不行邪使汝愿者
吴语越将伐吴楚申包胥使于越越王句践问战胥
问王所以与之战者王曰越国之中富者吾安之贫
者吾予之救其不足裁其有余使贫富皆利之求以
报吴愿以此战申包胥曰善则善矣未可以战也
淮南子精神训子夏见曾子一臞一肥曾子问其故
曰出见富贵之乐而欲之入见先王之道又说之两
者心战故臞先王之道胜故肥推此志非能贪富贵
之位不便侈靡之乐直宜迫性闭欲以义自防也虽
情心郁殪形性屈竭犹不得已自强也故莫能终其
天年若夫至人量腹而食度形而衣容身而游适情
而行余天下而不贪委万物而不利处大廓之宇游
无极之野登太皇冯太一玩天地于掌握之中夫岂
为贫富肥臞哉故儒者非能使人弗欲而能止之非
能使人勿乐而能禁之夫使天下畏刑而不敢盗岂
若能使无有盗心哉
家语七十二弟子解端木赐字子贡家富累千金常
结驷连骑以造原宪原宪居蒿庐蓬户之中与之言
先王之义原宪衣弊衣冠并日蔬食衎然有自得之
志子贡曰甚矣子之病也原宪曰吾闻无财者谓之
贫学道不能行者谓之病吾贫也非病也子贡惭终
身耻其言之过子贡好贩与时转货历相鲁卫而终
于齐
孔丛子陈士义篇枚产问子顺曰臣匮于财闻猗顿
善殖货欲学之然先生同国也当知其术愿以告我
答曰然知之猗顿鲁之穷士也耕则常饥桑则常寒
闻陶朱公富往而问术焉朱公告之曰子欲速富当
畜五牸于是乃适西河大畜牛羊于猗氏之南十年
之间其滋息不可计赀拟王公驰名天下以兴富于
猗氏故曰猗顿且夫为富者非唯一术今子徒问猗
顿何也枚产曰亦将问之于先生也答曰吾贫而子
问以富术纵有其术是不可用之术也昔人有言能
得长生者道士闻而欲学之比往言者死矣道士高
蹈而恨夫所欲学学不死也其人已死而犹恨之是
不知所以为学也今子欲求殖货而问术于我我且
自贫安能教子以富乎子之此问有似道士之学不
死者也
列子天瑞篇齐之国氏大富宋之向氏大贫自宋之
齐请其术国氏告之曰吾善为盗始吾为盗也一年
而给二年而足三年大穰自此以往施及州闾向氏
大喜喻其为盗之言而不喻其为盗之道遂逾垣凿
室手目所及亡不探也未及时以赃获罪没其先居
之财向氏以国氏之谬己也往而怨之国氏曰若为
盗若何向氏言其状国氏曰嘻若失为盗之道至乎
此今将告若矣吾闻天有时地有利吾盗天地之时
利云雨之滂润山泽之产育以生吾禾殖吾稼筑吾
垣建吾舍陆盗禽兽水盗鱼□亡非盗也夫禾稼土
木禽兽鱼□皆天之所生岂吾之所有然吾盗天而
亡殃夫金玉珍宝谷帛财货人之所聚岂天之所与
若盗之而获罪孰怨哉
金楼子魏文侯见宋陵子三仕不愿文侯曰何贫乎
曰王见楚富者牧羊九十九而愿百常访邑里故人
其邻人贫有一羊者富拜之曰吾羊九十九今君之
一盈成我百则牧数足矣
史记陈丞相世家陈丞相平者阳武户牖乡人也少
时家贫及长娶妻富人莫肯与者贫者平亦耻之久
之户牖富人有张负张负女孙五嫁而夫辄死人莫
敢娶平欲得之邑中有丧平贫侍丧以先往后罢为
助张负既见之丧所独视伟平平亦以故后去负随
平至其家家乃负郭穷巷以弊席为门然门外多有
长者车辙张负归谓其子仲曰吾欲以女孙予陈平
张仲曰平贫不事事奈何予女乎负曰人固有好美
如陈平而长贫贱者乎卒与女为平贫乃假贷币以
聘予酒肉之资以内妇负诫其孙曰毋以贫故事人
不谨事兄伯如事父事嫂如事母平既娶张氏女赍
用益饶游道日广
汉书邓通传通蜀郡南安人也文帝说之赏赐通巨
万以十数官至上大夫上使善相者相通曰当贫饿
死上曰能富通者在我何说贫于是赐通蜀严道铜
山得自铸钱邓氏钱布天下其富如此
卜式传式上书愿输家财半助边不报会浑邪等降
县官费众仓府空贫民大徙皆卬给县官无以尽赡
式复持钱二十万与河南太守以给徙民河南上富
人助贫民者上识式姓名曰是固前欲输其家半财
助边乃赐式外繇四百人式又尽复与官是时富豪
皆争匿财唯式尤欲助费上于是以式终长者乃召
拜式为中郎
拾遗记琅琊王溥即王吉之后吉先为昌邑中尉奕
世衰凌及安帝时家贫不得仕乃挟竹简插笔于洛
阳市佣书美于形貌又多文辞来僦其书者丈夫赠
其衣冠妇人遗其珠玉一日之中衣宝盈车而归积
粟于廪九族宗亲莫不仰其衣食洛阳称为善笔而
得富溥先时家贫穿井得铁印铭曰佣力得富钱至
亿庾一土三田军门主簿后以一亿钱输官得中垒
校尉三田一土垒字也中垒校尉掌北军垒门故曰
军门主簿积善降福明神报焉
述异记吴桓王时金陵雨五谷于贫民家富者则不
雨矣
世说阮仲容步兵居道南诸阮居道北北阮皆富南
阮贫七月七日北阮盛晒衣皆纱罗锦绮仲容以竿
挂大布犊鼻于中庭人或怪之答曰未能免俗聊
复尔耳
晋书淳于智传上党鲍瑗家贫苦或谓之曰淳于叔
平神人也君何不试就卜知祸所在瑗性质直不信
卜筮曰人生有命岂卜筮所移会智来应詹谓曰此
君寒士每多屯虞君有通灵之思可为一卦智乃为
卦卦成谓瑗曰君安宅失宜故令君困君舍东北有
大桑树君径至市出门数十步当有一人持荆马鞭
者便就买以悬此树三年当暴得财瑗承言诣市果
得马鞭悬之三年浚井得钱数十万铜铁器复二十
余万于是致赡
搜神记周啧者贫而好道夫妇夜耕困息卧梦天
公过而哀之敕外有以给与司命按籍云此人相贫
限不过此唯有张车子应赐钱千万车子未生请以
借之天公曰善曙觉言之于是夫妇戮力昼夜治生
所为辄得赀至千万先时有张妪者常往周家佣赁
野合有身月满当孕便遣出外驻车屋下产得儿主
人往视哀其孤寒作糜粥食之问当名汝儿作何妪
曰今在车屋下而生梦天告之名为车子周乃悟曰
吾昔梦从天钱外白以张车子钱贷我必是子也
财当归之矣自是居日衰减车子长大富于周家
京兆长安有张氏独处一室有鸠自外入止于□张
氏祝曰鸠来为我祸也飞上承尘为我福也即入我
怀鸠飞入怀以手探之则不知鸠之所在而得一金
钩遂宝之自是子孙渐富赀财万倍蜀贾至长安闻
之乃厚赂婢婢窃钩与贾张氏既失钩渐渐衰耗而
蜀贾数罹穷厄不为己利或告之曰天命也不可力
求于是赍钩以反张氏张氏复昌故关西称张氏传
钩云
幽明录余杭人沈纵家素贫与父同入山得一玉豚
从此所向如意田蚕并收家遂富
海陵人黄寻先居家卑贫常因大风雨散钱飞至其
家皆拾而得之寻巨富钱数至千万
异苑张永家地有泉出小龙在焉从此遂为富室逾
年因雨腾跃而去于是生赀日不暇给俗说云与龙
共居不知神龙效矣
宋书戴法兴传法兴家贫父硕子贩纻为业法兴二
兄延寿延兴并修立延寿善书法兴好学山阴有陈
载者家富有钱三千万乡人咸云戴硕子三儿敌陈
载三千万钱
北齐书渔阳王绍信传绍信文襄第六子也历特进
开府中领军护军青州刺史行过渔阳与大富人锺
长命同□坐太守郑道盖谒长命欲起绍信不听曰
此何物小人而主人公为起乃与长命结为义兄弟
妃与长命妻为姊妹责其阖家长幼皆有赠贿锺氏
因此遂贫
独异志元宗朝宰相卢怀慎无疾暴终夫人崔氏止
儿女不令号哭曰公命未终我得知之语曰公清俭
而廉洁蹇进而谦退四方赂遗毫发不留与张燕公
同时为相张纳货山积其人尚在奢俭之报岂虚也
哉及宵分公复生左右以夫人之言启陈公曰理固
不同冥司有三十炉日夕鼓□为说铸横财我无一
焉恶可匹哉言讫复绝
唐书马燧传燧子汇畅燧没后以赀甲天下畅亦善
殖财家益丰晚为豪幸牟侵又汇妻讼析产贞元末
神策中尉杨志廉讽使纳田产至顺宗时复赐之中
官往往逼取畅畏不敢以至困穷终少府监赠工
部尚书诸子无室庐自托奉诚园亭观即其安邑里
旧第云故当世视畅以厚畜为戒
摭言卢肇宜春人与同郡黄颇赴举颇富肇贫郡牧
饯颇甚盛肇策蹇而过明年肇状元及第归刺史以
下迎接因看竞渡肇席上赋诗曰向道是龙刚不信
果然衔得锦标归
清异录吕圜贫秋深大风邻人朱录事富而轻圜后
迭小纸掷圜前云吕圜洛阳人也身寒而德备一日
吼天氏作孽独示威于圜
宋史范杲传杲知制诰家贫贷人钱数百万母兄晞
性啬尝为兴元少尹居京兆殖货巨万亲故有自长
安来者绐杲曰少尹不复靳财物已挥金无算矣杲
闻之喜因上言兄老求典京兆以便养太宗从其请
改工部郎中罢知制诰杲既至而晞吝如故且常以
不法事干公府杲大悔杲不善治生家益贫杲端坐
终日不知计所出人皆笑之
挥麈后录李撰字子约毗陵人曾文肃在真定李为
教授家素穷约夫人尝招其母妻燕集时有武官提
刑宋者妻亦预席宋妻盛饰而至珠翠耀目李之姑
妇所服浣衣不洁清各携其子俱来宋之子眉目如
画衣装华焕李之子惷甚然悉皆弦诵如流左右共
哂之夫人笑曰教授今虽贫诸郎俱令器它时未易
量提刑之子虽楚楚其服但趍走之才耳子约五子
四登科三人至侍从二人为郎弥纶弥大弥性弥逊
弥正也宋之子浚止于合门祗候果如夫人之言
檐曝偶谈东阳陈同甫尝与客言有一士邻于富家
贫而屡空每羡其邻之乐旦日衣冠谒而请焉□翁
告之曰致富不易也子归斋三日而后告子如言复
谒乃命待于屏间设高几纳师资之贽揖而进曰大
凡致富之道当先去其五贼五贼不除富不可致请
问其目曰即今之所谓仁义礼智信是也士胡卢而
退

　贫富部艺文
　　辩施　　　　　　　　　　　梁刘勰
山皋非为鸟植林林茂而鸟自栖之江湖非为鱼凿
潭潭深而鱼自归之处世非为人积财财积而人自
依之非其所招势使然也怀璧之子未必能惠而人
竞亲者有惠人之资也被褐之士性能轻财而皆□
之者无惠人之资也令富而俭犹见亲敬贫而仁
施必见□慢非行之失彼情变也策驷登山不得直
辔而行泛舟入海不得安身而坐何者山路迂回海
水沦没行者欲直而路曲之坐者欲安而水荡之仁
者欲施而贫遏之富而赈物德不为难贫而俭啬行
非为过天之道损有余之人情矜不足也昆山之下
以玉抵鸟彭蠡之滨以鱼食犬而人不爱者非性轻
财所丰故也挈瓶丐水执萑求火而人不□者非性
好施有余故也口非匏瓜不得不食身非木石不得
不衣食不满腹岂得辍口而惠人衣不蔽形何得露
体而施物非性俭□不足故也饥馑之春不赈朋戚
多稔之秋飨及四邻不赈朋戚人之恶惠及四邻人
之善盖善恶之行出于性情而系于饥穰也以此观
之太丰则恩情生寠乏则仁惠废也相马者失在于
瘦求千里之步亏也相人者失在于贫求恩惠之迹
缺也轻财之士世非少也然而不见者贫掩之也德
行未着而称我能犹足不能行而卖躄药望人信之
实为难矣

　贫富部总论
书经
　　洪范
五福一曰寿二曰富

注
五福以寿为先虽寿无以养其生故富次之
六极四曰贫
韩诗外传
　　论贫富
原宪居鲁环堵之室茨以蒿莱蓬户瓮牖桷桑而无
枢上漏下湿匡坐而弦歌子贡乘肥马衣轻裘中绀
而表素轩不容巷而往见之原宪楮冠黎杖而应门
正冠则缨绝振襟则肘见纳履则踵决子贡曰嘻先
生何病也原宪仰而应之曰宪闻之无财之谓贫学
而不能行之谓病宪贫也非病也若夫希世而行比
周而友学以为人教以为己仁义之匿车马之饰衣
裘之丽宪不忍为之也子贡逡巡面有惭色不辞而
去原宪乃徐步曳杖歌商颂而反声沦于天地如出
金石天子不得而臣也诸侯不得而友也故养身者
忘家养志者忘身身且不爱孰能忝之诗曰我心匪
石不可转也我心匪席不可卷也
盐铁论
　　贫富第十七
　大夫曰余结发束修年十三幸得宿卫给事辇毂
　之下以至卿大夫之位获禄受赐六十有余年矣
　车马衣服之用妻子仆养之费量入为出俭节以
　居之奉禄赏赐一二筹册之积浸以致富成业故
　分土若一贤者能守之分财若一知者能筹之夫
　子贡之废着陶朱公之三至千金岂必赖之民哉
　运之六寸转之息耗取之贵贱之间耳
文学曰古者事业不二利禄不兼然后诸业不相远
而贫富不相悬也夫乘爵禄以谦让者名不可胜举
也因权势以求利者入不可胜数也食湖池管山海
刍荛者不能与之争泽商贾不能与之争利子贡以
布衣致之而孔子非之况以势位求之者乎故古者
大夫思其仁义以充其位不为权利以充其私也
　大夫曰山岳有饶然后百姓淡焉河海有润然后
　民取足焉夫寻常之污不能溉陂泽丘阜之木不
　能成宫室小不能苞大少不能淡多未有不能自
　足而能足人者也未有不能自治而能治人者也
　故善为人者能自为者也善治人者能自治者也
　文学不能治内安能理外乎
文学曰行远者假于车济江海者因于舟公输子能
因人主之材木以构宫室台榭而不能自为专室狭
庐材不足也欧冶能因国君以为金炉大钟而不能
自为一鼎盘材无其用也君子因人主之正朝以和
百姓润众庶而不能自饶其家势不便也故舜耕于
历山恩不及州里太公屠牛于朝歌利不及妻子及
其见用恩流八荒德溢四海故舜假之尧太公因之
周君子能修身以假道者不能枉道而假财也
　大夫曰道悬于天物布于地知者以衍愚者以困
　子贡以着积显于诸侯陶朱公以货殖尊于当世
　富者交焉贫者淡焉故上自人君下及布衣之士
　莫不戴其德称其仁原宪孔伋当世被饥寒之患
　颜回屡空于穷巷当此之时迫于窟穴拘于缊袍
　虽欲假财信奸佞亦不能也
文学曰孔子云富而可求也虽执鞭之事吾亦为之
如不可求从吾所好君子求义非苟富也故刺子贡
不受命而货殖焉君子遭时则富且贵不遇退而乐
道不以利累己故不违义而妄取隐居修节不欲妨
行故不毁名而趋势虽附之以韩魏之家非其志则
不居富贵不能荣谤毁不能伤也故原宪之缊袍贤
于季孙之狐貉赵宣孟之鱼食甘于知伯之刍豢子
思之银佩美于虞公之垂棘魏文侯轼段干木之闾
非以其有势也晋文公见韩庆下车而趋非其多财
以其富于仁充于德也故贵何必财亦仁义而已矣
法言
　　学行篇
或谓子之治产不如丹圭之富曰吾闻先生相与言
则以仁与义市井相与言则以财与利如其富如其
义或曰先生生无以养死无以葬如之何曰以其所
以养养之至也以其所以葬葬之至也或曰猗顿之
富以为孝不亦至乎颜其馁矣曰彼以其粗颜以其
精彼以其回颜以其贞颜其劣乎颜其劣乎或曰使
我纡朱怀金其乐不可量也曰纡朱怀金之乐不如
颜氏子之乐颜氏子之乐也内纡朱怀金之乐也外
或曰请问屡空之内曰颜不孔虽得天下不足以为
乐然亦有苦乎曰颜苦孔之卓也或人瞿然曰兹苦
也祗其所以为乐也欤