
　十一岁部纪事
后汉书乐恢传恢字伯奇京兆长陵人也父亲为县
吏得罪于令收将杀之恢年十一常俯伏寺门昼夜
号泣令闻而矜之即解出亲
世说陈元方年十一时候袁公袁公问曰贤家君在
太丘远近称之何所履行元方曰老父在太丘强者
绥之以德弱者抚之以仁恣其所安久而益敬袁公
曰孤往者尝为邺令正行此事不知卿家君法孤孤
法卿父元方曰周公孔子异世而出周旋动静万里
如一周公不师孔子孔子亦不师周公
魏志邴原传注原别传曰原十一而丧父家贫早孤
邻有书舍原过其旁而泣师问曰童子何悲原曰孤
者易伤贫者易感夫书者必皆俱有父兄者一则羡
其不孤二则羡其得学心中恻然而为流涕也师亦
哀原之言而为之泣曰欲书可耳答曰无钱资师曰
童子苟有志我徒相教不求资也于是遂就书一冬
之间诵孝经论语
吴志孙权传注吴录沈友字子正吴郡人年十一华
歆行风俗见而异之因呼曰沈郎可登车语乎友逡
巡却曰先生御命将以裨补先王之教整齐风俗而
轻脱威仪犹负薪救火无乃更崇其炽乎歆惭曰自
桓灵以来未有幼童若此者
晋书周访传访子光少有父风年十一见王敦敦谓
曰贵郡未有将谁可用者光曰明公不耻下问窃谓
无复见胜敦笑以为宁远将军寻阳太守及敦举兵
光率千余人赴之既至敦已死光未之知求见敦王
应秘不言以疾告光退曰今我远来而不得见王公
公其死乎遽见其兄抚曰王公已死兄何为与钱凤
作贼众并愕然其夕众散钱凤走出至阖庐洲光捕
凤诣阙赎罪故得不废
前秦录苻坚性至孝有器度博学多才艺年十一便
有经略大志
梁书孔休源传休源父佩齐庐陵王记室参军早卒
休源年十一而孤居丧尽礼每见父手所写书必哀
恸流涕不能自胜见者莫不为之垂泣
傅昭传昭年十一随外祖于朱雀舫卖历日为雍州
刺史袁顗客顗尝来昭所昭读书自若神色不改顗
叹曰此儿神情不凡必成佳器
南海王大临传大临年十一遭左夫人忧哭泣毁瘠
以孝闻
刘歊传歊幼有识慧十一读庄子逍遥篇曰此可解
耳客因问之随问而答皆有情理家人异之
陈书周文育传文育年十一能反复游水中数里跳
高五六尺与群儿聚戏众莫能及义兴人周荟为寿
昌浦口戍主见而奇之
陆琼传琼年十一丁父忧毁瘠有至性从祖襄叹曰
此儿必荷门基所谓一不可少
魏书杨播传播弟津字罗汉本名延祚高祖赐名焉
少端谨以器度见称年十一除侍御中散于时高祖
冲幼文明太后临朝津曾久侍左右忽咳逆失声遂
吐血数升藏衣袖太后闻声阅而不见问其故具以
实言遂以敬慎见知赐缣百匹迁符玺郎中
江氏家传江蕤字世林年十一始知摴蒲数以为游
祖母费为说往事有以博奕破业废身者于是即弃
五木终身不以为戏
周书齐王宪传宪子贵字干福少聪敏涉猎经史尤
便骑射始读孝经便谓人曰读此一经足为立身之
本天和四年始十岁封安定郡公邑一千五百户太
祖之初为丞相也始封此郡未尝假人至是封贵焉
年十一从宪猎于盐州一围之中手射野马及鹿十
有五头
赵文深传文深少学楷隶年十一献书于魏帝立义
归朝除大丞相府法曹参军
隋书于义传义子宣敏少沉密有才思年十一诣周
赵王招王命之赋诗宣敏为诗甚有幽贞之志王大
奇之坐客莫不嗟赏
杨尚希传尚希龆龀而孤年十一辞母请受业长安
涿郡卢辩见而异之令入太学专精不倦同辈皆共
推伏
唐书阿史那社尔传社尔年十一以智勇闻
王丘传丘十一擢童子科他童皆专经而独属文由
是知名
浑瑊传瑊本铁勒九姓之浑部也世为皋兰都督父
释之有才武从朔方军积战多迁累开府仪同三司
试太常卿宁朔郡王广德中与吐蕃战没瑊年十一
善骑射随释之防秋朔方节度使张齐丘戏曰与乳
媪俱来邪是岁立跳荡功
韦温传温字弘育方七岁日诵书数千言十一举两
经及第以拔萃高等补咸阳尉父愕然疑假权谒进
召而试诸庭文就无留思喜曰儿无愧矣
儿世说杨□中童子科授校书郎十一待制弘文馆
书画史韦君平十一赋铜雀台绝句李白大骇授以
古乐府之学
北梦琐言庄宗年十一从晋王讨王行瑜初入觐献
捷昭宗一见骇异之曰此子有奇表乃抚其背曰我
儿将来之国栋勿忘忠孝于吾家乃赐鸂酒卮翡
翠盘
宋史安焘传焘幼警悟年十一从学里中羞与群儿
伍闻有老先生聚徒往师之先生曰汝方为诵数之
学未可从吾游当群试省题一诗中选乃置汝焘无
难色诗成出诸生上由是知名登第
湘山野录杨大年年十一建州送入阙下真宗亲试
一赋一诗顷刻而就上喜令中人送中书俾宰臣再
试时参政李至状臣等今月某日入内都知王仁睿
传圣旨押送建州十一岁习进士杨亿到中书其人
来自江湖对轩陛殊无震慑便有老成盖圣祚承
平神童间出也臣亦令赋喜朝京阙诗五言六韵亦
顷刻而成其诗谨封进诗内有七闽波渺邈双阙气
岧峣晓登云外岭夜渡月中潮断句云愿秉清忠节
终身立圣朝之句
墨客挥犀杨大年内翰七岁对客谈论有老成风年
十一太宗皇帝闻其名召对便殿授秘书省正字且
谓曰卿久离乡里得毋念父母乎对曰臣见陛下一
如臣父母上叹赏久之
金史选举志明昌元年益都府申童子刘住儿年十
一岁能诗赋诵大小六经所书行草颇有法孝行夙
成乞依宋童子李淑赐出身且加以恩诏上召至内
殿试凤凰来仪赋鱼在藻诗又令赋旱诗上嘉之赐
本科出身给钱粟官舍令肄业太学