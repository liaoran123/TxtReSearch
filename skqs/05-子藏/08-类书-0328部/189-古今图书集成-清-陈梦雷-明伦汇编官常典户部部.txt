
　户部部汇考一
　　上古
伏羲氏命栗陆主养草木后土掌察田制
按古三坟天皇伏牺氏策辞甲寅易二月天王升传
教台栗陆氏居北皇曰栗陆子居我水龙之位主养
草木开道泉源无或失时子其勿怠陆曰竭力于民
君其念哉后土居中央皇曰后土中正尔识山川草
木虫鱼鸟兽尔掌尔察无乱田制以作田讼尔惟念
哉
黄帝有熊氏设禀者土师之职
按史记五帝本纪不载　按外纪黄帝得六相而天
地治神明至太常察乎地利故为禀者奢龙辨乎东
方故为土师
少昊金天氏设祝鸠氏为司徒九扈为九农正
按左传昭公十七年秋郯子来朝公与之宴昭子问
焉曰少□氏鸟名官何故也郯子曰吾祖也我知之
昔者黄帝氏以云纪故为云师而云名炎帝氏以火
纪故为火师而火名共工氏以水纪故为水师而水
名太□氏以龙纪故为龙师而龙名我高祖少□挚
之立也凤鸟适至故纪于鸟为鸟师而鸟名凤鸟氏
历正也元鸟氏司分者也伯赵氏司至者也青鸟氏
司启者也丹鸟氏司闭者也祝鸠氏司徒也鸠氏
司马也鸤鸠氏司空也爽鸠氏司寇也鹘鸠氏司事
也五鸠鸠民者也五雉为五工正利器用正度量夷
民者也九扈为九农正扈民无淫者也

注
祝鸠鹪鸠也鹪鸠孝故为司徒主教民扈有九
　种也春扈鳻鶞夏扈窃元秋扈窃蓝冬扈窃黄棘
　扈窃丹行扈唶唶霄扈啧啧桑扈窃脂老扈鷃鷃
　以九扈为九农之号各随其宜以教民事
按蔡邕独断先农者盖神农之神神农作耒耜教民
耕农至少昊之世置九农之官春扈氏农正趣民耕
种夏扈氏农正趣民耘除秋扈氏农正趣民收敛冬
扈氏农正趣民盖藏棘扈氏农正常谓茅氏一曰掌
人百果行扈氏农正昼为民驱鸟宵扈氏农正夜为
民驱兽桑扈氏农正趣民养蚕老扈氏农正趣民收
麦
　　陶唐氏
帝尧命弃为田正
按尚书舜典帝曰弃黎民阻饥汝后稷播时百谷

疏
正义曰尧遭洪水民不粒食故众民之难在于
　饥也稷是五谷之长立官主此稷事布种是百谷
　以济救之追美其功以劝勉之

蔡
传
稷田正官稷名弃姓姬氏封于邰帝喾之子
　　商
商制以司徒为五官之首而六府诸司各布其职
按礼记曲礼天子之五官曰司徒司马司空司士司
寇典司五众

陈
注
此五官与天官列而为六五众者五官属吏之
　群众也
天子之六府曰司土司木司水司草司器司货典司
六职

陈
注
府者藏物之所此府主藏六物之税已上旧说
　皆为殷制
　　周
周制以司徒掌邦教而太宰总九赋九式九贡以足
国用小宰宰夫贰之其属有太府玉府内府外府司
会司书职内职岁职币诸职所掌不一
按书经周官司徒掌邦教敷五典扰兆民

蔡
传
扰驯也地官卿主国教化扰兆民之不顺者而
　使之顺也唐虞司徒之官固已职掌如此（
按古之司徒主
　教与后世户部之职掌不同今户部则汉之大司农然六卿之制仿于周故唐虞之司徒不录而列
　周官司徒于首）

按洪范八政五曰司徒

蔡
传
司徒掌教所以成其性也
按周礼天官冢宰治官之属太宰卿一人小宰中大
夫二人宰夫下大夫四人上士八人中士十有六人
旅下士三十有二人府六人史十有二人胥十有二
人徒百有二十人太宰之职以九赋敛财贿一曰邦
中之赋二曰四郊之赋三曰郊甸之赋四曰家削之
赋五曰邦县之赋六曰邦都之赋七曰关市之赋八
曰山泽之赋九曰币余之赋以九式均节财用一曰
祭祀之式二曰宾客之式三曰丧荒之式四曰羞服
之式五曰工事之式六曰币帛之式七曰刍秣之式
八曰匪颁之式九曰好用之式以九贡致邦国之用
一曰祀贡二曰嫔贡三曰器贡四曰币贡五曰材贡
六曰货贡七曰服贡八曰斿贡九曰物贡

注
财泉谷也郑司农云邦中之赋二十而税一各
　有差也币余百工之余郑元谓赋口率出泉也今
　之箅泉民或谓之赋此其旧名与卿大夫以岁时
　登其夫家之众寡辨其可任者国中自七尺以及
　六十野自六尺以及六十有五皆征之遂师之职
　亦云以征其财征皆谓此赋也邦中在城郭者四
　郊去国百里邦甸二百里家削三百里邦县四百
　里邦都五百里此平民也关市山泽谓占会百物
　币余谓占卖国中之斥币皆末作当增赋者若今
　贾人倍算矣自邦中以至币余各八其所有谷物
　以当赋泉之数每处为一书所待异也式谓用财
　之节度荒凶年也羞饮食之物也工作器物者币
　帛所以赠劳宾客者刍秣养牛马禾谷也郑司农
　云匪分也颁读为班谓班赐也郑元谓王所分赐
　群臣也好用燕好所赐予嫔故书作宾郑司农云
　祀贡牺牲包茅之属宾贡皮帛之属器贡宗庙之
　器币贡绣帛材贡木材也货贡珠贝自然之物也
　服贡祭服斿贡羽毛物贡九州之外各以其所贵
　为摰肃慎氏贡楛矢之属是也郑元谓嫔贡丝枲
　器贡银铁石磬丹漆也币贡玉马皮帛也材贡
　干栝柏筱簜也货贡金玉龟贝也服贡絺纻也斿
　读如囿游之游斿贡燕好珠玑琅玕也物贡杂物
　鱼盐橘柚
小宰之职执邦之九贡九赋九式之贰以均财节邦
用
宰夫之职掌治以考百官府群都县鄙之治乘其
财用之出入凡失财用物辟名者以官刑诏冢宰而
诛之其足用长财善物者赏之

注
群都诸采邑也六遂五百家为鄙五鄙为县言
　县鄙而六乡州党亦存焉乘犹计也财泉谷也用
　货贿也物畜兽也辟名诈为书以空作见文书与
　实不相应也官刑在司寇五刑第四者
太府下大夫二人上士四人下士八人府四人史八
人贾十有六人胥八人徒八十人太府掌九贡九赋
九功之贰以受其货贿之入颁其货于受藏之府颁
其贿于受用之府凡官府都鄙之吏及执事者受财
用焉凡颁财以式授之关市之赋以待王之膳服
邦中之赋以待宾客四郊之赋以待稍秣家削之赋
以待匪颁邦甸之赋以待工事邦县之赋以待币帛
邦都之赋以待祭祀山泽之赋以待丧纪币余之赋
以待赐予凡邦国之贡以待吊用凡万民之贡以充
府库凡式贡之余财以共玩好之用凡邦之赋用取
具焉岁终则以货贿之入出会之

注
九功谓九职也受藏之府若内府也受用之府
　若职内也凡货贿皆藏以给用耳良者以给王之
　用其余以给国之用或言受藏或言受用又杂言
　货贿皆互文待犹给也此九赋之财给九式者膳
　服即羞服也稍秣即刍秣也谓之稍稍用之物也
　丧纪即丧荒也赐予即好用也郑司农云币余使
　者有余来还也郑元谓币余占卖国之斥币给吊
　用给凶礼之五事谓先给九式及吊用足府库而
　有余财乃可以共玩好明玩好非治国之用言式
　言贡互文赋用用赋
玉府上士二人中士四人府二人史二人工八人贾
八人胥四人徒四十有八人玉府掌王之金玉玩好
兵器凡良货贿之藏

注
良善也此物皆式贡之余财所作其不良又有
　受而藏之者
共王之服玉佩玉珠玉王齐则共食玉
　　又
掌王之燕衣服衽席□第凡器若合诸侯则共珠
盘玉敦凡王之献金玉兵器文织良货贿之物受而
藏之凡王之好赐共其货贿
内府中士二人府一人史二人徒十人内府掌受九
贡九赋九功之货贿良兵良器以待邦之大用凡四
方之币献之金玉齿革兵器凡良货贿入焉凡适四
方使者共其所受之物而奉之凡王及冢宰之好赐
予则共之

注
大用朝觐之颁赐
外府中士二人府一人史二人徒十人外府掌邦布
之入出以共百物而待邦之用凡有者共王及后
世子之衣服之用凡祭祀宾客丧纪会同军旅共其
财用之币赍赐予之财用凡邦之小用皆受焉岁终
则会唯王及后之服不会

注
布泉也其藏曰泉其行曰布取名于水泉其流
　行无不遍入出谓受之复出之共百物者或作之
　或买之待犹给也有百官之公用也泉始盖一
　品周景王铸大泉而有二品后数变易不复识本
　制至汉惟有五铢久行王莽改货而异作泉布多
　至十品今存于民间多者有货布大泉货泉货布
　长二尺五寸广寸首长八分有奇广八分其圜好
　径二分半足枝长八分其右文曰货左文曰布重
　二十五铢直货泉二十五大泉径一寸二分重十
　二铢文曰大泉直十五货泉货泉径一寸重五铢
　右文曰货左文曰泉直一也赍行道之财用也聘
　礼曰问几月之赍郑司农云赍或为资今礼家定
　赍作资
司会中大夫二人下大夫四人上士八人中士十有
六人府四人史八人胥五人徒五十人司会掌邦之
六典八八则之贰以逆邦国都鄙官府之治以九
贡之致邦国之财用以九赋之令田野之财用
以九功之令民职之财用以九式之均节邦之
财用掌国之官府郊野县都之百物财用凡在书契
版图者之贰以逆群吏之治而听其会计以参互考
日成以月要考月成以岁会考岁成以周知四国之
治以诏王及冢宰废置

注
逆受而钩考之郊四郊去国百里野甸稍也甸
　去国二百里稍三百里县四百里都五百里书谓
　簿书契其最凡也版户籍也图土地形象田地广
　狭参互谓司书之要贰与职内之入职岁之出故
　书互为巨杜子春读为参互周犹遍也言四国者
　本逆邦国之治亦钩考以告
司书上士二人中士四人府二人史四人徒八人司
书掌邦国之六典八八则九职九正九事邦中之
版土地之图以周知入出百物以叙其财受其币使
入于职币凡上之用财用必考于司会三岁则大计
群吏之治以知民之财器械之数以知田野夫家六
畜之数以知山林川泽之数以逆群吏之征令凡税
敛掌事者受焉及事成则入要贰焉凡邦治考焉

注
九正谓九赋九贡正税也九事谓九式变言之
　者重其职明本而掌之非徒相副贰也叙犹比次
　也谓钩考其财币所给及其余见为之簿书故书
　受为授郑司农云授当为受谓受财币之簿书也
　郑元谓亦受录其余币而为之簿书使之入于职
　币币物当以时用之久藏将朽蠹上谓王与冢宰
　王虽不会亦当知多少而阙之司会以九式均节
　邦之财用械犹兵也逆受而钩考之山林川泽童
　枯则不税
职内上士二人中士四人府二人史四人徒二十人
职内掌邦之赋入辨其财用之物而执其总以贰官
府都鄙之财入之数以逆邦国之赋用凡受财者受
其贰令而书之及会以逆职岁与官府财用之出而
叙其财以待邦之移用

注
辨财用之物处之使种类相从总谓簿书之种
　别与大凡官府之有财入若关市之属受财受于
　职内以给公用者贰令者谓若今御史所写下本
　奏王所可者书之若言某月某日某甲诏书出某
　物若干给某官某事
职岁上士四人中士八人府四人史八人徒二十人
职岁掌邦之赋出以贰官府都鄙之财出赐之数以
待会计而考之凡官府都鄙群吏之出财用受式
于职岁凡上之赐予以叙与职币授之及会以式
赞逆会

注
以贰者亦如职内书其贰令而编存之百官之
　公用式多少职岁掌出之旧用事存焉叙叙受
　赐者之尊卑
职币上士二人中士四人府二人史四人贾四人胥
二人徒二十人职币掌式以敛官府都鄙与凡用
邦财者之币振掌事者之余财皆辨其物而奠其录
以书楬之以诏上之小用赐予岁终则会其出凡邦
之会事以式赞之

注
币谓给公用之余凡用邦财者谓军旅振犹
　也检也掌事谓以王命有所作为先言敛币后言
　振财互文奠定也故书录为禄杜子春云禄当为
　录定其录籍郑司农云楬之若今时为书以着其
　币
地官司徒惟王建国辨方正位体国经野设官分职
以为民极乃立地官司徒使帅其属而掌邦教以佐
王安扰邦国

注
教所以亲百姓训五品有虞氏五而周十有二
　焉扰亦安也言饶衍之
教官之属大司徒卿一人小司徒中大夫二人乡师
下大夫四人上士八人中士十有六人旅下士三十
有二人府六人史十有二人胥十有二人徒百有二
十人

注
师长也司徒掌六乡乡师分而治之二人者共
　三乡之事相左右也
大司徒之职掌建邦之土地之图与其人民之数以
佐王安扰邦国以天下土地之图周知九州之地域
广轮之数辨其山林川泽丘陵坟衍原隰之名物

注
轮从也名物者十等之名与所生之物
而辨其邦国都鄙之数制其畿疆而沟封之设其社
稷之壝而树之田主各以其野之所宜木遂以名其
社与其野以土会之法辨五地之物生一曰山林其
动物宜毛物其植物宜皂物其民毛而方二曰川泽
其动物宜鳞物其植物宜膏物其民黑而津三曰丘
陵其动物宜羽物其植物宜核物其民专而长四曰
坟衍其动物宜介物其植物宜荚物其民□而瘠五
曰原隰其动物宜裸物其植物宜丛物其民丰肉而
庳

注
会计也以土计贡税之法因别此五者也毛物
　貂狐□貉之属缛毛者也鳞物鱼龙之属津润也
　羽物翟雉之属核物李梅之属专圜也介物龟□
　之属水居陆生者荚物荠荚王棘之属□白也瘠
　臞也裸物虎豹貔之属浅毛者丛物萑苇之属
　丰犹厚也庳犹短也杜子春读生为性郑司农云
　植物根生之属皂物柞栗之属今世间谓柞实为
　皂斗膏物谓杨柳之属理致且白如膏郑元谓膏
　当为櫜字之误也莲芡之实有櫜韬
因此五物者民之常而施十有二教焉一曰以祀礼
教敬则民不苟二曰以阳礼教让则民不争三曰以
阴礼教亲则民不怨四曰以乐礼教和则民不乖五
曰以仪辨等则民不越六曰以俗教安则民不愉七
曰以刑教中则民不虣八曰以誓教恤则民不怠九
曰以度教节则民知足十曰以世事教能则民不失
职十有一曰以贤制爵则民慎德十有二曰以庸制
禄则民兴功

注
阳礼谓乡射饮酒之礼也阴礼谓男女之礼□
　姻以时则男不旷女不怨仪谓君南面臣北面父
　坐子伏之属俗谓土地所生习也愉谓朝不谋夕
　恤谓灾危相忧民有凶患忧之则民不解怠度谓
　宫室车服之制世事谓士农工商之事少而习焉
　其心安焉因教以能不易其业慎德谓矜其善德
　劝为善也庸功也爵以显贤禄以赏功故书仪或
　为义杜子春读为仪谓九仪
以土宜之法辨十有二土之名物以相民宅而知其
利害以阜人民以蕃鸟兽以毓草木以任土事

注
十二土分野十二邦上系十二次各有所宜也
　相占视也阜犹盛也蕃蕃息也育生也任谓就地
　所生因民所能
辨十有二壤之物而知其种以教稼穑树蓺

注
壤亦土也变言耳以万物自生焉则言土土犹
　吐也以人所耕而树蓺焉则言壤壤和缓之貌诗
　云树之榛栗又曰我蓺黍稷蓺犹莳也
以土均之法辨五物九等制天下之地征以作民职
以令地贡以敛财赋以均齐天下之政

注
均平也五物五地之物也九等骍刚赤缇之属
　征税也民职民九职也地贡贡地所生谓九谷财
　谓泉谷赋谓九赋及军赋
以土圭之法测土深正日景以求地中日南则景短
多暑日北则景长多寒日东则景夕多风日西则景
朝多阴日至之景尺有五寸谓之地中天地之所合
也四时之所交也风雨之所会也阴阳之所和也然
则百物阜安乃建王国焉制其畿方千里而封树之
凡建邦国以土圭土其地而制其域诸公之地封疆
方五百里其食者半诸侯之地封疆方四百里其食
者参之一诸伯之地封疆方三百里其食者参之一
诸子之地封疆方二百里其食者四之一诸男之地
封疆方百里其食者四之一

注
土其地犹言度其地郑司农云土其地但为正
　四方耳其食者半公所食租税得其半耳其半皆
　附庸小国也属天子参之一者亦然故鲁颂曰锡
　之山川土地附庸奄有龟蒙遂荒大东至于海邦
　论语曰季氏将伐颛臾孔子曰先王以为东蒙主
　且在邦域之中是社稷之臣此非七十里所能容
　然则方五百里四百里合于鲁颂论语之言诸男
　食者四之一适方五十里独此与今五经家说合
　耳郑元谓其食者半参之一四之一者土均均邦
　国地贡轻重之等其率之也公之地以一易侯伯
　之地以再易子男之地以三易必足其国礼俗丧
　纪祭祀之用乃贡其余若今度支经用余为司农
　谷矣大国贡重正之也小国贡轻字之也凡诸侯
　为牧正帅长及有德者乃有附庸为其有禄者当
　取焉公无附庸侯附庸九同伯附庸七同子附庸
　五同男附庸三同进则取焉退则归焉鲁于周法
　不得有附庸故言锡之也地方七百者包附庸以
　大言之也附庸二十四言得兼此四等矣
凡造都鄙制其地域而封沟之以其室数制之不易
之地家百□一易之地家二百□再易之地家三百
□

注
都鄙王子弟公卿大夫采地其界曰都鄙所居
　也王制曰天子之县内方百里之国九七十里之
　国二十有一五十里之国六十有三此盖夏时采
　地之数周未闻矣春秋传曰迁郑焉而鄙留城郭
　之宅曰室诗云嗟我妇子曰为改岁入此室处以
　其室数制之谓制丘甸之属王制曰凡居民量地
　以制邑度地以居民地邑民居必参相得郑司农
　云不易之地岁种之地美故家百□一易之地休
　一岁乃复种地薄故家二百□再易之地休二岁
　乃复种故家三百□
乃分地职奠地守制地贡而颁职事焉以为地法而
待政令

注
分地职分其九职所宜也定地守谓衡麓虞候
　之属制地贡谓九职所税也颁职事者分命使各
　为其所职之事
以荒政十有二聚万民一曰散利二曰薄征三曰缓
刑四曰弛力五曰舍禁六曰去几七曰眚礼八曰杀
哀九曰蕃乐十曰多昏十有一曰索鬼神十有二曰
除盗贼

注
荒凶年也郑司农云救饥之政十有二品散利
　贷种食也薄征轻租税也弛力息繇役也去几关
　市不几也眚礼掌客职所谓凶荒杀礼者也多昏
　不备礼而娶昏者多也索鬼神求废祀而修之云
　汉之诗所谓靡神不举靡爱斯牲者也除盗贼急
　其刑以除之饥馑则盗贼多不可不除也杜子春
　读蕃乐为藩乐谓闭藏乐器而不作郑元谓去几
　去其税耳舍禁若公无禁利眚礼谓杀吉礼也杀
　哀谓省凶礼
以保息六养万民一曰慈幼二曰养老三曰振穷四
曰恤贫五曰宽疾六曰安富

注
保息谓安之使蕃息也慈幼谓爱幼少也产子
　三人与之母二人与之饩十四以下不从征养老
　七十养于乡五十异粻之属振穷救天民之穷
　者也穷者有四曰矜曰寡曰孤曰独恤贫贫无财
　业禀贷之宽疾若今癃不可事不算卒可事者半
　之也安富平繇役不专取
以本俗六安万民一曰媺宫室二曰族坟墓三曰联
兄弟四曰联师儒五曰联朋友六曰同衣服

注
本犹旧也媺善也谓约椓攻坚风雨攸除各有
　攸宇族犹类也同宗者生相近死相迫联犹合也
　兄弟昏姻嫁娶也师儒乡里教以道艺者同师曰
　朋同志曰友同犹齐也民虽有富者衣服不得独
　异
正月之吉始和布教于邦国都鄙乃县教象之法于
象魏使万民观教象挟日而敛之乃施教法于邦国
都鄙使之各以教其所治民

注
正月之吉周正月朔日也司徒以布五教至正
　岁又书教法而县焉
令五家为比使之相保五比为闾使之相受四闾为
族使之相葬五族为党使之相救五党为州使之相
赒五州为乡使之相宾

注
此所以劝民者也使之者皆谓立其长而教令
　使之保犹任也救救凶灾也宾宾客其贤者故书
　受为授杜子春云当为受谓民移徙所到则受之
　所去则出之又云赒当为纠谓纠其恶郑元谓受
　者宅舍有故相受寄托也赒者谓礼物不备相给
　足也闾二十五家族百家党五百家州二千五百
　家乡万二千五百家
颁职事十有二于邦国都鄙使以登万民一曰稼穑
二曰树艺三曰作材四曰阜蕃五曰饬材六曰通财
七曰化材八曰敛材九曰生材十曰学艺十有一曰
世事十有二曰服事

注
郑司农云稼穑谓三农生九谷也树艺谓园圃
　毓草木作材谓虞衡作山泽之材阜蕃谓薮牧养
　蕃鸟兽饬材谓百工饬庀八材通财谓商贾阜通
　货贿化材谓嫔妇化治丝枲敛材谓臣妾聚敛疏
　材生材谓间民无常职转移执事学艺谓学道艺
　世事谓以世事教能则民不失职服事谓为公家
　服事者郑元谓生材养竹木者
以乡三物教万民而宾兴之一曰六德知仁圣义忠
和二曰六行孝友睦□任恤三曰六艺礼乐射御书
数

注
物犹事也兴犹举也民三事教成乡大夫举其
　贤者能者以饮酒之礼宾客之既则献其书于王
　矣知明于事仁爱人以及物圣通而先识义能断
　时宜忠言以中心和不刚不柔善于父母为孝善
　于兄弟为友睦亲于九族姻亲于外亲任信于友
　道恤振忧贫者礼五礼之义乐六乐之歌舞射五
　射之法御五御之节书六书之品数九数之计
以乡八刑纠万民一曰不孝之刑二曰不睦之刑三
曰不□之刑四曰不弟之刑五曰不任之刑六曰不
恤之刑七曰造言之刑八曰乱民之刑

注
纠犹割察也不弟不敬师长造言讹言惑众乱
　民乱名改作执左道以乱政也郑司农云任谓朋
　友相任恤谓相爱
以五礼防万民之伪而教之中

注
礼所以节止民之侈伪使其行得中郑司农云
　五礼谓吉凶宾军嘉
以六乐防万民之情而教之和

注
乐所以荡正民之情思使其心应和也郑司农
　云六乐谓云门咸池大韶大夏大濩大武
凡万民之不服教而有狱讼者与有地治者听而断
之其附于刑者归于士

注
不服教不厌服于十二教贪冒者也争罪曰狱
　争财曰讼有地治者谓乡州及治都鄙者也附丽
　也士司寇士师之属郑司农云与有地治者听而
　断之与其地部界所属吏共听断之士谓主断刑
　之官春秋传曰士荣为大士或谓归于圜土圜土
　谓狱也狱城圜
祀五帝奉牛牲羞其肆

注
牛能任载地类也奉犹进也郑司农云羞进也
　肆陈骨体也郑元谓进所肆解骨体士丧礼曰肆
　解去蹄
享先王亦如之大宾客令野修道委积

注
令令遣人使为之也少曰委多曰积皆所以给
　宾客
　　又
大军旅大田役以旗致万民而治其徒庶之政令

注
旗画熊虎者也征众刻日树旗期于其下
若国有大故则致万民于王门令无节者不行于天
下

注
节六节有节乃得行防奸私
大荒大札则令邦国移民通财舍禁弛力薄征缓刑

注
大荒大凶年也大札大疫病也移民辟灾就贱
　其有守不可移者则输之谷春秋定五年夏归粟
　于蔡是也
岁终则令教官正治而致事

注
岁终自周季冬也教官其属六十正治明处其
　文书致事上其计簿
正岁令于教官曰各共尔职修乃事以听王命其有
不正则国有常刑

注
正岁夏正月朔日
小司徒之职掌建邦之教法以稽国中及四郊都鄙
之夫家九比之数以辨其贵贱老幼废疾凡征役之
施舍与其祭祀饮食丧纪之禁令

注
稽犹考也夫家犹言男女也郑司农云九比谓
　九夫为井郑元谓九比者冢宰职书九赋者之人
　数也贵谓为卿大夫贱谓占会贩卖者废疾谓癃
　病也施当为弛
乃颁比法于六乡之大夫使各登其乡之众寡六畜
车辇辨其物以岁时入其数以施政教行征令

注
登成也成犹定也众寡民之多少物家中之财
　岁时入其数若今四时言事
及三年则大比大比则受邦国之比要

注
大比谓使天下更简阅民数及其财物也受邦
　国之比要则亦受乡遂矣郑司农云五家为比故
　以比为名今时八月案比是也要谓其簿
乃会万民之卒伍而用之五人为伍五伍为两四两
为卒五卒为旅五旅为师五师为军以起军旅以作
田役以比追胥以令贡赋

注
用谓使民事之伍两卒旅师军皆众之名两二
　十五人卒百人旅五百人师二千五百人军万二
　千五百人此皆先王所因农事而定军令者也欲
　其恩足相恤义足相救服容相别音声相识作为
　也役功力之事追逐寇也胥伺捕盗贼也贡嫔妇
　百工之物赋九赋也乡之田制与遂同
乃均土地以稽其人民而周知其数上地家七人可
任也者家三人中地家六人可任也者二家五人下
地家五人可任也者家二人

注
均平也周犹遍也一家男女七人以上则授之
　以上地所养者众也男女五人以下则授之以下
　地所养者寡也正以七人六人五人为率者有夫
　有妇然后为家自二人以至于十为九等七六五
　者为其中可任谓丁强任力役之事者出老者一
　人其余男女强弱相半其大数
凡起徒役毋过家一人以其余为羡惟田与追胥竭
　作

注
郑司农云羡饶也田谓猎也追追寇贼也竭作
　谓尽行也
凡用众庶则掌其政教与其戒禁听其辞讼施其赏
罚诛其犯命者

注
命所以誓告之
凡国之大事致民大故致余子

注
大事谓戎事也大故谓灾寇也郑司农云国有
　大事当征召会聚百姓则小司徒召聚之余子谓
　羡也郑元谓余子卿大夫之子当守于王宫者也
乃经土地而井牧其田野九夫为井四井为邑四邑
为丘四丘为甸四甸为县四县为都以任地事而令
贡赋凡税敛之事

注
此谓造都鄙也采地制井田异于乡遂重立国
　小司徒为经之立其五沟五涂之界其制似井之
　字因取名焉郑司农云井牧者春秋传所谓井衍
　沃牧隰皋者也郑元谓隰皋之地九夫为牧二牧
　而当一井今造都鄙授民田有不易有一易有再
　易通率二而当一是之谓井牧昔夏少康在虞思
　有田一成有众一旅一旅之众而田一成则井牧
　之法先古然矣九夫为井者方一里九夫所治之
　田也此制小司徒经之匠人为之沟洫相包乃成
　耳邑丘之属相连比以出田税沟洫为除水害四
　井为邑方二里四邑为丘方四里四丘为甸甸之
　言乘也读如衷甸之甸甸方八里旁加一里则方
　十里为一成积百井九百夫其中六十四井五百
　七十六夫出田税三十六井三百二十四夫治洫
　四甸为县方二十里四县为都方四十里四都方
　八十里旁加十里乃得方百里为一同也积万井
　九万夫其四千九十六井三万六千八百六十四
　夫出田税二千三百四井二万七百三十六夫治
　洫三千六百井三万二千四百夫治浍井田之法
　备于一同今止于都者采地食者皆四之一其制
　三等百里之国凡四都一都之田税入于王五十
　之国凡四县一县之田税入于王二十五里之国
　凡四甸一甸之田税入于王地事谓农牧衡虞也
　贡谓九谷山泽之材也赋为出车徒给繇役也司
　马法曰六尺为步步百为□□百为夫夫三为屋
　屋三为井井十为通通为匹马三十家士一人徒
　二人通十为成成百井三百家革车一乘士十人
　徒二十人十成为终终千井三千家革车十乘士
　百人徒二百人十终为同同方百里万井三万家
　革车百乘士千人徒二千人
乃分地域而辨其守施其职而平其政

注
分地域谓建邦国造都鄙制乡遂也辨其守谓
　虞衡之属职谓九职也政税也政当作征故书域
　为邦杜子春云当为域
凡小祭祀奉牛牲羞其肆

注
小祭祀王元冕所祭
小宾客令野修道委积

注
小宾客诸侯之使臣
大军旅帅其众庶

注
帅师而致于大司徒
小军旅巡役治其政令

注
巡役小力役之事则巡行之
　　又
凡建邦国立其社稷正其畿疆之封

注
畿九畿
凡民讼以地比正之

注
郑司农云以田畔所与比正断其讼
地讼以图正之

注
地讼争疆界者图谓邦国本图
岁终则考其属官之治成而诛赏

注
治成治事之计
令群吏正要会而致事正岁则帅其属而观教法之
象徇以木铎曰不用法者国有常刑令群吏宪禁令
修法纠职以待邦治

注
宪表县之
及大比六乡四郊之吏平教治正政事考夫屋及其
众寡六畜兵器以待政令

注
四郊之吏吏在四郊之内主民事者夫三为屋
　屋三为井出地贡者三三相任
乡师之职各掌其所治乡之教而听其治

注
听谓平察之
以国比之法以时稽其夫家众寡辨其老幼贵贱废
疾马牛之物辨其可任者与其施舍者掌其刑令纠
禁听其狱讼

注
施舍谓应复免不给繇役
大役则帅民徒而至治其政令既役则受州里之役
要以考司空之辟以逆其役事

注
而至至作部曲也既已也役要所遣民徒之数
　辟功作章程逆犹钩考也郑司农云辟法也
凡邦事令作秩叙

注
事功力之事秩常也叙犹次也事有常次则不
　逼匮
大祭祀羞牛牲共茅蒩

注
杜子春云蒩当为菹以茅为菹若葵菹也郑大
　夫读蒩为藉谓祭前藉也易曰藉用白茅□咎郑
　元谓蒩士虞礼所谓苴刌茅长五寸束之者是也
　祝设于几东席上命佐食取黍稷祭于苴三取肤
　祭祭如初此所以承祭既祭盖束而去之守祧职
　云既祭藏其隋是与
大军旅会同正治其徒役与其輂辇戮其犯命者

注
輂驾马辇人挽行所以载任器也止以为蕃营
　司马法曰夏后氏谓辇曰余车殷曰胡奴车周曰
　辎辇辇一斧一斤一凿一梩一锄周辇加二版二
　筑又曰夏后氏二十人而辇殷十八人而辇周十
　五人而辇故书辇作连郑司农云连读为辇
　　又
凡四时之田前期出田法于州里简其鼓铎旗物兵
器修其卒伍

注
田法人徒及所当有
及期以司徒之大旗致众庶而陈之以旗物辨乡邑
而治其政令刑禁巡其前后之屯而戮其犯命者断
其争禽之讼

注
司徒致众庶者以熊虎之旗此又以之明为司
　徒致之大夫致众当以鸟隼之旟陈之以旗物以
　表正其行列辨别异也故书巡作述屯或为臀郑
　大夫读屯为课殿杜子春读为在后曰殿谓前后
　屯兵也郑元谓前后屯车徒异部也今书多为屯
　从屯
凡四时之征令有常者以木铎徇于市朝

注
征令有常者谓田狩及正月命修封疆二月命
　雷且发声
以岁时巡国及野而赒万民之厄以王命施惠

注
岁时者随其事之时不必四时也厄饥乏也
　郑司农云赒读为周急之周古艰字
岁终则考六乡之治以诏废置

疏
诏王与冢宰废置
正岁稽其乡器比共吉凶二服闾共祭器族共丧器
党共射器州共宾器乡共吉凶礼乐之器

注
吉服者祭服也凶服者吊服也比长主集为之
　祭器者簠簋鼎俎之属闾胥主集为之丧器者夷
　盘素俎楬豆輁轴之属族师主集为之此三者民
　所以相共也射器者弓矢楅中之属党正主集为
　之为州长或时射于此党也宾器者尊俎笙瑟之
　属州长主集为之为乡大夫或时宾贤能于此州
　也吉器若闾祭器者也凶器若族丧器者也礼乐
　之器若州党宾射之器者乡大夫备集此四者为
　州党族闾有故而不共也此乡器者旁使相共则
　民无废事上下相补则礼行而教成楬苦辖反輁
　九勇反
若国大比则考教察辞稽器展事以诏诛赏

注
考教视贤能以知道艺与不察辞视吏言事知
　其情实不展犹整具
康王三年申戒农官
按史记周本纪不载　按竹书纪年康王三年定乐
歌吉禘于先王申戒农官告于庙
平王三年王锡司徒郑伯命
按史记周本纪不载　按竹书纪年云云
□

　户部部汇考二
　　汉
汉承秦制设治粟内史以掌谷货后更大司农列于
九卿成帝始设尚书曹而民曹不司钱谷但主凡吏
上书事
按汉书百官公卿表治粟内史秦官掌谷货有两丞
景帝后元年更名大农令武帝太初元年更名大司
农属官有太仓均输平准都内籍田五令丞斡官铁
市两长丞又郡国诸仓农监都水六十五官长丞皆
属焉騪粟都尉武帝军官不常置王莽改大司农曰
羲和后更为纳言初斡官属少府中属主爵后属大
司农

注
孟康曰均输谓诸当所有输于官者皆令输其
　地土所饶平其所在时贾官更于佗处卖之输者
　既便而官有利也如淳曰斡音管或作干斡主也
　主均输之事所谓斡盐铁而榷酒酤也服虔曰騪
　音搜狩之搜搜索也
少府秦官掌山海池泽之税以给共养有六丞

注
应劭曰名曰禁钱以给私养自别为藏少者小
　也故称少府师古曰大司农供军国之用少府以
　养天子也
属官有尚书令丞成帝建始四年初置尚书员五人
有四丞
按后汉书百官志成帝初置尚书四人分为四曹常
侍曹尚书主公卿事二千石曹尚书主郡国二千石
事民曹尚书主凡吏上书事客曹尚书主外国夷狄
事

注
蔡质汉旧仪曰民曹典缮治功作监池苑囿盗
　贼事
按续文献通考汉成帝置尚书五曹其三为民曹主
财帛委输并吏人上书事
　　后汉
后汉设大司农掌钱谷金帛货币太仓平准导官廪
牺诸令市长仓官皆属之又少府设民曹尚书曹有
侍郎令史但主凡吏上书而以财用库藏属之仆射
右丞
按后汉书百官志大司农卿一人中二千石本注曰
掌诸钱谷金帛诸货币郡国四时上月旦见钱谷簿
其逋未毕各具别之边郡诸官请调度者皆为报给
损多益寡取相给足

注
汉官曰员吏百六十四人其十八人四科九人
　斗食十六人二百石文学二十人百石二十五人
　佐七十五人学事一人官医
丞一人比千石部丞一人六百石本注曰部丞主帑
藏

注
古今注曰建初七年七月为大司农置丞一人
　秩千石别主帑藏则部丞应是而秩不同应劭汉
　官秩亦云二千石
太仓令一人六百石本注曰主受郡国传漕谷丞一
人

注
汉官曰员吏九十九人
平准令一人六百石本注曰掌知物贾主练染作采
色丞一人

注
汉官曰员吏百九十人
导官令一人六百石本注曰主舂御米及作干糒导
择也丞一人

注
汉官曰员吏百一十二人
右属大司农本注曰郡国盐官铁官本属司农中兴
皆属郡县

注
魏志曰曹公置典农中郎将秩二千石典农都
　尉秩六百石或四百石典农校尉秩比二千石所
　主如中郎部分别而少为校尉丞
又有廪牺令六百石掌祭祀牺牲雁鹜之属

注
汉官曰丞一人三百石员吏四十人其十一人
　斗食十七人佐七人学事五人守学事皆河南属
　县给吏者
及雒阳市长

注
汉官曰市长一人秩四百石丞一人二百石明
　法补员吏三十六人十三人百石啬夫十一人斗
　食十二人佐又有□棹丞三百石别治中水官主
　水渠在马市东有员吏六人
荥阳敖仓官中兴皆属河南尹余均输等皆省

注
均输者前书孟康注曰谓诸当所有输于官者
　皆令输其土地所饶平其所在时贾官更于他处
　货之输者既便而官有利盐铁论大夫曰往者郡
　国诸侯各以其物贡输往来烦杂物多苦恶或不
　偿其费故郡置输官以相给运而便远方之贡故
　曰均输开委府于京师以笼货物贱则买贵则卖
　是以县官不失实商贾无所利故曰平准平准则
　民不失职均输则民不劬劳故平准均输所以平
　万物而便百姓也文学曰古之赋税于民也因其
　所工不求所拙农人纳其获工女效其织今释其
　所有责其所无百姓贱买货物以便上求间者郡
　国或令民作布絮吏留难与之为市吏之所入非
　独齐陶之缣蜀汉之布也亦民间之所为耳行奸
　卖平农民重苦必苦女工茧税未见输之均也县
　官猥发阖门擅市即万民并收并收则物腾跃腾
　跃则商贾利自市则吏容奸豪吏富商积货储物
　以待其急轻贾奸吏收以取贵未见准之平也盖
　古之均输所以齐劳逸而便贡输非以为利而贾
　万物也王隆小学汉官篇曰调均报度输漕委输
　胡广注曰边郡诸官请调者皆为调均报给之也
　以水通输曰漕委积也郡国所积聚金帛货贿随
　时输送诸司农曰委输以供国用前书又有都内
　籍田令丞干官铁市两长丞郡国诸仓农监六十
　五官长丞皆属之
尚书仆射一人六百石本注曰署尚书事令不在则
奏下众事

注
蔡质汉仪曰仆射主封门掌授廪假钱谷臣昭
　案献帝分置左右仆射建安四年以荣卲为尚书
　左仆射是也
尚书六人六百石本注曰成帝初置尚书四人分为
四曹常侍曹尚书主公卿事二千石曹尚书主郡国
二千石事民曹尚书主凡吏上书事客曹尚书主外
国夷狄事

注
蔡质汉旧仪曰典缮治功作监池苑囿盗贼事
世祖承遵后分二千石曹又分客曹为南主客曹北
主客曹凡六曹
左右丞各一人四百石本注曰掌录文书期会左丞
主吏民章报及驺伯史右丞假署印绶及纸笔墨诸
财用库藏

注
蔡质汉仪曰左丞与仆射对掌授廪假钱谷
侍郎三十六人四百石本注曰一曹有六人主作文
书起草

注
蔡质汉仪曰尚书郎初从三署诣台试初上台
　称守尚书郎中岁满称尚书郎三年称侍郎
令史十八人二百石本注曰曹有三主书后增剧曹
三人合二十一人

注
古今注曰永元三年七月增尚书令史员功满
　未尝犯禁者以补小县墨绶蔡质曰皆选兰台符
　节上称简精练有吏能为之决录注曰故事尚书
　郎以令史久缺补之世祖始改用孝廉为郎
右属少府本注曰凡山泽陂池之税名曰禁钱属少
府世祖改属司农
　　魏
魏始设左民度支两尚书而曹郎有金部度支库部
农部仓部民曹之属
按晋书职官志魏改选部为吏部主选部事又有左
民客曹五兵度支凡五曹尚书二仆射一令为八座
魏尚书郎有殿中吏部驾部金部虞曹比部南主客
祠部度支库部农部水部仪曹三公仓部民曹二千
石中兵外兵都兵别兵考功定课凡二十三郎青龙
二年尚书陈矫奏置都官骑兵合凡二十五郎每一
郎缺白试诸孝廉能结文案者五人谨封奏其姓名
以补之
文帝黄初元年冬十一月癸酉改大农为大司农
按三国志魏文帝本纪云云
　　晋
晋设大司农又设田曹度支左民三尚书以右丞掌
库藏而曹郎又有金部仓部度支左民右民库部运
曹之属
按晋书职官志太常光禄勋卫尉太仆廷尉大鸿胪
宗正大司农少府将作大匠太后三卿大长秋皆为
列卿各置丞功曹主簿五官等员大司农统大箪导
官二令襄国都水长东西南北部护漕掾及渡江哀
帝省并都水孝武复置
晋列曹尚书置吏部三公客曹驾部屯田度支六曹
而无五兵咸宁二年省驾部尚书四年省一仆射又
置驾部尚书太康中有吏部殿中及五兵田曹度支
左民为六曹尚书又无驾部三公客曹惠帝世又有
右民尚书止于六曹不知此时省何曹也及渡江有
吏部祠部五兵左民度支五尚书
左右丞自汉武帝建始四年置尚书而便置丞四人
及光武始减其二唯置左右丞左右丞盖自此始也
自此至晋不改晋左丞主台内禁令宗庙祠祀朝仪
礼制选用署吏急假右丞掌台内库藏庐舍凡诸器
用之物及廪振人租布刑狱兵器督录远道文书章
表奏事八座郎初拜皆沿汉旧制并集都座交礼迁
职又解交焉
晋受命武帝罢农部定课置直事殿中祠部仪曹吏
部三公比部金部仓部度支都官二千石左民右民
虞曹屯田起部水部左右主客驾部车部库部左右
中兵左右外兵别兵都兵骑兵左右士北主客南主
客为三十四曹郎后又置运曹凡三十五曹置郎二
十三人更相统摄及江左无直事右民屯田车部别
兵都兵骑兵左右士运曹十曹郎康穆以后又无虞
曹二千石二郎但有殿中祠部吏部仪曹三公比部
金部仓部度支都官左民起部水部主客驾部库部
中兵外兵十八曹郎后又省主客起部水部余十五
曹云
　　宋
宋设大司农统太仓籍田导官诸令又有度支左民
二尚书分统度支诸曹郎
按宋书百官志大司农一人丞一人掌九谷六畜之
供膳羞者舜摄帝位命弃为后稷即其任也周则为
太府秦治粟内史汉景帝后元年更名大农令武帝
太初元年更名曰大司农晋哀帝末省并都水孝武
世复置汉世丞二人魏以来一人
太仓令一人丞一人秦官也晋江左以来又有东仓
石头仓丞各一人
导官令一人丞一人掌舂御米汉东京置导择也择
米令精也司马相如封禅书云导一茎六穗于庖
籍田令一人丞一人掌耕宗庙社稷之田于周为甸
师汉文帝初立籍田令丞各一人汉东京及魏并不
置晋武太始十年复置江左省宋太祖元嘉中又置
自太仓至籍田令□属司农
度支尚书领度支金部仓部起部四曹
左民尚书领左民驾部二曹
晋西朝则直事殿中祠部仪曹吏部三公比部金部
仓部度支都官二千石左民右民虞曹屯田起部水
部左主客右主客驾部车部库部左中兵右中兵左
外兵右外兵别兵都兵骑兵左士右士北主客南主
客为三十四曹郎后又置运曹凡三十五曹晋江左
初无直事民
按晋志民
上有右字
屯田车部别兵都兵骑兵左
士右士运曹十曹郎而主客中兵各置一郎而已所
余十七曹也康穆以来又无虞曹二千石二郎犹有
殿中祠部吏部仪曹三公比部
按晋志比
部下有金部
仓部度
支都官左民起部水部主客驾部库部中兵（
按晋志中兵下
有外兵）
十八曹郎后又省主客起部水部余十五曹宋
高祖初加置骑兵主客起部水部四曹郎合为十九
曹太祖元嘉十年又省仪曹主客比部骑兵四曹郎
十一年又并置十八年增删定曹郎次在左民曹上
盖魏世之定科郎也三十年又置功论郎次都官之
下在删定之上太宗世省骑兵今凡二十曹郎以三
公比部主法制度支主算支派也度景也都官主军
事刑狱其余曹所掌各如其名
　　南齐
南齐设大司农领太仓籍田导官诸令而度支尚书
领四曹左民尚书领二曹都官尚书亦领库部又以
右丞掌库藏谷帛之事
按南齐书百官志大司农府置丞一人领官如左
太仓令一人丞一人
导官令一人丞一人
籍田令一人丞一人
度支尚书领度支金部仓部起部四曹
左民尚书领左民驾部二曹
都官尚书领都官水部库部功论四曹
右丞一人掌兵士百工补役死叛考代年老疾病解
遣其内外诸库藏谷帛刑□创业诤讼田地船乘禀
拘兵工死叛考剔讨补差分百役兵器诸营署人领
州郡租布人民户移徙州郡县并帖城邑民户割属
刺史二千石令长尉被收及免赠文武诸犯削官事
武库令一人属库部
　　梁
梁设司农卿以掌农功仓廪仍设度支尚书以司财
赋而左户亦属起部左丞亦掌台藏又增置金部左
户都令史
按隋书百官志梁初犹依宋齐皆无卿名天监七年
以太常为太常卿加置宗正卿以大司农为司农卿
三卿是为春卿皆置丞及功曹主簿司农卿位视散
骑常侍主农功仓廪统太仓导官籍田上林令又管
乐游北苑丞左右中部三仓丞荚库荻库箬库丞湖
西诸屯主天监九年又置劝农谒者视殿中御史
尚书省置令左右仆射各一人又置吏部祠部度支
左户都官五兵等六尚书左右丞各一人吏部删定
三公比部祠部仪曹虞曹主客度支殿中金部仓部
左户驾部起部屯田都官水部库部功论中兵外兵
骑兵等郎二十二人令史百二十人书令史百三十
人
起部尚书营宗庙宫室则权置之事毕则省以其事
分属都官左户二尚书
右丞掌台内藏及庐舍凡诸器用之物
天监九年诏曰尚书五都职参政要非但总领众局
亦乃方轨二丞顷虽求才未臻妙简可革用士流每
尽时彦庶同持领秉此群目于是五都令史视奉朝
请其年以太学博士刘纳兼殿中都司空法曹参军
刘显兼吏部都太学博士孔虔孙兼金部都司空法
曹参军萧轨兼左户都宣毅墨曹参军王颙兼中兵
都五人并以才地兼美首膺兹选矣
　　陈
陈承梁置司农卿度支等尚书
按隋书百官志陈承梁皆循其制官其所制品秩司
农卿秩中二千石品第三列曹尚书秩二千石品第
三尚书左右丞秩六百石品第四
　　北魏
明元帝泰常二年置地部大人
按魏书太宗本纪不载　按官氏志泰常二年夏置
六部大人官有天部地部东西南北部皆以诸公为
之大人置三属官
太武帝始光元年正月置右民尚书
按魏书世祖本纪不载　按官氏志云云
孝文帝太和四年十二月置太仓库部都牧曹
按魏书高祖本纪不载　按官氏志云云
按杜佑通典后魏库部郎中属度支尚书掌凡戎仗
器用
太和　　年诏议官制定大司农卿及度支等尚书
以下阶品
按魏书高祖本纪不载　按官氏志自太祖至高祖
初其内外百官屡有减置或事出当时不为常目旧
令亡失无所依据太和中高祖诏群寮议定百官着
于令大司农卿第二品上列曹尚书第二品中大司
农少卿第三品上尚书郎中第五品上大司农丞尚
书郎从第五品中主事郎从第六品上都令史主书
令史第七品上
按杜佑通典后魏度支尚书掌支计

注
崔亮为度支尚书经营费用岁减亿计
有太仓尚书有户部郎尚书诸司置主事令史

注
李欣为太仓尚书摄南部事令千里之外户别
　转运诸仓输之所在委积延停岁月大为困弊
太和二十三年复次大司农卿等官职令
按魏书高祖本纪不载　按官氏志二十三年高祖
复次职令及帝崩世宗初班行之以为永制列曹尚
书大司农卿第三品大司农少卿第四品上阶尚书
郎中第六品下阶大司农丞第七品上阶尚书都令
史主书令史从第八品上阶
　　北齐
北齐设度支尚书统度支等六曹仍设司农寺统太
仓典农诸令
按隋书百官志后齐尚书省置吏部殿中祠部五兵
都官度支等六尚书六尚书分统列曹度支统度支
仓部左户右户金部库部六曹

注
度支掌计会凡军国损益事役粮廪等事仓部
　掌诸仓帐出入等事左户掌天下计帐户籍等事
　右户掌天下公私田宅租调等事金部掌权衡量
　度内外诸库藏文帐等事库部掌凡是戎仗器用
　所须事
司农寺掌仓市薪菜园池果实统平准太仓钩盾典
农导官梁州水次仓石济水次仓籍田等署令丞而
钩盾又别领大囿上林游猎柴草池薮苜蓿等六部
丞典农署又别领山阳平头督亢等三部丞导官署
又有御细部曲面部典库部等仓督员
　　北周
北周依周礼连六官地官府领司徒众职
按周书卢辩传太祖欲行周官命苏绰专掌其事未
几而绰卒乃令辩成之于是依周礼建六官置公卿
大夫士地官府领司徒等众职以魏恭帝三年始命
行之
按隋书食货志后周太祖作相创制六官载师掌任
土之法辨夫家田里之数会六畜车乘之稽审赋役
敛之节制畿疆修广之域颁施惠之要审牧产之
政司均掌田里之政令司赋掌功赋之政令司役掌
力役之政令掌盐掌四盐之政令司仓掌九谷之物
以量国用
按杜佑通典后周置大司徒卿一人其属有民部中
大夫二人掌承司徒教以籍帐之法赞计人民之众
寡又有小司徒中大夫有地官属司仓下大夫有司
农上士一人掌三农九谷稼穑之政令有平准中士
下士
　　隋
隋设度支尚书统度支等侍郎司农寺卿统太仓典
农诸令
按隋书百官志高祖既受命改周之六官其所制名
多依前代之法置尚书省司农寺尚书省度支尚书
统度支户部侍郎各二人金部仓部侍郎各一人
司农寺卿少卿各一人丞五人主簿二人录事四人
统太仓典农平准廪市钩盾华林上林导官等署各
置令二人钩盾上林则加至三人华林惟置一人太
仓又有米廪督二人谷仓督四人盐仓督二人京市
有肆长四十人导官有御细仓督二人曲仓督二
人等员　度支尚书司农卿为正三品司农少卿为
正四品度支侍郎为正六品司农寺丞为正七品平
准钩盾太仓典农京市署令为正八品华林上林导
官署令为从八品上阶平准钩盾太仓典农京市署
丞为正九品华林上林导官署丞为从九品
文帝开皇三年改度支尚书为户部尚书诸曹侍郎
加为从五品废光禄寺及都水台入司农
按隋书高祖本纪不载　按百官志云云
开皇六年置户部员外郎
按隋书高祖本纪不载　按百官志开皇六年尚书
省二十四司各置员外郎一人以司其曹之籍帐侍
郎阙则厘其曹事
开皇十四年置户部主事令史员
按隋书高祖本纪不载　按百官志十四年诸省各
置主事令史员
炀帝大业三年更定官制改户部郎为人部郎司农
寺置二少卿
按隋书□帝本纪不载　按百官志□帝即位多所
改革三年定令尚书省六曹各侍郎一人以贰尚书
之职正四品诸曹侍郎并改为郎又改吏部为选部
郎户部为人部郎礼部为仪曹郎兵部为兵曹郎刑
部为宪部郎工部为起部郎以异六侍郎之名废诸
司员外郎而每增置一曹郎各为二员都司郎各一
人品同曹郎掌都事之职以都事为正八品分隶六
尚书诸司主事并去令史之名其令史随曹闲剧而
置每十令史置一主事不满十者亦置一人寻又每
减一郎置承务郎一人同员外之职　光禄已下八
寺卿皆降为从三品少卿各加置二人为从四品诸
寺上署令并增为正六品中署令为从六品下署令
为正七品始开皇中署司唯典掌受纳至是署令为
判首取二卿判丞唯知勾检令阙承判　司农但统
上林太仓钩盾导官四署罢典农华林二署而以平
准京市隶太府
大业五年司农寺丞增为从五品
按隋书炀帝本纪不载　按百官志五年光禄已下
八寺丞并增为从五品
　　唐
唐始设户部尚书侍郎二人佐之有户部度支金部
仓部之属并设郎中员外郎主事诸员
按唐书百官志唐之官制其名号禄秩虽因时增损
而大抵皆沿隋故尚书省其属有六尚书二曰户部
户部尚书一人正三品侍郎二人正四品下掌天下
土地人民钱谷之政贡赋之差其属有四一曰户部
二曰度支三曰金部四曰仓部
户部郎中二人从五品上员外郎从六品上掌户口
土田赋役贡献蠲免优复□婚继嗣之事以男女之
黄小中丁老为之帐籍以永业口分园宅均其土田
以租庸调敛其物以九等定天下之户以为尚书侍
郎之贰其后以诸行郎官判钱谷而户部度支郎官
失其职矣会昌二年着令以本行郎官分判钱谷户
部巡官二人主事四人度支主事二人金部主事三
人仓部主事三人从九品上以主事令史书令史署
覆文案出符目以亭长启闭传禁约以掌固守当仓
库及陈设

注
高宗即位改民部曰户部龙朔二年改户部曰
　司元度支曰司度金部曰司珍仓部曰司庾光宅
　元年改户部曰地官天宝十一载改金部曰司金
　仓部曰司储有户部令史十七人书令史三十四
　人计史一人亭长六人掌固十人度支令史十六
　人书令史三十三人计史一人掌固四人金部主
　事三人令史十人书令史二十一人计史一人掌
　固四人仓部令史十二人书令史二十三人计史
　一人掌固四人
度支郎中员外郎各一人掌天下租赋物产丰约之
宜水陆道涂之利岁计所出而支调之以近及远与
中书门下议定乃奏
金部郎中员外郎各一人掌天下库藏出纳权衡度
量之数两京市互市和市宫市交易之事百官军镇
蕃客之赐及给宫人王妃官奴婢衣服
仓部郎中员外郎各一人掌天下军储出纳租税禄
粮仓廪之事以木契百合诸司出纳之数以义仓常
平仓备凶年平谷价
司农寺卿一人从三品少卿二人从四品上掌仓储
委积之事总上林太仓钩盾官四署及诸仓司竹
诸汤宫苑盐池诸屯等监凡京都百司官吏禄禀朝
会祭祀所须皆供焉籍田则进耒耜丞六人从六品
上总判寺事凡租及□秸至京都者阅而纳焉官户
奴婢有技能者配诸司妇人入掖庭以类相偶行宫
监牧及赐王公公主皆取之凡孳生鸡彘以户奴婢
课养俘口则配轻使始至给禀食主簿二人从七品
上录事二人

注
龙朔二年改司农寺曰司稼寺有府三十八人
　史七十六人计史三人亭长九人掌固七人
按六典司农卿之职掌邦国仓储委积之事统上林
太仓钩盾官四署与诸监之官属谨其出纳而修
其职务少卿为之贰凡京都百官吏禄禀皆仰给焉
　　辽
辽制北南二大王院掌部族军民之政后设南面朝
官尚书省始具户部长贰曹郎之职而司农寺置卿
以下诸员
按辽史百官志辽国官制分北南院北面治宫帐部
族属国之政南面治汉人州县租赋军马之事因俗
而治得其宜矣初太祖分迭剌夷离堇为北南二大
王谓之北南院宰相其实所治皆北面之事北南二
王视户部
契丹北大王院分掌部族军民之政
北院大王初名迭剌部夷离堇太祖分北南院太宗
会同元年改夷离堇为大王
知北院大王事
北院太师
北院太保
北院司徒
北院司空
北院郎君
北院都统军司掌北院从军之政令
北院统军使
北院副统军使
北院统军都监
北院详稳司掌北院部族军马之政令
北院详稳
北院都监
北院将军
北院小将军
北院都部署司掌北院部族军民之事
北院都部署
北院副部署
南大王院分掌部族军民之政
南面大王
知南院大王事
南院太师
南院太保天庆八年省南院太保
南院司徒
南院司空
南院郎君
南院都统军司掌南院从军之政令
南院统军使
南院副统军使
南院统军都监
南院详稳司掌南院部族军马之政令
南院详稳
南院都监
南院将军
南院小将军
南院都部署司掌南院部族军民之事
南院都部署
南院副部署
南面朝官　辽有北面朝官矣既得燕代乃用唐制
复设南面三省六部台院寺监诸卫东宫之官
尚书省户部职名总目
尚书
侍郎
郎中
员外郎
司农寺职名总目
卿
少卿
丞
主簿
兴宗重熙二十年冬十一月甲子命东京留守司总
领户部内省事
按辽史兴宗本纪云云
　　宋
宋初设三司使总盐铁度支户部之事元丰后始罢
三司归于户部以司农寺掌仓储委积之政令以太
府寺掌邦国财货之政令
按宋史职官志三司使　副使　判官　盐铁使
度支使　户部使　三部副使　三部判官
三司之职国初沿五代之制置使以总国计应四方
贡赋之入朝廷不预一归三司通管盐铁度支户部
号曰计省位亚执政目为计相其恩数廪禄与参枢
同太平兴国八年分置三使淳化四年复置使一员
总领三部又分天下为十道曰河南河东关西剑南
淮南江南东西两浙广南在京东曰左计京西曰右
计置使二员分掌俄又置总计使判左右计事左右
计事判十道事凡干涉计度者三使共议之五年罢
十道左右计使复置三部使咸平六年罢三部使复
置三司一员阙正使则以给谏以上权使事使一人
以两省五品以上及知制诰杂学士学士充亦有辅
臣罢政出外召还充使者使阙则有权使事又阙则
有权发遣公事掌邦国财用之大计总盐铁度支户
部之事以经天下财赋而均其出纳焉

注
凡奏事及大事悉置案奏牒常事止置案太平
　兴国初以贾琰为三司副使七年以侯陟王明同
　判三司遂省副使
盐铁掌天下山泽之货关市河渠军器之事以资邦
国之用
度支掌天下财赋之数每岁均其有无制其出入以
计邦国之用
户部掌天下户口税赋之籍榷酒工作衣储之事以
供邦国之用
副使以员外郎以上历三路转运及六路发运使充
判官以朝官以上曾历诸路转运使提点刑狱充
三部副使各一人通签逐部之事

注
旧以员外郎以上充端拱初省淳化三年复置
　又省至道初又置真宗即位副使迁官遂罢之咸
　平六年复置
三部判官各三人分掌逐案之事

注
旧以朝官充国初承旧制每部判官一人干德
　四年三部各置推官一人太平兴国三年诸案置
　推官或巡官以朝官充四年三司止置判官一人
　推官三人及分十道二计各置判官一人五年废
　十道三部各置判官二人
三部各有孔目官一人都勾押官一人勾覆官四人
盐铁分掌七案一曰兵案

注
掌衙司军将大将四排岸司兵卒之名籍及库
　务月帐吉凶仪制官吏宿直诸州衙吏胥吏之迁
　补本司官吏功过三部胥吏之名帐及刑狱造船
　捕盗亡逃绝户资产禁钱景德三年并度支案为
　刑案
二曰胄案

注
掌修护河渠给造军器之名物及军器作坊弓
　弩院诸务诸李料籍
三曰商税案四曰都盐案五曰茶案六曰铁案

注
掌金银铜铁朱砂白矾绿矾石炭锡鼓铸
七曰设案

注
掌旬设节料斋钱餐钱羊豕米面薪炭陶器等
　物
度支分掌八案一曰赏给案

注
掌诸给赐赙赠例物口食内外春冬衣时服绫
　罗纱縠绵布鞋席纸染料市舶权物务三府公吏
二曰钱帛案

注
掌军中春冬衣百官奉禄左藏钱帛香药榷易
三曰粮料案

注
掌三军粮料诸州刍粟给受诸军校口食御河
　漕运商人飞钱
四曰常平案

注
掌诸州平籴大中祥符七年置主吏七人
五曰发运案

注
掌汴河广济蔡河漕运桥梁折斛三税
六曰骑案

注
掌诸坊监院务饲养牛羊马畜及市马等
七曰斛斗案

注
掌两京仓廪廥积计度东京粮料百官禄粟厨
　料
八曰百官案

注
掌京朝幕职官奉料祠祭礼物诸州驿料
户部分掌五案一曰户税案

注
掌夏税
二曰上供案

注
掌诸州上供钱帛
三曰修造案

注
掌京城工作及陶瓦八作排岸作坊诸库簿帐
　勾校诸州营垒官廨桥梁竹木簰筏
四曰曲案

注
掌榷酤官面
五曰衣粮案

注
掌勾校百官诸军诸司奉料春冬衣禄粟茶盐
　□酱傔粮等
三部诸案并与本部都孔目官以下分掌
三部勾院判官各一人以朝官充掌勾稽天下所申
三部金谷百物出纳帐籍以察其差殊而关防之盐
铁院度支院户部院勾覆官各一人
都磨勘司

注
端拱九年置
判司官一人以朝官充掌覆勾三部帐籍以验出入
之数
都主辖支收司

注
淳化三年置
判官司以判磨勘司官兼掌官物已支未除之数候
至所受之处附籍报所由司而对除之天下上供物
至京即日奏之纳毕取其钞以还本州
拘收司

注
咸平四年置
以判磨勘司兼掌凡支收财利未结绝者籍其名件
而督之
都理欠司

注
雍熙三年三部各置理欠有勾簿司景德四年
　废
判司官一人以朝官充掌理在京及天下欠负官物
之籍皆立限以促之
都凭由司以判都理欠司官兼掌在京官物支破之
事凡部支官物皆覆视无虚谬则印署而还之支讫
复据数送勾而销破之
开拆司判司官一人以朝官充掌受宣敕及诸州申
牒之籍发放以付三部兼掌发放勾凿催驱受事
发放司掌受三司帖牒而下之

注
太平兴国年中置
勾凿司掌勾校三部公事簿帐
催驱司掌督京城诸司库务末帐京畿仓场库务月
帐凭由送勾及三部支讫内外奉禄之事
受事司掌诸处解送诸色名籍以发付三部
衙司管辖官二人以判开拆司官及内侍都知押班
充掌大将军将名籍第其劳而均其役使
勾当公事官二员以朝官充掌分左右厢检计定夺
点检覆验估剥之事
三司推勘公事一人以京朝官充掌推勘诸部公事
勾当诸司马步军粮料院官各一人以京朝官充掌
文武官诸司诸军给受奉料批书券历诸仓库案验
而廪赋之
勾当马步军专勾司官一人以京朝官充

注
旧以三班
掌诸军兵马逃亡收并之籍诸司库务给受之数审
较其欺诈批历以送粮料院
以上并属三司元丰官制行罢三司使并归户部
户部国初以天下财计归之三司本部无职掌止置
判部事一人以两制以上充以受天下土贡元会陈
于庭元丰正官名始并归户部掌天下人户土地钱
谷之政令贡赋征役之事以版籍考户口之登耗以
税赋持军国之岁计以土贡辨郡县之物宜以征榷
抑兼并而佐调度以孝义婚姻继嗣之道和人心以
田务券责之理直民讼凡此归于左曹以平常之法
平丰凶时敛散以免役之法通贫富均财力以伍保
之法联比闾察盗贼以义仓赈济之法救饥馑恤艰
厄以农田水利之政治荒废务稼穑以坊场河渡之
课酬勤劳省科率凡此归于右曹尚书置都拘辖司
总领内外财赋之数凡钱谷帐籍长贰选吏钩考其
属三曰度支曰金部曰仓部熙宁中以知枢密院陈
升之参知政事王安石制置条例建官设属取三司
条例看详具所行事付之三年罢归中书以常平免
役农田水利新法归司农以胄案归军器监修造归
将作监推勘公事归大理寺帐司理欠司归比部衙
司归都官坑冶归虞部而三司之权始分矣元丰官
制行罢三司归户部左右曹而三司之名始泯矣凡
官十有三尚书一人侍郎二人郎中员外郎左右曹
各二人度支金部仓部各二人元佑初侍郎司马光
言天下钱谷之数五曹各得支用户部不知出纳见
在无以量入为出乞令尚书兼领左右曹钱谷财用
事有散在五曹寺监者并归户部使尚书周知其数
则利权归一若选用得人则天下之财庶几可理诏
尚书省立法三年三省言大理寺右治狱并罢依三
司旧例户部置推勘检法官治在京官司凡钱谷事
增置干当公事二员绍圣元年罢户部干当公事置
提举管干官复行免后义仓厘正左右曹职依原定
官制三年右曹令侍郎专领尚书不与建中靖国元
年复干当公事官二员政和二年五月诏依神宗官
制委右曹侍郎专主行常平自今许本部直达奏裁
又诏依熙丰旧制本部置都拘辖司总领户度金仓
四部财赋宣和六年诏户部辟官依元丰法
尚书侍郎掌军国用度以周知其出入盈虚之数凡
州县废置户口登耗则稽其版籍若贡赋征税敛散
移用则会其数而颁其政令焉凡四司所治之事侍
郎为之贰郎中员外郎参领之独右曹事专隶所掌
侍郎若事属本曹郡县监司不能直者受其讼焉大
飨祀荐馔则尚书奉俎饮福则彻之朝会则奏贡物
左曹分案五置吏四十右曹分案五置吏五十有六
建炎兵兴尝以知枢密院张悫提领措置户部财用
后迁中书侍郎仍兼之五年复以参知政事孟庾提
领措置后罢专委户部长贰左曹分案三曰户口掌
凡诸路州县户口升降民间立户分财科差人丁典
卖屋业陈告户绝索取妻男之讼曰农田掌农田及
田讼务限奏丰稔验水旱虫蝗劝课农桑请佃地土
令佐任满赏罚缴奏诸州雨雪检按灾伤逃绝人户
曰检法掌凡本部检法之事设科有三曰二税掌受
纳驱磨隐匿支移折变曰房地掌诸州楼店务房廊
课利僧道免丁钱及土贡献物曰课利掌诸军酒课
比较增亏知通等职位姓名人户买扑盐场酒务租
额酒息卖田投纳牙契外有开拆知杂司右曹分案
六曰常平掌常平农田水利及义仓振济户绝田产
居养鳏寡孤独之事曰免役曰坊场曰平准各随其
名而任其事曰检法曰知杂裁减吏额左曹四十人
右曹三十人淳熙十年诏左藏南库拨隶户部旧制
户部侍郎二人中兴初止除长贰各一员或止除尚
书若侍郎一员绍兴四年七月诏户部侍郎二员通
治左右曹自此相承不改
郎中
左曹
右曹
　员外郎掌分曹治事建炎三年诏省并
郎曹惟户部五司以职事烦剧不并仍各置一员绍
兴中专置提举帐司总天下帐状以户部左曹郎官
兼之右曹岁具常平钱物总数每秋季具册以闻初
置主管左右曹总称户部郎官绍兴七年阎彦昭以
太府寺丞兼左曹郎官绍兴三十二年徐康正除左
曹郎官自是相承不改是年又诏户部事有可疑难
裁决者许长贰与众郎官聚议文字皆令连书有定
议然后付本曹行遣
度支郎中　员外郎参掌计度军国之用量贡赋税
租之入以为出凡军须边备会其盈虚而通其有无
若中外禄赐及大礼赏给皆前期以办岁终则会诸
路财用出入之数奏于上而以其副申尚书省凡小
事则拟画大事谘其长贰应申请更改举行勘审者
则先检详供具分案六置吏五十有一凡上供有额
封椿有数科买有期皆掌之有所漕运则计程而给
其直凡内外支供及奉给驿券赏赐衣物钱帛先期
拟度时而予之分案五曰度支曰发运曰支供曰赏
赐曰知杂干道四年置会稽都籍度交掌之裁减吏
额置五十人淳熙十三年又减四人
金部郎中　员外郎参掌天下给纳之泉币计其岁
之所输归于受藏之府以待邦国之用勾考平准市
舶榷易商税香茶盐矾之数以周知其登耗视岁额
增亏而为之赏罚凡纲运濡滞及负折者计程帐催
理凡造度量权衡则颁其法式合同取索及奉给时
赐审覆而供给之分案六曰左藏曰右藏曰钱帛曰
榷易曰请给曰知杂裁减吏额共置六十人淳熙十
三年又减四人
食部郎中　员外郎参掌国之仓庾储积及其给受
之事凡诸路收籴折纳以时举行漕运上供封桩以
时催理应供输中都而有登耗则比较以闻岁以应
用刍粟前期报度支均定支移折变之数其在河北
陜西河东路者书其所支岁月季一会之若内外仓
场帐籍供申愆期则以法究治分案六置吏二十有
四元佑元年四月省郎官一员十月复置分案六曰
会场曰上供曰粜籴曰给纳曰知杂曰开拆建炎三
年罢司农寺归仓部绍兴四年复旧裁减吏额共置
二十五人续又减二人
司农寺　旧置判寺事二人以两制朝官以上充主
簿一人以选人充掌供藉田九种大中小祀供豕及
蔬果明房油与平粜利农之事元丰官制行始正职
掌置卿少卿丞主簿各一人卿掌仓储委积之政令
总苑囿库务之事而谨其出纳少卿为之贰丞参领
之凡京都官吏禄廪辨其精粗而为之等诸路岁运
至京师遣官阅其名色而分纳于仓庾□秸则归诸
场岁具封桩月具见存之数奏闻绐兵食则进呈粮
样因出纳而受赂刻取者严其禁有负欠者计其亏
数上于仓部凡诸路奏雨雪之阙与过多者皆籍之
凡苑囿行幸排比及荐飨进御颁赐植藏之物戒有
司先期办具造曲□储薪炭以待给用天子亲耕籍
田有事于先农则卿奉耒耜少卿率属及庶人以终
千亩分案六置吏十有八初熙宁二年置制置条例
司立常平敛散法遣诸路提举官推行之三年五月
诏制置司均通天下之财以常平新法付司农寺增
置丞簿而农田水利免役保甲等法悉自司农讲行
初以太子中允吕惠卿判司农寺改同判寺胡宗愈
为兼判四年以御史知杂邓绾判寺曾布同判诏诸
路提举常平官课绩田寺考校升出管干官令提举
司保明计功赏之六年以司农间遣属官出视诸路
力有不给乃置干当公事官以叶康直等四人为之
七年本寺言所主行农田水利免役保甲之法措置
未尽官吏推行多违法意欲榜谕官私使人陈述有
司违法从寺按察九年以干当公事官所至辄用喜
怒罢之从熊本请也元丰四年减丞一三簿三官制
行寺监不治外事司农事旧职务悉归户部右曹元
佑三年诏司农寺置长贰五年以本寺主簿兼检法
八年复置提辖修仓所绍圣元年诏罢官属以其事
归将作监四年罢主簿添丞一员政和六年浙西诸
州各置排岸一员从两浙运副应安道请也所隶官
属凡五十
仓二十有五掌九谷廪藏之事以给官吏军兵禄食
之用凡纲运受纳及封桩支用月具数以报司农
草场十有二掌受京畿刍秸以给牧监饲秣
排岸司四掌水运纲船输纳雇直之事
园苑四玉津瑞圣宜春琼林苑掌种植蔬莳以待供
进修饬亭宇以备游幸宴设
下卸司掌受纳纲运
都院掌造以供内酒库酒醴之用及出鬻以收
其直
水磨务掌水硙磨麦以供尚食及内外之用
内柴炭库掌诸薪炭以给宫城及宿卫班直军士薪
炭席荐之物
炭场掌储炭以供百司之用建炎三年罢司农寺以
事务并隶仓部绍兴三年复置丞二员凡有合行事
务申户部施行四年复置寺仍置卿少十年复置簿
隆兴元年并省主簿一员明年诏如旧制干道三年
诏粮纲有欠从本寺断遣监纳情理重者大理寺推
勘分案五南北省仓草料场和籴场隶焉监仓官分
上中下界司其出纳诸场皆置监官外有监门官交
粮则有检察斛面官纲运下卸有排岸司官各分其
事以佐本寺
丰储仓所置监官二员监门官一员初绍兴以上供
米余数桩管别廪以为水旱之助后又增广收籴淳
熙间命右司为之提领后以属检正非奉朝廷指挥
不许支拨别置赤历提领官结押不许衮同司农寺
收支经常米数凡外州军起到桩管米从司农寺差
官盘量据纳到数报本所桩管监官监门官遇考任
满所属批书外仍于本所批书视其有无欠折以定
其功过在外则镇江建康亦置仓焉
太府寺　旧置判寺事一人以两制或带职朝官充
同判寺一人以京朝官充凡廪藏贸易四方贡赋百
官奉给时皆隶三司本寺但掌供祠祭香币帨巾神
席及校造斗升衡尺而已元丰官制行始正职掌置
卿少卿各一人丞主簿各二人卿掌邦国财货之政
令及库藏出纳商税平准贸易之事少卿为之贰丞
参领之凡四方贡赋之输于京师者辩其名物视其
多寡别而受之储于内藏者以待非常之用颁于左
藏者以供经常之费凡官吏军兵奉禄赐予以法式
颁之先给历从有司检察书其名数钩覆而后给焉
供奉之物则承旨以进审奏得画乃听除之若春秋
授军衣则前期进样定其颁日畿内将校营兵支请
月具其数以闻凡商贾之赋小贾即门征之大贾则
输于务货之不售者平其价鬻于平准乘时赊贷以
济民用若质取于官则给用多寡各从其抵岁以香
茶盐钞募人入豆谷实边即京都阙用物预报度支
凡课入以盈亏定课最行赏罚大祀晨祼则卿置币
奠玉则入陈玉帛余祀供其帨巾分案九置吏六十
有五元佑初以仓部郎官印发文钞三年复归本寺
又诏太府置长贰五年令长贰每月分巡所辖库务
元符元年增置丞一员三年改市易案为平准其市
易务亦如之崇宁中置药局七所添丞一员点检宣
和三年减罢靖康元年诏内外官司局所依熙宁法
钱物并纳左藏库凡省一百五所又诏户部太府寺
长贰当职官及本库官吏俸钱候在京官吏支散并
足方许支给从户部尚书梅执礼之请也所隶官司
二十有五
左藏东西库掌受四方财赋之入以待邦国之经费
给官吏军兵奉禄赐予旧分南北两库政和六年修
建新库以东西库为名
西京南京北京各置左藏库
内藏库掌受岁计之余积以待邦国非常之用
奉宸库掌供内庭凡金玉珠宝良货贿藏焉
祗候库掌受钱帛器皿衣服以备传诏颁给及殿庭
赐予
元丰库掌受诸路积剩及常平钱物凡封桩者皆入
焉

注
神宗常愤契丹倔强慨然有恢复幽燕之志聚
　金帛内帑自制四言诗一章曰五季失国猃狁孔
　炽艺祖造邦思有惩艾爰设内府基以募士曾孙
　保之敢忘厥志每库以诗一字目之储积皆满又
　别置库赋诗二十字分揭于库曰每虔夕惕心妄
　意遵遗业顾予不武姿何日成戎捷徽宗朝又有
　崇宁库大观库
布库掌受诸道输纳之布辨其名物以待给用
茶库掌受江浙荆湖建剑茶茗以给翰林诸司及赏
赉出鬻
杂物库掌受内外杂输之物以备支用
粮料院掌以法式颁廪禄凡文武百官诸司诸军奉
料以券准给
审计司掌审其给受之数以法式驱磨
都商税务掌收京城商旅之算以输于左藏
汴河上下锁蔡河上下锁掌收舟船木筏之征
都提举市易司掌提点贸易货物其上下界及诸州
市易务杂买务杂卖场皆隶焉
市易上界掌敛市之不售货之滞于民用者乘时贸
易以平百物之直
市易下界掌飞钱给券以通边籴
杂买务掌和市百物凡宫禁官府所需以时供纳
杂卖场掌受内外币余之物计直以待出货或准折
支用
榷货务掌折博斛斗金帛之属
交引库掌给印出纳交引钱钞之事
抵当所掌以官钱听民质取而济其缓急
和剂局惠民局掌修合良药出卖以济民疾
店宅务掌管官屋及邸店计直出僦及修造之事
石炭场掌受纳出卖石炭
香药库掌出纳外国贡献及市舶香药宝石之事
建炎诏罢太府寺以其所掌职务拨隶金部绍兴元
年复以章亿守太府寺丞措置印给茶盐钞引续添
置丞二员四年复置卿少各一员十年复置主簿十
一年诏交引库书押钞引寺丞两员遇合推赏各与
减磨勘二年寻诏三丞一体行之隆兴元年并省主
簿一员明年如旧制设案七以序次分管监交案随
逐丞簿赴左藏库监交看验纲运钱物中兴后所隶
惟有粮料院审计司左藏东西库交引库祗候库和
剂库惠民局如前制所置
左藏南库

注
系椿管御前激赏库改
以侍从官提领又置提辖检察官一员
编估局打套局

注
二局系拣选市舶香药杂物等第会其直以待
　贸易
寄桩库

注
掌发卖香药匹帛拘其直归于左藏南库
置监官提领二人
太宗太平兴国三年冬十二月己卯置三司推官巡
官
按宋史太宗本纪云云
太平兴国八年春三月癸亥分三司各置使
按宋史太宗本纪云云
端拱二年冬十二月辛亥置三司都磨勘官
按宋史太宗本纪云云
淳化三年冬十一月己未置三司主辖收支官
按宋史太宗本纪云云
淳化四年夏五月戊申罢盐铁户部度支等使置三
司使冬十月庚午两京为左右计各署判官领之置
三司使二员己酉置三司总计度使
按宋史太宗本纪云云　按魏羽传淳化四年并三
部为一司以羽判三司先是三司簿领堆积吏缘为
奸虽尝更立新制未为适中是冬羽上言依唐制天
下郡县为十道两京为左右计各署判官领之制三
司使二员以羽为左计使董俨为右计使中分诸道
以隶焉未久以非便罢　按陈恕传四年太宗从魏
羽段惟一之请分三司为十道置左右计使以魏羽
董俨分主之召恕为工部侍郎充总计使判左右计
事左右计使分判十道事凡议论计度并令恕等参
预恕以官司分隶政令互出难以经久极言其非便
岁余果罢复以恕为盐铁使时太宗留意金谷召三
司吏李溥等二十七人对于崇政殿询以计司利害
溥等言条目烦多不可以口占愿给笔札以对太宗
遣中黄门送诣相府限五日悉条上之溥等共上七
十一事诏以四十四事付有司行之其十九事下恕
等议可否遣知杂御史张秉中使张崇贵监议令中
书籍其事专检举之无致废格赐溥等白金缗钱悉
补侍禁殿直领其职太宗谓宰相曰溥等条奏事颇
有所长朕尝语恕等若文章稽古此辈固不可望若
钱谷利病颇自幼至长寝处其中必周知根本卿等
但假以颜色引令剖陈必有所益恕等刚强终不肯
降意询问吕端对曰耕当问奴织当问婢寇准曰夫
子入太庙每事问乃以贵下贱先有司之义后数日
太宗又曰国家岁入财数倍于唐唐中叶以降藩镇
擅命征赋多不入公家下陵上替经制隳坏若前代
为得即已致太平岂复烦朕心虑也因召恕等责以
职事旷废恕等对曰今土宇至广庶务至繁国用军
须所费浩瀚又遇诸州凡有灾沴必尽蠲其租臣等
每举榷利朝廷必以侵民为虑皆尼而不行纵使耿
受昌桑弘羊复生亦所不逮臣等驽力惟尽心簿领
终不足上裨圣治太宗曰卿等清而不通专守绳墨
终不能为国家度长絜大剖烦析滞只如京城仓库
主吏当改职者簿领中壹处节目未备即至十年五
年不决以致贫无资给转徙沟壑此卿等之过岂不
伤和气哉恕等顿首谢
淳化五年秋九月甲寅赐三司钱百万募能言司事
之利便者量事赏之
按宋史太宗本纪云云　按陈恕传五年赐三司钱
百万募吏有能言本司不便者令恕等量事大小以
钱赏之钱尽更给
至道二年议并三司官
按宋史太宗本纪不载　按陈恕传至道二年欲并
三司命官总判其勾院磨勘理欠凭由支收行帐提
点等司令恕条列其事以闻恕奏曰伏以封域寖广
财谷繁多三司之中簿牒填委朝廷设法督责尤严
官吏救过不暇若为三部各设主司择才非难办事
亦易事办过鲜不挠上心此亦一时之良策也其勾
院磨勘两司出于旧制关防之要莫加于此理欠凭
由三司虽非旧设自理欠失序凭由散落故设三司
专令典掌纲目咸具制置有伦逋欠无失理之名凭
由鲜流散之弊实亦要切不可废除若两司并委一
官方及判官一员之事其主辖支收司先因从京支
度财货转输外地此除彼附照验稽滞若京城得贤
主史使居此司专行检辖凡支拨官物便给除破文
凭却于所司置簿记录催到收附文记即乃勾销簿
书取捷之门亦为允当其行帐司近日权置了绝旧
帐帐目告尽司额自除提点司是中旨特置提振三
司废怠之事固非有司敢得拟议也诏三司都凭由
理欠司宜令为一处命官兼判应诸道逋负官物令
三司逐部理约理欠司但总其所逋之数纠督之余
悉从恕奏

　户部部汇考三
　　金
金设户部尚书侍郎统郎中员外之属掌户籍赋税
之政
按金史百官志六部国初与左右司通署天眷三年
始分治户部尚书一员正三品侍郎一员正四品

注
泰和八年减一员承安二年复增
郎中二员从五品

注
天德二年置五员泰和省作二员又作四员贞
　佑四年置八员五年作六员
员外郎三员从六品郎中而下皆以一员掌户籍物
力婚姻继嗣田宅财业盐铁酒香茶矾锡丹粉坑
冶榷场市易等事一员掌度支国用俸禄恩赐钱帛
宝货贡赋税租府库仓廪积贮权衡度量法式给授
职田拘收官物并照磨计帐等事

注
泰和令作二员后增一员贞佑四年作六员又
　作八员五年作四员
主事五员从七品女直司二员通掌户度金仓等事
汉人司三员同员外郎分掌曹事

注
泰和八年减一员贞佑四年作八员五年六员
兼提控编附条格管勾架阁等事

注
令史七十二人内女直十七人译史五人通事
　二人泰和八年增八人
架阁库管勾一员正八品掌户礼两部架阁

注
大安三年以主事各兼之
同管勾从八品检法从八品勾当官五员各八品贞
元二年设干办官十员从七品三年置四员寻罢之
四年更设为勾当官专提控支纳管勾勘覆经历交
钞及香茶盐引照磨文帐等事

注
承安二年作四员贞佑四年作十五员五年作
　十员兴定元年五员二年复作十员
三司泰和八年省户部官员置三司谓兼劝农盐铁
度支户部三科也贞佑罢之使一员从二品副使一
员正三品签三司事一员正四品同签三司事一员
正五品掌劝农盐铁度支判官三员从六品本参干
官大安元年更参议规措审计官三员正七品掌同
参干官知事二员从七品

注
以识女直汉字人充
勾当官二员正八品

注
大安元年置三员照磨吏员七人
管勾架阁库一员正八品

注
三司令史五十人内女直十人汉人四十人大
　安元年增八人译史二人大定元年增一人通事
　二人
知法三员从八品

注
女直知法一员大安元年增二员
榷货务使从六品副使从七品掌发卖给随路香茶
盐钞引

注
在京诸税系中运司见钱皆权于本务收
交钞库使

注
旧正八品后升从七品贞佑复
掌诸路交钞及检勘钱钞换易收支之事副使从八
品掌书押印合同判官正九品

注
贞佑二年作从九品
都监二员

注
见泰和令
印造钞引库

注
大安二年兼抄纸坊
使从八品副正九品判正九品掌监视印造勘覆诸
路交钞盐引兼提控抄造钞引纸

注
承安四年罢四小库并罢库判四员至宁元年
　设二员贞佑二年作从九品
抄纸坊

注
大安二年以印造钞引库兼贞佑二年复置仍
　设小都监二员
使从八品

注
贞佑二年同随朝
副使正九品判从九品
交钞库物料场

注
至宁元年置
场官

注
旧正八品后作正九品
掌收支交钞物料随处交钞库钞纸坊使从八品

注
贞佑二年设于上京西京北京东平大名益都
　咸平真定河间平阳太原京兆平凉广宁等府瑞
　蔚平清通顺蓟等州贞佑三年罢之
平准务

注
元光二年五月设十月罢
使从六品副使从七品勾当官六员
右自榷货务以下皆属尚书户部
　　元
元设户部掌天下户口钱粮田土之政令以尚书侍
郎统郎官员外之属又设大司农司
按元史百官志户部尚书三员正三品侍郎二员正
四品郎中二员从五品员外郎三员从六品掌天下
户口钱粮田土之政令凡贡赋出纳之经金币转通
之法府藏委积之实物货贵贱之直敛散准驳之宜
悉以任之中统元年以吏户礼为左三部尚书二员
侍郎二员郎中四员员外郎六员至元元年分立户
部尚书三员侍郎郎中四员员外郎省为三员三年
复为左三部五年复分为户部尚书一员侍郎郎中
各一员员外郎又省为三员七年始列尚书六部尚
书二员侍郎二员郎中二员员外郎如故十三年尚
书增置一员侍郎郎中员外郎如故十九年郎中员
外郎俱增至四员二十三年六部尚书侍郎郎中定
以二员为额明年以户部所掌视他部特为繁剧增
置二员成宗大德五年省尚书一员员外郎亦省一
员各设三员主事八员蒙古必阇赤七人令史六十
一人回回令史六人怯里马赤一人知印二人奏差
三十二人蒙古书写一人典吏二十二人司计官四
人其属附见于后
都提举万亿宝源库掌宝钞玉器至元二十五年始
置都提举一员正四品提举一员正五品同提举一
员从五品副提举一员从六品知事一员从八品提
控案牍一员司吏二十三人译史二人司库四十六
人内以色目二人参之
都提举万亿广源库掌香药纸札诸物设置同上提
控案牍二员司吏一十二人译史一人司库一十三
人
都提举万亿绮源库掌诸色段匹设置并同上而副
提举则增一员提控案牍设三员后省二员司吏二
十二人译史一人司库二十六人内参用色目二人
都提举万亿赋源库掌丝绵布帛诸物设置并同上
提控案牍二员其后省一员司吏一十七人译史一
人司库一十五人内参用色目二人
四库照磨兼架阁库管勾一员从九品世祖至元二
十八年以四库钱帛事繁始置一员仍给印
提举富宁库至元二十七年始创提举一员从五品
同提举一员从六品副提举一员从七品分掌万亿
宝源库出纳金银之事吏目一人其后司吏增至六
人译史一人司库八人
诸路宝钞提举司达鲁花赤一员正四品都提举一
员正四品副达鲁花赤一员正五品提举一员正五
品同提举一员从五品副提举二员从六品知事一
员从八品照磨一员从九品国初户部兼领交钞公
事世祖至元始设交钞提举司秩正五品二十四年
改诸路宝钞都提举司升正四品增副达鲁花赤提
控案牍各一员其后定置已上官员提控案牍又增
一员设司吏十二人蒙古必阇赤一人回回令史一
人奏差七人
宝钞总库达鲁花赤一员从五品大使一员从五品
副使三员正七品世祖至元二十五年改元宝库为
宝钞库秩正六品二十六年升从五品增大使副使
设司库其后遂定置已上官员司吏七人译史一人
司库五十人
印造宝钞库达鲁花赤一员正七品大使二员从七
品副使二员正八品中统四年始置秩从八品至元
二十四年升从七品增达鲁花赤一人其后遂定置
已上官员
烧钞东西二库达鲁花赤一员正八品大使一员从
八品副使一员从九品至元元年始置□钞库用正
九品印置监烧□钞官二十四年分立烧钞东西二
库秩从八品各置达鲁花赤大使副使等员
行用六库中统元年初立中都行用库秩从七品提
领一员从七品大使一员从八品副使一员从九品
至元二十四年京师改置库者三曰光熙曰文明曰
顺承因城门之名为额二十六年又置三库曰健德
曰和义曰崇仁并因城门以为名
大都宣课提举司掌诸色课程并领京城各市提举
二员从五品同提举一员从六品副提举一员从七
品提控案牍一员司吏六人世祖至元十九年并大
都旧城两税务为大都税课提举司至武宗至大元
年改宣课提举司其属四
马市猪羊市秩从七品提领一员从七品大使一员
从八品副使一员从九品世祖至元三十年始置
牛驴市果木市品秩设官同上
鱼蟹市大使一员副使二员至大元年始置
煤木所提领一员从八品大使一员从九品副使一
员至元二十二年始置
大都酒课提举司掌酒醋榷酤之事至元十九年始
置提举一员从五品同提举二员从六品副提举二
员从七品提控案牍二员司吏五人二十八年省同
提举一员副提举一员余如故
抄纸坊提领一员正八品大使一员从八品副使二
员从九品中统四年始置用九品印止设大使副使
各一员至元二十七年升正八品增置提领副使各
一员
印造盐茶等引局大使一员副使一员至元二十四
年置掌印造腹里行省盐茶矾铁等引仍置攒典库
子各一人
右已上属户部其万亿四库国初以太府掌内帑之
出纳既设左藏等库而国计之领在户部仍置万亿
等库为收藏之府中统元年置库官六员而未有品
秩俸给至元十六年始为提举万亿库秩正五品二
十四年改升都提举万亿库秩正四品二十五年分
立四库以分掌出纳至二十七年又别立富宁库焉
京畿都漕运使司秩正三品运使二员正三品同知
二员正四品副使二员正五品判官二员正六品经
历一员正七品知事一员从八品提控案牍兼照磨
二员掌凡漕运之事世祖中统二年初立军储所寻
改漕运所至元五年改漕运司秩五品十二年改都
漕运司秩五品十九年改京畿都漕运使司秩正三
品二十四年内外分立两运司而京畿都漕运司之
额如旧止领在京诸仓出纳粮斛及新运粮提举司
站车攒运公事省同知运判知事各一员而押纲官
隶焉延佑六年增同知副使运判各一员其后定置
官员已上正官各二员首领官四员吏属令史二十
一人译史二人回回令史一人通事一人知印二人
奏差一十六人典吏二人其属二十有四
新运粮提举司秩正五品至元十六年始置管站车
二百五十辆隶兵部开设运粮埧河改隶户部定置
达鲁花赤一员都提举一员同提举二员副提举一
员吏目一员司吏八人奏差十二人
京师二十一仓秩正七品
万斯北仓中统二年置万斯南仓至元二十四年置
干斯仓中统二年置永平仓至元十六年置永济仓
至元四年置惟亿仓既盈仓大有仓并系皇庆元年
置屡丰仓积贮仓并系皇庆元年增置已上十仓每
仓各置监支纳一员正七品大使二员从七品副使
二员正八品
丰穰仓皇庆元年置广济仓皇庆元年置广衍仓至
元二十九年置大积仓至元二十八年置既积仓盈
衍仓至元二十六年置相因仓中统二年置顺济仓
至元二十九年置已上八仓每仓各置监支纳一员
正七品大使一员从七品副使二员正八品
通济仓中统二年置庆贮仓至元四年置丰润仓至
元十六年置丰实仓
阙
年置已上四仓每仓各置监
支纳一员正七品大使一员从七品副使一员正八
品
通惠河运粮千户所秩正五品掌漕运之事至元三
十一年始置中千户一员中副千户二员
都漕运使司秩正三品掌御河上下至直沽河西务
李二寺通州等处攒运粮斛至元二十四年自京畿
运司分立都漕运司于河西务置总司分司临清运
使二员正三品同知二员正四品副使二员正五品
运判三员正六品经历一员从七品知事一员从八
品提控案牍二员内一员兼照磨司吏三十三人通
事译史各一人奏差一十六人典吏一人其属七十
有五
河西务十四仓秩正七品
永备南仓永备北仓广盈南仓广盈北仓充溢仓已
上五仓各置监支纳一员正七品大使二员从七品
副使二员正八品
崇墉仓大盈仓大京仓大稔仓足用仓丰储仓丰积
仓恒足仓既备仓已上九仓各置监支纳一员正七
品大使一员从七品副使一员正八品通州十三仓
秩正七品
有年仓富有仓广储仓盈止仓及秭仓乃积仓乐岁
仓庆丰仓延丰仓已上九仓各置监支纳一员正七
品大使二员从七品副使二员正八品
足食仓富储仓富衍仓及衍仓已上四仓各置监支
纳一员正七品大使二员从七品副使一员正八品
河仓一十有七用从七品印
馆陶仓旧县仓陵州仓傅家池仓已上各置监支纳
一员从七品大使一员从八品副使一员
秦家渡仓尖冢西仓尖冢东仓长芦仓武强仓夹马
营仓上口仓唐宋仓唐村仓安陵仓四柳树仓淇门
仓伏恩仓已上各置监支纳一员从八品大使一员
从九品副使一员
直沽广通仓秩正七品大使一员
荥阳等纲凡三十曰济源曰陵州曰献州曰白马曰
滏阳曰完州曰河内曰南宫曰沂莒曰霸州曰东明
曰获嘉曰盐山曰武强曰胶水曰东昌曰武安曰汝
宁曰修武曰安阳曰开封曰仪封曰蒲台曰邹平曰
中牟曰胶西曰卫辉曰浚州曰曹濮州每纲皆设押
纲官二员计六十员秩正八品每编船三十只为一
纲船九百余只运粮三百余万石船户八千余户纲
官以常选正八品为之
檀景等处采金铁冶都提举司秩正四品提举一员
正四品同提举一员正五品副提举一员从六品掌
各冶采金炼铁榷货以资国用国初中统始置景州
提举司管领景州滦阳新匠三冶至元十四年又置
檀州提举司管领双峰暗峪大峪五峰等冶大德五
年檀州景州三提举司并置檀州等处采金铁冶都
提举司而滦阳双峰等冶悉隶焉他如河东山西济
南莱芜等处铁冶提举司及益都般阳等处淘金总
管府其沿革盖不一也
大都河间等路都转运盐使司秩正三品掌场榷
办盐货以资国用使二员正三品同知一员正四品
副使一员正五品运判二员正六品首领官经历一
员从七品知事一员从八品照磨一员从九品国初
立河间税课达鲁花赤清沧盐使所后刱立运司立
提举盐榷所又改为河间路课程所提举清沧课盐
使所中统三年改都提领拘榷沧清课盐所至元二
年以刑部侍郎右三部郎中兼沧清课盐使司寻改
立河间都转运盐使司立清沧课三盐司十二年改
为都转运使司十九年以户部尚书行河间等路都
转运使司事寻罢改立清沧二盐使司二十三年改
立河间等路都转运司二十七年改令户部尚书行
河间等路都转运使司事二十八年改河间等路都
转运司延佑六年颁分司印巡行郡邑以防私盐之
弊
盐场二十二所每场设司令一员从七品司丞一员
从八品办盐各有差利国场利民场海丰场阜民场
阜财场益民场润国场海阜场海盈场海润场严镇
场富国场兴国场厚财场丰财场三沽场芦台场
越支场石碑场济民场惠民场富民场
山东东路转运盐使司品秩职掌同上运判止一员
国初始置益都课税所管领山东盐场以总盐课后
改置运司中统四年诏以中书左右部兼诸路都转
运司至元二年命有司兼办其课改立山东转运司
至元十二年改立都转运司延佑五年以盐法涩滞
降分司印巡行各场督收课程罢胶莱盐司所属盐
场
盐场一十九所每场设司令一员从七品司丞一员
从八品管勾一员从八品永利场宁海场官台场丰
国场新镇场丰民场富国场高家港场永阜场利国
场固堤场王家冈场信阳场涛洛场石河场海沧场
行村场登宁场西由场
河东陕西等处转运盐使司品秩职掌同前运判增
一员国初设平阳府以征课程之利中统二年改置
转运司置提举解盐司至元二年罢运司命有司掌
其务寻复置转运司二十二年立陕西都转运司诸
色税课悉隶焉二十九年置盐运司专掌盐课其余
课税归有司解盐司亦罢延佑六年更为河东陕西
等处都转运盐使司隶省部其属三
解盐场管勾一员正九品同管勾一员从九品
河东等处解盐管民提领所正提领一员从八品副
提领一员从九品
安邑等处解盐管民提领所正提领一员从八品副
提领一员从九品
大司农司秩正二品凡农桑水利学校饥荒之事悉
掌之至元七年始立置官五员十四年罢以按察司
兼领劝农事十八年改立农政院置官六员二十年
又改立务农司秩从三品置达鲁花赤一员务农使
一员同知二员是年又改司农寺达鲁花赤一员司
农卿二员司丞一员二十三年仍为大司农司秩仍
正二品大德元年增领大司农事一员皇庆二年升
从一品增大司农一员定置大司农四员从一品大
司农卿二员正二品少卿二员从二品大司农丞二
员从三品经历一员从五品都事二员从七品架阁
库管勾一员照磨一员并正八品掾史十二人蒙古
必阇赤二人回回掾史一人知印二人通事一人宣
使一人典吏五人
籍田署秩从六品掌耕种藉田以奉宗庙祭祀至元
七年始立隶大司农十四年罢司农隶太常寺二十
三年复立大司农司仍隶焉署令一员从六品署丞
一员从七品司吏一人
供膳司秩从五品掌供给应需货买百色生料并桑
哥籍入赀产至元二十二年始置隶司农置达鲁花
赤一员提点一员并从五品司令一员正六品丞一
员正七品吏一人
辅用库秩正九品掌规运息钱以给供需大使一员
副使一员
兴中州等处油户提领所秩从九品提领一员大使
一员副使一员岁办油十万斤以供内庖至元二十
九年始置
蔚州面户提领所提领一员副使一员掌办白面葱
菜以给应办岁计十余万斤
右属供膳
永平屯田总管府秩从三品达鲁花赤一员总管一
员同知一员知事一员司吏四人至元二十四年始
立于永平路南马城县以北京采木三千人隶之所
辖昌国济民丰赡三署各置署令一员署丞一员直
长一人吏目二人吏二人
世祖至元七年春立司农司冬改为大司农司以都
水监隶之
按元史世祖本纪至元七年春二月壬辰立司农司
以参知政事张文谦为卿设四道巡行劝农司冬十
二月丙申朔改司农司为大司农司添设巡行劝农
使副各四员以御史中丞孛罗兼大司农卿安童言
孛罢以台臣兼领前无此例有旨司农非细事朕深
谕此其令孛罗总之辛酉以都水监隶大司农司
至元十年春三月甲寅朔诏申谕大司农司遣使巡
行劝课务要农事有成
按元史世祖本纪云云
至元二十年冬十一月戊辰立司农司掌官田邸舍
人民
按元史世祖本纪云云
至元二十一年夏四月乙酉省泉府司入户部
按元史世祖本纪云云
至元二十二年诏复立泉府司秩从二品
按元史世祖本纪二十二年秋八月己未诏复立泉
府司秩从二品以荅失蛮领之初和礼霍孙以泉府
司商贩者所至官给饮食遣兵防卫民实厌苦不便
奏罢之至是荅失蛮复奏立之
至元二十三年复立大司农司专掌农桑
按元史世祖本纪二十三年春二月乙巳复立大司
农司专掌农桑夏六月乙巳以立大司农司诏谕中
外诏以大司农司所定农桑辑要书颁诸路冬十月
己酉中书省具宣徽大司农大都上都留守司存减
员数以闻帝曰在禁近者朕自沙汰余从卿等议之
至元二十七年春三月庚申罢行司农司及各道劝
农营田司增提刑按察司佥事二员总劝农事
按元史世祖本纪云云
至元二十八年夏五月癸丑增置户部司计正七品
秋八月己巳置中书省检校二员秩正七品俾考核
户工部文案疏缓者
按元史世祖本纪云云
成宗元贞元年夏五月辛巳罢行大司农司
按元史成宗本纪云云
　　明
明户部设尚书侍郎统十三清吏司掌天下财赋出
入之数
按明会典户部尚书左右侍郎掌天下户口田粮之
政令其属初曰民部曰度支部曰金部曰仓部后改
为十三清吏司曰浙江江西湖广福建山东山西河
南陕西四川广东广西云南贵州
正官尚书一员左右侍郎各一员

注
嘉靖中内一员总理西苑农事后裁
总督仓场一员

注
宣德五年添设本部尚书一员专督仓场后或
　用侍郎无定衔俱不治部事嘉靖中令兼理西苑
　农事隆庆初罢兼理万历九年裁革命本部左侍
　郎分理之十一年复设
首领官司务二员照磨一员检校一员
属官浙江司江西司福建司河南司湖广司郎中员
外郎各一员主事各四员

注
内湖广司主事三员管通州大运等仓
陕西司郎中三员

注
内一员总理甘肃钱粮一员驻札花马池整理
　客兵粮草隆庆四年改驻延绥镇城
员外郎一员主事四员
广东司广西司郎中员外郎各一员主事各二员
山东司郎中二员

注
内一员总理辽东粮储
员外郎一员主事三员
山西司郎中四员

注
内一员总理宣府粮储一员总理大同粮储一
　员提督蓟州等处粮草
员外郎一员主事四员

注
内一员宁武关管粮
四川司郎中员外郎各一员主事三员
云南司郎中三员

注
内一员通州管理粮储一员东官厅监收放钱
　粮
员外郎一员主事九员

注
内六员管旧太仓
贵州司郎中三员

注
内一员总理密云粮饷一员总理永平粮饷
员外郎一员主事三员

注
国初设子部四曰民部度支部金部仓部设郎
　中员外郎各一员洪武二十三年改为十二部曰
　浙江江西湖广陜西广东山东福建北平河南山
　西四川广西每部仍分民度金仓四科二十九年
　改十二部为十二清吏司改首领官主事为司官
　每司各二员永乐元年改北平清吏司为北京清
　吏司十九年革北京清吏司增云南贵州交址三
　清吏司宣德元年添设山西司主事一员于承运
　库办事后不设七年添设四川云南二司员外郎
　各一员后俱革十年革交址司定为十三司正统
　以后添设河南四川二司郎中各一员后俱革又
　添设山东司郎中一员山西司郎中三员主事一
　员陕西司郎中二员管理边储又因管仓管关管
　厂管库等项陆续添设云南司主事八员陕西司
　主事四员浙江江西湖广三司主事各三员福建
　河南山东山西四川贵州六司主事各二员广东
　广西二司主事各三员后革二员与各司员外郎
　遇缺差用嘉靖三十八年添设云南司郎中一员
　管理粮运贵州司郎中一员总理密云粮储四十
　三年添设贵州司郎中一员总理永平粮储隆庆
　六年添设云南司郎中一员东官厅收放钱粮万
　历九年裁革浙江福建湖广河南广东广西六司
　主事各一员江西山东山西四川云南贵州六司
　主事各二员陜西司主事三员十一年复设浙江
　江西福建山东山西河南四川陕西云南贵州十
　司主事各一员
所属衙门宝钞提举司提举一员

注
旧有副提举一员典史一员后俱革
抄纸局大使一员

注
旧有副使一员后不设
印钞局

注
旧有大使副使各一员后俱革
广盈库大使一员

注
旧有副使二员嘉靖三十六年革
宝钞广惠库大使一员

注
旧有副使一员嘉靖三十六年革
广积库大使一员

注
旧有副使典史各一员嘉靖三十六年革
赃罚库大使一员

注
旧有副使二员嘉靖三十六年革
外承运库

注
后革旧有大使副使各二员俱革
承运库大使一员

注
旧有副使一员嘉靖三十六年革
行用库

注
后革旧有大使副使各一员俱革
甲字库大使副使各一员乙字库大使一员

注
旧有副使一员嘉靖三十六年革
丙字库大使副使各一员丁字库大使一员副使一
员

注
旧二员嘉靖三十六年革一员
戊字库大使一员

注
旧有副使一员嘉靖三十六年革
御马仓大使副使各一员太仓银库大使一员

注
旧有副使一员嘉靖三十六年革
军储仓

注
后革旧有大使副使各一员俱革
长安西安北安门仓副使各一员东安门仓副使一
员

注
旧二员万历八年革一员
张家湾盐仓检校批验所

注
旧有大使副使各一员隆庆六年俱革
十三司职掌浙江等十三司各设郎中员外郎主事
分掌钱谷诸务有注差者从吏部选授有题差者疏
名上请有部差者本部札委其限或三年或一年或
一季而代散见别款其各司分辖万历三年议准以
北直隶府州卫所归并福建司南直隶府州卫所归
并四川司盐政并山东司在外临德诸仓并云南司
在内御马象房等仓归广西司崇文门及浒墅等关
税归贵州司其在京卫分及各衙门分属仍旧今备
列于后
浙江司分管浙江布政司浙江都司带管在京衙门
及各仓留守左卫龙虎卫义勇右卫羽林右卫应天
卫龙骧卫康陵卫神机营龙虎卫仓义勇右卫仓龙
骧卫仓康陵卫仓旧有果勇营嘉靖二十九年并五
军营内旧管神武中卫万历三年归福建司南京龙
骧卫龙虎卫龙虎左卫应天卫羽林右卫留守左卫
水军左卫直隶神武中卫归四川司
江西司分管江西布政司江西都司带管在京衙门
及各仓金吾左卫金吾前卫金吾后卫旗手卫济阳
卫金吾左卫仓金吾前卫仓金吾后卫仓旗手卫仓
济阳卫仓旧有振威营嘉靖二十九年并五军营内
神机营左哨并神机营内旧管河间府河间卫沈阳
中屯卫大同中屯卫沧州守御千户所万历三年归
福建司应天府旗手卫济川卫金吾左卫金吾后卫
江淮卫金吾前卫归四川司南赣盐税归山东司
湖广司分管湖广布政司湖广都司湖广行都司后
革兴都留守司带管在京衙门及各仓羽林前卫通
州卫豹韬卫和阳卫永陵卫昭陵卫国子监教坊司
羽林前卫仓通州卫仓永陵卫仓昭陵卫仓旧有扬
威营五军营左掖嘉靖二十九年并五军营内旧管
太医院万历三年归陜西司南京豹韬卫豹韬左卫
和阳卫直隶广德州归四川司
福建司分管福建布政司福建都司福建行都司带
管在京衙门并各仓及直隶府州都司卫所并各仓
顺天府骁骑右卫虎贲右卫武成中卫留守后卫茂
陵卫通州右卫燕山左卫武骧左卫武骧右卫武成
中卫仓留守后卫仓茂陵卫仓燕山左卫仓通州右
卫仓五军营巡捕营勇士营四卫营顺天府及巡捕
以下三营俱万历三年归本司永平府保定府河间
府真定府顺德府广平府大名府通州左卫神武中
卫神武右卫涿鹿卫涿鹿左卫涿鹿中卫东胜左卫
大同中屯卫沈阳中屯卫河间卫兴州左屯卫兴州
右屯卫兴州中屯卫兴州前屯卫兴州后屯卫开平
中屯卫德州卫定州卫定边卫德州左卫忠义中卫
真定卫武清卫永平卫山海卫密云中卫密云后卫
镇朔卫遵化卫东胜右卫卢龙卫抚宁卫延庆卫蓟
州卫宁山卫天津卫天津左卫天津右卫保定左卫
保定右卫保定中卫保定前卫保定后卫营州左屯
卫营州右屯卫营州中屯卫营州前屯卫营州后屯
卫保安卫茂山卫平定千户所梁城守御千户所广
昌千户所渤海守御千户所居庸关千户所宽河守
御千户所紫荆关千户所倒马关千户所沧州千户
所顺德守御百户所万全都司武定守御千户所大
宁都司山口仓永盈仓通济仓保安州延庆州自永
平府以下万历三年归本司旧管南京水军右卫龙
江右卫虎贲右卫骁骑右卫庐州府安庆府庐州卫
六安卫安庆卫万历三年归四川司长安东安西安
北安等四门仓归云南司金盏儿甸仓明智坊草场
归广西司福建盐运司归山东司
山东司分管山东布政司山东都司山东盐运使司
辽东都司带管在京各卫各仓及直隶等处盐课衙
门锦衣卫大宁中卫大宁前卫锦衣卫仓大宁中卫
仓大宁前卫仓两淮盐运使司河间长芦盐运使司
两浙盐运使司河东陕西盐运使司福建盐运使司
四川提举司陕西灵州盐课司并西河和漳县广东
海北二提举司云南黑白安宁五井四提举司江西
南赣盐税自两浙盐运使司以下万历三年并本司
旧有鼓勇营嘉靖二十九年并五军营内旧管在京
象房万历三年归广西司直隶德州卫德州左卫武
定守御千户所归福建司南京锦衣卫扬州府扬州
卫仪真卫高邮卫沂州卫归四川司
山西司分管山西布政司山西都司山西行都司带
管在京各卫各仓及各边镇燕山前卫永清左卫永
清右卫兴武卫镇南卫燕山前卫仓永清左卫仓永
清右卫仓山西镇宣府镇大同镇旧有立威营神机
营左哨嘉靖二十九年并神机营内旧管在京北草
场仓万历三年归广西司直隶保安州延庆州保安
卫宁山卫平定千户所广昌千户所归福建司南京
龙江左卫兴武卫镇南卫江阴卫苏州府苏州卫镇
海卫太仓卫嘉兴千户所归四川司河东盐运司归
山东司
河南司分管河南布政司河南都司带管在京卫所
各仓及直隶卫所裕陵卫大兴左卫燕山右卫府军
前卫牧马千户所裕陵卫仓大兴左卫仓燕山右卫
仓北府军前卫仓府军前卫南新仓潼关卫蒲州千
户所旧有效勇营五军营右哨嘉靖二十九年并五
军营内旧管南京飞熊卫英武卫孝陵卫广武卫松
江千户所汝宁千户所松江府凤阳府睢阳卫归德
卫颍川卫泗州卫寿州卫宿州卫中都留守司凤阳
卫凤阳右卫凤阳中卫留守左卫留守中卫长淮卫
怀远卫皇陵卫万历三年归四川司汤山草场仓归
广西司
陕西司分管陕西布政司陕西都司陕西行都司带
管在京各衙门俸粮并各仓及各边镇俸粮旧系各
衙门收纳嘉靖四十二年题准总归禄米仓关支宗
人府中军都督府左军都督府右军都督府前军都
督府后军都督府吏户礼兵刑工部都察院通政使
司大理寺翰林院詹事府太仆寺尚宝司鸿胪寺六
科中书舍人行人司钦天监太医院嘉靖四十二年
并本司中城兵马司东城兵马司西城兵马司南城
兵马司北城兵马司京卫武学文思院皮作局以上
二衙门嘉靖四十年归本司留守右卫长陵卫献陵
卫景陵卫献陵卫仓景陵卫仓神枢营随侍营延绥
镇宁夏镇甘肃镇固原镇旧有奋武营嘉靖二十九
年并五军营内三千营改神枢营旧管直隶定边卫
归福建司南京横海卫留守右卫宁国府滁州徐州
滁州卫徐州卫宣州卫徐州左卫万历三年归四川
司陕西灵州盐课司并西和漳县归山东司
四川司分管四川布政司四川都司四川行都司带
管两京衙门并各仓及直隶府州卫所彭城卫武德
卫腾骧左卫腾骧右卫府军后卫武功左卫武功右
卫武功中卫神策卫忠义后卫金吾右卫忠义后卫
仓府军后卫仓金吾右卫仓彭城卫仓彭城卫南新
仓应天卫天策卫神策卫武德卫府军后卫金吾右
卫龙骧卫龙虎卫应天卫羽林右卫留守左卫水军
左卫龙虎左卫豹韬卫豹韬左卫和阳卫飞熊卫英
武卫广武卫孝陵卫旗手卫济川卫金吾左卫金吾
前卫金吾后卫江淮卫府军卫府军左卫府军右卫
虎贲左卫横海卫留守右卫留守前卫沈阳左卫渖
阳右卫锦衣卫龙江左卫兴武卫镇南卫江阴卫广
洋卫羽林左卫鹰扬卫留守中卫水军右卫龙江右
卫虎贲右卫骁骑右卫自天策卫以下俱万历三年
归本司安庆府苏州府松江府常州府镇江府徽州
府宁国府池州府旧止有此府太平府庐州府凤阳
府淮安府扬州府广德州徐州和州滁州苏州卫镇
海卫太仓卫金山卫安庆卫新安卫建阳卫宣州卫
庐州卫六安卫宿州卫高邮卫沂州卫徐州卫徐州
左卫寿州卫睢阳卫归德卫颍州卫邳州卫仪真卫
泗州卫留守左卫留守中卫凤阳卫凤阳右卫凤阳
中卫中都留守司滁州卫淮安卫大河卫扬州卫长
淮卫怀远卫镇江卫皇陵卫神武中卫汝宁千户所
洪塘千户所松江千户所兴化千户所崇明沙守御
千户所嘉兴千户所自安庆府以下俱万历三年归
本司旧有耀武营嘉靖二十九年并五军营内张家
湾批验所万历二年革旧管顺德府万历三年归福
建司河间长芦盐运司归山东司在京石桥仓
石桥南仓归广西司
广东司分管广东布政司并都司带管在京各卫所
各仓及神武左卫义勇前卫义勇后卫鹰扬卫羽林
左卫留守中卫蕃牧千户所奠靖千户所神武左卫
仓义勇前卫仓义勇后卫仓羽林左卫仓旧有显武
营五军千二营嘉靖二十九年并五军营内神机营
左掖并神机营旧管保定府大名府延庆卫茂山卫
居庸关紫荆关万历三年归福建司南京广洋卫羽
林左卫鹰扬卫留守中卫镇江府太平府和州建阳
卫镇江卫归四川司坝上仓黄土仓郑家庄马房仓
归广西司广东盐课提举司归山东司
广西司分管广西布政司并都司带管在京衙门及
各仓场光禄寺太常寺牺牲所司牲司太仓银库内
府十库宽河卫蔚州左卫留守前卫沈阳左卫沈阳
右卫宽河卫仓蔚州左卫仓留守前卫仓西城坊草
场安仁坊草场北新草场明智坊草场台基厂草场
中府草场天师庵草场御马仓坝上仓坝上东马房
仓坝上北马房仓坝上南仓金盏儿甸仓北高仓义
河仓湖渠马房仓坝上北仓黄土仓郑家庄马房仓
汤山草场仓北草场仓石桥仓石桥南仓峪口
张家庄马房仓南石渠仓南石渠西仓峪口官庄马
房仓峪口杨家桥马房仓东直门里牛房仓东直门
外牛房仓吴家驼牛房仓内象房仓外象房仓神乐
观通州草场自明智坊草场以下万历三年并本司
旧有东安门仓万历八年革并明智坊草场又有鸣
玉坊草场崇教坊草场弘治九年革旧管真定府真
定卫神武右卫定州卫万历三年归福建司南京留
守前卫沈阳左卫沈阳右卫淮安府徽州府淮安卫
大河卫邳州卫新安卫归四川司
云南司分管云南布政司并都司漕运带管在京衙
门各仓及在外各仓忠义右卫忠义前卫府军卫府
军左卫府军右卫泰陵卫虎贲左卫大军仓忠义右
卫仓忠义前卫仓府军卫仓府军左卫仓府军右卫
仓泰陵卫仓虎贲左卫仓内府各监局军器局皇城
四门仓临清仓德州仓徐州仓淮安仓天津仓自临
清仓以下俱万历三年并本司旧有花园草场弘治
九年革旧有五军营右掖敢勇营嘉靖二十九年并
五军营内旧管顺天府古北口仓山口仓永盈仓居
庸仓延庆仓蓟州仓蓟州卫镇朔卫遵化卫武清卫
东胜右卫兴州前屯卫兴州左屯卫兴州右屯卫兴
州中屯卫密云中卫忠义中卫涿鹿卫涿鹿左卫涿
鹿中卫天津卫天津左卫天津右卫密云后卫梁城
守御千户所通济库万历三年归福建司御马仓东
马房坝上南仓坝上北仓官庄马房张家庄马房杨
家桥马房南石梁仓归广西司南京府军卫府军右
卫府军左卫虎贲左卫常州府归四川司云南盐课
提举司归山东司
贵州司分管贵州布政司贵州都司带管在京各衙
门各仓及各边镇钞关会州卫富峪卫济州卫会州
卫仓富峪卫仓济州卫仓宝钞提举司上林苑监崇
文门分司正阳门宣课司安定门税课司德胜门税
课司都税司批验茶引所张家湾宣课司自崇文门
分司以下万历三年归本司蓟州镇永平镇密云镇
昌平镇易州镇以上边镇俱万历三年归本司临清
钞关浒墅钞关九江钞关淮安钞关北新钞关扬州
钞关河西务钞关以上钞关俱万历三年归本司旧
有练勇营五军营左哨嘉靖二十九年并五军营内
旧营义河仓台基厂万历三年归广西司广平府永
平府山海卫卢龙卫抚宁卫东胜左卫开平中屯卫
兴州右屯卫通州左卫永平卫归福建司
南京户部尚书一员右侍郎一员

注
嘉靖二十六年革南京粮储都御史以本部侍
　郎督理粮储
司务一员照磨一员
浙江司福建司郎中员外郎主事各一员
江西司郎中一员员外郎一员

注
隆庆四年革万历十一年复设
主事二员

注
旧一员
湖广司郎中一员员外郎一员

注
万历九年革十一年复设
主事一员
广东司郎中员外郎各一员主事一员

注
旧二员内一员管黄册隆庆三年革一员
广西司郎中一员

注
旧有员外郎一员隆庆三年革
主事二员

注
内一员管黄册
河南司山东司四川司贵州司郎中主事各一员
山西司郎中一员

注
旧有员外郎一员嘉靖三十七年革
主事二员

注
内万历九年革一员十一年复设
陕西司郎中一员

注
旧有员外郎一员嘉靖三十七年革
主事一员
云南司郎中一员

注
旧有员外郎一员隆庆四年革
主事二员

注
内万历九年革一员十一年复设
所属衙门宝钞提举司

注
旧有提举一员隆庆三年归并九库大使兼管
广积库大使一员承运库大使一员赃罚库大使一
员甲乙丙丁戊字库大使各一员宝钞广惠库大使
一员
军储仓

注
旧有大使一员隆庆三年革
长安门仓副使一员东安西安北安门仓

注
旧有副使各一员隆庆三年革
龙江盐仓检校批验所大使一员
南京户部十三司职掌
浙江清吏司管南京左军都督府南京水军左卫并
仓南京留守左卫并仓南京龙虎左卫南京龙骧卫
并仓南京龙虎卫并仓南京应天卫并仓
江西清吏司管南京都察院南京尚宝司南京通政
使司南京吏科等六科应天府龙潭税课局龙江里
外河泊所批验茶引所南京五城兵马司都税司聚
宝门宣课司江东宣课司太平门税课司龙江宣课
司龙江税课局聚宝门朝阳门分司南京旗手卫并
东西二仓南京江淮卫南京金吾后卫并东西南三
仓南京金吾前卫南京金吾左卫
湖广清吏司管南京国子监南京太医院南京豹韬
左卫并仓南京豹韬卫并东西二仓南京羽林前卫
南京和阳卫本部军储仓南京教坊司广德州
福建清吏司管南京后军都督府南京长安等四门
仓南京虎贲右卫并仓南京水军右卫并仓南京骁
骑右卫并仓南京龙江右卫南京留守后卫南京兵
部典牧所安庆府庐州府
山东清吏司管南京兵部南京太仆寺南京锦衣卫
并乌龙潭仓南京中军都督府中和桥马草场南京
金川门马草场平凉中护卫安东中护卫沈阳中护
卫辽东都司扬州府两淮都转运盐使司
山西清吏司管南京兴武卫并南北二仓南京龙江
左卫并北仓南京江阴卫并仓南京镇南卫河东陜
西都转运盐使司苏州府
河南清吏司管南京礼部南京钦天监南京广武卫
南京飞熊卫南京英武卫孝陵卫南京牧马千户所
凤阳府松江府
陕西清吏司管南京右军都督府南京大理寺南京
鸿胪寺南京翰林院南京羽林右卫南京留守右卫
南京横海卫宁国府滁州徐州
四川清吏司管南京工部龙江盐仓检校批验所南
京武德卫南京神策卫并仓南京金吾右卫南京天
策卫并南北二仓南京府军后卫并仓池州府顺德
府
广东清吏司管南京中军都督府南京刑部南京羽
林左卫南京济川卫南京鹰扬卫并仓南京留守中
卫并仓南京广洋卫并仓太平府镇江府保定府河
间府和州
广西清吏司管南京前军都督府南京内官监南京
司礼监南京太常寺南京光禄寺南京神乐观南京
神帛堂南京织染局孝陵神宫监南京御马监南京
供应监南京兵仗局南京酒醋面局南京牺牲所南
京甲乙丙丁戊字库南京承运宝钞广惠广积赃罚
库南京沈阳左卫南京沈阳右卫并仓南京留守前
卫徽州府淮安府
云南清吏司管南京府军卫并仓南京府军左卫并
东西二仓南京府军右卫并东西二仓南京虎贲左
卫并仓顺天府常州府应天府龙江关石灰关江东
巡检司瓜埠巡检司南京兵部大胜关三山门水关
上方门水关驯象门水关上新河钞关
贵州清吏司管南京吏部大名府真定府
太祖洪武二十六年奏准凡户部不得用浙江江西
苏松人
按明会典云云

　户部部汇考四
皇清
大清会典户部
　国初设六部各以贝勒总理部务后俱撤顺治八
　　年各部复令亲王郡王兼摄九年亦撤　汉衔
　　初称承政者后改为尚书参政改为侍郎理事
　　官改为郎中副理事官改为员外郎额者库改
　　为主事又初设满州汉军启心郎后俱裁又初
　　设他赤哈哈番笔帖式哈番后改设六品七品
　　八品无顶带笔帖式各部院衙门同
　　户部尚书左右侍郎掌天下户口田土及仓库
　　漕鹾等项钱粮官兵俸饷其属十四清吏司曰
　　江南浙江江西湖广福建山东山西河南陕西
　　四川广东广西云南贵州其首领则有司务至
　　总督仓场更设右侍郎专理
　　正官
　　满汉尚书各一员初制增减不一顺治五年定
　　满汉各一员七年增满洲一员十年裁康熙六
　　年复增满洲一员八年裁
　　满汉左右侍郎各一员初制增减不一顺治元
　　年定满汉左右各一员
　　满汉总督仓场侍郎各一员初设汉侍郎一员
　　康熙七年裁止设满侍郎一员八年定满汉侍
　　郎各一员
　　首领官
　　满汉司务各一员初设汉司务二员顺治四年
　　裁一员十五年定满汉各一员
　　属官
　　满洲蒙古汉军司官笔帖式不论司分悉听堂
　　官调拨汉司官仍论司分
　　满郎中二十二员初设十员顺治元年后续增
　　十二员内管理银库库颜料库各一员蒙古
　　郎中三员汉军郎中二员
　　满员外郎三十九员初设十六员顺治元年后
　　续增二十三员内管理三库各一员蒙古员外
　　郎五员汉军员外郎六员
　　满主事十八员堂主事满文二员满汉文二员
　　司主事十四员汉军堂主事二员
　　满司库六员初三库各设三员康熙八年各裁
　　一员
　　江南清吏司汉郎中一员汉员外郎一员汉主
　　事一员
　　浙江清吏司汉郎中一员汉员外郎一员汉主
　　事一员
　　江西清吏司汉郎中一员汉员外郎一员汉主
　　事一员
　　湖广清吏司汉郎中一员汉员外郎一员汉主
　　事一员
　　福建清吏司汉郎中一员汉员外郎一员汉主
　　事一员
　　山东清吏司汉郎中一员汉员外郎一员汉主
　　事二员
　　山西清吏司汉郎中一员汉员外郎一员汉主
　　事二员
　　河南清吏司汉郎中一员汉员外郎一员汉主
　　事一员
　　陕西清吏司汉郎中一员汉员外郎一员汉主
　　事一员
　　四川清吏司汉郎中一员汉员外郎一员汉主
　　事一员
　　广东清吏司汉郎中一员汉员外郎一员汉主
　　事二员
　　广西清吏司汉郎中一员汉员外郎一员汉主
　　事一员
　　云南清吏司汉郎中一员汉员外郎一员汉主
　　事一员
　　贵州清吏司汉郎中一员汉员外郎一员汉主
　　事一员
　　已上汉主事初每司各设三员顺治十一年各
　　裁一员康熙六年复裁江南浙江江西湖广福
　　建河南陜西广西四川贵州司各一员
　　满笔帖式一百三十五员内满文七十一员满
　　汉文六十四员汉军笔帖式三十二员仓场满
　　笔帖式四员俱满汉文
　　所属衙门
　　宝泉局大使一员汉缺
　　十四司职掌
　　江南等十四司各设郎中员外郎主事分掌钱
　　谷诸务又设八旗司官管理旗下户口田房等
　　事八旗事务以各司本旗满官兼理其蒙古汉
　　军官则系专设又设三库掌印官分管金银
　　匹颜料等库其仓关等差事宜散见别款至各
　　司分辖备列于后
　　江南清吏司分管江苏布政司安徽布政司江
　　南都司带管江宁织造苏州织造江南省芦课
　　浙江清吏司分管浙江布政司浙江都司带管
　　杭州织造
　　江西清吏司分管江西布政司江西都司带管
　　江西省芦课其各省杂税旧系本司专管康熙
　　七年归并各司分理
　　湖广清吏司分管湖北布政司湖南布政司湖
　　广都司带管湖广省芦课
　　福建清吏司分管福建布政司旧有福建都司
　　康熙十一年裁带管顺天府上林苑监金吾左
　　卫彭城卫神武左卫腾骧右卫永清左卫燕山
　　右卫永平府保定府河间府真定府顺德府广
　　平府大名府涿鹿卫延庆卫通州所永平卫山
　　海卫梁城所保定左卫河间卫天津卫真定卫
　　山东清吏司分管山东布政司山东都司山东
　　盐运使司带管奉天府锦州府宁古塔乌喇黑
　　龙江等处地方长芦两淮两浙河东福建盐运
　　使司陕西花马大小二池并西和漳县盐课四
　　川盐课盐税广东盐课提举司广西驿盐道云
　　南黑盐井白盐井琅井三提举司景东安宁二
　　井贵州驿盐道
　　山西清吏司分管山西布政司山西都司带管
　　宣府镇延庆州保安州宣府前卫万全左卫万
　　全右卫怀安卫蔚州卫开平卫龙门卫怀来卫
　　保安卫永宁卫旧以本司为左司广东司为右
　　司带管直省兵饷康熙七年归并各司分理
　　河南清吏司分管河南布政司旧有河南都司
　　康熙十五年裁
　　陕西清吏司分管西安布政司巩昌布政司陕
　　西都司甘肃镇行都司宁夏镇屯田都司带管
　　茶马茶引宗室俸禄在京文武官员俸禄外藩
　　俸禄各衙门月支季支钱粮
　　四川清吏司分管四川布政司带管在京召买
　　草束直省入官户口崇文门天师庵象房草场
　　及大兴宛平二县草场
　　广东清吏司分管广东布政司广东都司旧有
　　广东管屯田都司康熙九年裁
　　广西清吏司分管广西布政司旧有广西都司
　　康熙五年裁带管内仓及崇文门大兴宛平二
　　县办买粮料宝泉局湖北局湖南局广东局云
　　南局旧有宣镇局密镇局蓟镇局江宁局苏州
　　局浙江局江西局福建局山东局临清局山西
　　局大同镇局河南局陕西局广西局后俱停铸
　　云南清吏司分管云南布政司云南都司漕运
　　带管禄米仓海运仓旧太仓南新仓兴平仓北
　　新仓富新仓太平仓中南仓西仓坐粮厅大通
　　桥江宁仓淮安仓徐州仓凤阳仓临清仓德州
　　仓江安粮道苏松粮道浙江粮道江西粮道山
　　东粮道湖北粮道湖南粮道江南省白粮旧属
　　江南司康熙八年归并云南司浙江省白粮旧
　　属浙江司康熙八年归并云南司旧有河南粮
　　道康熙二十二年裁
　　贵州清吏司分管贵州布政司贵州都司带管
　　崇文门左翼右翼张家口杀虎口天津关旧为
　　河西务康熙元年改临清关芜湖关淮安关扬
　　州关浒墅关凤阳关西新关湖口关旧为九江
　　关康熙二十一年改赣关北新关太平桥关江
　　南海关浙江海关福建海关广东海关本部三
　　库
　　盛京户部俱满缺
　　正官
　　侍郎一员
　　属官
　　郎中二员员外郎六员主事二员司库二员笔
　　帖式十五员内满文十二员满汉文三员
　国初建置
　盛京设户部承政参政启心郎笔帖式等官顺治
　　元年后止设满洲郎中一员员外郎一员笔帖
　　式七员库设司库二员乌林人九名马法十六
　　名仓设笔帖式二员汉军仓官一员税课司设
　　满洲笔帖式二员马法二名一应粮饷事务俱
　　归奉天将军管理十六年设满洲侍郎一员综
　　核粮饷十七年添设满洲员外郎四员主事一
　　员笔帖式三员管库笔帖式二员十八年改员
　　外郎一员为郎中康熙九年添设管库笔帖式
　　一员掌地丁赋税及支给粮草什物等事
世祖章皇帝顺治　年
大清会典顺治初设后库满洲郎中四员员外郎二
　　员司库六员笔帖式十员
　　顺治七年
　大清会典顺治七年令凡属
　　内库钱粮俱归并户部管理
　　顺治十二年
　大清会典顺治十二年户部分为三库设理事官二
　　员掌库印添设司库三员笔帖式二员
　　顺治十六年
大清会典顺治十六年户部设巡视十库科道各一
　　员验粮厅一员
　　顺治十八年
大清会典顺治十八年令内监所属颜料库供用库
　　甲字库乙字库丁字库俱归还户部管理
　　是年裁巡库科道及验粮厅今见在满洲掌印
　　郎中三员三库各一员员外郎三员三库各一
　　员司库六员三库各二员笔帖式二十四员三
　　库各八员乌林人三十二员金银库十二员
　　匹颜料库各十员军一百三十名金银库匹
　　库颜料库共五十名里新库四十名承运库甲
　　字库乙字库共四十名太监六名供用库库役
　　八名供用库匠役四十五名金银库三名供用
　　库四十二名
　　康熙十二年
上谕户部自古国家久安长治之谟莫不以足民为
　　首务必使田野开辟盖藏有余而又取之不尽
　　其力然后民气和乐聿成丰亨豫大之休见行
　　垦荒定例俱限六年起科朕思小民拮据开荒
　　物力艰难恐催科期迫反致失业朕心深为轸
　　念以后各省开垦荒地俱着再加宽限通计十
　　年方行起科其该管地方官员原有议叙定例
　　如新任之官自图纪叙故掩前功纷更扰民者
　　着各该督抚严行稽察题参处分尔部即遵谕
　　行特谕康熙十二年十一月初五日
　　康熙二十六年
上谕户部朕惟自古帝王统御万方乂安九有单心
　　怀保节爱攸先期于物力充裕爰以振业元
　　俾膏泽旁流咸蒙美利朕自御极以来轸恤民
　　依力图休养惟理财为裕国之大经蠲贷为爱
　　民之实政历年敦崇节俭严核浮冒盖欲为布
　　德行惠之资频年以来各省钱粮虽已次第蠲
　　免但江苏所属各郡县为财赋重地额征钱粮
　　甲于他省且累岁输将供亿效力维勤兹用大
　　沛恩膏除漕项钱粮外所有康熙二十七年应
　　征地丁各项钱粮俱着蠲免二十六年未完钱
　　粮亦悉与豁除又陜西省钱粮前虽已行蠲免
　　但念该省人民用兵之际转输馈饷效力可念
　　再宜加恩以弘乐利其康熙二十七年应征地
　　丁各项钱粮及二十六年未完钱粮亦着俱与
　　蠲免尔部速行该地方官通行晓谕务使小民
　　均沾实惠以副朕爱育苍生至意如有不肖官
　　吏借端朦混及私行重征者该督抚指名题参
　　从重治罪如该督抚徇隐不行纠举或经参奏
　　或被告发定行一并从重治罪尔部即遵谕行
　　特谕康熙二十六年十一月二十六日
　　康熙五十年
上谕张鹏翮卿简任司农清勤恪慎积弊剔除实心
　　尽职大有裨益部务关系紧要料理需人虽卿
　　父年逾八十闻精力尚健不必急请归省康熙
　　五十年三月二十八日

　户部部名臣列传一
　　周
　　君牙
按书经穆王命君牙为大司徒作君牙王若曰呜呼
君牙惟乃祖乃父世笃忠贞服劳王家厥有成绩纪
于太常惟予小子嗣守文武成康遗绪亦惟先正之
臣克左右乱四方心之忧危若蹈虎尾涉于春冰今
命尔予翼作股肱心膂缵乃旧服无忝祖考弘敷五
典式和民则尔身克正罔敢弗正民心罔中惟尔之
中夏暑雨小民惟曰怨咨冬祁寒小民亦惟曰怨咨
厥惟艰哉思其艰以图其易民乃宁呜呼丕显哉文
王谟丕承哉武王烈启佑我后人咸以正罔缺尔惟
敬明乃训用奉若于先王对扬文武之光命追配于
前人王若曰君牙乃惟由先正旧典时式民之治乱
在兹率乃祖考之攸行昭乃辟之有乂
　　汉
　　朱邑
按汉书本传邑字仲卿庐江舒人也少时为舒桐乡
啬夫廉平不苛以爱利为行未尝笞辱人存问耆老
孤寡遇之有恩所部吏民爱敬焉迁补太守卒史举
贤良为大司农丞迁北海太守以治行第一入为大
司农为人惇厚笃于故旧然性公正不可交以私天
子器之朝廷敬焉是时张敞为胶东相与邑书曰明
主游心太古广延茂士此诚忠臣竭思之时也直敞
远守剧郡驭于绳墨匈臆约结固亡奇也虽有亦安
所施足下以清明之德掌周稷之业犹饥者甘糟糠
穰岁余粱肉何则有亡之势异也昔陈平虽贤须魏
倩而后进韩信虽奇赖萧公而后信故事各达其时
之英俊若必伊尹吕望而后荐之则此人不因足下
而进矣邑感敞言贡荐贤士大夫多得其助者身为
列卿居处俭节禄赐以共九族乡党家亡余财神爵
元年卒天子闵惜下诏称扬曰大司农邑廉洁守节
退食自公亡疆外之交束修之馈可谓淑人君子遭
离凶灾朕甚悯之其赐邑子黄金百斤以奉其祭祀
初邑病且死属其子曰我故为桐乡吏其民爱我必
葬我桐乡后世子孙奉尝我不如桐乡民及死其子
葬之桐乡西郭外民为起冢立祠祠祭至今不绝
　　唐
　　庾敬休
按唐书本传敬休字顺之邓州新野人祖光烈与弟
光先不受安禄山伪官遁去光烈终大理少卿光先
吏部侍郎父何当朱泚反又与弟倬逃山谷不臣贼
官兵部郎中敬休擢进士第又中宏辞辟宣州幕府
入拜右补阙起居舍人建言天子视朝宰相群臣以
次对言可传后者承旨宰相示左右起居则载录季
送史官如故事诏可既而执政以几密有不可露罢
之召为翰林学士文宗将立鲁王为太子慎选师傅
敬休以户部侍郎兼鲁王傅初剑南西川山南道岁
征茶户部自遣巡院主之募贾人入钱京师太和初
崔元略奏责本道主当岁以四万缗上度支久之逗
留多不至敬休始请置院秭归收度支钱乃无逋没
又言蜀道米价腾踊百姓流亡请以本道阙官职田
赈贫民诏可再为尚书左丞卒赠吏部尚书敬休夷
淡多容可不饮酒食肉不迩声色弟简休亦至工部
侍郎
　　刘晏
按唐书本传晏字士安曹州南华人元宗封泰山晏
始八岁献颂行在帝奇其幼命宰相张说试之说曰
国瑞也即授太子正字公卿邀请旁午号神童名震
一时天宝中累调夏令未尝督赋而输无逋期举贤
良方正补温令所至有惠利可纪民皆刻石以传再
迁侍御史禄山乱避地襄阳永王璘署晏右职固辞
移书房管论封建与古异今诸王出深宫一旦望桓
文功不可致诏拜度支郎中兼侍御史领江淮租庸
事晏至吴郡而璘反乃与采访使李希言谋拒之希
言假晏守余杭会战不利走依晏晏为陈可守计因
发义兵坚壁会王败欲转略州县闻晏有备遂自晋
陵西走终不言功召拜彭原太守徙陇华二州刺史
迁河南尹时史朝义盗东都乃治长水进户部侍郎
兼御史中丞度支铸钱盐铁等使京兆尹郑叔清李
齐物坐残摰罢诏晏兼京兆尹摠大体不苛号称职
会司农卿严庄下狱已而释诬劾晏漏禁中语宰相
萧华亦忌之贬通州刺史代宗立复为京兆尹户部
侍郎领度支盐铁转运铸钱租庸使晏以户部让颜
真卿改国子祭酒又以京兆让严武即拜吏部尚书
同中书门下平章事使如故坐与程元振善罢为太
子宾客俄兼御史大夫领东都河南江淮转运租庸
盐铁常平使时大兵后京师米斗千钱禁膳不兼时
甸农挼穗以输晏乃自按行浮淮泗达于汴入于河
右循底柱硖石观三门遗迹至河阴巩洛见宇文恺
梁公堰厮河为通济渠视李杰新堤尽得其病利然
畏为人牵制乃移书于宰相元载以为太抵运之利
与害各有四京师三辅若税入之重淮湖粟至可减
徭赋半为一利东都雕破百户无一存若漕路流通
则聚落邑廛渐可还定为二利诸将有不庭戎虏有
侵盗闻我贡输错入军食丰衍可以震耀夷夏为三
利若舟车既通百货杂集航海梯峤可追贞观永徽
之盛为四利起宜阳熊耳虎牢成皋五百里见户纔
千余居无尺椽爨无盛烟兽游鬼哭而使转车挽漕
功且难就为一病河汴自寇难以来不复穿治崩岸
灭木所在廞淤涉泗千里如罔水行舟为二病东垣
底柱渑池北河之间六百里戍逻久绝夺攘奸宄夹
河为薮为三病淮阴去蒲□亘三千里屯壁相望中
军皆鼎司元侯每言衣无纩食半菽挽漕所至辄留
以馈军非单车使者折简书所能制为四病载方内
擅朝权既得书即尽以漕事委晏故晏得尽其才岁
输始至天子大悦遣卫士以鼓吹迓东渭桥驰使劳
曰卿朕酇侯也凡岁致四十万斛自是关中虽水旱
物不翔贵矣再迁吏部尚书又兼益湖南荆南山南
东道转运常平铸钱使与第五琦分领天下金谷又
知吏部三铨事推处最殿分明下皆慑伏元载得罪
诏晏鞫之晏畏载党盛不可独讯更敕李涵等五人
与晏杂治王缙得免死晏请之也常衮执政忌晏有
公望乃言晏旧德当师长百僚用为左仆射实欲夺
其权帝以计务方治诏以仆射领使如旧初晏分置
诸道租庸使慎简台阁士专之时经费不充停天下
摄官独租庸得补署且数百人皆新进锐敏尽当时
之选趣督倚办故能成功虽权贵干请欲假职仕者
晏厚以禀奉之然未尝使亲事是以人人劝职尝言
士有爵禄则名重于利吏无荣进则利重于名故检
劾出纳一委士人吏惟奉行文书而已所任者虽数
千里外奉教令如目前频伸谐戏不敢隐惟晏能行
之他人不能也代宗尝命考所部官吏善恶刺史有
罪者五品以上辄系劾六品以下杖然后奏李灵耀
反河南节帅或不奉法擅征赋州县益削晏尝以羡
补乏人不加调而所入自如第五琦始榷盐佐军兴
晏代之法益密利无遗入初岁收缗钱六十万末乃
什之计岁入千二百万而榷居太半民不告勤京师
盐暴贵诏取三万斛以赡关中自扬州四旬至都人
以为神至湖峤荒险处所出货皆贱弱不偿所转晏
悉储淮楚间贸铜易薪岁铸缗钱十余万其措置纤
悉如此诸道巡院皆募驶足置驿相望四方货殖低
昂及他利害虽甚远不数日即知是能权万货重轻
使天下无甚贵贱而物常平自言如见钱流地上每
朝谒马上以鞭算质明视事至夜分止虽休澣不废
事无闲剧即日剖决无留所居修行里粗朴卑陋饮
食俭狭室无媵婢然任职久势轧宰相要官华使多
出其门自江淮茗橘珍甘常与本道分贡竞欲先至
虽封山断道以禁前发晏厚赀致之常冠诸府由是
媢怨益多馈谢四方有名士无不至其有口舌者率
以利啖之使不得有所訾短故议者颇言晏任数固
恩大历时政因循军国皆仰晏未尝检质德宗立言
者屡请罢转运使晏亦固辞不许又加关内河东三
川转运盐铁及诸道青苗使始杨炎为吏部侍郎晏
为尚书盛气不相下晏治元载罪而炎坐贬及炎执
政衔宿怨将为载报仇先是帝居东宫代宗宠独孤
妃而爱其子韩王宦人刘清潭与嬖幸请立妃为后
且言王数有符异以摇东宫时妄言晏与谋至是炎
见帝流涕曰赖祖宗神灵先帝与陛下不为贼臣所
间不然刘晏黎干摇动社稷凶谋果矣今干伏辜而
晏在臣位宰相不能正其罪法当死崔佑甫曰陛下
已廓然大赦不当究飞语致人于罪朱泚崔宁力相
解释宁尤切至炎怒斥宁于外遂罢晏使坐新故所
交簿物抗谬贬忠州刺史中官护送炎必欲傅其罪
知庾准与晏素憾乃擢为荆南节度使准即奏晏与
朱泚书语言怨望又搜卒擅取官物胁诏使谋作乱
炎证成之建中元年七月诏中人赐晏死年六十五
后十九日赐死诏书乃下且暴其罪家属徙岭表坐
累者数十人天下以为冤时炎兼删定使议籍没众
论不可乃止然已命簿录其家唯杂书两乘米麦数
斛人服其廉淄青节度使李正已表诛晏太暴不加
验实先诛后诏天下骇惋请还其妻子不报兴元初
帝寖寤乃许归葬贞元五年遂擢晏子执经为太常
博士宗经秘书郎执经还官求追命有诏赠郑州刺
史又加司徒晏殁二十年而韩洄元琇裴腆李衡包
佶卢征李若初继掌财利皆晏所辟用有名于时晏
既被诬而旧吏推明其功陈谏以为管萧之亚着论
纪其详大略以开元天宝间天下户千万至德后残
于大兵饥疫相仍十耗其九至晏充使户不二百万
晏通计天下经费谨察州县灾害蠲除振救不使流
离死亡初州县取富人督漕挽谓之船头主邮递谓
之捉驿税外横取谓之白着人不堪命皆去为盗贼
上元宝应间如袁晁陈庄方清许钦等乱江淮十余
年乃定晏始以官船漕而吏主驿事罢无名之敛正
盐官法以裨用度起广德二年尽建中元年黜陟使
实天下户收三百余万王者爱人不在赐与当使之
耕耘织纴常岁平敛之荒年蠲救之大率岁增十之
一而晏尤能时其缓急而先后之每州县荒歉有端
则计官所赢先令曰蠲某物贷某户民未及困而奏
报已行矣议者或讥晏不直赈救而多贱出以济民
者则又不然善治病者不使至危惫善救灾者勿使
至赈给故赈给少则不足活人活人多则阙国用国
用阙则复重敛矣又赈给近侥幸吏下为奸强得之
多弱得之少虽刀锯在前不可禁以为二害灾沴之
乡所乏粮耳他产尚在贱以出之易其杂货因人之
力转于丰处或官自用则国计不乏多出菽粟恣之
粜运散入村闾下户力农不能诣市转相沾逮自免
阻饥不待令驱以为二胜晏又以常平法丰则贵取
饥则贱与率诸州米尝储三百万斛岂所谓有功于
国者邪琇后以尚书右丞判度支国无横敛而军旅
济为韩滉所恶贬雷州司户参军坐私入广州赐死
腆以兵部侍郎判度支封闻喜县公衡历户部侍郎
佶字幼正润州延陵人父融集贤院学士与贺知章
张旭张若虚有名当时号吴中四士佶擢进士第累
官谏议大夫坐善元载贬岭南晏奏起为汴东两税
使晏罢以佶充诸道盐铁轻货贱物使迁刑部侍郎
改秘书监封丹阳郡公征幽州人晏荐为殿中侍御
史晏得罪贬珍州司户参军元琇判度支荐为员外
郎琇得罪贬秀州长史三迁给事中户部侍郎窦参
善之方倚以代己会同州刺史缺参请用尚书左丞
赵憬德宗恶参欲间其腹心更用征为之久乃徙华
州厚结权近冀进用因华州地迫而贫所献尝觳陋
至征厚赋敛有所奉入辄加常数人不堪其求若初
者事晏为冗职包佶称之历太康令劝刺史李芃敛
羡钱交权幸芃厚遇之累迁浙东观察使代王纬为
浙西观察诸道盐铁使时天下钱少货轻州县禁钱
不出境商贾不通若初始奏纵钱以起万货诏可而
持刚检下吏民畏服卒赠礼部尚书宗经终给事中
华州刺史
　　韩洄
按唐书韩休传休子洄字幼深荫补弘文生满岁参
调吏部侍郎达奚珣以地望抑之除章怀太子陵令
无愠容安禄山乱家七人遇害洄避难江南蔬食不
听乐干元中授睦州别驾刘晏表为屯田员外郎知
扬子留后召拜谏议大夫与补阙李翰数上章言得
失擢知制诰坐与元载善贬邵州司户参军德宗即
位起为淮南黜陟使复为谏议大夫晏被罪天下钱
谷归尚书省而省司废久无纲纪莫总其任乃擢洄
户部侍郎判度支洄上言江淮七监岁铸钱四万五
千□输京师工用运转每□度二千是本倍于子今
商州红崖冶产铜而洛源监久废请凿山取铜即冶
旧监置十炉铸之岁得钱七万二千□度费每□九
百则得可浮本矣江淮七监请皆罢又言天下铜铁
冶乃山泽利当归王者请悉隶盐铁使从之复罢省
胥史冗食二千人积米长安万年二县各数十万石
视年丰耗而发敛焉故人不艰食洄与杨炎善炎得
罪不自安无何兄滉子皋上疏理炎罪帝意洄教之
贬蜀州刺史兴元元年入为兵部侍郎转京兆尹贞
元十年终国子祭酒赠户部尚书
　　第五琦
按唐书本传琦字禹珪京兆长安人少以吏干进颇
能言强国富民术天宝中事韦坚坚败不得调久之
为须江丞太守贺兰进明才之安禄山反进明徙北
海奏琦为录事参军事时贼已陷河间信都进明未
战元宗怒遣使封刀趣之曰不亟进兵即斩首进明
惧不知所出琦劝厚以财募勇士出贼不意如其计
复收所陷郡肃宗驻彭原进明遣琦奏事既谒见即
陈今之急在兵兵强弱在赋赋所出以江淮为渊若
假臣一职请悉东南宝赀飞饷函洛惟陛下命帝悦
拜监察御史勾当江淮租庸使迁司虞员外郎河南
等五道支度使迁司金郎中兼侍御史诸道盐铁铸
钱使盐铁名使自琦始进度支郎中兼御史中丞当
军兴随事趣办人不益赋而用以饶于是迁户部侍
郎判度支河南等道支度转运租庸盐铁铸钱司农
太府出纳山南东西江西淮南馆驿等使干元二年
进同中书门下平章事初琦请铸干元重宝钱以一
代十既当国又铸重规一代五十会物痛腾踊饿馑
相望议者以为非是诏贬忠州长史会有告琦纳金
者遣御史驰按琦辞曰位宰相可自持金耶若付受
有状请归罪有司御史不晓以为具服狱上之遂长
流夷州宝应初起为朗州刺史有异政拜太子宾客
吐蕃盗京师郭子仪表为粮料使兼御史大夫关内
元帅副使改京兆尹俄加判度支铸钱盐铁转运常
平等使累封扶风郡公复以户部侍郎兼京兆尹坐
与鱼朝恩善贬括州刺史徙饶湖二州复为太子宾
客东都留守德宗素闻其才将复用召之会卒年七
十一赠太子少保子峰妇郑皆以孝着表阙于门
按大唐新语肃宗初即位在彭原第五琦以言事得
召见请于江淮分置租庸使市轻货以济军须肃宗
纳之拜监察御史房管谏曰往者杨国忠厚敛以怒
天下今已乱矣陛下即位以来人未见德琦聚敛臣
也今复宠之是除一国忠用一国忠也将何以示远
方收人心乎肃宗曰今天下方急六军之命若倒悬
然无轻贷则人散矣卿恶琦可也何所取材管不能
对卒用琦策骤迁御史中丞改铸干元钱一以当十
又迁户部侍郎平章事兼知度支租庸使俄被放黜
代宗即位复判度支盐铁事永泰初奏推天下监斗
收一百文迄今行之
　　宋
　　宋祁
按宋史本传祁字子京与兄庠同时举进士权三司
度支判官方陕西用兵调费日蹙上疏曰兵以食为
本食以货为资圣人一天下之具也今左藏无积年
之镪太仓无三岁之粟尚方冶铜匮而不发承平如
此已自雕困良由取之既殚用之无度也朝廷大有
三冗小有三费以困天下之财财穷用褊而欲兴师
远事诚无谋矣能去三冗节三费专备西北之屯可
旷然高枕矣何谓三冗天下有定官无限员一冗也
天下有厢军不任战而耗衣食二冗也僧道日益多
而无定数三冗也三冗不去不可为国请断自今僧
道已受戒具者姑如旧其他悉罢还为民可得耕夫
织妇五十余万人一冗去矣天下厢军不择孱小
弱而悉刺之纔图供役本不知兵又且月支禀粮岁
费库帛数口之家不能自庇多去而为盗贼虽广募
之无益也其已在籍者请勿论其他悉驱之南亩又
得力耕者数十万二冗去矣国家郡县素有定官譬
以十人为额常以十二加之即迁代罪谪随取之而
有今一官未阙群起而逐之州县不广于前而官五
倍于旧吏何得不苟进官何得不滥除请诏三班审
官院内诸司流内铨明立限员以为定法其门荫流
外贡举等科实置选限稍务择人俟有阙官计员补
吏三冗去矣何谓三费一曰道场斋醮无有虚日且
百司供亿至不可赀计彼皆以祝帝寿奉先烈祈民
福为名臣愚以为此主者为欺盗之计尔陛下事天
地宗庙社稷百神牺牲玉帛使有司端委奉之岁时
荐之足以竦明德介多福矣何必希屑屑之报哉则
一费节矣二曰京师寺观或多设徒卒添置官府衣
粮率三倍他处居大屋高庑不徭不役坐蠹齐民其
尤者也而又自募民财营建祠庙虽曰不费官帑然
国与民一也舍国取民其修一焉请罢去之则二费
节矣三曰使相节度不隶藩要夫节相之建或当边
镇或临师屯公用之设劳众而飨宾也今大臣罢黜
率叨恩除坐靡邦用莫此为甚请自今地非边要州
无师屯者不得建节度已带节度不得留近藩及京
师则三费节矣臣又闻之人不率则不从身不先则
不信陛下能躬服至俭风示四方衣服起居无逾旧
规后宫锦□珠玉不得妄费则天下向应民业日丰
人心不摇师役可举风行电照饮马西河蠢尔戎首
在吾掌中矣徙判盐铁勾院
　　陈恕
按宋史本传恕字仲言洪州南昌人少为县吏折节
读书江南平礼部侍郎王明知洪州恕以儒服见明
与语大奇之因资送令预计偕太平兴国二年进士
解褐大理评事通判洪州恕以乡里辞改澧州澧自
唐季为节镇兼领吏多缘簿书干没为奸恕尽谪发
其弊郡中称为强明以吏干闻召入为右赞善大夫
同判三司勾院迁左拾遗充度支判官与判使王仁
赡廷争本司事仁赡屈伏坐贬秩擢恕为度支员外
郎仍旧职再迁工部郎中知大名府时契丹内寇受
诏增浚城陧其器用取于民者不时集恕立擒府中
大豪一人会将吏将斩之宗族号诉宾佐竞前请救
大豪叩头流血请翌日集事违期甘死恕令械之以
徇民皆恐栗无敢后期者数日功就会契丹引去召
入为户部郎中户部副使迁右谏议大夫知澶州驿
召为河北东路营田制置使太宗谕以农战之旨恕
对曰古者兵出于民无寇则耕寇至则战今之戎士
皆以募致衣食仰给县官若使之冬持兵御寇春执
耒服田万一生变悔无及矣太宗曰卿第行朕思之
恕行数日果有诏止令修完城堡通导沟渎而已营
田之议遂寝俄知代州入判吏部选事拜盐铁使恕
有心计厘去宿弊太宗深器之亲题殿柱曰真盐铁
陈恕迁给事中参知政事数月太宗言及户部使樊
知古所部不治恕与知古联事情好款洽密与语之
欲知古修举其职知古诉于太宗太宗怒恕泄禁中
语罢守本官旋出知江陵府大发群吏奸赃坐徒流
停废者甚众郡内惕息淳化四年太宗从魏羽段惟
一之请分三司为十道置左右计使以魏羽董俨分
主之召恕为工部侍郎充总计使判左右计事左右
计使分判十道事凡议论计度并令恕等参预恕以
官司分隶政令互出难以经久极言其非便岁余果
罢复以恕为盐铁使时太宗留意金谷召三司吏李
溥等二十七人对于崇政殿询以计司利害溥等言
条目烦多不可以口占愿给笔札以对太宗遣中黄
门送诣相府限五日悉条上之溥等共上七十一事
诏以四十四事付有司行之其十九事下恕等议可
否遣知杂御史张秉中使张崇贵监议令中书籍其
事专检举之无致废格赐溥等白金□钱悉补侍禁
殿直领其职太宗谓宰相曰溥等条奏事颇有所长
朕常语恕等若文章稽古此辈固不可望若钱谷利
病颇自幼至长寝处其中必周知根本卿等但假以
颜色引令剖陈必有所益恕等刚强终不肯降意询
问吕端对曰耕当问奴织当问婢寇准曰夫子入太
庙每事问乃以贵下贱先有司之义后数日太宗又
曰国家岁入财数倍于唐唐中叶以降藩镇擅命征
赋多不入公家下陵上替经制隳坏若前代为得即
已致太平岂复烦朕心虑也因召恕等责以职事旷
废恕等对曰今土宇至广庶务至繁国用军须所费
浩瀚又遇诸州凡有灾沴必尽蠲其租臣等每举榷
利朝廷必以侵民为虑皆尼而不行纵使耿受昌桑
弘羊复生亦所不逮臣等驽力惟尽心簿领终不足
上裨圣治太宗曰卿等清而不通专守绳墨终不能
为国家度长挈大剖烦析滞只如京城仓库主吏当
改职者簿领中壹处节目未备即至十年五年不决
以致贫无资给转徙沟壑此卿等之过岂不伤和气
哉恕等顿首谢五年赐三司钱百万募吏有能言本
司不便者令恕等量事大小以钱赏之钱尽更给至
道二年欲并三司命官总判其勾院磨勘理欠凭由
支收行帐提点等司令恕条列其事以闻恕奏曰伏
以封域寖广财谷繁多三司之中簿牒填委朝廷设
法督责尤严官吏救过不暇若为三部各设主司择
才非难办事亦易事办过鲜不挠上心此亦一时之
良策也其勾院磨勘两司出于旧制关防之要莫加
于此理欠凭由二司虽非旧设自理欠失序凭由散
落故设二司专令典掌纲目咸具制置有伦逋欠无
失理之名凭由鲜流散之弊实亦要切不可废除若
两司并委一官方及判官一员之事其主辖支收司
先因从京支度财货转输外地此除彼附照验稽滞
若京城得贤主史使居此司专行检辖凡支拨官物
便给除破文凭却于所司置簿记录催到收附文记
即乃勾销簿书取捷之门亦为允当其行帐司近日
权置了绝旧帐帐目告尽司额自除提点司是中旨
特置提振三司废怠之事固非有司敢得拟议也诏
三司都凭由理欠司宜令为一处命官兼判应诸道
逋负官物令三司逐部理约理欠司但总其所逋之
数纠督之余悉从恕奏恕将立茶法召茶商数十人
俾各条利害恕阅之第为三等语副使宋大初曰吾
观下等固灭裂无取上等取利太深此可行于商贾
不可行于朝廷惟中等公私皆济吾裁损之可以经
久于是始为三法行之货财流通峡路诸州承孟氏
旧政赋税轻重不均阆州税钱千八百为一绢果州
六百为一绢民前后击登闻鼓陈诉历二十年诏下
本道官吏因循不理转运副使张晔年少气锐会受
诏按覆即便宜行之恕奏晔擅改法计果州一岁亏
上供绢万余晔坐削一任免恕每便殿奏事太宗或
未深察必形诮让恕敛板踧缩退至殿壁负立若无
所容俟意稍解复进□执前奏终不改易如是或至
三四太宗以其忠多从之迁礼部侍郎真宗即位加
户部命条具中外钱谷以闻恕久不进屡趣之恕曰
陛下富于春秋若知府库充实恐生侈心臣是以不
敢进真宗嘉之咸平二十年帝北巡充行在转运使
俄以母老求解拜吏部侍郎知通进银台封驳司审
官院上言封驳之任实给事中之职隶于左曹虽别
建官局不可失其故号请以门下封驳事隶银台司
从之五年知贡举恕自以洪人避嫌凡江南贡士悉
被黜退又援贡举非其人之条故所取甚少而所取
以王曾为首及廷试糊名考校曾复得甲科时议称
之恕每自叹曰吾得曾名世才也不愧于知人矣恕
事母孝母亡哀慕过甚不食荤茹遂至羸瘠起复视
事迁尚书左丞权知开封府恕已病犹勉强亲职数
月增剧表求馆殿之职获奉以济其贫真宗曰卿求
一人可代者听卿去是时寇准罢枢密使恕即荐以
自代遂以准为三司使恕为集贤学士判院事准即
检寻恕前后改革兴立之事类以为册及以所出榜
别用新板躬至恕第请判押恕亦不让一一押之自
是计使无不循其旧贯至李谘为三司使始改茶法
恕之规模渐革矣帝重恕诏太医诊疗百日有司请
停奉不许未几卒年五十九恕将卒口占遗奏及约
束后事送终之具无不周悉真宗悼惜废朝赠吏部
尚书录其子执中为太常寺太祝执古为奉礼郎恕
颇涉史传多识典故精于吏理深刻少恩人不敢干
以私前后掌利柄十余年强力干事胥吏畏服有称
职之誉善谈论听者忘倦素不喜释氏常请废译经
院辞甚激切真宗曰三教之兴其来已久前代毁之
者多矣但存而不论可也恕性吝怒其子淳私用钱
及寝疾上言淳不率教导多与非类游常习武艺愿
出为外州军校真宗曰戎校管镇兵非丞郎家子弟
所□也以为滁州司马恕卒召复旧官后竟以贿败
执中至同中书门下平章事别有传执古至虞部员
外郎执方执礼并太子中舍
　　魏羽
按宋史陈恕传魏羽字垂天歙州婺源人少能属文
上书李煜署弘文馆校书郎时建当涂县为雄远军
以羽为判官宋师渡江羽以城降太祖擢为太子中
舍仍旧职金陵平入朝出知兴州太平兴国初知棣
州改京兆府六年受诏诣瀛州覆军市租得隐漏数
万计因上言本州录事参军郭震十年未代河间令
崔能前任即墨未满岁迁秩有司调选失平疏远何
由闻达请罪典司以肃欺弊上赐诏褒谕复命迁太
常博士知宋州又徙阆州就改膳部员外郎丁外艰
起复□事入判大理寺历度支户部二判官召拜本
曹郎中因上疏言三司职官颇众愿省其半可以责
成仍条列利病凡二十事诏下有司详议皆以为便
改盐铁判官时北边多警朝议耕战之术以羽为河
北东路营田副使改两浙转运使迁兵部郎中淳化
初选为秘书少监逾月迁左谏议大夫俄拜度支使
改盐铁使四年并三部为一以羽判三司先是簿领
堆积吏缘为奸虽尝更立新制未为适中是冬羽上
言依唐制天下郡县为十道两京为左右计各署判
官领之制三司使二员以羽为左计使董俨为右计
使中分诸道以隶焉未久以非便罢守本官出知滑
州丁内艰起复加给事中徙潭州遣使谕旨真宗即
位迁工部侍郎连徙杭扬二州召权知开封府车驾
北巡判留司三司再为户部度支使咸平四年以疾
解职拜礼部侍郎谢日召升便殿从容问谕勉以医
药月余卒年五十八羽涉猎史传好言事淳化中许
王暴薨或有以宫府旧事上闻者太宗怒追捕僚吏
将穷究之羽乘间上言曰汉戾太子窃弄父兵当时
言者以其罪当笞耳今许王之过未甚于是太宗嘉
纳之繇是被劾者皆获轻兴尝建议有唐以来凡制
诰皆经门下省审有非便者许其封驳请遵故事择
名臣专领其职迄今不废羽强力有吏干尤小心谨
事太宗尝谓左右曰羽有心计亦明吏道但无执守
与物推移耳历剧职十年始逾四十须鬓尽白亦可
怜也羽出入计司凡十八年习知金谷之事然颇伤
烦急不达大体景德二年长子玠卒其妻自陈家贫
无禄上悯之次子校书郎瓘为奉礼郎后为殿中丞
琰为太子中舍孙平仲天禧三年同进士出身羽同
时有刘式者亦久居计司刱端拱中三年磨勘之法
首以式主之
　　陈希亮
按宋史本传希亮字公弼眉州人天圣八年进士嘉
佑二年为开封府判官改判三司户部勾院朝廷以
三司事□簿书留滞乃命希亮又兼开拆司荣州鬻
盐凡十八井岁久竭有司责课如初民破产籍没
者三百余家希亮为言还其所籍岁蠲三十余万斤
三司簿书滞留者自天禧以来末帐六百有四明道
以来生事二百一十二万希亮日夜课吏凡九月去
其三之二度支吏不时勾希亮杖之副使以希亮擅
决罚由是事复滞会接伴契丹使还自请补外
　　刘式
按宋史陈恕传刘式字叔度袁州人也李煜时举三
传中第归宋历迁大理寺丞赞善大夫监通州丰利
监及主三司都磨勘司仍赐绯式又建议置主辖支
收司以谨财赋出纳时以为当迁秘书丞与陈靖使
高丽至道中并三勾院为一命式领之再转工部员
外郎赐金紫迁刑部式深究簿领之弊江淮间旧有
横赋逋积至多式奏免之人以为便然多所条奏检
校过峻为下吏所讼免官卒
　　范坦
按宋史范雍传雍河南人曾孙坦字伯履为户部侍
郎论当十及夹锡钱之弊以便亲请外知河阳入辞
徽宗曰夹锡钱之害甚于当十宜速正之为一道率
坦至即奏罢之政和初复为户部遂改当十钱为当
三罢淮盐入东北鬻诸州公田以实常平又上疏言
户部岁入有限用则无穷今节度使八十员留后至
刺史数千员自非军功得之宜减其半奉及他工技
末作一切裁损时以为当时张商英为相坦多与之
合及商英去言者论坦助为匮竭之说以摇众听又
言坦建议鬻田改常平法废元符令及罢夹锡钱之
罪贬黄州团练副使安置韶州以赦复徽猷阁待制
卒年六十三
　　苏辙
按宋史本传辙进户部侍郎辙因转对言曰财赋之
原出于四方而委于中都故善为国者藏之于民其
次藏之州郡州郡有余则转运司常足转运司既足
则户部不困唐制天下赋税其一上供其一送使其
一留州比之于今上供之数可谓少矣然每有缓急
王命一出舟车相衔大事以济祖宗以来法制虽殊
而诸道蓄藏之计犹极丰厚是以敛散及时纵合由
己利柄所在所为必成自熙宁以来言利之臣不知
本末之术欲求富国而先困转运司转运司既困则
上供不继上供不继而户部亦惫矣两司既困故内
帑别藏虽积如丘山而委为朽壤无益于算也寻又
言臣以祖宗故事考之今日本部所行体例不同利
害相远宜随事措置以塞弊原谨具三弊以闻其一
曰分河渠案以为都水监其二曰分胄案以为军器
监其三曰分修造案以为将作监三监皆隶工部则
本部所专其余无几出纳损益制在他司顷者司马
光秉政知其为害尝使本部收揽诸司利权当时所
收不得其要至今三案犹为他司所擅深可惜也盖
国之有财犹人之有饮食饮食之道当使口司出纳
而腹制多寡然后分布气血以养百骸耳目赖之以
为聪明手足赖之以为力若不专任口腹而使手足
耳目得分治之则虽欲求一饱不可得矣而况于安
且寿乎今户部之在朝廷犹口腹也而使他司分治
其事何以异此自数十年以来群臣每因一事不举
辄入建他司利权一分用财无艺他司以办事为效
则不恤财之有无户部以给财为功则不问事之当
否彼此各营一职其势不复相知虽使户部得才智
之臣终亦无益能否同病府库卒空今不早救后患
必甚昔嘉佑中京师频岁大水大臣始取河渠案置
都水监置监以来比之旧案所补何事而大不便者
河北有外监丞侵夺转运司职事转运司之领河事
也郡之诸埽埽之吏兵储蓄无事则分有事则合水
之所向诸埽趋之吏兵得以并功储畜得以并用故
事作之日无暴敛伤财之患事定之后徐补其阙两
无所妨自有监丞据法责成缓急之际诸埽不相为
用而转运司不胜其弊矣此工部都水监为户部之
害一也先帝一新官制并建六曹随曹付事故三司
故事多隶工曹名虽近正而实非利昔胄案所掌今
内为军器监而上隶工部外为都作院而上隶提刑
司欲有兴作户部不得与议访闻河北道近岁为羊
浑脱动以千计浑脱之用必军行之水过渡无船然
后须之而其为物稍经岁月必至□败朝廷无出兵
之计而有司营戢不顾利害至使公私应副亏财害
物若专在转运司必不至此此工部都作院为户部
之害二也昔修造案掌百工之事事有缓急物有利
害皆得专之今工部以办职为事则缓急利害谁当
议之朝廷近以箔场竹箔积久损烂创令出卖上下
皆以为当指挥未几复以诸处营造岁有科制遂令
搬运堆积以破出卖之计臣不知将作见工几何一
岁所用几何取此积彼未用之间有无损败而遂为
此计本部虽知不便而以工部之事不敢复言此工
部将作监为户部之害三也凡事之类此者多矣臣
不能遍举也故愿明诏有司罢外水监丞举北河事
及诸路都作院河皆归转运司至于都水军器将作
三监皆兼隶户部使定其事之可否裁其费之多少
而工部任其功之良苦程其作之迟速苟可否多少
在户部则伤财害民户部无所逃其责矣苟良苦迟
速在工部则败事乏用工部无所辞其谴矣制出于
一而后天下贫富可责之户部矣哲宗从之惟都水
仍旧朝廷以吏部元丰所定吏额比旧额数倍命辙
量事裁减吏有白中孚曰吏额不难定也昔之流内
铨今侍郎左选也事之烦剧莫过此矣昔铨吏止十
数而今左选吏至数十事不加旧而用吏至数倍何
也昔无重法重禄吏通赇赂则不欲人多以分所得
今行重法给重禄赇赂比旧为少则不忌人多而幸
于少事此吏额多少之大情也旧法日生事以难易
分七等重者至一分轻者至一厘以下积若干分而
为一人今若取逐司两月事定其分数则吏额多少
之限无所逃矣辙曰此群吏身计所系也若以分数
为人数必大有所损将大致纷诉虽朝廷亦不能守
乃具以白宰执请据实立额□吏之年满转出或事
故死亡者勿补及额而止不过十年羡额当尽功虽
稍缓而见吏知非身患不复怨矣吕大防命诸司吏
任永寿与省吏数人典之遂背辙议以立额日裁损
吏员复以好恶改易诸局次永寿复以赃刺配大防
略依辙议行之代轼为翰林学士寻权吏部尚书

　户部部名臣列传二
　　明一
　　杨思义
按明外史本传思义不详其籍里太祖称吴王授起
居注初钱谷隶中书省吴元年始设司农卿以思义
为之明年建元洪武设六部改为户部尚书帝谕思
义曰先王之世无不耕之民不蚕之女自什一制湮
技巧作而农桑废一民负耒百家待食一女理织百
夫待衣欲民不贫何可得也思义请令民间皆植桑
麻四年始征其税不种桑者输绢不种麻者输布如
周官里布法诏可帝念水旱不时缓急无所恃命思
义令天下立预备仓明年举耕籍礼命思义损益前
代仪节上之思义首邦计独以兴农桑振灾荒为急
虽本帝意而经画详密时称其知本计云调陕西行
省参政卒于官
　　范敏
按明外史杨思义传范敏阌乡人洪武八年举秀才
擢户部郎中十三年命署尚书事未几即授试尚书
荐耆儒王本等皆拜四辅官帝以徭役不均命编造
黄册敏议百一十户为里丁多者十人为里长鸠一
里之事以供岁役十年一周余百户为十甲后遂仍
其制不废敏寻罢官
　　张琬
按明外史杨思义传洪武初有张琬者鄱阳人以贡
士试高等授给事中改户部主事一日帝问天下财
赋户口之数口对无遗帝悦立擢左侍郎谨身殿灾
上言时政岁饥请蠲民租百万余石俱见嘉纳琬才
敏有心计以疾卒于官年二十七时人惜之
　　郭资
按明外史本传资字存性武安人洪武十八年进士
除户部主事以能擢都察院左佥都御史寻复降主
事迁北平布政司右参议至则条奏本司诸弊太祖
以为才转右参政无何进左布政使北平自元政废
弛纪纲不振资勤敏持法上下肃然燕王有异志深
结资资亦阴自附托建文帝命工部侍郎张昺掌司
事以防边为名而实备燕燕王既杀昺等资与左参
政孙瑜按察副使墨麟佥事杨泰率先朝燕王殿阶
下北面稽首称臣蹈舞呼万岁王悦仍其官燕师南
行资留辅世子居守时百姓初定城中兵少南兵屡
攻城僧道衍居中画谋资率民兵登陴日夜备御城
竟以完燕王六出师转战山东三年资镇抚新附办
给军饷常有余燕王称帝录功召为户部尚书赐金
绮楮币命乘傅掌北平布政司事诏建北京改行部
尚书定都后复为户部尚书是时营缮城郭宫殿置
官司又出塞北征工役繁兴资举职无废事永乐末
帝有疾不视朝近臣往往放恣贿赂请托无复顾忌
资精勤奉公操履如一左右贵人不敢有所预于是
谤议腾起帝知之降敕慰谕焉仁宗立以旧劳兼太
子宾客蹇义夏原吉言资偏执妨事且老病宜致仕
帝曰朕居守时得资力甚不忍弃之帝为治尚宽厚
而资守官刻核不称意旨既见资足疾步履艰难命
加太子太师户部尚书致仕给半俸宣德三年原吉
辍部务起资掌户部事免朝参资奉职益勤风雨寒
暑必坐公署僚属胥吏望而畏之趋事唯恐不及卒
之日家无余财帝怜其贫命有司治棺营葬赠特进
光禄大夫柱国汤阴伯谥忠襄官其子佑为户部主
事资天性峭刻少学术然多心计释褐治钱谷有能
称终其身不离冗剧仁宗尝问杨士奇曰资何如人
对曰性强毅人不能干以私但性实偏执陛下捐租
诏数下资不奉行仍责有司征纳使恩泽不流其过
难掩然耿介有守众弗能及也
　　王钝
按明外史张紞传王钝字士鲁太康人元至正间进
士知猗氏县洪武中征授礼部主事历吏部郎中出
为福建左参议转右参政以廉慎闻遣谕麓川却其
赠金或曰远人疑且贰钝乃受之以输云南官库还
迁浙江左布政使在浙十年名与张紞埒帝尝称于
朝以劝庶僚建文初拜户部尚书燕兵入京师逾城
走为逻卒所执成祖即位命仍故官未几与紞俱罢
紞死钝承制再上疏言事巡视北平山东事竣与敕
以布政使致仕既归郁郁死
　　郁新
按明外史本传新字敦本临淮人洪武中以人才征
授户部度支主事迁郎中逾年超擢户部右侍郎尝
问天下户口田赋地里险易应答无遗帝称其才寻
进尚书亲王岁禄米五万石他赐与复万石新议岁
止一万石并定郡王以下禄有差后因边饷不继定
召商开中法令商输粟塞下按引支盐边储以足夏
原吉为户部主事新奇之诸曹事悉委任焉建文二
年引疾归成祖即位召掌户部事初转漕北京新言
淮黄多浅滩跌披运舟艰阻请别用浅船载三百石
者自淮河沙河运至陈州颍溪口跌坡下复用浅船
载二百石者运至跌坡上别用大船运入黄河至八
柳树诸处又陆运至卫辉入卫河转输北京从之又
言湖广屯田所产不一凡粟谷黍麦之属皆令输官
准米诏从新言着为令又议公侯伯驸马仪宾禄请
如文武官例米钞兼支屯田岁收不能如额者减十
之四五皆允行永乐三年卒于官帝叹曰新理邦赋
十三年量计出入今谁可代者特赐棺殓谕祭而召
夏原吉还理部事新长于综理密而不繁其所规画
后不能易为人和易宽博母丧归葬宾客至者数郡
　　夏原吉
按明外史本传原吉字维□其先德兴人父时敏洪
武初以布衣召见授湘阴教谕遂家焉原吉早孤力
学养母以乡荐入太学选入禁中书制诰诸生或喧
笑原吉危坐俨然太祖诇而异之赐袭衣擢户部主
事曹务丛脞处之悉有条理尚书郁新甚重之有刘
郎中者白事多为新所诘恨原吉新尝劾诸司怠事
者帝欲宥之请益力帝怒问谁教若新顿首曰堂后
书算生教臣帝乃贳新下书算生于狱刘郎中遂言
教尚书者原吉也帝曰原吉能佐尚书汝欲陷之耶
刘郎中与书算生皆弃巿建文初进本部右侍郎明
年充采访使巡福建所过郡邑核吏治咨民隐济以
宽大人皆悦服久之移驻蕲州成祖即位或执原吉
以献帝释之转左侍郎或言原吉建文时用事不可
信成祖曰原吉忠于太祖以及建文独不忠朕耶遂
与蹇义同进尚书偕义等厘革旧政建白三十余事
浙西大水有司治不效永乐元年使原吉行视且命
治之已复使佥都御史俞士吉赍水利书赐原吉而
遣户部侍郎李文郁大理少卿袁复陕西参政宋性
为之副原吉请循禹三江入海故迹浚吴淞下流上
接太湖而度地为闸以时蓄泄从之役十余万原吉
布衣徒步日夜经画盛暑见役夫暴日中麾其盖曰
吾何忍独适二年春还朝言水虽由故道入海而支
流未尽疏泄非经久计于是原吉复行浚白茆塘刘
家河黄浦九月工毕水泄苏松之农田大利三年还
朝其夏浙西大饥命原吉士吉与左通政赵居任往
赈亲谕遣之发粟三十万石给牛种有请召民佃退
淤田益赋者原吉驰疏止之姚广孝还自浙西称原
吉曰古之遗爱也亡何郁新卒召还理部事首请裁
冗食平赋役严盐法钱钞之禁清仓场广屯种以给
边苏民且便商贾皆报可凡中外户口府库田赋盈
缩之数各以小简书置诸怀时检阅之一日成祖问
天下钱谷几何原吉对甚悉以是益重之当是时内
难新平论功赏封诸藩增设武卫百司广集生儒编
缉大典已又发卒八十万问罪安南而使中官造巨
舰浮海通道东南诸蛮大起北都宫阙供亿转输以
巨万万计皆取给户曹原吉经营补缀悉心计应之
尝督军民输材北都诏以锦衣官校从治怠事者原
吉虑犯者众告戒而后行人皆感悦亡何召还帝将
北巡命兼摄行在礼部都察院事遂扈行复摄刑部
有二指挥冒月廪帝欲斩之原吉曰非律也即真盗
何以加乃止八年帝北讨辅太孙留守北京总理行
在九卿事谕曰朕以房元龄待卿其尽心辅吾孙时
诸司草创每旦原吉入朝独近扆前参决庶务朝退
诸曹郎御史环请事原吉口答手书不动声色北达
行在南启监国京师肃然帝还赐钞币鞍马牢醴慰
劳有加寻从还南京命侍太孙周行乡落访民事原
吉取虀黍以进曰愿殿下食此知民艰太孙为尝之
九载满与蹇义皆宴便殿帝指二人谓群臣曰高皇
帝养贤德以贻朕欲观古名臣此其人矣已复从北
巡命侍太孙起居又三年奉太孙南还在道随事纳
忠多所裨益明年复从北巡十八年北京宫室成使
原吉南召太子太孙往复驰报原吉言连岁营建今
告成宜少宽民力抚流亡蠲逋负明年三殿灾原吉
复申前请亟命所司行之初以殿灾诏求直言群臣
多言都北京非便帝怒杀主事萧仪曰方迁都时与
大臣密议久而后定非轻举也言者因劾大臣帝命
跪午门外质辨大臣争詈言者原吉独奏曰彼应诏
无罪臣等备员大臣不能协赞大计罪乃在臣等帝
意解两宥之或尤原吉背初议曰吾辈历事久言虽
失幸上怜之若言官得罪所损不细矣众始叹服原
吉虽居户部即他司有大事帝时以访原吉每御便
殿阙门辄召语移时左右莫得闻退则恂恂若无预
者交址平帝问迁官与赏孰便对曰赏费于一时有
限迁官为后日费无穷也帝从之西域法王来朝帝
欲郊劳原吉不可及法王入原吉见不拜帝笑曰卿
欲效韩愈邪山东俘妖党三千余人至原吉请于帝
悉原之谷王穗叛帝疑长沙有通谋者原吉以百口
保之乃得寝帝将大举清沙漠命原吉与礼部尚书
吕震兵部尚书方宾工部尚书吴中等议皆言兵不
当出未奏会帝诏宾宾力言军兴费乏请罢兵遂召
原吉问边储多寡对曰比年师出无功军马储蓄十
丧八九灾眚迭作内外俱疲况圣躬少安尚须调护
乞遣将往征勿劳车驾帝立命原吉出理储开平而
吴中入对如宾言帝怒召原吉系之内官监并系大
理丞邹师颜以尝署户部也宾惧自杀遂并籍原吉
家自赐钞外无他赢积明年帝遂出塞以粮尽引还
其明年复出塞明年又出还至榆木川而疾顾左右
曰夏原吉爱我崩问至太子走系所呼原吉哭而告
之原吉伏地哭不能起太子辄令出狱与谋国事原
吉曰东南民力竭矣戎伍疲矣请南还以纾之太子
复问赦诏所宜对以赈饥省赋役罢西洋中使及云
南交址采办诸道金银课悉从之太子已即位复其
官方原吉在狱有母丧至是乞归终制帝曰卿老臣
当与朕共济艰难卿有丧朕独无丧乎遂赐白粲楮
币胡椒之属令遣家人护丧驰传归葬有司治丧事
原吉不敢复言寻加太子少傅吕震以太子少师班
原吉上帝命鸿胪引震列其下进少保兼太子少傅
尚书如故食三禄原吉固辞乃听辞一禄赐绳愆纠
缪及正直章以便言事兼摄礼部赐田五顷建第两
京原吉重厚不泄又时时持正论能回帝意帝尝怒
李时勉原吉从容宽譬之得解已而仁宗崩太子至
自南京群臣郊迎太后独留原吉辅襄王居守宣宗
即位益亲重原吉明年汉王反移檄指斥大臣以原
吉格蠲逋诏书不行为罪首帝夜召诸大臣议原吉
免冠谢死罪帝曰彼借卿为兵端耳命坐屏左右密
议杨荣首劝帝亲征帝难之原吉曰独不见李景隆
已事邪臣昨见所遣将命下即色变退语臣等泣临
事可知且兵贵神速卷甲趋之所谓先人有夺人之
心也荣策善帝意遂决原吉从行抵乐安汉王且降
犹令人绕城詈原吉师还予加等赐阍者三人原
吉以无功辞不听三年赐银印文曰含弘贞靖又赐
翠垆银瓮玉钩玉带从游西苑太液池东苑宴语甚
欢从北巡赐宝刀帝取原吉□糗尝之笑曰何恶也
对曰军中犹有馁者帝命赐以大官之馔且犒将士
还辍部务食禄备顾问从阅武兔儿山帝怒诸将慢
褫其衣原吉曰将帅国爪牙奈何冻而毙之帝起入
帐内原吉随之帝曰卿休矣曰陛下幸怜臣诸将濒
死独不少念乎帝曰为卿释之帝尝彻御用翰墨具
赐原吉亲绘寿星图作诗褒之及他图画甚众服食
器用银币之赐无虚日又赐尚方翠瓯二尝制二玉
冠束发以一赐原吉五年春两朝实录成复赐白金
袭衣文绮鞍马旦入谢归而卒赠太师谥忠靖原吉
有雅量人莫能测其际僚友有善即采纳之有小过
必曲为掩覆吏污所服金织赐衣惧欲逃原吉曰污
可浣也又有汗精微书者吏叩头请死原吉勿问而
自入朝引咎帝命易之吕震尝倾原吉震为子乞官
原吉反助之请平江伯陈瑄初欲杀原吉原吉顾时
时称瑄才或问原吉量可学乎曰吾幼时有犯未尝
不怒始忍于色中忍于心久则无可忍也又曰处有
事如无事处大事如小事尝夜阅爰书抚案而叹笔
欲下辄止者再妻问之曰此岁终大辟奏也与同列
饮他所夜归值雪过禁门有欲无下者原吉曰君子
不以冥冥堕行其敬慎如此原吉与义皆起家太祖
时义秉铨政原吉管度支皆二十七年声誉相埒又
相善也义为人孝友质实善处僚友间未尝一语伤
物而原吉尤持大体外兼台省内参馆阁朝议皆推
义善谋原吉善断有古大臣风烈原吉子瑄字韫辉
以荫为尚宝丞喜谈兵当景帝时数上章言兵事有
阻者卒不用终南京太常少卿子崇文举进士为南
京吏部郎中
　　古朴
按明外史本传朴字文质陈人洪武中举于乡为太
学生奉命清理郡县田赋图籍父丧归服阕隶五军
断事理刑自陈家贫愿得禄养母帝嘉之除工部营
缮主事迎母养京师母殁官给舟归葬服阕改兵部
职方主事迁武选员外郎郎中建文三年擢兵部右
侍郎成祖称帝改户部右侍郎转左永乐二年朴奏
先奉诏令江西湖广及苏松诸府输粮北京今闻并
患水潦转运艰难而北京诸郡岁幸丰宜发钞命有
司增价收籴减南方运从之营建北京命采木江西
以恤民见褒车驾北巡侍皇太子监国命权吏兵二
部及詹事府事终成祖世佐户部仁宗即位改南京
通政使寻就拜户部尚书出督畿内田赋师逵病命
朴代之宣德三年卒于官初户部主事刘良不检朴
考其绩下良乞中贵人求上考朴不可良遂诬奏朴
罪朴就逮成祖察其诬得释他日吏部奏予良诰仁
宗曰此人素无行且尝诬大臣遂不与诰良后果以
赃败朴在朝三十余年自郎署至尚书确然有守不
通干请卒之日家无余资然畏慎逊事见弊不能革
时论少之
　　郭敦
按明外史本传敦字仲厚堂邑人洪武中以乡举入
太学授户部主事迁衢州知府多惠政衢俗贫者辄
焚尸敦为厉禁且立义阡俗遂革禁民聚淫祠敦疾
民劝弛其禁弗听疾亦瘳在衢七年永乐初坐累征
耆老数百人伏阙乞留不得后廷臣言敦廉正召补
监察御史迁河南左参政调陕西十六年春胡言
敦有大臣体擢礼部右侍郎兼太仆寺卿偕给事中
陶衎巡抚顺天仁宗即位以大行丧不斋宿降太仆
卿旋进户部左侍郎兼詹事府少詹事宣德二年进
尚书陕西旱命与隆平侯张信抚之请蠲逋赋赈贫
乏考黜贪吏罢不急之务凡十数条事悉从之岁余
召还在部多所兴革罢王田之夺民业者令民开荒
不起科建漕运议民运至瓜洲仪真资卫卒运至京
民甚便之六年卒于官
　　黄福
按明外史本传福字如锡昌邑人洪武中以太学生
为项城主簿改清源历金吾前卫经历上书论国家
大计太祖奇之超拜工部右侍郎建文时深见倚任
燕王列奸党二十九人福与焉王入京师福迎附李
景隆指福奸党福曰臣固应死但目为奸党则臣心
未服置不问复其官寻转左侍郎未几拜工部尚书
永乐三年陈瑛劾福不恤工匠改北京刑部尚书明
年言官劾福前掌工部与侍郎赵毅刘仲廉隐所贮
军资弗奏而请敛于民逮下诏狱已复职督安南军
饷既郡县其地命以尚书兼掌布政按察二司事时
远方初附军旅未息庶务繁剧福随事制宜咸有条
理上疏言交址赋税轻重不一请酌定其制务从轻
省又请循泸江北岸至钦州设卫所置驿站以便往
来开中积盐使商贾输粟以广军储官吏粮廪仓粟
不足则给公田又言广西民馈运交址陆路艰险宜
令广东海运二十万石以给皆报可于是编氓籍定
赋税兴学校置官师数召父老宣谕德意戒属吏毋
苛扰一切镇之以静上下帖然时群臣以细故谪交
址者相望福咸加拯恤甄其贤者与共事由是至者
如归镇守中官马骐怙宠虐民福数裁抑之骐诬福
有异志帝察其妄不问仁宗即位召还命兼詹事辅
太子福在交址凡十九年及还交人扶走送号泣
不忍别仁宗崩督献陵工宣德元年马骐激交址复
叛时陈洽以兵部尚书代福累奏乞福还抚交人会
福持节出封王即日召还敕曰卿惠爱交人久交人
思卿强为朕再行乃以工部尚书兼詹事仍领交址
布政按察事比至柳升失律败死福奔还至支棱关
为贼守关者所得福欲自杀贼力持之罗拜曰公不
北归我曹不至此馈白金糇粮肩舆送出境至龙州
尽取贼遗归官还为行在工部尚书四年与平江伯
董漕事议令江西湖广浙江及江南北诸郡民量地
远近转粟于淮安徐州临清而令军接运至北京民
大称便五年福陈足兵食省役之要其言足食谓永
乐间虽营建北京南讨交址北征沙漠资用未尝乏
比国无大费而岁用仅给即不幸有水旱征调将何
以济之请役操备营缮军士十万人于济宁以北卫
辉真定以东缘河屯种初年自食次年人收五石三
年收倍之既省京仓口粮六十万石又省本卫月粮
百二十万石岁可得二百八十万石帝善之下行在
户兵部议郭资张本言缘河屯田实便请先以五万
顷为率发附近军民五万人垦之但山东近年旱饥
流徙初复卫卒多力役宜先遣官行视田以俟开垦
帝从之遣吏部郎中赵新等经理屯田福总其事既
而有言军民各有常业若复分田役益劳扰事竟不
行改户部尚书七年帝宫中览福漕事便宜出其章
示杨士奇曰福言智虑深远六卿中谁伦比者对曰
福受知太祖正直明果一志国家永乐初建北京行
部绥辑雕瘵及得交址总藩宪具有成绩诚六卿所
不及福年七十矣诸后进少年高坐公堂理政事扬
扬出入福四朝旧人乃朝暮奔走劳悴殊非国家优
老敬贤之道帝曰非汝不闻此言士奇又曰南京根
本重地先帝以储宫监国福老成忠直缓急可倚帝
曰然明日命吏部改福南京户部尚书明年兼掌南
京兵部诸大臣多依违承顺福持正不阿以故南出
英宗即位加少保参赞南京守备襄城伯李隆机务
留都文臣参机务自福始隆用福言政肃民安正统
五年卒年七十八福丰仪修整不妄言笑历事六朝
多所建白公正廉恕素孚于人当官不为赫赫名事
微细无不谨忧国忘家老而弥笃自奉甚约妻子仅
给衣食所得俸禄唯待宾客周匮乏而已初成祖手
疏大臣十人命解缙评之惟于福无少贬福参赞南
京时尝坐李隆侧士奇寄声曰岂有孤卿而旁坐者
福曰焉有少保而赞守备者邪卒不变然隆待福甚
恭公退即推福上坐福亦不辞士奇之省墓也道南
京闻福疾往候之福惊曰公辅幼主一日不可去左
右奈何远出士奇深服其言兵部侍郎徐琦使安南
回福与相见石城门外或指福问安南来者曰汝识
此大人否对曰南交草木亦知公名安得不识福卒
赠谥不及士论颇不平成化初赠太保谥忠宣
　　张凤
按明外史本传凤字子仪安平人父益官给事中永
乐八年从征漠北殁于阵凤登宣德二年进士授刑
部主事谳江西叛狱平反数百人正统三年法司坐
事尽系狱遂擢凤本部右侍郎以主事擢侍郎时未
有也居数年改南京户部适尚书久未补凤专主部
事上言留都重地宜岁储二百万石为根本计从之
遂为令南京粮储以都御史督之至是命凤兼督廉
谨善执法号板张秩满进左景泰二年用陈循荐擢
尚书寻改兵部参赞机务户部尚书金濂卒召凤代
之时四方兵息而灾伤特甚帝屡诏宽恤凤偕廷臣
议上十事明年复先后议上八事咸报可凤以灾伤
蠲赋多国用益诎乃奏言国初天下田八百四十九
万余顷今数既减半而水旱率蠲其租国用何以给
京畿及河南山东无额田甲方垦辟乙即许其漏赋
请准轻则征租少助军国费给事中成章等劾凤擅
更祖制杨穟等复争之帝曰国初都江南转输易今
居极北可守常制耶竟如凤议四方报凶荒者凤请
令御史勘实议者非之英宗复辟调南京户部居五
年卒凤有孝行性淳朴故人死聘其女为子妇教其
子而养其母终身同学友苏洪好面斥凤及为凤属
官犹然凤待之如初
　　金濂
按明外史本传字宗瀚山阴人永乐十六年进士
授御史宣德初巡按广东廉能最改按江西浙江捕
巨盗不获坐免盗被执复官尝言郡县吏多贪浊宜
敕按察使巡按御史察廉能者如洪武间故事遣使
劳则清浊分循良劝帝嘉纳之用荐迁陕西副使
正统三年擢佥都御史参赞宁夏军务宁夏旧有五
渠而鸣沙洲七星汉伯石灰三渠淤濂请浚之溉芜
田一千三百余顷时诏富民输米助赈千石以上褒
以玺书濂言边地粟贵请并旌不及千石者储由此
充居三年诏佥都御史卢睿与更代岁余睿召还濂
复出镇寻加右副都御史与睿代者再八年秋拜刑
部尚书安乡伯张安与弟争禄诏逮治法司户部相
诿言官劾濂及户部尚书王佐右都御史陈镒等俱
下狱数日释之福建贼邓茂七等为乱都御史张楷
征不克乃大发兵命宁阳侯陈懋等往讨以参其
军务比至御史丁瑄已大破贼茂七死余贼拥其兄
子伯孙据九龙山拒官军濂与众谋羸师诱之出伏
精兵入其垒遂禽伯孙帝乃移楷讨浙寇而留濂击
平余贼未下者会英宗北狩兵事棘召还言者交劾
濂无功景帝不问加濂太子宾客寻调户部尚书加
太子太保时四方用兵需饷急濂综核无遗议上撙
节便宜十二事国用得无乏而闽贼复起言官劾濂
等养寇濂输罪宥之初帝即位诏免景泰二年天下
租十之三濂檄有司但减米麦其折收银布丝帛者
征如故学士江渊以为言濂内惭抵无有给事中李
侃等请诘天下有司违诏故濂恐事败乃言银布丝
帛诏书未载若□减免国用何资于是给事御史劾
濂失信于民为国敛怨且发其阴事帝欲宥之而侃
与御史王允上殿力争遂下都察院狱未几释之削
宫保调工部吏部尚书何文渊言理财非濂不可乃
复还户部濂上疏自理乞骸骨帝慰留之东宫建复
宫保五年二月卒官以军功追封沭阳伯谥荣襄濂
刚果有才所至以严辨称然接下多暴怒在刑部值
王振以私怨兴狱而濂持法深其为户部厚敛以足
用云
　　刘中敷
按明外史本传中敷大兴人燕王举兵以诸生守城
功授陈留丞擢工部员外郎仁宗监国命署部事迁
江西右参议宣德三年迁山东右参政进左布政使
质直廉静吏民畏怀岁大祲言于巡抚减赋三之二
正统改元父忧夺情俄召拜户部尚书帝冲年践阼
虑群下欺己治尚严而中官王振假以立威屡摭大
臣小过导帝用重典大臣下吏无虚岁三年讽给事
御史劾中敷与左侍郎吴玺等下狱六年言官劾中
敷专擅诏法司于内廷杂治当流输赎还职帝特宥
之其冬中敷玺及右侍郎陈□请以供御牛马分牧
民间言官劾变乱成法□下狱论斩诏荷校长安门
外凡十六日而释瓦剌入贡诏问马驼刍菽数不能
对复与玺□论斩系狱中敷以母病特许归省明年
冬当决囚法司奏请命玺□戍边中敷俟母终具奏
已释为民中敷等数下狱本无大过帝察察示明而
振以酷助之杨士奇溥犹在位莫能救也景帝立起
户部左侍郎兼太子宾客居五年卒中敷性淡泊食
不重味仕宦五十年家无余赀
　　杨鼎
按明外史本传鼎字宗器陕西咸宁人家贫力学正
统中举乡试会试第一殿试第二授编修久之与侍
讲杜宁等十人简入东阁肄业鼎居侍从雅欲以功
名见尝建言修饬戎备通漕三边二事同辈诮其迂
鼎益自信也先将寇京师诏行监察御史事募兵兖
州还进侍讲兼中允景泰五年超擢户部右侍郎天
顺初转左陈汝言谮之帝不听尝命中官牛玉谕旨
欲取江南折粮银实内库而以他税物充武臣俸鼎
不可马牛刍乏议征什二又以民艰力阻皆报罢成
化四年代马昂为户部尚书六年疏言陕西外患西
寇内患流民然寇害止边塞流民则疾在腹心汉中
僻居万山襟喉川蜀四方流民数万急之生变置之
有后忧请暂设监司一人专领其事其愿附籍者听
之不愿者资遣兼与守臣练士马修城池庶可弭他
日患诏从之湖广频岁饥发廪已尽及是有秋用鼎
言发库贮银布易米备灾淮徐临德四仓旧积粮百
余万石后饷乏民饥辄请移用粟且匮鼎议上赎罪
中盐折钞征逋六事行之由是诸仓有储蓄寻加太
子少保鼎居户部持廉然性颇拘滞僚属多不服给
事御史劾鼎非经国才鼎再疏求去赐敕驰驿归命
有司月给米二石岁给役四人终其身大臣致仕有
给赐自鼎始也卒赠太子太保谥庄敏
　　翁世资
按明外史杨鼎传翁世资者莆田人正统七年进士
除户部主事历郎中天顺元年超拜工部右侍郎四
年命中官往苏松杭嘉湖增织彩币七千匹世资以
东南水潦民艰食议减其半尚书赵荣左侍郎霍瑄
难之世资请身任其咎乃连署以谏帝果怒诘主议
者荣等委之世资遂下诏狱谪衡州知府成化初擢
江西左布政使坐事下吏寻得白大军征两广转江
西饷需十万人世资议赍直就易岭南米民得不扰
以右副都御史巡抚山东岁饥发仓储五十余万石
以赈抚流亡百六十二万人召为户部左侍郎佐鼎
久之代薛远总督仓场进尚书十七年还理部事阅
二年致仕
　　潘荣
按明外史本传荣字尊用龙溪人正统十三年进士
犒师广东还除吏科给事中景泰初疏论停起复抑
奔竞数事帝纳之寻进右给事中四年九月上言致
治之要莫切于纳谏比以言者忤圣意谕礼部凡遇
建言务加审察或假以报复具奏罪之此令一下廷
臣丧气以言为讳国家有利害生民有得失大臣有
奸慝何由而知况今巨寇陆梁塞上多事奈何反塞
言者路望明诏台谏知无不言缄默者罪并敕阁部
大臣勿搜求参驳亏伤治体疏入报闻天顺中使琉
球还迁都给事中成化六年三月偕同官上言近雨
雪愆期灾异迭见陛下降诏自责躬行祈祷诏大臣
尽言宜上天感格而今乃风霾昼晦沴气赤而复黑
岂非应天之道有未尽与夫人君敬天不在斋戒祈
祷而已政令乖宜下民失所崇尚珍玩费用不经后
宫无序恩泽不均爵滥施于贱工赏妄及于非分皆
非敬天之道愿陛下日御便殿召大臣极陈缺失而
厘革之庶灾变可弭时万妃专宠群小夤缘进宝玩
官赏冗滥故荣等恳言之帝不能用是年迁南京太
常少卿又七年就擢户部右侍郎寻改右副都御史
总督南京粮储积奇羡数万石以备荒十七年召为
户部左侍郎寻署部事英国公张懋等四十三人自
陈先世以大功锡爵子孙承继所司辄减岁禄非祖
宗报功意荣等言懋等于无事时妄请增禄若有功
何以劝赏况频年水旱国用未充所请不可许事乃
寝中官赵阳等乞两淮盐十万引帝已许之荣等言
近禁势家中盐诏旨甫颁而阳等辄违犯宜正其罪
帝为切责阳等南京户部尚书黄镐罢以荣代之孝
宗嗣位谢政归赐月廪岁夫如制久之卒赠太子少
保
　　黄镐
按明外史潘荣传黄镐字叔高候官县人由进士授
御史正统十四年按贵州群苗尽叛道梗塞靖远伯
王骥等自麓川还军无纪律苗袭其后官军大败镐
孤军赴平越遇贼几死夜跳入城贼围之议者欲弃
城走镐曰平越贵州咽喉无平越是无贵州也乃偕
诸将固守置密疏竹筒中募土人间行乞援于朝且
劾骥等覆师状景帝命保定伯梁宝等合川湖军救
之围始解城被困已九月掘草根煮弩铠而食之死
者相枕籍城卒全镐功为多复留按一年久之迁广
东佥事改浙江成化初以大臣会荐擢广东左参政
高雷廉负海多盗镐讨平之再迁广西左布政使以
右副都御史总督南京粮储历吏部左右侍郎十六
年拜南京户部尚书镐有才识敏吏事时论称之致
仕道卒赠太子少保谥襄敏
　　李敏
按明外史本传敏字公勉襄城人景泰五年进士授
御史天顺初奉敕抚定贵州蛮还巡按畿内以蓟州
饷道经海口多覆溺建议别开三河达蓟州以避其
险军民利之成化初用荐超迁浙江按察使再任湖
广历山西四川左右布政使擢右副都御史巡抚大
同敌骑出没塞下掩杀墩军敏伏壮士突擒之修治
垣堑敌不敢犯居三年召为兵部右侍郎病归河南
大饥条上救荒数事诏以左副都御史巡抚保定诸
府旋改督漕运寻召拜户部尚书先是敏在大同见
山东河南转饷至者道远耗费乃会计岁支外悉令
输银民轻赍易达而将士得以其赢治军装交便之
至是并请畿辅山西陜西州县岁输粮各边者每粮
一石征银一两以十九输边依时值折军饷有余则
召籴以备军兴帝从之自是北方二税皆折银由敏
始也崇文门宣课司税多为势要所侵渔敏因马文
升言请增设御史主事监视御史陈瑶斥敏聚敛敏
再疏求去帝慰留之贵戚请隙地及鹰房牧马场千
顷敏执不可事得寝当宪宗末中官佞幸多赐庄田
既得罪率辞且夺帝不以赋民令人守敏请召佃亩
科银三分帝从之然他庄田如故也会京师大水敏
乃极陈其害言今畿辅皇庄五为地万二千八百余
顷勋戚中官庄三百三十有二为地三万三千一百
余顷官校招无赖为庄头豪夺畜产戕杀人污妇女
民心痛伤灾异所由生皇庄始正统间诸王未封相
闲地立庄王之藩地仍归官其后乃沿袭普天莫非
王土何必皇庄请尽革庄户赋民耕亩□征银三分
充各宫用度无皇庄之名而有足用之效至权要庄
田亦请择佃户领之有司收其课听诸家领取悦民
心感和气无切于此时不能用南京御史与守备太
监蒋琮相讦咸逮谪而琮居职如故敏再疏力争皆
不听四年得疾乞休帝为遣医视疗已复力请乃以
叶淇代诏敏乘传归未抵家卒赠太子少保谥恭靖
敏生平笃行谊所得禄赐悉以分昆弟故人亲丧里
居筑室紫云山麓聚书数千卷与学者讲习巿地数
十亩廪之及巡抚大同疏籍之于官诏赐名紫云书
院大同居极边孔庙无雅乐因敏奏得颁赐云
　　叶淇
按明外史李敏传叶淇字本清山阳人景泰五年进
士授御史天顺初石亨谮之下吏考讯无验出为武
陟知县成化中累官大同巡抚孝宗立召为户部侍
郎久之迁尚书加太子少保哈密为土鲁番所陷守
臣请给其遗民廪食处之内地淇曰是自贻祸也寝
其奏奸民献大名地为皇庄淇议归之有司内官龙
绶请开银矿淇不可帝从之已绶请长芦盐二万引
粥于两淮以供织造费淇力争竟不纳淇居户部六
年直亮有执能为国惜财用每廷议用兵辄持不可
惟变开中之制令淮商以银代粟盐课骤增至百万
悉输之运司边储由此萧然时内阁徐溥淇同年生
也变开中法溥有力焉语详食货志乞休归卒赠太
子太保
　　锺
按明外史本传锺字大器郓城人成化二年进士授
御史巡盐两淮按浙江还掌诸道章奏汪直讽锺劾
马文升不可被谮杖阙下以御史王越荐擢大理寺
丞再迁右少卿寇入大同廷议遣大臣巡视保定诸
府乃以命锺居数月即擢右副都御史巡抚其地河
间濒海民地为势家所据锺夺还之召为刑部右侍
郎丁内艰僦运艘载母柩南还督漕总兵官王信奏
之逮下吏会当路方逐尹旻党而锺与旻为同乡乃
贬二秩为曲靖知府改征州复入为大理寺左少卿
弘治三年以右副都御史巡抚苏松诸府所部灾尽
心荒政召为户部右侍郎总督仓场寻改吏部进左
迁右都御史十三年进户部尚书十五年上天下会
计之数言常入之赋以蠲免渐减常出之费以请乞
渐增入不足当出正统前军国费省小民输正赋而
已自景泰至今用度日广额外科率河南山东边饷
浙江云南广东杂办皆昔所无民已重困无可复增
往时四方丰登边境无调发州县无流移今太仓无
储内帑殚绌而□食□费日加于前愿陛下惕然省
忧厚加损节且敕廷臣共求所以足用之术帝乃下
廷臣议议上十二事其罢传奉□官汰内府滥收军
匠清腾骧四卫勇士停寺观斋醮省内侍画工番僧
供应禁王府及织造滥乞盐引令有司征庄田租皆
权幸所不便者疏留数月不下锺乃复言之他皆报
可而事关权幸者终格不行奸商投外戚张鹤龄乞
以长芦旧引十七万免追盐课每引纳银五分别用
价买各场余盐如其数听其鬻贩帝许之奸民倚贵
戚援例乞两淮旧引至百六十万锺等力持皆不听
自此盐法大坏奸人横行江湖官司无如何矣东厂
侦事者发锺子受金事锺屡疏乞休命驰驿归正德
时刘瑾摭锺在部时事至罚米者三又数年卒
　　韩文
按明外史本传文字贯道洪洞人宋宰相琦后也生
时父梦紫衣人抱送文彦博至其家故名之曰文成
化初举进士除工科给事中核韦州军功劾宁晋伯
刘聚都御史王越马文升等滥杀妄报寻劾越荐李
秉王竑语颇涉两宫帝怒挞之文华殿庭已进右给
事中出为湖广右参议中贵督太和山干没公费文
力遏之以其羡易粟万石备赈贷九溪土酋与邻境
争地相攻文往谕皆服阅七年转左弘治改元王恕
以文久淹用为山东左参政居二年用倪岳荐擢云
南左布政使以右副都御史巡抚湖广移抚河南召
为户部右侍郎母丧除起改吏部进左十六年拜南
京兵部尚书岁侵米价翔踊文请预发军饷三月户
部难之文曰救荒如救焚有罪吾自当之乃发廪十
六万石米价为平召拜户部尚书文凝厚雍粹居常
抑抑至临大事刚断无所挠武宗即位赏及山陵
大婚诸费需银百八十万两有奇部帑不给文请先
发承运库诏不许文言帑藏虚赏自京边军士外
请分别给银钞稍益以内库及内府钱并暂借勋戚
赐庄田税而敕承运库内官核所积金银着之籍且
尽罢诸不急费帝不欲发内帑命文以渐经画文持
大体务为国惜财真人陈应大国师那卜坚参等
落职文请没其赀实国帑旧制监局仓库内官不过
二三人后渐添注或一仓十余人上林苑林衡署至
三十二人文力请裁汰淳安公主赐田三百顷复欲
夺任丘民业文力争乃止孝宗时外戚庆云寿宁侯
家人及商人谭景清等奏请买补残盐至百八十万
引及孝宗欲更新庶政文条盐政夙弊七事论残盐
尤切孝宗嘉纳未及行而崩即入武宗登极诏中罢
之侯家复奏乞下部更议文等再三执奏弗从竟如
侯请正德元年内阁及言官复论之诏下廷议文言
盐法之设专以备边今山陕饥寇方大入度支匮绌
飞挽甚难奈何坏祖宗法忽边防之重疏上阁臣刘
健等力持之景清复陈乞如故于是文等劾其桀悍
请执付法官帝不得已始寝前命荣王乞霸州庄田
崇王请自征庄田租勿令有司与文皆持却之保定
巡抚王璟请革皇庄文覆如其议帝不许文请召民
个亩征银三分输内库而尽撤中官管庄者乃命留
中官各一人校尉十人余如文议中旨索宝石西珠
文请屏绝奇珍以养俭德报可帝将大婚取户部银
四十万两文疏请得免四之一文司国计二年力遏
权幸权幸深疾之而是时青宫旧奄马永成等八人
号八虎日导帝狗马鹰兔歌舞角抵不亲万几文每
退朝对僚属言及辄泣下郎中李梦阳进曰公大臣
义共国休戚徒泣何为谏官疏劾诸奄执政持甚力
公诚及此时率大臣固争去八虎易易耳文捋须昂
肩毅然改容曰善纵事勿济吾年足死矣不死不足
报国遂令梦阳草疏疏具文读而删之遂偕诸大臣
伏阙上言人主辨奸为明人臣犯颜为忠况群小作
朋逼近君侧安危治乱胥此攸关臣等备员股肱当
主少国疑之日仰察天象俯揆物议瞻前思后忧心
如焚至长涕泣不能自已伏□近岁朝政日非号令
失当自入秋来视朝渐晚仰窥圣容日渐清削皆言
太监马永成谷大用张永罗祥魏彬丘聚刘瑾高凤
等造作巧伪淫荡上心击球走马放鹰逐犬俳优杂
剧错陈于前至导万乘与外人交易狎昵媟无复
礼体日游不足夜以继之劳耗精神亏损志德遂使
天道失序地气靡宁雷异星变桃李秋华考厥占候
咸非吉征此辈细人惟知蛊惑君上以便己私而不
思赫赫天命皇皇帝业在陛下一身今大婚虽毕储
嗣未建万一游宴损神起居失节虽虀粉若辈何补
于事高皇帝艰难百战取有四海列圣继承以至陛
下先帝临崩顾命之语陛下所闻也奈何姑息群小
置之左右以累圣德窃观前古奄宦误国为祸尤烈
汉十常侍唐甘露之变其明验也今永成等罪恶既
着若纵不治将来益无忌惮必患在社稷伏望陛下
奋干刚割私爱上告两宫下谕百僚明正典刑以回
天地之变泄神人之愤潜消祸乱之阶永保灵长之
业疏入帝惊泣不食瑾等大惧时内阁刘健等方持
言官章不肯下文疏复入帝遣司礼中官八人诣阁
议一日三至健等持益坚王岳者八人中一人也独
曰阁议是明日召诸大臣入诸大臣或咎文文不应
令侍郎王鏊诣阙探动静健语鏊曰事且成十七八
诸公第持之至左顺门李荣手诸大臣疏曰有旨问
诸先生诸先生言良是第奴侪事上久不忍即置理
幸少宽之上自处耳众相顾莫敢言荣谓文曰此举
出自公公云何文曰今海内民穷盗起水旱频仍天
变日增文等备员卿佐靡所匡救上始践阼辄轻万
几游宴无度狎昵群小何忍无言鏊曰八人不去乱
本不除天下何由治荣曰疏备矣上非不知第欲少
宽之耳鏊直前曰设上不处奈何荣曰荣颈有铁裹
耶敢坏国事是日瑾等益窘求南京安置阁议犹不
肯下夜瑾等环哭帝前头触地曰微上恩奴侪磔喂
狗矣帝色动瑾又进曰害奴侪者王岳也帝怒夜收
岳立诏瑾入司礼永成等分据要地而大权悉归瑾
矣瑾恨文甚日令人伺文过逾月有以伪银输内库
者遂以为文罪诏降一级致仕谪郎中陈仁为钧州
同知给事中徐昂救文中旨责其党护落文职以顾
佐代并除昂名寻指文为奸党榜朝堂其子高唐知
州士聪刑部主事士奇皆削籍文出都门乘一篮舆
行李一车而已瑾恨犹未已坐以遗失部籍逮文及
侍郎张缙下诏狱数月始释罚米干石输大同寻复
罗织他事罚米者再家业荡然瑾诛复官致仕世宗
即位遣行人赍玺书存问羊酒复令有司月给廪
四石岁给役夫六人终其身嘉靖五年年八十有六
卒赠太傅谥忠定士聪举人罢官后不复仕士奇进
士终湖广参政少子士贤亦由举人为开封同知孙
廷玮进士行太仆卿
　　顾佐
按明外史韩文传顾佐字良弼临淮人成化五年进
士授刑部主事历郎中按锦衣指挥牛循中官顾雄
锺钦罪无所挠出为河间知府弘治中再迁大理少
卿擢右佥都御史巡抚山西宗室第宅官为缮费不
赀佐请悉令自营治正统末权发太原平阳民戍边
后遂久不代佐奏令代迁入为左副都御史勘罢辽
东总兵官李杲太监任良巡抚张玉历户部左右侍
郎出理陜西军食善区画储蓄余三年正德改元代
韩文为尚书刘瑾憾文捃摭万端部有故册逸欲以
为文罪逼佐上其事佐不可诏夺俸三月佐乃再疏
乞归瑾憾之三罚米输塞上至千余石家贫称贷以
偿卒赠太子太保
　　胡富
按明外史潘蕃传胡富字永年绩溪人成化十四年
进士授南京大理评事弘治初历福建佥事福宁系
囚二百余人富一讯皆定囹圄顿空以忧去起补山
东迁广东副使四会猺乱剿擒五百余人泷水猺出
没无时富度其所经地得荒田三千余顷招獞户耕
牧其中猺畏獞不敢出扰居民得田作符南蛇围儋
州富与参议刘信往觇贼突至杀信富手斩剧贼一
人贼乃退还益兵讨平之历陕西左布政使正德初
入为顺天府尹累迁南京户部右侍郎刘瑾勒富致
仕瑾败起故官七年拜本部尚书南都仓储仅支一
年富在部三载有六年积上十余事率权贵所不便
格不行遂引年归嘉靖元年赠太子少保谥康惠
　　吴文度
按明外史本传文度字宪之晋江人从父客江宁遂
家焉登成化八年进士除龙泉知县征授南京御史
偕同官孙需等论妖僧继晓被廷杖寻迁汀州知府
猺弗靖设方略绥抚猺承赋如居民弘治中历江西
左参政山西河南左右布政使正德改元迁右副都
御史巡抚云南师宗州贼阿本等作乱谕不从乃遣
参议陈一经等督军二万攻之别遣兵截盘江据贼
巢背先后俘斩千人入历户部左右侍郎进南京右
都御史方文度召自云南刘瑾以地产金宝屡贵贿
文度无以应瑾深衔之会廷推文度及南京户部侍
郎王珩堪工部尚书遂改文度南京户部尚书与珩
俱致仕命下举朝骇异既归所居屋仅数椽瑾诛未
及用而卒珩赵人起家进士亦以清操闻
　　刘玑
按明外史本传玑字用齐陕西咸宁人成化十七年
进士除曲沃知县县产枣民有罪令入枣赎积数万
斛岁饥赈粟不给发枣继之征授户部主事进员外
郎擢瑞州知府尝御贼为所得慷慨谕以祸福贼进
酒酣饮卧帐中贼大信服送玑还其党遂解散历知
九江衡州正德二年雍王佑□薨内官黄中护丧玑
供具宿办中叹为能称之刘瑾瑾以其同乡也喜召
为太仆少卿明年春迁太常卿逾月进户部右侍郎
其秋遂代顾佐为尚书去知府时方一岁玑治绩可
称为瑾所用声誉顿衰瑾以边镇粮料不中程尽逮
巡抚及管粮诸臣三十年以上皆追论破产者数十
家商人输粮各边久候未得直者瑾悉停给商不复
至边用大窘遣官核诸边屯田增田多者蒙赏少即
重罚诸边骚然发价市籴于近边州县俾运入镇城
车牛夫役追呼□里闬四民尽失其业玑悉奉行无
敢忤然玑自以屈节中官居常郁郁日饮酒放废邸
舍无过从者或以玉带馈刘宇□达玑所阍者怪问
之其人惊去张彩代宇为尚书开门纳赂车马阗咽
玑恬漠自如然公卿谒瑾率不得见惟玑与彩至即
入饮阁中彩出扬扬公卿间玑俯首从其后忸怩而
已瑾败人颇怜之因其自劾俾致仕去家居二十余
年缊袍脱粟乡人爱信焉
　　石玠
按明外史本传玠字邦秀□城人父玉山西按察使
玠举成化末年进士知泛水县有惠政弘治中召为
御史出核大同军储按甘肃及陕西条上边务悉中
机宜左都戴珊素知玠既还朝事无巨细悉委之尝
因异率同官劾南京刑部尚书翟瑄以下二十七
人时论以为当正德元年擢山西提学副使迁按察
使左右布政使去父玉官时仅二十载吏民安其政
称世美焉六年擢右副都御史巡抚大同旋召拜兵
部右侍郎八年海西贼老鼠乃留及都督祝孔革等
数犯边阻诸部朝贡而泰宁三卫又与别部相攻久
不通贡市边臣请用兵廷议欲先事绥怀乃命玠以
左侍郎兼佥都御史往辽东巡视玠驰至开元遣使
出关抚谕诸部闻之喜相率贡马受约束老鼠乃留
等亦悔罪率所部二十人入关修职贡事闻帝大喜
玺书嘉劳召还由是玠遂蒙帝眷玠奏举同知张龙
等御史张鹏以为有私劾之帝怒责鹏左都陆完既
迁官廷推代者三上悉不用最后推玠乃以为右都
御史掌院事于是御史李隐疑玠有所夤缘劾请罢
职不报十年拜户尚是时群邪乱政屡挠部权诸尚
书多不敢争抗惟玠力与之争中官史太镇云南请
独领银场务杜甫镇湖广请借盐船税银为进贡资
刘德守凉州请带食茶六百引玠皆执不可西僧入
乌思藏封教王请马快船三十艘贩载食盐玠又极
言其害帝初出居庸玠切谏及在宣府需银百万两
玠持不可帝弗从乃进其半王琼欲害彭泽玠廷誉
之权幸多不悦而奸民欲牟盐利者贿朱宁为请无
不如志玠又连章执奏宁尤衔之会廷臣以谏南巡
跪之阙下诸大臣皆莫敢言玠又独论救群小激帝
怒于是严旨诘责令自陈玠引罪复被切让遂引疾
去赐敕驰传有司给廪隶犹如故事家居二年卒赠
太子少保玠有操行一介不妄取既归田庐无加于
旧
　　高铨
按明外史王璟传先璟抚保定者江都高铨成化五
年进士授南京大理评事时官僚老疾致仕者例追
本年所给禄铨以为非制疏请罢之累迁河南佥事
归德河濡地千余顷本民业为王府所据以负租讼
其知州于朝中官偕大臣承旨按之铨请还地于民
中官怒胁之辄不变弘治中再迁右副都御史巡抚
保定六府进南京工部右侍郎应天饥条上荒政八
事诏即命铨赈济全活为多正德改元历南京户部
尚书明年廷推左都瑾欲易置大臣示威传旨令铨
致仕寻坐事逮下诏狱复坐隆平侯家袭爵事除名
寻罚米五百石后瑾益事操切每遣使有所勘核所
遣者务苛急以承瑾意兵科给事高淓铨子也出勘
沧州盐水山牧地被劾者五十三人璟以前为巡抚
预焉而父铨亦在劾中举朝骇愕瑾以当坐者众令
去其职者勿问于是璟及铨获免瑾诛复铨官致仕
卒赠太子少保淓后亦官南京光禄少卿然不为士
大夫所齿云
　　方钝
按明外史本传钝字仲敏巴陵人正德十二年进士
授华亭知县嘉靖初征授御史钝为人诚朴直谅而
才足有为两按河南山东并着丰裁擢大理丞进少
卿历两京户部侍郎三十一年帝将用韩士英为户
部尚书为言官劾罢乃以钝代之时承俺荅入犯之
后诸边骤增饷银至三百余万国用日绌而边臣犹
请给不已钝知其干没恶之每边臣陈请多执不与
已而上言天下岁入京库银仅二百万有奇中外用
度胥此仰给比来有因时暂增而遂沿为常例者如
修边银自十九年后增至八十余万客兵银自二十
九年后增至二百余万是也有递年增益而遂倍于
常额者如京营马料岁支本色折色各二十余万诸
边年例岁增募军调军至一百余万是也有因循日
久而不可省者如锦衣卫将士月支米至四万石光
禄寺厨役月支米至六千石京营诸军月支米至三
百十万石是也岁入不增于前岁出日加于后可不
为寒心哉况今江浙患倭川贵采木山陕岁荒势不
得不蠲减则二百余万之额尚忧不足而京库所储
尚不足四十万诸边年例尚少八十万度支之匮未
有甚于斯时者愿陛下博访廷臣为百年无弊之计
报可寻又上言宣大二镇军饷岁至二百五十万两
自足养兵数十万据前大同巡抚王抒奏见兵八万
八千余人而昨追贼山西止一万三千人而已宣府
巡抚刘廷臣奏见兵八万有奇而每遇出战合奇游
兵不过三千而已然则诸镇之兵固多虚籍且亦有
所养非所用者可不严敕镇臣力加撙节为国家计
久远哉帝深然其言是时经费久不足而帝又用财
无艺土木祷祀赏岁出不赀每以夜半出片纸有
所征取计臣无敢延俄顷者由是国计益匮钝忧惧
不知所出会大同右卫被围当大发帑金济饷钝乃
条上七事大抵苟且应变计帝责其不足副急钝谢
罪已而尚书吴鹏给事赵锵御史李承华等应诏陈
理财策钝议行其十九事益纤屑伤大体帝览之颇
不悦以事迫但罢其二事余悉从之钝掌户部七年
当公私交罄多头会箕敛之术然其居官无他过而
大学士严嵩素憾其不附己因帝方责钝乘间言天
下财本无穷稍一会计数百万可立致顾司计者不
为国忠谋耳帝入其言手诏改南京用钝遂乞骸骨
归钝寡嗜欲薄世味尤严取予故人有馈遗者辄蹙
额曰汝不任职我不能庇汝赂我何为或曰书一帙
耳则曰我自入仕惟读大明律何暇读他书终不纳
一日会食户部叹曰边臣增饷不已实半入要津私
橐奈何左侍郎吴嘉会尝抚蓟州曰某当日无是事
钝曰公为边抚三迁官三荫子若无是事恐不得今
日嘉会大惭其质直多类此隆庆万历两赐存问卒
赠太子少保谥简肃

　户部部名臣列传三
　　明二
　　孙交
按明外史本传交字志同安陆人成化十七年进士
授南京兵部主事为尚书王恕所知弘治初恕入吏
部荐授稽勋员外郎历文选郎中居吏部十四年于
善类多所推引迁太常少卿提督四夷馆大同有警
命经略黄花镇诸边增垣堑广树艺制敌骑驰突永
乐时岁遣隆庆诸卫军采薪炭其后罢之令岁输银
二万两军重困以交奏免正德初擢光禄卿户部右
侍郎提督仓场改吏部尚书张彩附刘瑾交数规切
彩怒调之南京瑾败召拜户部尚书时征讨流寇调
度烦急仍岁凶正赋不足交区画适宜四方告饥辄
请蠲租遣赈裁抑近幸不少假以故盗贼虽横行民
不至甚敝而小人用事者皆不便之帝欲以太平仓
赐幸臣裴德云南镇守中官张伦请采银矿南京织
造中官吴经奏费乏交皆力争八年五月忽传旨与
礼部尚书傅珪□致仕言官多请留不报世宗在潜
邸知交名甫即位召复故官固辞不允乃起首请帝
日读祖训言动悉取准则经筵日讲寒暑勿辍帝褒
纳焉或议迁显陵天寿山交言山陵事重太祖欲迁
仁祖于钟山虑泄灵气而止具载皇陵碑事乃止武
宗侈汰之后库藏殚虚交裁□食定经制宿弊为清
然事涉中官者帝亦不能尽从也尝会廷臣议发内
帑给军廪官俸已报可为中官梁谏等所沮交言宫
府异同令出复反非新政所宜不听中官监督仓场
者初止数人正德中增至五十五人以交言罢撤过
半其后复渐增帝已罢三十七人交欲尽去之□临
清徐淮诸仓一切勿遣帝令自今毋更加而已守珠
池中官诏毋预守土事而安川夤缘复故交劾川命
如前诏正德中上林苑内臣至九十九人侵夺公私
地无算帝即位命留十八人如弘治时已复传奉至
六十二人交乞汰如初且尽归侵夺地报许又论御
马监内臣宜如祖制毋监收刍豆□令户部通知马
数杜其侵耗不从锦衣百户张瑾率校尉支俸通仓
横取狼籍主事罗洪载欲按之瑾绐请受杖奏洪载
擅笞禁卫官帝怒逮下诏狱谪外交与林俊乔宇先
后论救不纳御马监阎洪乞外豹房地交言先帝以
豹房故贻祸无穷洪等欲修复以开游猎之端非臣
等所敢闻诏以地十顷给豹房余令百户赵恺等佃
如故奉诏上各宫庄田数视旧籍不同帝诘其故交
言旧籍多以奏请投献数多妄报也新籍少以奉命
清核田多除豁也帝意稍解令考成弘间籍以闻交
年已七十连章乞罢帝辄慰留遣医视疗请益力乃
许之手诏加太子太保驰驿令子编修元侍行有司
时存问给食米舆隶复赐道里费卒年八十谥荣僖
交言论恂恂不以势位骄人清慎恬□终始一致兴
献王素爱重交尝割阳春台东偏地益其宅后中官
言孙尚书侵地世宗曰此先皇所赐吾敢夺耶元进
士终四川副使谨厚有父风
　　邹文盛
按明外史本传文盛字时鸣公安人弘治六年进士
除吏科给事中辽东巡抚韩重劾镇守中官廖□文
盛偕郎中杨茂仁勘实其罪谪长陵司香朵颜三卫
屡扰边文盛还奏制驭六策尚书刘大夏深善之下
之边吏寻出核两广粮储思恩土官岑浚与田州岑
猛构兵文盛言田州广西之藩蔽李蛮田州之干城
参政武清受浚重赂以计杀蛮酿成祸乱制敕房供
事参议岑业浚懿亲为弥缝于中漏我机事请先诛
二人而后行讨业有内援帝不听以考察罢清正德
初历户科都给事中出为保定知府累迁福建左布
政使十一年以右副都御史巡抚贵州清平苗阿旁
阿阶阿革称王巡抚曹祥调永顺保靖土兵讨之寻
被劾罢阿旁等据香炉山兴隆偏桥平越新添龙里
诸卫咸被其患文盛至檄川湖兵协剿以贵州兵捣
炮木寨擒阿革川湖兵至抵山下山壁立惟小径五
贼皆树栅仰攻不能克乃制战楼与崖齐乘夜雨附
崖登拔栅焚庐舍贼奔后山据绝顶官军乘间梯藤
木以上遂擒阿旁余贼尽平移师讨平龙头都黎都
兰都蓬密西大支马罗诸寨黑苗先后降斩无算录
功增俸一等荫子锦衣世百户力辞免芒部陈聪等
为乱复讨破之四川土舍重安冯纶与凯里杨弘有
怨弘卒纶纠诸苗相仇杀侵轶贵州境文盛遣参议
蔡潮诣播州督宣慰杨斌抚定之请复设安宁宣抚
司以弘子袭而录潮功尚书王琼以专擅为潮罪不
序顷之改□南京都察院世宗即位入为户部左右
侍郎迁南京右都御史就改户部尚书嘉靖六年户
部尚书秦金罢召文盛代之首疏盐政钱法十一事
文盛为人廉谨踆踆若无能与孙交秦金赵璜咸称
长者岁余以年老再疏乞归卒赠太子少保谥庄简
　　梁材
按明外史本传材字大用南京金吾右卫人弘治十
二年进士授德清知县勤敏有异政正德初迁刑部
主事改御史出为嘉兴知府调杭州田租例参差材
为酌轻重立画一之法迁浙江右参政进按察使镇
守中官毕真与宸濠通将举城应之材与巡按张缙
等劫持真夺其兵卫寻以忧去嘉靖初起补云南土
官相仇杀累年材召其酋曰汝罪当死今贳汝以牛
羊赎御史讶其轻材曰如是足矣急之变生诸酋衷
甲待变闻无他乃止历贵州广东左右布政使同官
林富家市肉多材召其家人诫之富怒诟而出材治
簿书自如富乃惭谢吏民输课令自操权衡吏不得
预时大下布政极廉者二人材与姚镆也拜右副都
御史巡抚江西甫两月召为刑部左侍郎寻改户部
遂代邹文盛为尚书自外僚登六卿不满二载自以
受恩深益尽职上言臣考去年所入止百三十万两
而所出至二百四十万加催征不前边费无节凶荒
又多奏免国计安所办详求弊端一宗藩二武职三
冗食四冗费五逋负乞集廷臣计画条请于是宗藩
武职各议上三事其他皆严为节帝悉报可惟武职
闲住者议停半俸帝不纳经费大省国用亦充中官
麦福请尽征牧马草场租材不可侍郎王軏清勋戚
庄田言宜量等级为限材奏成周班禄有土田禄由
田出非常禄外复有土田今勋戚禄已逾分而陈乞
动千万请申禁之自特赐外量存三之一以供祀事
帝命并清已赐者额外侵据悉还之民势豪家乃不
敢妄请乞畿辅屯田御史督理正统间易以佥事权
轻屯政日弛材请仍用御史御史郭弘化言天下土
田视国初减半宜通行清丈材恐纷扰请但敕所司
清厘籍难稽者始履亩而丈帝悉可之母丧去服除
起故官大同巡抚樊继祖请益军饷材言大同岁饷
七十七万有奇例外解发又累万较昔已数倍日益
月增太仓银不足供一镇无论九边也继祖数请不
得议开事例下户兵二部行之时修建两宫七陵役
京军七万郭勋请给月粮冬衣材言非故事如所请
当岁费银四十五万且冬衣例取内库非部事勋怒
劾材误公帝诘责材竟如勋奏勋复建言三事请开
矿助工余盐尽输边漕卒得携货物材议不尽行勋
益怒材初为户部值帝勤政力祛宿弊言每从及是
屡忤权幸不得志乃乞改南为给事中周珫所劾下
吏部尚书许赞等请留之帝不悦令与材俱对状材
引罪得宥而赞等坐夺俸材由此失帝意考尚书六
年满遂令致仕初徽王守庄者与佃人讼材请革守
庄者令有司纳租于王报可王奏不便帝又从之材
已去侍郎唐冑等执初诏帝大怒并责材令以右侍
郎闲住而夺冑俸下郎官诏狱明年户部尚书李廷
相罢帝念材廉勤大臣亦多荐者乃召复故官加太
子少保三掌国计砥节首公如一日帝眷亦甚厚其
秋考察京官特命监之有大狱不能决又命兼掌刑
部事帝叹曰尚书如材者十二人吾无忧天下矣大
工频兴役外卫班军四万六千人郭勋籍其不至者
责输银雇役廪食视班军廷相尝量给之材坚持不
予勋劾材帝命补给勋又以军不足籍逃亡军布棉
折饷银募工材言今京班军四万余已足用不宜藉
口耗国储帝从其奏勋益怒劾材变乱旧章先是醮
坛须龙涎香材不以时进帝衔之遂责材沽名误事
落职闲住归旋卒年七十一隆庆初赠太子太保谥
端肃当嘉靖中岁大臣或阿上取宠材独不挠以是
终不容自材去神仙土木事益繁计相取充位国用
大窘世宗乃叹曰材在当不至此
　　王軏
按明外史本传軏开平卫人弘治十二年进士正德
初历工部员外郎屡迁山东左布政使嘉靖初入为
顺天府尹房山地震軏言召灾有由语多指斥忤旨
切责寻迁右副都御史巡抚四川芒部土官知府陇
慰死庶子政与嫡子寿争立朝议立寿政怒倚乌撒
土酋安宁数构兵已使人诱杀寿夺其印軏请讨之
乃酋贵州兵分道进擒政于水西招降四十九寨玺
书奖劳时将营仁寿宫就拜軏工部右侍郎督采大
木工罢召还改户部核九门苜蓿地以余地归之民
勘御马监草场厘地二万余顷募民以佃时帝锐意
剔宿弊近幸莫敢挠房山民以牧马地献中官韦恒
軏厘归之官奸人冯贤等复献中官李秀秀为请于
帝軏抗疏劾之帝虽宥秀竟治贤等如律出核勋戚
庄田请如周制计品秩别亲□以定多寡非诏赐而
隐占者俱追断户部尚书梁材采其言兼并者悉归
官稍进左侍郎初軏之平陇政也以陇氏无后请改
设流官兵部尚书李钺等然之遂改芒部为镇雄府
分置四长官司授陇氏□属阿济等为长官而擢重
庆通判程洸为试知府陇氏旧部沙保等攻执洸夺
其印欲复立陇氏后巡抚王廷相等破保洸得还保
子普奴复连乌撒水西诸苗攻剽毕节诸卫帝命伍
文定图之以朝议不合召还御史戴金因言芒部改
流之议诸司咸执不可軏徇洸邪说违众独行致疆
场不靖遂罢軏官以兵部尚书李承勋荐起故官总
督仓场再迁南京户部尚书御史龚湜劾軏老悖吏
部言軏居身俭素缙绅仪表帝乃责湜妄言久之就
改兵部参赞机务诏举将材荐郑卿沈希仪等二十
一人皆擢用居四年以老乞罢疏中言享年若干帝
以为非告君体勒为民久之卒
　　徐问
按明外史本传问字用中武进人弘治十五年进士
授广平推官迁刑部主事历兵部出为登州知府地
滨海多盗问捕之尽调临江民病水潦为筑堤防七
十二转长芦盐运使运司故利薮自好者不乐居问
曰吾欲清是官也终任不取一钱累迁广东左布政
使嘉靖十一年以治行卓异拜右副都御史巡抚贵
州独山州贼蒙钺□父为乱问闻南丹泗诚欲助逆
檄广西抚按伐其谋又檄钺弟钊复父雠事平得承
袭钺援绝问督大兵分道入诛之捷闻赐金绮抚黔
三年日进长吏求疾苦画利便甚得黔人心召为兵
部右侍郎疏陈武备八事又言两广云贵半土司深
山密箐猺獞罗僰所窟穴边将喜功召衅好为扫穴
之举王师每入巨憝潜踪所诛戮率无辜赤子兴大
兵费厚饷以易无辜命非陛下好生意宜敕边臣布
威信严厄塞谨哨探使各安边境以绝祸萌帝深纳
其言寻引疾归二十一年召为南京礼部侍郎久之
就迁户部尚书复引疾去卒于家问清标绝俗居官
四十年敝庐萧然田不满百好学不倦粹然深造为
士类所宗隆庆初谥庄恪
　　王杲
按明外史本传杲字景初汶上人正德九年进士授
临汾知县擢御史巡视陕西茶马帝遣中官分守兰
靖杲言穷边饥岁不宜设官累民不报嘉靖三年帝
将遣中官督织造于苏杭杲疏谏不纳久之擢太仆
少卿改大理再迁左副都御史进户部右侍郎河南
大饥命杲往赈杲请急发帑金诏赍临清仓银五万
两以行既至复请发十五万两全活不可胜计事竣
赐银币寻以右都御史总督漕运故事缮运艘军三
民七总兵官顾寰以军民困敝请发两淮余盐银七
十万户部尚书李如圭不可杲请改折两年漕运十
之三以所省转输费治运艘勿重困军民报可逾年
入为户部尚书后父安平侯方锐乞张家庄马房地
杲言此地二千余顷正供所出不可许宜以大慈恩
寺入官地二十顷予之帝从其议时国储告匮诸边
请增饷无虚月四方多水旱给事中李文进请议广
储蓄杲列九事以献已又上制财用十事帝咸纳之
旧制岁漕四百万石杲以粟有余而用不足遇灾伤
率改折以便民一日帝见改折者过半大惊以诘户
部杲等引罪敕自今务遵祖制毋轻变杲掌邦计事
无不办帝深倚之后有诏买龙涎香久不进帝以此
不悦给事中马锡劾杲及巡仓御史艾朴受贿给事
中厉汝进言仓场尚书王暐亦然□下狱杲朴遣戍
暐斥为民杲竟卒于雷州戍所隆庆初给事中辛自
修等讼杲冤诏复官赐祭葬赠太子太保
　　王暐
按明外史王杲传王暐句容人由进士除吉安推官
从王守仁平宸濠迁大理寺副争大礼下狱廷杖累
迁右副都御史巡抚江西历两京户部侍郎出督漕
运进尚书历官着清操
　　孙应奎
按明外史本传应奎字文宿洛阳人正德十六年进
士授章丘知县嘉靖四年入为兵科给事中上疏言
辅臣之任必忠厚鲠亮纯白坚定者乃足当之今大
学士杨一清虽练达国体而雅性尚通难以独任张
璁学博性偏伤于自恃犹饬厉功名尝抑其过而用
之至于桂萼以枭雄桀骜之资作威福纳财贿阻抑
气节私比党与势侵六官气制言路天下莫不怨愤
特陛下未察耳乞鉴别三臣贤否以定用舍其意特
右璁而帝因其奏慰留一清戒谕璁萼既而同官王
准陆粲劾璁萼罢相准粲亦下吏远谪以应奎首抗
章不罪未几劾吏部尚书方献夫帝颇纳其言献夫
援汪鋐为助遂诎应奎议延绥巡抚李如圭久疾应
奎劾罢之再迁户科左给事中行人薛侃建言忤旨
下廷讯词连张璁应奎与同官曹忭揖璁避且上疏
言状帝怒下之诏狱寻释还职十一年大计天下庶
官王准谪富民典史应奎言汪鋐为璁萼修却诬以
不谨而黜之乞复准官责鋐为党比戒吏部尚书王
琼亦言准当黜乃谪应奎高平县丞屡迁湖广副使
督采大木坐累复逮赴诏狱释还历右副都御史巡
抚顺天召理院事迁户部侍郎进尚书俺荅犯京师
后羽书旁午征兵饷应奎乃建议加派自北方诸府
暨广西贵州外其他量地贫富骤增银一百十五万
有奇而苏州一府乃八万五千御史郭仁吴人也诣
应奎请减应奎不从仁遂劾奏其罪应奎疏辨帝以
仁不当私属调之外既而国用犹不足应奎言今岁
入二百万而诸边费六百余万一切取财法行之已
尽请令诸曹所隶官吏儒士厨役校卒悉去其□者
而臣部出入赢缩之数亦综其大纲列籍进御使百
司庶府咸知为国惜财帝报可三十一年正月命应
奎条上京边备用刍粮之数应奎言自臣入都至今
计正税加赋余盐五百余万外他所搜括又四百余
万而所出自诸边年例二百八十万外新增二百四
十五万有奇修边赈济诸役又八百余万帝以耗费
多疑有侵冒分遣科道官往诸边核实给事中徐公
遴劾应奎粗疏自用遂改南京工部尚书以方钝代
其位诸边饷银益增钝计无所出请令诸臣条上理
财策议行二十九事益纤屑伤大体应奎就移户部
致仕归卒应奎为谏官屡犯权贵以风节自厉晚官
计曹一切为苟且计功名大损于前
　　曹邦辅
按明外史本传邦辅字子忠定陶人嘉靖十一年进
士历知元城南和以廉干称擢御史巡视河东盐政
巡按陕西劾总督张珩等冒功皆谪戍出为湖广副
使补河南柘城贼师尚诏反陷归德检校董纶率民
兵巷战手数贼与其妻贾氏俱死之又柘城劫
举人陈闻诗为帅不听斩从者胁之闻诗绐曰必欲
我行毋杀人毋纵火贼许诺拥上马不食三日至鹿
邑自缢贼围太康都指挥尚允绍与战鄢陵败绩允
绍复击贼于霍山贼围之兵无敢进邦辅斩最后者
士卒竞进贼大溃禽斩六百余人尚诏走莘县被擒
贼起四十余日破府一县八杀戮十余万邦辅亟战
歼之诏银币擢山西右参政迁浙江按察使拜右
佥都御史巡抚应天倭聚柘林其党自绍兴窜转掠
杭严徽宁太平遂犯南京破溧水抵宜兴为官军所
迫奔浒墅副总兵俞大猷副使任环数邀击之而柘
林余贼已进据陶宅邦辅督副使王崇古围之佥事
董邦政把总娄宇协剿贼走太湖追及之尽歼其众
副将何卿师溃邦辅援之以火器破贼舟前后俘斩
六百余人侍郎赵文华欲攘其功邦辅捷书先奏文
华大恨与浙江巡按胡宗宪会邦辅师攻陶宅贼诸
营皆溃贼退邦辅进攻之复败坐夺俸文华奏邦辅
避难击易致后师期总督杨宜亦奏邦辅故违节制
给事中夏栻孙浚争之得无罪文华还京奏余贼且
尽而巡按御史周如斗又奏失事状帝颇疑文华文
华因言贼易灭督抚非人致败臣昔论邦辅栻浚遂
媒孽臣东南涂炭何时解乃逮系邦辅谪戍朔州隆
庆元年杨博为吏部起邦辅左副都御史协理院事
进兵部右侍郎理戎政寻以左侍郎兼右佥都御史
总督蓟辽保定军务言修治边墙非上策宜急练兵
兵练而后边事可议以给事中张卤言召为右都御
史掌南院事帝以京营事重更协理为阅视令付大
臣知兵者遂以左都御史召还任之已从恭顺侯吴
继爵言复改阅视为提督未几转南京户部尚书奏
督仓主事张振选不奉约束吏部因言往昔执政喜
人悦己属吏恃为奥援构陷堂上官至屈体降意倒
置名分在外巡按御史亦曲庇进士推知监司贤不
肖出其口吻害政无甚于此穆宗深然其言为黜振
选饬内外诸司然迄不能变邦辅累乞骸骨不听万
历元年给由赴阙复以病求去且言辛爱有窥觎志
宜慎防之遂致仕去居三年卒赠太子少保邦辅廉
峻自吴中被逮时有司上所储俸钱挥之去历官四
十年家无余赀抚按奏其状诏遣右评事刘叔龙为
营坟墓
　　马森
按明外史本传森字孔养怀安人父俊晚得子家僮
抱之坠殒焉俊绐其妻曰我误也不之罪逾年而举
森嘉靖十四年成进士授户部主事历太平知府民
有兄弟讼者予镜令照曰若二人老矣忍伤天性乎
皆感泣谢去再迁江西按察使有进士嬖外妇而杀
妻抚按欲缓其狱森卒抵之法历左布政使就擢巡
抚右副都御史入为刑部右侍郎改户部坐初在江
西荐布政使宋淳淳后抚南赣以赃败调大理卿屡
驳疑狱与刑部尚书郑晓都御史周延称为三平病
归起南京工部右侍郎改户部督仓场寻转左以右
都御史总督漕运兼巡抚凤阳迁南京户部尚书隆
庆初改北部是时登极诏书蠲天下田租半太仓岁
入少不能副经费而京通二仓积贮无几森钩校搜
剔条行十余事又列上钱榖出入之数劝帝节俭帝
手诏责令措置森奏祖宗旧制河淮以南以四百万
供京师河淮以北以八百万供边一岁之入足供一
岁之用后边陲多事支费渐繁一变而有客兵之年
例再变而有主兵之年例其初止三五十万耳后渐
增至二百三十余万屯田十亏七八盐法十折四五
民运十逋二三悉以年例补之在边则士马不多于
昔在太仓则输入不益于前而所费数倍重以诏书
蠲除故今日告匮视往岁有加臣前所区画算及锱
铢不过舒目前急而于国之大体民之元气未暇深
虑愿广集众思令廷臣各陈所见又奏河东四川云
南福建广东灵州盐课事宜诏皆如所请帝尝命中
官崔敏发户部银六万巿黄金森持不可且言故事
御札皆由内阁下无司礼径传者事乃止既又命购
珠宝森亦力争不听三年以母老乞终养赐驰驿归
后屡荐不起森为考官时夏言□出其门欲介之见
言谢不往严嵩闻而悦之森亦不附为徐阶所重遂
引用之学于王守仁门人黄直与欧阳德邹守益罗
洪先善里居赞巡抚尚鹏行一条鞭法乡人为立
报功祠万历八年卒赠太子少保谥恭敏
　　刘采
按明外史本传采字汝贤麻城人嘉靖八年进士除
宿州知州岁饥请发帑金转籴代民输赋俟秋成取
偿漕使者不可采竟矫发之及秋而偿民无负者入
为户部员外郎累迁四川参议历福建左布政使采
清介有守徐阶深重之三十三年擢右副都御史巡
抚山东诏采矿以所进矿样少且不馈诸贵人被诏
切责采不得已加进寻用副使王世贞言以矿□不
继上疏力请乃得罢御史何廷钰建开胶莱河通海
运帝因命采视海道采勘上事宜具言公私困竭事
遂寝自庚戌边警诏山东抚臣提兵驻防临清士卒
罢敝采奏罢之益都民杨自仁反流劫昌乐安丘诸
城莒州采檄海道副使陶大年讨平焉进南京兵部
右侍郎三十七年给由入都值边警亟留采协理京
营戎政明年改户部左侍郎南京振武营兵乱户部
尚书蔡克廉病不任事诏推采代之采以南粮不充
由所司收纳支放动辄稽留致民运不前军怨生变
为悉心区画运艘正计道里远近与以便仓出纳必
时丛弊胥绝会给事中马出图亦言南粮自尚书方
钝议改折后军无见粮怨讟始起诏复征本色采又
奏江西应天苏松布苎丝绢勿改折从之由是储偫
有余军伍帖服魏国公徐鹏举无嫡子嬖妾郑氏生
子邦宁将废其长子邦瑞而立之遂行赂冒封郑氏
夫人而议遣邦宁入监习礼以咨于采采正色曰立
子以长公即爱少子宜有以安全之毋贻后悔鹏举
意沮改遣邦瑞邦宁乃贿人证己为嫡祭酒姜宝始
误信之己乃知其状劾奏其事诏停鹏举禄一月夺
郑所冒封宝亦为邦宁党所诬削籍而邦瑞竟得为
嗣四十年以灾异自劾免隆庆元年起南京工部尚
书就改吏部寻改兵部参赞机务内臣进贡多用马
快船窃载私货采奏禁止未几乞归卒年七十有四
赠太子少保谥端简
　　潘潢
按明外史本传潢字荐叔婺源人有文学内行修洁
举正德十六年进士除乐清知县迁户部主事调礼
部嘉靖六年与修明伦大典改吏部忤尚书桂萼复
调礼部进郎中擢福建提学佥事严正规条讲明正
学历吏部左侍郎二十八年代夏邦谟为户尚成国
公朱希忠提督团营疏言营马额十二万四千近因
刍豆缺供遂致减额请增发帑银潢奏国初宣德以
前夏秋皆牧于草场又采青为春冬计未尝费刍豆
虽正统间边疆多事亦止给两月频年祖制尽坏岁
支已至十八万今希忠复请宜勿从帝纳其议往时
太仓银库岁入十每存二三及是府库匮竭而各边
增兵设戍糜饷不已其明年潢因延绥巡抚请益饷
取诏旨集廷臣议长策乃议言国初诸边军卫给饷
则取之民屯养马则取之刍牧岁有常供未尝告乏
迩者民逋日多军屯渐废本源既竭末流从之宜下
巡按御史督逋欠补田屯军端以民屯二粮开中盐
引及诸色税课济边不有非常蠲贷毋奏请帑金时
大学士严嵩素御潢守正议上嵩谓无裨边计请再
议潢更列七事以闻卒不称旨调南京工部寻就改
吏部兵部三十二年河南贼帅尚诏作乱将犯凤阳
潢已遣兵防御而言官贺泾金豪等交劾潢遂罢归
潢居常恂恂言若不能出诸口及当官议事人莫敢
挠居父母丧三年不御酒肉与族祖兵部侍郎珍族
父总督侍郎旦工部尚书鉴同时都显位有名迹世
称望族鉴正德三年进士雅励节操勤于吏事尝以
右副都御史巡抚四川讨平西蕃深沟诸蛮甚有威
惠卒谥襄敏
　　刘体干
按明外史本传体干字子元东安人嘉靖二十三年
进士授行人改兵科给事中司礼太监鲍忠卒其党
李庆为其侄恩等八人乞迁帝已许之体干言坏祖
制滋幸门不可乃止录三人转左给事中帝以财用
绌诏廷臣集议多请追宿逋增赋额体干独上奏曰
苏轼有言丰财之道惟在去其害财者今害之最大
者有二□吏□费是也历代官制汉七千五百员唐
万八千员宋极□至三万四千员本朝自成化五年
武职已逾八万合文职盖十余万今边功升授勋贵
传请曹局添设大臣恩荫加以厂卫监局勇士匠人
之属岁增月益不可悉举多一官则多一官之费祖
宗之土地户口赋税今犹昔也至于耗费独乃百之
有不枵然告匮者哉请严敕诸曹清革□滥减俸将
不赀又闻光禄库金自嘉靖改元至十五年积至八
十万自二十一年以后供亿日增余藏顿尽进御果
蔬初无定额止□内监片纸如数供御干没狼藉辄
转鬻巿人其他诸曹侵盗尤多宜着为令典岁终使
科道臣会计之以清冗费二冗既革国计自裕舍是
而督逋增赋是扬汤止沸也于是部议请汰各监局
人匠从之累官通政使迁刑部右侍郎改户部左侍
郎总督仓场隆庆初进南京户部尚书南畿湖广江
西银米绢布积逋二百六十余万凤阳园陵九卫官
军四万而仓粟无一月储体干再疏请责成有司又
条上六事皆报可马森去召改北部诏取太仓银三
十万两体干言太仓银所存三百七十万耳而九边
年例二百七十六万有奇在京军粮商价百有余万
蓟州大同诸镇例外奏乞不与焉若复取以上供经
费安办帝不听体干复奏今国计绌乏大小臣工所
共知即存库之数乃近遣御史所搜括明岁则无策
矣今尽以供无益费万一变起仓卒如国计何于是
给事中李己杨一魁龙光御史刘思问苏士润贺一
桂傅孟春交章乞如体干言阁臣李春芳等皆上疏
请乃命止进十万两又奏太和山香税宜如泰山例
有司董之毋属内臣忤旨夺俸半年帝尝问九边军
饷太仓岁发及四方解纳之数体干奏祖宗朝止辽
东大同宣府延绥四镇继以宁夏甘肃蓟州又继以
固原山西今密云昌平永平易州俱列戍矣各镇防
守有主兵其后增召募增客兵而坐食愈众各镇刍
饷有屯田其后加民粮加盐课加京运而横费滋多
因列上隆庆以来岁发之数又奏国家岁入不足供
所出而额外陈乞者多请以内外一切经费应存革
者刊勒成书报可诏巿绵二万五千斤体干请俟湖
州贡帝不从趣之急给事中李己言三月非用绵时
不以重扰商户体干亦复争乃命止进万斤逾月诏
趣进金花银且购猫睛祖母绿诸异宝己上书力谏
体干请从己言不纳内承运库以白札索部帑十万
体干执奏给事中刘继文亦言白札非体帝报有旨
竟取之体干又乞承运库银减税额二十万为中官
崔敏所格不得请是时内供日多数下部取太仓银
又趣巿珍珠黄绿玉诸物体干清劲有执每疏争积
忤帝意竟夺官给事中光懋御史凌管等交章请留
不听神宗即位起南京兵部尚书奏言留都根本重
地故额军九万马五千余匹今军止二万二千马仅
及半单弱足虑宜选诸卫余丁随伍操练发贮库草
场银买马又条上防守四事并从之万历二年致仕
卒赠太子少保
　　毕锵
按明外史本传锵字廷鸣石埭人嘉靖三十二年进
士授刑部主事历郎中擢浙江提学副使迁广西右
参政进按察使再迁湖广左布政使召为太仆卿未
至改应天尹海瑞抚江南移檄京府等于属吏锵却
不受瑞察锵政更与善进南京户部右侍郎督理粮
储万历二年入为刑部右侍郎改户部总督仓场擢
南京户部尚书谢病去起南京工部尚书就改吏部
征为户部尚书帝以风霾谕所司陈时政锵以九事
上中言锦衣旗校至万七千四百余人内府诸监局
匠役数亦称是此□食之尤宜屏除冒滥州县丈田
滋弊云南鼓铸不酬工直官已裁而复置田欲垦而
再停请酌土俗人情毋率意更改至袍服锦绮岁有
积余何烦频织天灯费巨万尤不经滥予不可不裁
淫巧不可不革他所奏并多切要近幸从中挠之不
尽行锵乃引年乞罢予驰驿归锵遇事守正有物望
年及八十赐存问加太子少保后凡存问者再其孙
汝楩奉表入谢诏以为太学生年九十三而卒赠太
子太保谥恭介
　　赵世卿
按明外史本传世卿字象贤历城人隆庆五年进士
授南京兵部主事张居正当国政尚严急州县学取
士不得过十五人布按二司以下官虽公事毋许乘
驿马大辟之刑岁有定额征赋以九分为率有司不
及格者罚又数重谴言事者世卿奏匡时五要请广
取士之额宽驿传之禁省大辟缓催科而末极论言
路当开言近者台谏习为脂韦以希世取宠事关军
国卷舌无声徒摭不急之务姑塞言责延及数年居
然高踞卿贰夸耀士林矣然此诸人岂尽奊诟无节
忍负陛下哉亦有所惩而不敢耳如往岁傅应祯艾
穆沈思孝邹元标皆以建言远窜至今与戍卒伍此
中才之士所以内自顾恤宁自同于寒蝉也宜特发
德音放还诸人使天下晓然知圣天子无恶直言之
意则士皆慕义输诚□忠于陛下矣居正欲重罪之
吏部尚书王国光曰罪之适成其名请为公任怨遂
出为楚府左长史明年京察复坐以不谨落职归居
正死起户部郎中出为陕西副使累迁户部右侍郎
督理仓场世卿饶心计凡所条奏酌剂盈缩军国赖
焉户部尚书陈蕖有疾侍郎张养蒙避不署事帝怒
并罢之而进世卿为尚书时矿税使四出为害江西
税监潘相至擅捕系宗室曩时关税所入岁四十余
万自为税使所夺商贾不行数年间减三之一四方
杂课亦如之岁入益寡国用不支边储告匮而内供
日繁岁增金花银二十万宫帑日充羡世卿请复金
花银百万故额罢续增数不许乞发内库银百万及
太仆马价五十万以济边储复忤旨切责世卿又请
正潘相罪且偕九卿数陈其害皆不纳世卿复言脂
膏已竭闾井萧然丧乱可虞揭竿非远不及今罢之
恐后将无及帝亦不省三十二年苏松税监刘成以
水灾请暂停米税帝以岁额六万米税居半不当尽
停令以四万为额世卿上言乡者既免米税旋复再
征已失大信于天下今成欲免税额之半而陛下不
尽从岂恻隐一念貂珰尚存而陛下反漠然不动心
乎不报其夏雷火毁祖陵明楼妖虫蚀树又大雨坏
神道桥梁帝下诏咨实政世卿上疏曰今日实政孰
有切于罢矿税者古明主不贵异物今也聚悖入之
财敛苍生之怨节俭之谓何是为君德计不可不罢
者一多取所以招尤慢藏必将诲盗鹿台巨桥足致
倒戈之祸是为宗社计不可不罢者二古者国家无
事则预桑土之谋有事则议金汤之策安有凿四海
之山榷三家之巿操弓挟矢戕及良民毁室逾垣祸
延鸡犬经十数年而不休者是为国体计不可不罢
者三貂珰渔猎翼虎炰烋毁掘冢墓则枯骨蒙殃奸
虐子女而良家饮恨人与为怨欢噪屡闻此而不已
后将何及是为民困计不可不罢者四国家财赋不
在民则在官今尽括入奸人之室故督逋租而逋租
绌稽关税而关税亏搜库藏而库藏绝课盐策而盐
策薄征赎锾而赎锾消外府一空司农若埽是为国
课计不可不罢者五天子之令信如四时三载前尝
曰朕心仁爱自有停止之时今年复一年更待何日
天子有戏言王命委草莽是为诏令计不可不罢者
六陛下试思服食宫室以至营造征讨上何事不取
之民民何事不供之上嗟此赤子曾无负于国乃民
方欢呼以供九重之欲而陛下不少遂其欲民方奔
走以供九重之劳而陛下不少慰其劳民方竭蹶以
赴九重之难而陛下不少恤其难返之于心必有不
安者矣陛下勿谓蠢蠢小民可驾驭自我生杀自我
而不足介意也民之心即天之心陛下以矿税倾民
之家室天即以雷火毁祖陵之明楼陛下以矿税吸
民之脂膏天即以妖虫蚀祖陵之松柏陛下以矿税
转民于沟壑天即以淫雨坏祖陵之桥梁变不虚生
其应非远故今日欲回天意在恤民心欲恤民心在
罢矿税无烦再计而决者不然人不可欺言不可食
陛下言发于口天地祖宗实式临之祖宗可屡欺天
地可屡诳耶帝优答之而不行至三十四年三月始
诏罢矿使税亦稍减然辽东云南四川税使自若吏
民尤苦之云南遂变作杨荣被戕而西北水旱时时
见告世卿屡请减租发赈国用益不支逾月复奏请
捐内帑百万佐军用不从世卿遂连章求去至十五
上竟不许先是福王将婚进部帑二十七万帝犹以
为少数遣中使趣之中使出谇语且劾世卿抗命世
卿以为辱国疏闻于朝帝置不问至三十六年七公
主下嫁宣索至数十万世卿引故事力争诏减三之
一且言陛下大婚止七万长公主下嫁止十二万今
即减三之一亦二十六万有奇乞陛下再裁损一仿
长公主例帝不得已从之福王新出府第设崇文税
店争民利世卿亦谏阻世卿素励清操当官尽职帝
雅重之吏部缺尚书尝使兼署推举无所私惟楚宗
人与王相讦世卿力言王非伪与沈一贯议合李廷
机辅政世卿力推之廷臣遂疑世卿党比于是给事
中杜士全邓云霄何士晋胡忻御史苏为霖马孟祯
等先后攻之世卿遂杜门乞去章复十余上不报三
十八年秋世卿乃拜疏出城候命明年十月乘柴车
径去廷臣以闻帝亦不罪也家居七年卒赠太子少
保
　　张孟男
按明外史本传孟男字元嗣中牟人嘉靖末举进士
授广平推官稍迁汉中同知入为顺天治中迁刑部
员外郎改礼部进尚宝丞高拱以内阁兼吏部拱妻
孟男姑也自公事外无私语拱憾之四岁不迁及拱
被逐亲知皆引匿孟男独留拱邸为治装送之郊张
居正用事矫拱所为擢孟男太仆少卿孟男复不附
失居正意不调久之居正败始累迁南京工部右侍
郎寻召入以本官掌通政司事万历十七年帝不视
朝者八月孟男疏谏曰群臣久不见至尊上书又不
省万几日隳不急改图何以塞灾异岭南人讼故都
御史李材功蔡人讼故令曹世卿枉章□留中其人
系兵马司橐饘不继莫必其生亏损圣德帝心动乃
间一御门其冬改户部进左侍郎寻拜南京工部尚
书就改户部时留都储峙耗竭孟男受事粟仅支二
年不再岁遂有七年之储水衡修仓发公羡二千金
助之或谓奈何耘人田孟男曰公家事乃画区畔耶
南京御史陈所闻劾孟男贪鄙吏部尚书孙鑨言孟
男忠诚谨恪台臣所论事由郎官帝乃留之孟男求
去不允再疏请乃听归久之召拜故官三十年春率
同列言顷有诏罢矿税生民歌舞相庆圣心旋悔辍
而弗行致宦寺益张奸究愈恣人心离叛忧在土崩
幸深察群言亟为社稷计不报加太子少保五上章
乞归不许时矿税患日剧孟男草遗疏数千言极陈
其害言臣备员地官所征天下租赋皆鬻男巿女朘
骨割肉之余也臣以催科为职臣得其职而民病矣
聚财以病民虐民以摇国有臣如此安所用之臣不
胜哀鸣为陛下杞人忧耳属其子上之明日遂卒南
京尚书赵参鲁等奏其清忠赠太子太保
　　王国光
按明外史本传国光字汝观阳城人嘉靖二十三年
进士授吴江知县邻邑有疑狱来质讯辄得情调仪
封擢兵部主事改吏部历文选郎中屡迁顺天府尹
户部右侍郎总督仓场谢病去隆庆四年起刑部左
侍郎拜南京刑部尚书未上改户部尚书再督仓场
神宗即位还理部事时簿牒繁冗自州县达部有缮
书输解交纳诸费公私苦之国光疏请裁并去繁文
十三四时称简便户部十三司自弘治来以公署隘
惟郎中一人治事员外郎主事止除官日一赴私居
侍迁而已郎中力不给则委之吏胥故弊益滋国光
尽令入署职务得修举边饷告匮而诸边岁出及屯
田盐课无可稽国光请敕边臣核实且画经久策以
闻甘肃巡抚廖逢节等各条上其数耗□为损万历
元年奏言国初天下州县存留夏税秋粮可一千二
百万石其时议主宽大岁用外计赢银百万有余使
有司岁征无缺则州县积贮自丰水旱盗贼不能为
灾患今一遘兵荒辄留京储发内帑由有司视存留
甚缓苟事催科则谓扰民弊遂至此请行天下抚按
官督所司具报出入存留逋负之数臣部得通融会
计以其余济边有司催征不力者悉以新令从事制
可京军支粮通州者候伺甚艰国光请遣部郎一人
司之名坐粮厅投牒验发无过三日诸军便之天下
钱谷散隶诸司淆乱无统国光请归并责成畿辅府
州县归福建司南畿归四川司盐课归山东司关税
归贵州司淮徐临德诸仓归云南司御马象房及二
十四马房刍料归广西司遂为定制三年京察拾遗
国光为南京给事御史所劾再疏乞罢帝特留之明
年复固以请乃诏乘传归濒行以所辑条例名万历
会计录上之帝嘉其留心国计令户部订正及书成
诏褒谕焉五年冬吏部尚书张瀚罢起国光代陈采
实政别繁简责令守恤卑官罢加纳数事皆允行八
年当考察外吏请毋限日期诏许之且命诖误者听
从公辩雪寻以考绩加太子太保明年大计京朝官
徇张居正意置吴中行等五人于察籍国光有才智
初掌邦计多所建白及是受制执政声名损于初给
事中商尚忠论国光铨选私亲故而给事中张世则
出为河南佥事憾国光劾其鬻官黩货国光再奏辩
帝再慰留责世则挟私贬仪真丞及居正卒御史杨
寅秋劾国光六罪帝遂怒落职闲住已念其劳命复
官致仕
　　李汝华
按明外史本传汝华字茂夫睢州人万历八年进士
授兖州推官征授工科给事中尝劾戎政尚书郑洛
不职及出阅甘肃边务洛方经略西事主和戎汝华
疏洛畏敌贻患且劾诸将吏侵军资复请尽恳甘肃
闲田还朝历吏科都给事中汝华在垣多所纠擿刑
部侍郎何源少詹事黄弘宪巡抚王学书礼部尚书
李长春侍郎韩世能兵部侍郎王基郧阳巡抚姜璧
皆被论多罢去者寻迁太常少卿擢右佥都御史巡
抚南赣税使四出议括关津诸税输内府汝华以税
本饷军力争止之既而诏四方税务尽领于有司以
其半输税监进内府半输户部独江西潘相勒有司
悉由己输汝华极论相违诏帝竟如相议且推行之
四方汝华在赣十四年威惠甚着进秩兵部右侍郎
召拜户部左侍郎尚书赵世卿去位遂掌部事福王
庄田四万顷诏旨屡趣不能及额汝华数偕廷臣执
争仅减四之一及王既之国诏许自遣使督租所在
绎骚内使阎时诣汝州杖二人死汝华请遵祖制隶
有司尽撤还使者不纳畿辅山东大饥因汝华言出
仓米平籴且发银以赈汝华复奏行救荒数事两地
赖之先是山东饥蠲岁赋七十万是年尽蠲又百七
十余万汝华以边饷不继请天下税课未入内藏者
暂留一年补其缺辅臣亦助为言疏三上不报已进
尚书四十六年郑继之去兼摄吏部事畿辅陕西大
饥汝华请赈皆不报辽东兵事兴骤增饷三百万汝
华累请发内帑不得则借支南京部帑括天下库藏
余积征宿逋裁工食开事例凡所为取财之计至纤
且悉已而辽东巡抚周永春请益兵加赋汝华议天
下田赋自贵州外亩增银三厘五毫得饷二百万明
年复议益兵从阅视给事中姚宗文言增赋如前又
明年四月兵部以募兵巿马工部以制器再议增赋
于是亩增二厘为银百二十万先后三增赋凡五百
二十万有奇遂为岁额自是海内骚然公私困敝盗
贼亦渐起当是时内帑山积廷臣请发率不应计臣
无如何遂为一切苟且之计苛敛百姓而枢臣征兵
乃远及蛮方致奢崇明安邦彦相继反用师连年又
割四川云南广西湖广广东所加之赋以饷之而辽
饷仍不充天下已不可支矣汝华练达勤敏立朝无
党阿官户部久于国计盈缩边储虚实与盐漕屯牧
诸大政皆殚心裁剂岁比不登意常主宽恤独加赋
之议不能力持驯致万方虚耗内外交讧天启元年
得疾乞休加太子太保致仕卒谥恭敏
　　毕自严
按明外史本传自严字景曾淄人万历二十年进士
授松江推官年少有吏才迁刑部主事历工部员外
郎中迁淮徐道参议内艰阕以故官分守冀宁改河
东副使引疾去起洮岷兵备参政以按察使徙治榆
林西路进右布政使泰昌时召为太仆卿天启元年
四月辽阳覆廷议设天津巡抚专饬海防改自严右
佥都御史以往置水军缮战舰备戎器及熊廷弼建
三方布置策天津居其一益设镇海诸营用戚继光
遗法水军先习陆战军由是可用魏忠贤令锦衣千
户刘侨逮天津废将自严以无驾帖疏论之报闻四
方所募兵日逃亡用自严言摄其亲属补伍兵部主
事来斯行有武略自严请为监军山东白莲妖贼起
令斯行率五千人往功多初万历四十六年辽东用
兵议行登莱海运明年二月特设户部侍郎一人兼
右佥都御史出督辽饷岁运驻天津米百八十万石
豆半之银三百二十四万两以山东巡抚李长庚任
之诸事办治及是长庚迁乃命自严代严核兵籍饷
无所冒赢金数万论前平妖功进右都御史兼户部
右侍郎时议省天津巡抚令督饷侍郎兼领其事即
以委自严京师再地震自严言内批宜慎恩泽宜节
人才宜惜内操宜罢语甚切直地复数震再疏陈阙
失皆不纳在事数年综核撙节公私赖之五年以右
都御史掌南京都察院明年正月改南京户部尚书
忠贤议鬻南太仆牧马草场助大工自严持不可遂
引疾去崇祯元年召拜户部尚书自严以度支大绌
请核逋赋督屯田严考成汰□卒停蓟密昌永四镇
新增盐菜银二十二万俱报可二年三月疏言诸边
年例自辽饷外为银三百二十七万八千有奇今蓟
密诸镇节省三十三万尚应二百九十四万八千统
计京边岁入之数田赋百六十九万二千盐课百一
十万三千关税十六万一千杂税十万三千事例约
二十万凡三百二十六万五千有奇而逋负相沿所
入不满二百万即尽充边饷尚无赢余乃京支杂项
八十四万辽东提塘三十余万蓟辽抚赏十四万辽
东旧饷改新饷二十万出浮于入已一百十三万六
千况内供召买宣大抚赏及一切不时之需又有出
常额外者乞敕下廷臣各陈所见廷臣争效计画自
严乃择其可者先列十二事曰增盐引曰议鼓铸曰
括杂税曰核隐田曰税寺产曰核牙行曰停修仓廒
曰停修公署曰南马协济曰崇文铺税曰京运拨兑
曰板木折价已复列上十二事曰增关税曰捐公费
曰鬻生祠曰酌巿税曰汰□役曰核虚冒曰加抵赎
曰班军折银曰吏胥纳班曰河滨滩荡曰京东水田
曰殿工冠带帝悉允行诏令辑赋役全书自严言全
书之作自行一条鞭始距今已四十五年有一事而
此多彼少者其弊为混派有司听奸吏暗洒瓜分其
弊为花派当大为申饬因条八式以献帝即命颁之
天下先是忠贤乱政边饷多不发自严给如期又奏
行节饷五事尝疏言最耗财者无如客饷诸镇年例
合三百二十七万而客额居三之一宜大裁省其次
则有抚赏召买修筑诸费皆不可不节帝褒纳之其
冬京师被兵帝忧劳国事旨中夜数发自严奏答无
滞不敢安寝头目臃肿事幸无乏明年夏六月以司
计无术贻祸封疆自劾六罪乞罢优旨慰留先以考
满加太子少保叙遵永克复功加太子太保兵部尚
书梁廷栋请增天下田赋自严不能止于是旧增五
百二十万之外更增百六十五万有奇天下益耗矣
已陈时务十事意皆主利民帝悉采纳又以兵饷日
增屡请清核而兵部及督抚率为寝阁复乞汰内地
及无用之兵帝即令严饬然不能尽行也御史余应
桂劾自严殿试读卷首荐陈于泰乃首辅周延儒姻
娅自严遂引疾乞休疏四上不允时有诏县令将行
取者户部先核其钱谷华亭知县郑友元已入为御
史先任青浦逋金花银二千九百帝以诘户部自严
言友元已输十之七贮太仓帝令主库者核实无有
帝怒责自严自严饰词辨帝益怒遂下自严狱遣使
逮友元给事御史交章论救不纳逾月给事中吴甘
来御史郭必昌米助国因热审减刑复交章论救帝
乃释之八年五月叙四川平贼功复官致仕又三年
卒赐恤如制

　户部部艺文一
　　大司农箴　　　　　　　　　汉扬雄
时惟大农爰司金谷自京徂荒粒民是斛肇自厥初
实施惟食厥僚后稷有无迁易实均实赢惟都作程
旁求衣食厥民攸生上稽二帝下阅三王什一而征
为民作常远近贡篚百姓不忘帝王之盛咸在农殖
季周烂漫而东作不敕膏腴不获庶物并荒府藏单
虚靡积靡仓陵迟衰微姬卒以痒秦收太半二世不
瘳泣血之末海内无聊农民司均敢告执繇
　　大司农箴　　　　　　　　　晋张华
家有庐井王有廪籍阜茂丰物和钧关石在周之室
不虔政首弃稷弗修不籍千亩匮神乏祀败于戎丑
穑臣司农敢告左右
　　让地官尚书表　　　　　　　唐李峤
臣某言伏奉制旨以臣为地官尚书无涯之恩忽降
霄极非据之惕坐惊魂宇臣某诚惶诚恐顿首顿首
死罪死罪臣少无奇志长乏异能短步非疾于骅骝
翾飞自同于燕雀逢圣神之再造荷天地之兼容郑
璞齐竽窃混声价秦冠汉绶叨践名级步鸳池之清
切陟鸾渚之便蕃出入五台周旋三合行膺负玺之
任遂服专车之宠万机损益蔽于庸陋之心百揆谟
猷滞于膏肓之疾爰发皇揆特留宸眷假优闲之秩
虽入杏坛参翊亮之谋尚和梅鼎徒延舟楫之举竟
微股肱之效挈瓶之智患在于空虚瞰室之灾惧深
于盈满方陈骸骨之情遽荷云霄之命负乘之责前
谤未除忝越之讥后恩仍及还振蜉蝣之羽欲参龙
凤之行赤绂妨贤物知不可素食得位臣亦胡颜况
八座枢机五曹要剧上仪七星之象旁理万邦之教
自非元凯之明允忠肃陈韩之敦朴淳深将何以厘
正版图扰安邦国臣之浅狭诚则贪饕朝有典章敢
叨非望伏乞回乾坤之曲泽收雨露之殊私广访吁
谟详求棫朴更引食场之彦俾临均土之司则受任
得才无愆振鹭之美入官有序不失贯鱼之次无任
惭悚之至谨诣朝堂奉表陈请以闻臣所让人别状
封进臣某诚惶诚恐顿道顿首谨言
　　度支副使厅壁题名记　　　宋王安石
三司副使不书前人名姓嘉佑五年尚书户部员外
郎吕君冲之始稽之众史而自李纮已上至查道得
其名自杨偕已上得其官自郭劝已下又得其在事
之岁时于是书石而镵之东壁夫合天下之众者财
理天下之财者法守天下之法者吏也吏不良则有
法而莫守法不善则有财而莫理有财而莫理则阡
陌闾巷之贱人皆能私取予之势擅万物之利以舆
人主争黔首而放其无穷之欲非必贵强桀大而后
能如是而天子犹为不失其民者盖特号而已耳虽
欲食蔬衣敝憔悴其身愁思其心以幸天下之给足
而安吾政吾知其犹不得也然则善吾法而择吏以
守之以理天下之财虽上古尧舜犹不能毋以此为
先急而况于后世之纷纷乎三司副使方今之大吏
朝廷所以尊宠之甚备盖今理财之法有不善者其
势皆得以议于上而改为之非特当守成法吝出入
以从有司之事而已其职事如此则其人之贤不肖
利害施于天下如何也观其人以其在位之岁时以
求其政事之见于今者而考其所以佐上理财之方
则其人之贤不肖与世之治否吾可以坐而得矣此
盖吕君之志也
　　户部箴　　　　　　　　　　明宣宗
君国之道子民为先黎庶既安邦本植焉相古地官
实尔之职均节惠和民乃衣食赋税有经徭役有常
民之所供旧典式张惟尔卿佐暨乃攸属庶几夙夜
恪谨乃服民克阜殷树艺以蕃上下毕充何有卒殚
惟公惟勤惟时惟允惟仁之溥而义之尽秦之商鞅
唐之宇文苛征暴括邦以不振尔惟鉴兹毋纵掊克
毋诡于随毋败于墨予惟尔任尔其懋哉尚友古人
执德不回

　户部部艺文二
诗
　　奉送李户部侍郎自河南尹再除本官
　　　　　　　　　　　　　　　刘禹锡
昔年内署振雄辞今日东都结去思宫女犹传洞箫
赋国人先咏衮衣诗华星却复文昌位别鹤重归太
乙池想到金门待通籍一时惊喜见风仪

　户部部纪事
新序管仲言于齐桓公曰夫垦田刱邑辟土殖谷尽
地之利则臣不若□戚请置以为田官
后汉书郑弘传弘建初八年代郑众为大司农旧交
址七郡贡献转运皆从东冶泛海而至风波艰阻沉
溺相系弘奏开零陵桂阳峤道于是夷通至今遂为
常路在职二年所息省三亿万计时岁天下遭旱边
方有警人食不足而帑藏殷积弘又奏宜省贡献减
徭费以利饥人帝顺其议
晋书安平献王孚传初魏文帝置度支尚书专掌军
国支计明帝嗣位欲用孚问左右曰有兄风否答曰
似兄天子曰吾得司马懿兄弟二人复何忧哉转为
度支尚书
杜预传预拜度支尚书在内七年损益万机不可胜
计朝野称美号曰杜武库言其无所不有也
梁书到溉传溉字茂灌为左民尚书以清白自修性
又率俭不好声色虚室单□旁无姬侍自外车服不
事鲜华冠履十年一易朝服或至穿补传呼清路示
有朝章而已
隋书裴蕴传蕴迁民部侍郎于时犹承高祖和平之
后禁网□阔户口多漏或年及成丁犹诈为小未至
于老已免租赋蕴历为刺史素知其情因是条奏皆
令貌阅若一人不实则官司解职乡正里长皆远流
配又许民相告若纠得一丁者令被纠之家代输赋
役是岁大业五年也诸郡计帐进丁二十四万三千
新附口六十四万一千五百帝临朝览状谓百官曰
前代无好人致此罔冒今进民户口皆从实者全由
裴蕴一人用心古语云得贤而治验之信矣由是渐
见亲委拜京兆赞治
旧唐书房元龄传李纬为民部尚书会有自京师来
者太宗问曰房元龄闻纬为尚书谓何对曰惟称纬
好须无他语帝遽改太子詹事
卢承庆传承庆美风仪有才干太宗奇其明辨累迁
民部侍郎太宗尝问历代户口多少之数承庆叙夏
商以后迄于周隋皆有依据太宗嗟赏久之
韦弘机传高宗谓韦弘机曰宫馆隋氏所造渐将摧
毁频欲修葺又费财力如之何弘机曰臣任司农向
已十年前后省费今见贮钱三十万贯可以供葺理
上悦
唐书严挺之传户部侍郎萧炅李林甫所引不知书
尝与严挺之言称蒸尝伏腊乃为仗猎挺之白九龄
曰省中而有伏猎侍郎乎乃出炅岐州刺史
杨玚传玚为户部侍郎帝常召宰相大臣议天下户
版延英殿玚言利病尤详帝咨赏于是宇文融建检
脱户余口玚执不便融方贵公卿啽默唯唯独玚抗
议故出为华州刺史
段秀实传秀实召为司农卿初自泾州被召戒其家
曰若过岐朱泚必致赠遗慎毋纳至岐泚固致大绫
三百家人拒不遂至都秀实怒曰吾终不以污吾第
以置司农治堂之梁间吏后以告泚泚取视封帕完
新
杜中立传中立迁司农卿绳吏急反为中伤左徙庆
王傅久之复拜司农卿入谢帝曰卿用法深信乎答
曰毂下百司养名不肯事如司农尤丛剧陛下无遽
信流言假臣数月事可济帝许之初度支度六宫飧
钱移司农司农季一出付吏大吏尽举所给于人权
其子钱以给之既不以时黄门来督责慢骂中立取
钱纳帑舍率五日一出吏不得为奸后遂以为法
王彦威传彦威开成初为户部侍郎判度支彦威于
儒学该邃亦善吏事但经总财用出入米盐非所长
也而性刚计自恃尝见文宗显奏曰百口家知有岁
计而军用一切可不谨邪臣按见财量入以为出随
色占费终岁用之无毫厘差假令臣一旦迷愚欲自
欺没亦不可得因上占□图又言至德迄元和天下
观察者十节度者二十有九防御者四经略者三大
都通邑皆有兵最凡八十余万长庆籍户三百五十
万而兵乃九十九万率三户资一兵今举天下之入
岁三千五百万上供者三之一又三之二则衣赐仰
给焉自留州留使外余四十万众皆仰度支又为供
军图上之彦威虽自谓楗柅奸冒着定其费于利害
无益也始神策军多以禀缣于度支取直吏私增贾
厚给之经用益耗开成初有诏禁止时宦者仇士良
鱼弘志方用事彦威乃奏复与直悦媚士良等又劾
王播贡羡赢以冀速进会边兵诉所赐不时缣皆敝
恶摄吏送台狱而彦威视事自如及诏停务始惶恐
就第
旧唐书李绛传绛为户部侍郎判本司事尝因次对
宪宗曰户部比有进献至卿独无何也对曰将户部
钱献入内藏是用公物以结私恩上耸然
大唐新语窦静为司农卿赵元楷为少卿静颇方直
甚不悦元楷之为官属大会谓元楷曰如隋炀帝意
在奢侈竭四海以奉一人者司农须公矣方今圣上
躬履节俭屈一人以安兆庶司农何用于公哉元楷
赧然而退初太宗既平突厥徙其部众于河南静上
疏极谏以为不便又请太原置屯田以省馈饷皆有
弘益
晋宋以还尚书省置员外郎分判曹事唐朝弥重其
选旧例郎中不历员外选谓之土山头果毅言遽拜
崇品有似长征兵回便授边远果毅也景云中赵谦
光自彭州司马入为大理正迁户部郎中贺陟为员
外乃戏咏之曰员外从来美郎中望不优谁言粉署
里翻作土山头谦光酬之曰锦帐随时设金炉任意
熏惟□员外署不应列星文
户部为吏部邻司时吏部移牒令户部列棘以备交
通吕太一为户部员外郎答曰眷彼吏部铨综之司
当须要清通何必设篱树棘省中赏其俊拔
五代史孔谦传唐庄宗以谦为租庸使赐丰财赡国
功臣谦无佗能直以聚敛为事庄宗初即位推恩天
下除百姓田租放诸场务课利欠负者谦悉违诏督
理故事观察使所治属州事皆不得专达上所赋调
亦下观察使行之而谦直以租庸帖调发诸州不关
观察观察使交章论理以为制敕不下支郡刺史不
专奏事唐制也租庸直帖沿伪梁之弊不可为法今
唐运中兴愿还旧制诏从其请而谦下奉诏卒行直
帖又请减百官俸钱省罢节度观察判官推官等员
数以请鄣塞天下山谷径路禁止行人以收商旅征
筭遣大程官放猪羊柴炭占庇人户更制括田竿尺
尽率州使公廨钱由是天下皆怨苦之明宗立下诏
暴谦罪斩于洛阳巿籍没其家遂罢租庸使额分盐
铁度支户部为三司
张延朗传延朗长兴元年拜三司使唐制户部度支
以本司郎中侍郎判其事而有盐铁转运使其后用
兵以国计为重遂以宰相领其职干符以后天下丧
乱国用愈空始置租庸使用兵无常随时调敛兵罢
则止梁兴始置租庸使领天下钱谷废户部度支盐
铁之官庄宗灭梁因而不改明宗入立诛租庸使孔
谦而废其使职以大臣一人判户部度支盐铁号曰
判三司延朗因请置三司使事下中书中书用唐故
事拜延朗特进工部尚书充诸道盐铁转运等使兼
判户部度支事诏以延朗充三司使班在宣徽使下
三司置使自此始延朗号为有心计以三司为己任
而天下钱谷亦无所建明明宗常出游幸召延朗共
食延朗不至附使者报曰三司事忙无暇闻者笑之
宋史韩世忠传世忠子彦直干道二年迁户部郎官
主管左曹总领淮东军马钱粮会大军仓给粮径乘
小舆往察之给米不如数捕吏置于理初代者以乏
兴罢交承为□钱仅二十万明年奏计乃四倍且以
其赢献诸朝帝嘉之拜司农少卿进直龙图阁江西
转运兼权知江州时朝廷还岳飞家赀产多在九江
岁久业数易主吏缘为奸彦直搜剔隐匿尽还岳氏
复为司农少卿总领湖北京西军马钱粮寻兼发运
副使
边肃传肃为太常博士三司使魏羽荐为户部判官
祀南郊超荐尚书度支员外郎帝以三司钩取无法
至道初置行帐司以会财用之数命肃主之帐成迁
工部郎中
王济传济判司农寺时周伯星见济乘间言曰昔唐
太宗以丰年为上瑞臣愿陛下日慎一日居安虑危
则天下幸甚受诏与刘综改定茶法颇易旧制由是
忤丁谓
孙何传何字汉公为右司谏咸平二年举入阁故事
何次当待制献疏曰六卿分职邦家之大柄也有吏
部辨考绩而育人才有兵部车徒而治戎备有户
部正版图而阜货财有刑部谨纪律而诛暴强有礼
部祀神祇而选贤俊有工部缮宫室而修堤防六职
举而天下之事备矣故周之会府汉之尚书立庶政
之根本提百司之纲纪令仆率其属丞郎分其行二
十四司粲焉星拱郎中员外判其曹主事令史承其
事四海九州之大若网在纲唐之盛时亦不闻别分
利权刱使额而军须取足及元宗侈心既萌召发既
广租调不充于是萧景杨钊始以地官判度支而宇
文融为租调地税使始开利孔以构祸阶至于肃代
则有司之职尽废而言利之臣攘臂于其间矣于是
叛乱相仍经费不充迫于军期切于国计用救当时
之急卒以权宜裁之五代短促曾莫是思今国家三
圣相承五兵不试太平之业垂统立制在此时也所
宜三部使额还之六卿慎择户部尚书一人专掌盐
铁使事俾金部郎中员外郎判之又择本行侍郎二
人分掌度支户部使事各以本曹郎中员外郎分判
之则三使洎判官虽省犹不省也仍命左右司郎中
员外总知帐目分勾稽违职守有常规程既定则进
无掊克之虑退有详练之名周官唐式可以复矣兹
事非艰在陛下行之尔
程琳传琳为三司使出纳尤谨禁中有所取辄奏罢
之内侍言琳专琳曰三司财赋皆朝廷有也臣为陛
下惜于臣何有帝然之或请并天下农田税物名者
琳曰合而为一易于勾校可也后有兴利之臣复用
旧名增之是重困民无已时也
韩忠彦传忠彦为户部尚书时元佑会稽录初成入
狭而用广忠彦忧之因言敛节财用遂裁冗费置局
于户部
虞策传策历刑部户部尚书拜枢密直学士知永兴
军成都府入为吏部尚书奏疏徽宗请均节财用曰
臣比在户部见中都经费岁六百万与天下上供之
数略相当尝以祖宗故实考之皇佑所入总三千九
百万而费纔三之一治平四千四百万而费五之一
熙宁五千六十万而费尽之今诸道随一月所须旋
为裒会汲汲然不能终日愿深裁浮冗以宽用度
东轩笔录陈晋公恕自升朝入三司为判官既置盐
铁使又为总计使洎罢参政复为三司使首尾十八
年精于吏事朝廷藉其才晚年多病乞解利权真宗
谕曰卿求一人可代者听卿去是时寇莱公罢枢密
副使归班晋公即荐以自代真宗用莱公为三司使
而晋公集贤殿学士判院事莱公入省检寻晋公前
后改革刱立事件类为方册及以所出榜示别用新
板题扁躬至其第请晋公判押晋公亦不让一一与
押字既而莱公拜于庭下而去自是计使无不循其
旧贯至李谘为三司使始改茶法而晋公之规模渐
革向之榜示亦稍稍除削今则无复有存者矣
归田录京师诸司库务皆由三司举官监当而权贵
之家子弟亲戚因缘请托不可胜数为三司使者常
以为患田元均为人宽厚长者其在三司深厌干请
者虽不能从然不欲峻拒之每温颜强笑以遣之尝
谓人曰作三司使数年强笑多矣直笑得面似靴皮
士大夫闻者传以为笑然皆服其德量也
梦溪笔谈三司使班在翰林学士之上旧制权使即
与正同故三司使结衔皆在官职之上庆历中叶道
卿为权三司使执政有欲抑道卿者降敕时移权三
司使在职下结衔遂立翰林学士之下至今为例后
尝有人论列结衔虽依旧而权三司使初除合门取
旨间有叙学士者然不为定例
东轩笔录熙宁七年元绛为三司使宋迪为判官迪
一日遣使煮药而遗火延烧计府自午至申焚伤殆
尽方火炽神宗御西角楼以观是时章惇以知制诰
判军器监遽部本监役兵往救火经由角楼以过上
顾问左右以惇为对翊日迪夺官勒停绛罢使以章
惇代之
曾布为三司使极论京师巿易不便其大概以为天
下之财匮乏良由货不流通货不流通由商贾不行
商贾不行由兼并之巧为挫抑故朝廷巿易于京师
以售四方之货常低昂其价使高于兼并之家而低
于倍蓰之直而官不失二分之息则商贾自然无滞
矣虽然官中非觊利也特欲抑兼并耳必也官无可
买官无可卖即是兼并不敢侵牟而巿易之法行也
今吕嘉问提举巿易乃差官于四方买物货禁客旅
须俟官中买足方得交易以息钱多寡为官吏殿最
故官吏牙人惟恐裒之不尽而取息不伙则是官中
为兼并殊非置巿易之本意也事下两制详议而吕
惠卿以为沮坏新法王荆公大怒遂置狱劾其事又
三司会计差失即以为上书诈不实曾落翰林学士
知制诏以起居舍人知饶州惠卿遂参知政事矣而
巿易差官置物畴劳如故
癸辛杂识沈夏德清人寿皇朝为版曹贰卿一日登
对上问版曹财用几何合摧者几何所用几何亏羡
几何夏一一奏对讫于所佩夹袋中取小册进呈无
毫发差上大喜次日问宰臣曰侍郎有过政府例否
梁克家奏云陛下用人何以例为遂特除佥书枢密
院事
金史移剌道传道本名赵三大定中迁户部尚书上
曰朕初即位卿为户部员外郎闻孳孳为善进卿郎
中果有可称及贰京尹亦能善治户部经制国用卿
其勉之道顿首谢
马琪传琪字德玉章宗时户部阙官命宰臣选可任
者或举琪上然之曰琪不肯欺官亦不肯害民是可
用也遂擢为户部尚书
完颜闾山传闾山为吏部尚书廷议选户部官往往
举聚敛苛刻以应诏闾山曰民劳至矣复用此辈将
何以堪识者称之
邓俨传世宗尝谓宰臣曰人言邓俨用心不正朕视
俨奏事其心识甚明在太府监心亦向公宰臣因奏
俨明事机有心力于是擢户部侍郎翌日复谓宰臣
曰吏部掌铨选当得通练人可置俨于吏部因改命
焉累迁中都路都转运使明昌初为户部尚书上命
尚书省集百官议如何使民弃末务本以广储蓄俨
言今之风俗竞为侈靡莫若定立制度使贵贱上下
衣冠车马室宇器用各有等差裁抑婚姻丧葬过度
之礼罢去乡社追逐无名之费用度有节则蓄积日
广矣
孙铎传承安四年迁户部尚书铎因转对奏曰比年
号令或已行而中辍或既改而复行更张太烦百姓
不信乞自今凡将下令再三讲究如有益于治则必
行无恤小民之言国子司业纥石烈善才亦言颁行
法令丝纶既出尤当固守上然之泰和二年十二月
上召铎户部侍郎张复亨议交钞复亨曰三合同钞
可行铎请废不用诘难久之复亨议诎上顾谓侍臣
曰孙铎刚正人也虽古魏征何加焉三年御史中丞
孙即康刑部尚书贾铉皆除参知政事铎再任户部
尚书铎心少之对贺客诵古人诗曰唯有庭前老柏
树春风来似不曾来御史大夫卞劾铎怨望降同知
河南府事改彰化军节度使
元史杨湜传湜至元中拜户部侍郎兼交钞提举时
用壬子旧籍定民赋役之高下湜言贫富不常岁久
浸易其可以昔时之籍而定今之赋役哉廷议善之
因俾第其轻重人以为平
郝彬传彬行户部尚书事经理盐利请度舟楫所通
道里所均建六仓煮盐于场运积之仓岁首听群商
于转运司探仓筹定其所乃买券又定河商江商巿
易之不如法者着为法
献征录李新字克明升户部右侍郎宣宗尝呼李戆
而不名
刘玑字用齐为户部尚书未制绯袍冬月朝会公卿
皆绯纻玑独绛纱袍同列馈以绯纻不受直至郊赐
始制服日至部视事过午堂食止巿饼四枚茶一盂
耳
杨鼎字宗器升户部右侍郎书十思于座隅曰量思
宽犯思忍劳思先功思让坐思下行思复名思晦位
思卑守思终退思蚤恒自省焉由是莅政遂卓然有
声
年富字有大英宗复辟拜户部尚书钱谷会计躬任
其劳事有关于利害者僚佐或难之富曰第行之公
毋署名可也
张凤字子儒改南户部右侍郎往年南京刍粟转委
之宪臣至是敕凤兼督盖以出纳严慎故也时人以
凤执法号为张板朝廷亦知其名
黄福字如锡屡迁南户部尚书公正廉恕素孚于人
忧国之心终始不渝尝取范希文语名其退食之堂
曰后乐以见其志
郭资字存性仁宗眷求老成起户部尚书资感激□
忠虽祁寒盛暑必坐公署视事不暂废僚属胥吏莫
不敬惮满考赐宴礼部奖以敕书譬如岁寒松柏愈
老愈劲其优待隆厚如此

　户部部杂录
东坡志林乐天行张平叔户部侍郎判度支制诰云
吾坐而决事丞相以下不过四五而主计之臣在焉
以此知唐制主计盖坐而论事也不知四五者悉何
人平叔议盐法至为割剥事见退之集今乐天制诰
亦云计能析秋毫吏畏如夏日其人必小人也
闻见前录嘉佑中李参自荆南帅召为三司使参政
孙抃曰参刻剥聚敛之材不可用改群牧使盖祖宗
不以财计用人至仁宗朝大臣所宗尚如此元丰初
薛向自三司使除同知枢密院虽以能吏治晓财用
进时朝廷下州县令民户养保马天下以为不便宰
执坚行之向独以为不可以本官责知随州既死至
元佑初录其言谥恭敏
却扫编唐中叶以后宰相兼判度支最为重任国朝
开宝五年尝命参知政事薛居正兼提点三司淮南
江南诸路水陆转运使吕余庆兼提点三司荆湖广
南诸路水陆转运使明年薛拜相仍领转运使事又
命平章事沈义伦兼提点剑南转运使盖袭唐之遗
制也仁宗朝司马温公为谏官以天下财用不足建
请置总计使用辅臣领之以总天下之财绍兴初孟
观文庾以参知政事兼总制户部财用然不入衔
春明梦余录禹别天下为九州三代因之秦分天下
为三十六郡汉分为十三部一部六郡晋分为十五
道唐十道宋四京二十三路元十一行中书省二十
三道明两京十四布政使司后弃安南实十三司也
天下地田据诸司职掌载洪武年间田土官民共八
百五十万七千六百三十三顷六十八亩零据会典
载弘治年间田土官民共六百二十二万八千五十
八顷八十一亩零万历年间田土官民共七百一万
三千九百七十六顷二十八亩零崇祯年间田土据
会计册开载见额七百八十三万七千五百二十四
顷零
天下户口据后湖册开载洪武中户一千六十五万
二千七百八十九口六千五十四万五千八百一十
三弘治十五年户九百六十九万一千五百四十八
口六千一百四十一万六千三百七十五嘉靖二十
年户九百九十七万二千二百口六千二百五十三
万一百九十五万历中户一千六十三万一千四百
三十六口六千六十九万二千八百五十六至天启
崇祯之季荒燹相继巿井萧然版籍不问可知