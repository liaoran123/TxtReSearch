
　闺职部艺文一
　　捣素赋　　　　　　　　　汉班婕妤
若乃广除悬月晖木流清桂露朝满凉襟夕轻改容
饰而相命卷霜帛而下庭曳罗裙之约靡振珠佩之
精明若乃盼睐生姿动容多致弱态含羞妖风靡丽
于是投香杵叩玫砧择鸾声争凤音梧因虚而调远
桂由贞而响沈散繁轻而浮捷节□亮而清深调非
常律声无定本任落手之参差从风之近远或连
跃而更投或暂舒而长卷侈长袖于妍袂缀半月于
兰襟表纤手于微缝庶见迹而知心计修路之遐敻
恐芬芳之易泄书既封而重题笥已缄而更结
　　蜀江春日文君濯锦赋　　　　唐张何
粤惟姑洗应律勾芒御辰雁桥风暖犀浦花新迭嶂
萦郭长杨映津轩车照地士女惊人风土堪乐山川
可珍岁时不殊于荆楚形胜有类夫咸秦晚景弥秀
晴江转春即有卓氏名姝相如丽室织回文之重锦
艳倾国之妖质鸣梭静夜促杼春日布叶宜□安花
巧密写庭葵而不欠拟山鸟而能悉绩缕嫌迟嚬蛾
慕疾乍离披而成段或焕烂而成匹言濯春流鸣环
乃出于是近深沉傍清泚朱颜始映珍箧方启其始
入也疑芳树影落涧中少将安焉若晴霞色照潭底
夺五云长风未散泫百花微雨新洗尔乃曝林崖出
泉洞迟日徐转和风暖送稍变回鸾全分舞凤戏蝶
时繞娇莺欲弄乘春景而方收俟王正而入贡懿其
彩色足重鲜明可嘉青为禁柳红作宫花能使卫尉
萦障夫人饰车郎官居而列宿郡守衣而还家若夫
齐纨之与楚练岂非细縠之与轻纱
　　捣练赋　　　　　　　　　　　魏璀
细腰杵兮木一枝女郎砧兮石五彩闻后响而已续
听前声而犹在夜如何其秋未半于是拽鲁缟攘皓
腕始于摇扬终于陵乱四振五振惊飞雁之两行六
举七举遏彩云而一断隐高阁而如动度遥城而如
散夜有露兮秋有风杵有声兮衣有缝佳人听兮意
何穷步逍遥于凉景畅容与于晴空黄金钗兮碧云
发白素巾兮青女月佳人听兮良未歇擘长虹而乍
开凌倒景而将越是时也余响未毕微影方流逶迤
洞房半入宵梦窈窕闲馆方增客愁李都尉以胡笳
动泣向子期以邻笛增忧古人独感于听今者况兼
乎秋属南昌旧福东鲁前丘升黄绶之堂论文谢贾
入素王之庙捧瑟齐由愿君无按龙泉色谁道明珠
不可投
　　跛奚移文　　　　　　　　宋黄庭坚
女弟阿通归李安诗为置婢无所得乃得跛奚蹒跚
离疏不利走趋颡出屋檐足达户枢三妪挽不来两
妪推不去主人不悦厨人骂怒黄子笑之曰尧牵羊
而舜鞭之羊不得食尧舜俱疲百羊在谷牧一童子
草露晞而出草露降而归不亡一羊在其指撝故曰
使人也器之物有所不可则亦有所宜警夜偷者不
以马司昼漏者不以鸡准绳规矩异用殊施天倾西
北地缺东南尺有所不逮者寸有所覃子不通之则
屦不可运土篑不可当屦坐而睨之小大俱废子如
通之则瞽者之耳聋者之目绝利一源收功十百事
固有精于一则尽善遍用智则无功有所不能乃有
所大能焉呼跛奚来前吾为若诏之汝能与壮士拔
距乎能与群狙赋芧乎能与八骏取路乎能逐三窟
狡兔乎皆曰不能曰是固不能闺门之内固无所事
此今将诏若可为者汝无状于行当任坐作不得顽
痴自今谨饬晨入庖舍涤铛瀹釜料简蔬茹留精黜
粗脔肉法欲方脍鱼法欲长起溲如截肪煮饼深注
汤和糜勿投酰虀臼晚用姜□不欲焦旋葅不欲
黄饭不欲着牙扬盆勿驻沙进火守烓水沃沸鼎斟
酌芗芼生熟必告姨临食爬垢撩发染指杓嘬
胾怀骨事无大小尽当关白食了涤器三正三反抆
拭蠲洁寝匙覆□瓦髹素视在谨数兄弟为行牡
牝相当日中事间浣衣漱襦器秽器净谨循其初素
衣当白染衣增色栀郁为黄红螺蚜光挼蓝杵草茅
搜橐皂浆胰粉白无不媚好燥湿处亭尉帖垣平来
往之役资它使令牛羊下来唤鸡栖桀撑拒门关闭
护草窃饮饭□犬堙塞鼠穴凡鸟攫肉触鼎犬
铛鼠窥甑皆汝之罪也春蚕三卧升蔟自裹七昼七
夜无得停火纻麻藤葛蕉任絺绤緆练手作无有停
时紾缉偷工夫一日得半工一缨亦有余暑时蕴蒸
扇凉蜜水熏艾出蚊水盘去蝇果生守树果熟守筥
执弓怀弹驱吓飞鸟无得吮尝日使残少姆妪骂讥
疟痢泄呕天寒置笼衣食毕烘搔痒抑痛炙手撋冻
无事倚墙鞋履可作堂上叫呼传声代诺截长续短
凫鹤皆忧持勤补拙与巧者俦凡前之为汝能之不
跛奚对曰我缺于足犹全于手如前之为虽劳何咎
黄子曰若是则不既有用矣乎皆应曰然无不意满
　　丑女赋　　　　　　　　　明徐祯卿
伊何赋形获此丑疾厉阴乘阳女夺男质阔眉丰吭
突頞仰鼻多言舌浊连引齁形如死豕勇憨多力
槁发短秃面目黧黑脂不能赭粉不能白三十不嫁
守信闺阈供劳杵臼蚤夜弗息鸡鸣入机没晷下织
复有巧慧刺绣缘饰世无梁鸿孰求子匹东家有女
窕窈丽色绝世无双妖媚轻侧越户窥墙靡识刀尺
观者称艳竞欲求得世降道凉好色贱德新台废耻
谷风见黜商嬖妲己靡吝丧国晋爱骊姬宗子销骨
冶容作厉实犹鬼蜮敢告世人敬监明则
　　龚孺人小传　　　　　　　　王世贞
世贞曰余伯父都事公云龚孺人十七归都事公是
时先大父司马公鳏也而又宦游逾岁乃始取陈淑
人少长孺人一岁后淑人来而称姑也孺人恂恂不
以先故废妇礼都事公多内宠而始难孺人寡专夕
之御孺人第令别室居以岁时礼见欢然而已不复
迹都事公所之都事公恒衣冠而揖孺人问讯亡恙
已对坐茗语移刻乃罢竟孺人身不欲以见都事
公孺人质明盥栉坐寝堂男女大小数千指旅见各
报所业孺人摘其尤惰者与扑而勤者为劳苦手治
□酒调瀡修饮之既退其饮者忻忻动颜色相勉亡
负其见扑者望而自质责曰奈何不与主人姥力作
而欲壹卮酒得乎即孺人所任使亡弗称材陆字畜
蹄角以百计水孳鱼□以石计圃人治果蓏芥蔬
以顷计诸水陆之饶计口程其羡时赢缩而息之酰
酱盐豉不食新者手植之木可梓而漆寸石屑瓦必
任毋废以故孺人坐起不离寝而子母之利归焉都
事公非有游闲公子之积与名而好施予服食□御
无下素封其业虽不复有所益于旧而赖孺人节缩
扶之不大旁落都事公之外藏春不及秋熟也而内
藏可竟数岁然孺人老渐厌罢家政日诵读佛书入
益寡而子姓间以私耗其藏益单始女婢列侍孺人
惴惴重足立相戒亡敢出声以严孺人故而最后稍
稍狎不校也曰吾向者乌得不严今老矣吾且听吾
子孙耳孺人避寇难而出就城中寓舍属疾卒有二
子长者为詹事主簿自免次翰林诸生于乎孺人称
于女德者此耳诗所咏即葛藟俭治服苹蘩修祀事
耳江沱之媵仅感后悔关雎之德止于不淫此岂必
奇操伟业加丈夫哉孺人称于女德者足矣
　　黄道婆祠记　　　　　　　　张之象
上海西南廿余里为乌泥泾故有道婆祠云道婆者
姓黄氏本镇人也初沦落崖州元元贞间附海舶归
闽广多种木棉织纺为布名曰吉贝而道婆最善是
业州里宗之先此乌泥泾土壤硗瘠民多贫困因谋
树艺以给遂觅种于闽广间然尚无踏车椎弓之制
率用手擘去子线弦竹弧置案间振掉成剂厥功甚
艰道婆乃教以制造捍弹纺织之具既以便民矣至
于错纱配色综□挈花又各有法故被褥帨带之类
织以折枝团凤棋局文字粲然若写士人竞相仿习
稍稍转售他方以牟利业颇饶裕未几道婆卒莫不
感恩洒泣而共葬之已立祠岁时享之越三十年祠
毁里人赵某再为立祠今再毁又数十年于兹矣顷
岁行游其所求问前所谓道婆祠者业已颓废鞠为
灌莽抚迹增感低回歔欷者久之予遂于居舍之东
北隅听莺桥畔舍地二亩其右为南北周行乃集里
中尝所称尚义者凡若干人共图兴复经始方旬而
焕然改饬像设具备神有栖凭于是里中庶士咸曰
宜之落成之日爰来请记盖是举予实倡之也义何
可辞先王之制礼也法施于民则祀之吾松之民仰
机利以食实道婆发之苟被其泽者无忘追本之思
则祠祀可不废矣

　闺职部艺文二
诗

　　召南采蘩三章　　　　　　　　诗经
　南国被文王之化诸侯夫人能尽诚敬以奉祭祀
　而其家人叙其事以美之也
于以采蘩于沼于沚于以用之公侯之事
赋
也

于以采蘩于涧之中于以用之公侯之宫
赋
也

被之僮僮夙夜在公被之祁祁薄言还归
赋
也

　　采苹三章　　　　　　　　　　同前
　南国被文王之化大夫妻能奉祭祀而其家人叙
　其事以美之也
于以采苹南涧之滨于以采藻于彼行潦
赋
也

于以盛之维筐及筥于以湘之维锜及釜
赋
也

于以奠之宗室牖下谁其尸之有齐季女
赋
也

　　伤越王用心之苦作诗　　　周采葛妇
葛不连蔓棻台台我君心苦命更之尝胆不苦甘如
饴令我采葛以作丝女工织兮不敢迟弱于罗兮轻
霏霏号絺素兮将献之越王悦兮忘罪除吴王欢兮
飞尺书增封益地赐羽奇几杖茵褥诸侯仪群臣拜
舞天颜舒我王何忧能不移
　　夜听捣衣　　　　　　　　　晋曹毗
寒兴御纨素佳人理衣衾冬夜清且永皓月照堂阴
纤手迭轻素朗杵叩鸣砧清风流繁节回□洒微吟
嗟此嘉运速悼彼幽滞心二物感余怀岂但声与音
　　捣衣　　　　　　　　　　宋谢惠连
衡纪无淹度晷运倏如催白露滋园菊秋风落庭槐
肃肃莎鸡羽烈烈寒螀啼夕阴结空幕宵月皓中闺
美人戒裳服端饰相招携簪玉出北房鸣金步南阶
高砧响发楹长杵声哀微芳起两袖轻汗染题
纨素既已成君子行未归裁用笥中刀缝为万里衣
盈箧自余手幽缄候君开腰带准畴昔不知今是非
　　捣衣　　　　　　　　　　　梁武帝
驾言易水北送别河之阳沈思惨行镳结梦在空□
既寤丹绿谬始知纨素伤中州木叶下边城应早霜
阴虫日惨烈庭草复芸黄金风徂清夜明月悬洞房
袅袅同宫女助我理衣裳参差夕杵引哀怨秋砧扬
轻罗飞玉腕弱袖低红妆朱颜日巳兴盼睇色增光
捣以一匪石文成鸳鸯制握断金刀叶用如兰芳
佳期久不归持此寄寒乡妾身谁与容思君苦人肠
　　织妇　　　　　　　　　　　　同前
送别出南轩离思沈幽室调梭辍寒夜鸣机罢秋日
良人在万里谁与共成匹愿得一回光照此忧与疾
君情倘未忘妾心长自毕
　　咏中妇织流黄　　　　　　　简文帝
翻花满阶砌愁人独上机浮云西北起孔雀东南飞
调丝时绕腕易镊乍牵衣鸣梭逐动钏红妆映落晖
　　和徐录事见内人作卧具　　　　同前
密房寒日晚落照度窗边红帘遥不隔轻帷半掩悬
方知纤手制讵减缝裳妍龙刀横膝上画尺堕衣前
熨斗金涂色簪管白牙缠衣裁合欢文作鸳鸯连
钭用双缝缕絮用八蚕□香和丽丘蜜麝吐中台烟
已入琉璃帐兼杂太华毡且共雕炉暖非同团扇捐
更恐从军别空□徒自怜
　　行路难　　　　　　　　　　　王筠
千门皆闭夜何央百忧俱集断人肠探揣箱中取刀
尺拂拭机上断流黄情人逐情虽可恨复畏边远乏
衣裳已缲一催衣缕复捣百和熏衣香犹忆去时
腰大小不知今日身短长裲裆心共一抹袙复两
边作八襻带虽安不忍缝开孔裁穿犹未达胸前
却月两相连本照君心不照天愿君分明得此意勿
复流荡不如先含悲含怨判不死封情忍思待明年
　　陌上桑　　　　　　　　　　　吴均
袅袅陌上桑荫柏复垂塘长条映日白细叶带鹂黄
蚕饥妾复思拭泪且提筐故人宁知此离恨煎人肠
　　与司马治书同闻邻妇夜织　　王僧孺
洞房风已激长廊月复清蔼蔼夜庭广飘飘晓帐轻
闻百虫思偏伤一鸟声鸟声长不息妾心复何极
犹恐君无衣夜夜当窗织
　　咏捣衣　　　　　　　　　　　前人
足伤金管遽多怆缇光促露团池上紫风飘庭里绿
下机骛西眺鸣砧遽东旭芳汗似兰汤雕金辟龙烛
散度广陵音掺写渔阳曲别鹤悲不已离鸾断还续
尺素在鱼肠寸心凭雁足
　　捣衣诗五首　　　　　　　　　柳恽
孤衾引思绪独枕怆忧端深庭秋草绿高门白露寒
思君起清夜促柱奏幽兰不怨飞蓬苦徒伤蕙草残
　　其二
行役滞风波游人淹不归亭皋木叶下陇首秋云飞
寒园夕鸟集思牖草虫悲嗟矣当春服安见御冬衣
　　其三
鹤鸣劳永叹采菉伤时暮念君方远游望妾理纨素
秋风吹绿潭明月悬高树佳人饰净容招携从所务
　　其四
步杳未极离堂肃已扃轩高夕杵散气爽夜砧鸣
瑶华随步响幽兰逐袂生踟蹰理金翠容与纳宵清
　　其五
泛艳回烟彩渊旋龟鹤文凄凄合欢袖冉冉兰麝芬
不怨杼轴苦所悲千里分垂泣送行李倾首迟归云
　　省中夜闻城外捣衣　　　　　　费昶
阊阖下重关丹墀吐明月秋气城中冷秋砧城外发
浮声绕雀台飘响度龙阙宛转何藏摧当从上路来
藏摧意未已定自乘轩里乘轩尽世家佳丽似朝霞
圆珰耳上照方绣领间斜衣熏百和屑鬓插九枝花
昨暮庭槐落今朝罗绮薄拂席卷鸳鸯开幔舒龟鹤
金波正容与玉步依砧杵红袖往还萦素腕参差举
徒闻不得见独夜空愁伫独夜何□极怀之在心恻
阶垂玉衡露庭舞相风翼沥滴流星辉灿烂长河色
三冬诚足用五日无粮食扬云已寂寥今君复弦直
　　□县遇见人织率尔寄妇　　　刘孝威
妖姬含怨情织素起秋声度梭环玉动踏蹑佩珠鸣
经稀疑杼涩纬断恨丝轻葡萄始欲罢鸳鸯犹未成
云栋共徘徊纱窗相向开窗□眉语度纱轻眼笑来
笼笼隔浅纱的的见妆华镂玉同心藕杂宝连枝花
红衫向后结金簪临鬓斜机顶挂流苏机傍垂结珠
青丝引伏兔黄金绕辘轳艳彩裙边出芳脂口上渝
百城交问遗五马共踟蹰直为闺中人守故不要新
梦啼渍花枕觉泪湿罗巾独眠真自难重衾犹觉寒
逾忆凝脂缓弥想横陈欢行驱金络骑归就城南端
城南稍有期想子亦劳思罗衣久应罢花钗堪更治
新妆莫点黛余还自画眉
　　见人织聊为之咏　　　　　　　刘邈
纤纤运玉指脉脉正蛾眉振蹑开交缕停梭续断丝
檐花照初月洞户垂朱帷弄机行掩泪翻令织素迟
　　咏独杵捣衣　　　　　　　　僧正惠
非是无人助意欲自鸣砧照月敛孤影乘风送迥音
言捣丝练似奏一弦琴令君闻独杵知妾有专心
　　采桑　　　　　　　　　　陈张正见
春楼曙鸟惊蚕妾候初晴迎风金珥落向日玉钗明
徙顾移笼影攀钩动钏声叶高知手弱枝□觉身轻
人多羞借问年少怯逢迎恐疑夫婿远聊复荅专城
　　中妇织流黄
一作
徐陵诗
　　阴铿
落花还井上春机当户前带衫行障口觅钏枕檀边
数镊经无乱新浆纬易牵蜘蛛夜件织百舌晓惊眠
封用黎阳土书因计吏船欲知夫婿处今督水衡钱
　　赋得婀娜当轩织　　　　　　　萧诠
东南初日照秦楼西北织妇正娇羞绮犹垂翡翠
幌珠帘半上珊瑚钩新籹入机映春牖弄杼鸣梭挑
纤手何曾织素让新人不掩流苏推中妇三日五匹
未言迟衫长腕弱绕轻丝绫中转蹑成离鹄锦上回
文作别诗不惜绕素同霜雪更伤秋扇箧中辞
　　捣衣　　　　　　　　　北魏温子升
长安城中秋夜长佳人锦石捣流黄香杵纹砧知近
远传声递响何凄凉七夕长河烂中秋明月光蠮螉
塞边绝候雁鸳鸯楼上望天狼
　　中妇织流黄　　　　　　　北齐卢询
别人心已怨愁空日复斜然香望韩寿磨镜待秦嘉
残丝愁绩烂余织恐缣赊支机一片石缓转独轮车
下帘还忆月挑灯更惜花似天河上景春时织女家
　　夜听捣衣　　　　　　　　北周庾信
秋夜捣衣声飞度长门城今夜长门月应如昼日明
小鬟宜粟瑱圆腰运织成秋砧调急节乱杵变新声
石燥砧逾响桐虚杵绝鸣鸣石出华阴虚桐采凤林
北堂细腰杵南市女郎砧击节无劳鼓调声不用琴
并结连枝缕穿长命针倡楼惊别怨征客动愁心
同心竹叶□双去双来满裙裙不奈长衫袖偏宜短
龙文镂剪刀凤翼缠篸管风流响和韵哀怨声凄断
新声绕夜风娇转满空中应闻长乐殿判彻昭阳宫
花鬟醉眼缬龙子细文红湿折通夕露吹衣一夜风
玉□风转急长城雪应暗新绶始欲缝细锦行须纂
声烦广陵散杵急渔阳掺新月动金波秋云泛滥过
谁怜征戍客今夜在交河栩阳离别赋临江愁思歌
复令悲此曲红颜余几多
　　咏画屏风诗　　　　　　　　　前人
捣衣明月下静夜秋风飘锦石平砧面莲房接杵腰
急节迎秋韵新声入手调寒衣须及早将寄霍嫖姚
　　锦石捣流黄　　　　　　　　隋炀帝
汉使出燕然愁闺夜不眠易制残灯下鸣砧秋月前
　　中妇织流黄　　　　　　　唐虞世南
寒闺织素锦含怨敛双蛾综新交缕涩经脆断丝多
衣香逐举袖钏动应鸣梭还恐裁缝罢无信达交河
　　捣衣篇　　　　　　　　　　刘庭芝
秋天瑟瑟夜漫漫夜白风清玉露漙燕山游子衣裳
薄秦地佳人闺阁寒欲向楼中萦楚练还来机上裂
齐纨揽红袖兮愁徙倚盼青砧兮怅盘桓盘桓徙倚
夜已久萤火双飞入帘牖西北风来吹细腰东南月
上浮纤手此时秋月可怜明此时秋风别有情君看
月下参差影为听莎间断续声绛河转兮青云晓飞
鸟鸣兮行人少攒眉缉缕思纷纷对影穿针魂悄悄
闻道还家未有期谁怜登陇不胜悲梦见形容亦旧
日为许裁缝改昔时缄书远寄交河曲须及明年春
草绿莫言衣上有斑斑只为思君泪相续
　　捣衣篇　　　　　　　　　　　李白
闺里佳人年十余嚬蛾对影恨离居忽逢江上春归
燕□得云中尺素书玉手开缄长叹息狂夫犹戍交
河北万里交河水北流愿为双燕泛中州君边云拥
青丝骑妾处苔生红粉楼楼上春风日将歇谁能揽
镜春愁发晓吹篔管随落花夜捣戎衣向明月明月
高高刻漏长珍珠兰箔掩兰堂横垂宝幄同心结半
拂琼筵苏合香琼筵宝幄连枝锦灯烛荧荧照孤寝
有便凭将金剪刀为君留下相思枕摘尽庭兰不见
君红巾拭泪生氤氲明年若更征边塞愿作阳台一
段云
　　捣衣　　　　　　　　　　　　杜甫
亦知戍不返秋至拭青砧已近苦寒月况经长别心
宁辞捣衣倦一寄塞垣深用尽闺中力君听空外音
　　春夜裁缝　　　　　　　　　蒋维翰
珠箔因风起飞蛾入最能不教人夜作方便杀明灯
　　织妇词　　　　　　　　　　　元稹
织妇何太忙蚕经三卧行欲老蚕神女圣早成丝今
年丝税抽征早早征非是官人恶去岁官家事戎索
征人战苦束刀疮主将勋高换罗幕缫丝织帛犹努
力变缉撩机苦难织东家头白双女儿为解挑纹嫁
不得檐前袅袅游丝上上有蜘蛛巧来往羡他虫豸
解缘天能向虚空织罗网
　　缭绫
缭绫念女
工之劳也
　白居易
缭绫缭绫何所似不似罗绡与纨绮应似天台山上
月明
一作
明月
前四十五尺瀑布泉中有文章又奇绝地
铺白烟花簇雪织者何人衣者谁越溪寒女汉宫姬
去年中使宣口敕天上取样人间织织为云外秋雁
行染作江南春水色广裁衫袖长制□金斗熨波刀
剪纹异彩奇文相隐映转侧看花花不定昭阳舞人
恩正深春衣一对直千金汗沾粉污不再着曳土蹋
泥无惜心缭绫织成费功绩莫比寻常缯与帛丝细
缲多女手疼扎扎千声不盈尺昭阳殿里歌舞人若
见织时应也惜
　　寒闺怨　　　　　　　　　　　前人
寒月沉沉洞房静真珠帘外梧桐影秋霜欲下手先
知灯底裁缝剪刀冷
　　绣妇叹　　　　　　　　　　　前人
连枝花样绣罗襦本拟新年饷小姑自觉逢春饶怅
望谁能每日□工夫针头不解愁眉结线缕难穿泪
脸珠虽□绣□都不绣同□绣伴得知无
　　织锦曲　　　　　　　　　　　王建
大
一
作一
女身为织锦户名在县家供进簿长头起样
呈作官闻道官家中苦难回花侧叶与人别唯恐秋
天丝线干红缕葳蕤紫茸□蝶飞参差花宛转一梭
声尽重一梭玉腕不停罗袖卷窗中夜久睡髻偏横
钗欲堕垂着肩合衣卧时参没后停灯起在□鸣前
一匹千金亦不卖限日未成宫里怪锦江水涸贡转
多宫中尽着单丝罗莫言山积无尽日百尺高楼一
曲歌
　　送衣曲　　　　　　　　　　　前人
月明中庭捣衣石掩帷下堂来捣帛妇姑相对神力
生双揎白腕调杵声高楼敲玉节会成家家不睡皆
起听秋天丁丁复冻冻玉钗低昂衣带动夜深月落
冷如刀湿着一双纤手痛回编易裂看生熟鸳鸯纹
成水波曲重烧熨斗帖两头与郎裁作迎寒裘
　　当窗织　　　　　　　　　　　前人
叹息复叹息园中有枣行人食贫家女大富家织翁
母隔墙不得力水寒手涩丝脆断续来续去心肠烂
草虫促促机下啼两日催成一匹半输官上头有零
落姑未得衣身不着当窗却羡青楼娼十指不动衣
盈箱
　　织素谣　　　　　　　　　　　于濆
贫女苦筋力缲丝夜夜织万梭为一素世重韩娥色
五侯初买笑建章方落籍一曲古凉州六亲长血食
　　织妇辞　　　　　　　　　　　孟郊
夫是田中郎妾是田中女当年嫁得君为君秉机杼
筋力日已疲不息窗下机如何织纨素自着蓝缕衣
官家榜村路更索栽桑树
　　白纻歌　　　　　　　　　　　张籍
皎皎白纻白且鲜将作春衣称少年裁缝长短不能
定自持刀尺向姑前复恐兰膏污纤指常遣傍人收
坠珥衣裳着时寒食下还把白鞭鞭白马
　　寄衣曲　　　　　　　　　　　前人
织素缝衣独苦辛远因回使寄征人官家亦自寄衣
去贵从妾手着君身高堂姑老无侍子不得自到边
城里殷勤为看初着时征夫身上宜不宜
　　织绫词　　　　　　　　　　章孝标
去年蚕恶绫帛贵官急无丝织红泪残经脆纬不通
梭鹊凤阑珊失头尾今年蚕好缲白丝鸟鲜花活人
不知瑶台雪里鹤张翅禁苑风前梅折枝不学邻家
妇慵懒蜡揩粉拭谩官眼
　　染丝上春机　　　　　　　　　李贺
玉罂泣水桐花井蒨丝沈水如云影美人懒态燕脂
愁春梭抛掷鸣高楼彩线结茸背复迭白夾王郎寄
桃叶为君挑鸾作腰绶愿君处处宜春酒
　　江南织绫词　　　　　　　　施肩吾
卿卿买得越人丝贪弄金梭懒画眉女伴能来看新
鸳鸯正欲上花枝
　　春词
一作沈
亚之诗
　　　　前人
黄鸟啼多春日高红芳开尽井边桃美人手暖裁衣
易片片轻云落剪刀
　　桑妇　　　　　　　　　　　温庭筠
墙下桑叶尽春蚕半未老城南路迢迢今日起更早
四邻无去伴醉卧青楼晓妾颜不如谁所贵守妇道
一春常在树自觉身如鸟归来见小姑新妆弄百草
　　闻砧
一作
寄边衣
　　　　　裴说
深闺乍冷鉴开箧玉筋微微湿红颊一阵霜风杀柳
条浓烟半夜成黄叶垂垂白练明如雪独下闲□转
凄切祗知抱杵捣秋砧不觉高楼已无月时闻寒雁
声相唤纱窗只有灯相伴几展齐纨又懒裁离肠恐
逐金刀断细想仪形执牙尺回刀剪破澄江色愁捻
银针信手缝惆怅无人试宽窄时时举袖匀红泪红
笺谩有千行字书中不尽心中事一片殷勤寄边使
　　采桑妇　　　　　　　　　　　汪遵
为报踌躇陌上郎蚕饥日晚妾心忙本来若爱黄金
好不肯携笼更采桑
　　陌上桑　　　　　　　　　　陆龟蒙
皓齿还如贝色含长眉亦似烟华贴邻娃尽着绣裆
襦独自提筐采蚕叶
　　蚕妇　　　　　　　　　　　　来鹄
晓夕采桑多苦辛好花时节不闲身若教解爱繁华
事冻杀黄金屋里人
　　织锦妇　　　　　　　　　　秦韬玉
桃花日日觅新奇有镜何曾及画眉祇恐轻梭难作
匹岂辞纤手遍生胝合蝉巧间双盘带联雁斜衔小
折枝豪贵太堆酬曲彻可怜辛苦一丝丝
　　采桑女　　　　　　　　　　唐彦谦
春风吹蚕细如蚁桑芽纔努青鸦嘴侵晨探采谁家
女手挽长条泪如雨去岁初眠当此时今岁春寒叶
放迟愁听门外催里胥官家二月收新丝
　　姬人养蚕　　　　　　　　　　韦庄
昔年爱笑蚕家妇今日辛勤自养蚕仍道不愁罗与
绮女郎初解织桑篮
　　夜夜曲　　　　　　　　　　　贯休
蟪蛄切切风骚骚芙蓉喷香蟾蜍高孤灯耿耿征妇
劳更深扑落金错刀
　　织妇　　　　　　　　　　　　处默
蓬鬓蓬门积恨多夜阑灯下不停梭成缣犹自陪钱
纳未直青楼一曲歌
　　浣纱女
一作王维诗
题云白石滩
　皎然
清浅白沙滩绿蒲尚堪把家住水东西浣纱明月下

　闺职部艺文三
诗

　　织妇怨　　　　　　　　　　宋文同
掷梭两手倦踏茧双足趼三日不住织一匹纔可剪
织处畏风日剪时谨刀尺皆言边幅好自爱经纬密
昨朝持入库何事监官怒大字雕印文浓和油墨污
父母抱归舍抛向中门下相看各无语泪迸若倾泻
质钱解衣服买丝添上轴不敢辄下机连宵停火烛
当须了租赋岂暇恤襦□前知寒切骨甘心肩骭露
里胥踞门限叫骂嗔纳晚安得织妇心变作监官眼
　　浣溪女诗　　　　　　　　　　陆游
江头女儿双髻丫常随阿母供桑麻当户夜机声
哑地炉豆煎土茶长成嫁与东西家柴门相对不
上车青裾竹笥何所差插髻晔晔牵牛花城中妖姝
脸如霞争嫁宫中慕豪华青骊出入天之涯年年伤
春抱琵琶
　　白纻词　　　　　　　　　　　叶适
有美一人兮表独处陟彼南山兮伐寒纻挑灯细缉
抽苦心冰花织成雪为缕不忧绝技无人学只愁不
堪嫁时着郑侨吴札今悠悠争看买笑锦缠头
　　春日曲　　　　　　　　　　　徐照
中妇扫蚕蚁挈篮桑叶间小姑摘新茶日斜下前山
　　罗敷词　　　　　　　　　　戴复古
妾本秦氏女今春嫁王郎夫家重蚕事出采陌上桑
低枝采易残高枝手难扳踏踏竹梯登树杪心思蚕
多苦叶少举头桑枝挂鬓唇转身桑枝勾破裙辛苦
事蚕桑实为良家人使君奚所为见妾驻车轮使君
口有言罗敷耳无闻蚕饥蚕饥采叶急归
　　缝衣诗　　　　　　　　　　谢幼睿
懒向籹台理晓妆为郎独自制衣裳金针入处心俱
痛素□牵时恨共长霜户敢辞纤手冷芸窗思贴弱
肌香缝成不怪无鸿雁赢得宵来覆妾□
　　采桑曲　　　　　　　　　　　郑震
晴采桑雨采桑田头陌上家家忙去年养蚕十分熟
蚕姑只着麻衣裳
　　染丝上春机二首　　　　　　　许棐
染丝上春机春浓丝色浅妾心随梭飞郎心如轴转
　　其二
染丝上春机锦成贵无价不忍裁成衣怕剪鸳鸯破
　　采桑行　　　　　　　　　　陈允平
妾本秦罗敷家住曲江曲门前杨柳青春风啼布縠
树头桑初芽家家蚕始浴相呼出采桑采桑如采玉
屈曲回高枝攀条剪柔绿朝晴采桑南暮雨采桑北
采得桑归迟小姑怨相促陌上绮罗人问妾眉何蹙
妾恨妾自知问妾何所欲消磨三十春渐喜蚕上簇
七日收得茧百斤十日缫成丝两束一丝一线工织
成罗与縠百人共辛勤一人衣不足举头忽见桑叶
黄低头垂泪羞布裳
　　促刺词　　　　　　　　　　徐集孙
促刺复促刺劝织声转剧小妇跣雨采桑归大姑煮
雪抽丝绎辛勤欲织御寒衣朝暮惟恐不盈尺织成
门外迫催租不了输租仍卖绤妇姑对泣儿号寒更
无可补儿衣隙帛暖本拟代绤寒卖绤寒来愈无策
促刺兮促刺劝人织兮织何益贮之金屋是何人重
重绫锦饰珠璧
　　织妇叹　　　　　　　　　　　谢翱
待得原蚕茧上丝织成送女去还归支机本是寒砧
石留取秋深自捣衣
　　寄边衣　　　　　　　　　　　裴说
深闺乍冷开香箧玉筋微微湿红颊一阵霜风杀柳
条浓烟半夜成黄叶重重白练明如雪独下闲阶转
凄切祇知抱杵捣秋砧不觉高楼已无月时闻塞雁
声相唤纱窗只有灯相伴几展齐纨又懒裁离肠恐
逐金刀断细想仪形执牙尺回刀剪破澄江色愁捻
金针信手缝惆怅无人试宽窄时时举手匀残泪红
笺漫有千行字书中不尽心中事一半殷勤托边使
　　蚕妇　　　　　　　　　　　　张俞
昨日到城郭归来泪满巾遍身罗绮者不是养蚕人
　　织女　　　　　　　　　　　　徐绩
此中非不爱罗衣月晓霜寒不下机织得罗成还不
着卖钱买得素丝归
　　裁衣曲　　　　　　　　　　　王镃
烧罢心香午夜阑玉纤轻捻剪刀寒衣成恐不如郎
意独试灯前照影看
　　寄衣戍所　　　　　　　　　　邓氏
欲寄寒衣上帝都连宵裁剪眼模糊可怜宽窄无人
试泪逐西风洒去途
　　题织图　　　　　　　　　元赵孟俯
三月蚕始生纤细如牛毛婉娈闺中女素手握金刀
切叶以饲之拥纸散周遭庭树鸣黄鸟发声和且娇
蚕饥当采叶何暇事游遨田时人力少丈夫方种苗
相将挽长条盈筐不终朝数口望无寒敢辞终岁劳
　　其二
四月夏气清蚕大已属眠高首何昂昂蛾眉复娟娟
不忧桑叶少遍野如轻烟相呼携筐去迢递立远阡
梯空伐条枚叶上露未干蚕饥当早归秉心静以专
饬躬修妇事黾勉当盛年救忙多女伴笑语方喧然
　　其三
釜下烧桑柴取茧投釜中纤纤女儿手抽丝疾如风
田家五六月绿树阴相蒙但闻缲车声远接村西东
旬日可经绢弗忧杼轴空妇人能蚕桑家道当不穷
更望时雨足二麦亦稍丰酤酒田家饮醉倒妪与翁
　　其四
七月暑尚炽长日弄机杼头蓬不暇梳挥手汗如雨
嘤嘤时鸟鸣灼灼红榴吐何心娱耳目往来忘伛偻
织为机中素老幼要纫补青灯照夜梭蟋蟀窗外语
辛勤亦何有身体衣几缕嫁为田家妇终岁服劳苦
　　其五
池水何洋洋沤麻水中央数日庶可取引过两手长
织绢能几时织布已复忙依依小儿女岁晚叹无裳
布襦不掩胫念之热中肠朝缉满一篮暮缉满一筐
行看机中布计日渐可量我衣苟已成不忧天早霜
　　其六
季秋霜露降凛凛寒气生是月当授衣有布织未成
天寒催刀尺机杼可无营教女学纺纑举足疾且轻
舍南与舍北嘒嘒闻车声通都富豪家华屋贮娉婷
被服杂罗绮五色相间明听说贫家女恻然当动情
　　悯蚕妇　　　　　　　　　　黄应元
出门天未明归来日过午遍身罗绮人宁知采桑苦
　　织女图　　　　　　　　　　萨都剌
兰闺织锦秦川女大姬哑哑弄机杼小姬织倦何所
思帘幕无人燕双语成都花发江水春门前马嘶车
辚辚髻鬟两珥看欲堕蛾眉八字画不伸良人一去
无消息冰蚕吐丝成五色柔肠九曲细为丝万缕春
愁正如织绮窗睡起闻早莺西楼月落金盆倾暖霞
拂地海棠晓香雪泼户梨花晴日长深院机声动梭
影穿花飞小凤水心惊起鸳鸯栖花底不成蝴蝶梦
纤纤玉指柔且和香钩小袜裁春罗满怀心事付流
水荡日云锦生层波佳人自古多命薄风里杨花随
处落岂知丑妇嫁田家生则同衾死同椁君不闻长
安市上花满枝东家蝴蝶西家飞笼中鹦鹉唤新主
门外侍儿更故衣又不闻田家妇日扫春蚕宵织布
催租县吏夜打门荆钗布裙夫短□我题此画三嗟
吁百年丑好皆虚无排云便欲叫阊阖为我献上豳
风图
　　梳头乐府　　　　　　　　　　前人
红绡卷袖摇剑声摩挲睡眼窥秋菱阳台梦断不知
处一片乌云愁欲倾一钩新月掀云起月渐低流麻
草地玉纤盘转戏龙形宝钗压定飞鸦翅撩春拨晓
夸自然黄金双燕珍珠蝉白头老妪低低笑不觉婆
婆二八年
　　题张萱美人织锦图为慈溪蔡元起赋
　　　　　　　　　　　　　葛罗禄乃贤
织锦秦川窈窕娘新翻花样学宫坊窗虚转轴莺声
滑腕倦停梭粉汗香双凤回翔金缕细五云飞动彩
丝长明年夫婿封侯日裁作宫袍远寄将
　　蟠车　　　　　　　　　　　　王祯
绩纺功才毕蟠纑得此车行桄运枢臬交辏寄横
宛转金钗手周旋里布家岂知罗绮辈惟务拨琵琶
　　捣衣　　　　　　　　　　　　张端
为捣清砧素令人念□砧近寒将雁至入夜正蛩吟
霜月三更杵关山万里心金风何太弱不与送余音
　　缫丝行　　　　　　　　　　马祖常
缫车轧伊茧抽丝桑薪煮水急莫迟黄丝白丝光縰
縰老蚕成蛹啖儿饥田家妇姑喜满眉卖丝得钱买
羃翁叟惯事骂妇姑只今长男戍葭芦秋寒无衣
霜裂肤鸣机织素将何须翁叟喃喃骂未竟当门叫
呼迎县令驺奴横索马鞭丝妇姑房中拆纑经
　　春词　　　　　　　　　　　胡天游
绿窗红烛制春衣宫样花纱要入时玉手怕裁双凤
破并刀欲下更迟迟
　　织妇吟二首　　　　　　　　　舒□
妾家住西湖家贫守清素年方二十初学织常恐暮
父母生我时不识当门户夫君良家子安肯受辛苦
　　其二
机织不畏多但畏官府促去年布未输今年粮未足
阿姑八旬余缩首檐下曝君戍忧边庭妾心念机轴
　　缫丝叹　　　　　　　　　　　前人
东家缫丝如蜡黄西家缫丝白如霜黄白丝出蚕口
长短缫出妇手大姑停车愁解官小姑剥茧愁冬寒
向来苦留二月卖去年宿债今未还手足皲瘃事亦
小官府鞭笞何日了吏胥夜打门稚□生烦恼君不
见江南人家种麻胜种田腊月忍冻衣无边却过庐
州换木绵
　　织妇吟二首　　　　　　　　　舒逊
锦织并蒂花花成谩停梭停梭复细看人与花如何
明月照中天败叶鸣寒柯谁知恩爱心翻成离恨多
　　其二
双星照短牖孤月悬高枝仰睇星月明对此令人悲
手持并州刀为君裁寒衣不忍密密缝此心君应知
　　织锦歌　　　　　　　　　　　刘诜
南州织锦天下奇家家女儿上锦机蓬莱额黄染万
斛渭川茜红种千畦凤刀冷淬并江水龙梭细琢炎
洲犀春波雨深净如练挼红濯黛随时变高鬟平
玉腕明心逐轮丝千万转晴漪翠浪舞白鲸细柳高
花穿紫燕青楼临道起秋千蝴蝶鸳鸯逐少年月中
三郎坐听曲海上汉武来求仙穷年玩岁容发改研
精极巧造化怜陌头杨花春鸟语东家西家教歌舞
燕姬金捍拥四弦百万缠头弃如土人生得意各有
命岂无红颜甘自苦君不见郭门十里桑柘村蚕妇
朝朝踏风雨
　　缫丝行　　　　　　　　　　王虎臣
输班轮机旋若风吴姬拮据无好容神蚕遭烹不自
悔以死利世功无穷当空一缕如抽雪宛转萦纡无
断绝谁知中有长恨端心事从今为君说车声愈急
丝愈永比妾愁肠犹易尽去年丝成尽入官敝衣不
足常辛寒今年蚕苖犹在纸已向豪家借仓米探汤
拾绪手欲烂辛苦无人慰憔悴生平自知妾命薄讵
忍将愁诉夫婿吴绫蜀锦多光辉明朝已上他人机
　　织妇吟　　　　　　　　　　贡士林
月凉露冷天无河数星耿耿秋声和深闺织妇踏机
响轴水卷练腾蛟梭大姑络纬弄纤玉小姑剪烛颦
双蛾壁间草虫促不已鸳帏梦少愁颜多锦成满箱
待裁剪私券未了官催科终朝勤苦不自给无衣卒
岁如寒何君不见青楼绝艳一曲歌金堆翠积分绮
罗
　　夜织麻行　　　　　　　　　曹文晦
松灯明茆屋小山妻子坐团团长夜缉麻几至晓
辛勤岂望卒岁衣阿翁几番催罢机输官未足私债
急妾身不掩奚足惜念儿辛勤种麻归依旧悬鹑曝
朝日松灯灭茅屋闭麻尽机空得早眠门外催租吏
声厉
　　浣纱曲　　　　　　　　　　张天英
溪头浣纱女素足弄清波绿窗费纤手鸣机不停梭
织成絺与绤贵之如绮罗持此寄远客思君心绪多
　　裁衣曲　　　　　　　　　　　陈基
殷勤织纨绮寸寸成文理裁作远人衣缝纫不敢迟
裁衣不怕剪刀寒寄远惟忧行路难临裁更忆身长
短只恐边城衣带缓银灯照壁忽垂花万一衣成人
到家
　　织锦篇　　　　　　　　　　　前人
络纬秋啼金井根佳人当窗织凤麟流云拂拭春无
痕顷刻化成鸳鸯文银汉含风星斗摇虚空迸出黄
盘雕为君裁作宫锦袍夺得当年卢肇标妾家本住
牵牛渚与君误结同心缕人间怪多离别苦梦落阳
台不成雨肠断无心为君织向君抛却支机石何时
头带莲花巾相伴双成礼白云
　　龙桥妇　　　　　　　　　　　前人
婉娈龙桥妇空闺何恻恻夫婿弱冠余南征死锋镐
但见邻人归不知夫踪迹妾身奉舅姑誓志如金石
朝采陌上桑暮向窗前织织成锦回文无处寄消息
织成双鸳鸯无复合欢夕何如织缣素裁剪信刀尺
为舅作衣裳为姑易饮食
　　寒机女词　　　　　　　　　　王逢
鸳鸯机满东西舍雪茧缲来日相射世俗竞染红蓝
花妾心钟爱金丝柘君王锦绣焚殿前天孙凤梭蛛
网悬织成云雾制龙衮万一熏香分御筵
　　西湖竹枝词　　　　　　　　　顾瑛
陌上采桑桑叶稀家中看蚕怕蚕饥大姑要织回文
锦小姑要织嫁时衣
　　踏车妇　　　　　　　　　　谢应芳
吴田水深三尺许犹是去年春暮雨劝农使者催春
耕田甲频挝水车鼓江村破屋能几家家家妇姑俱
踏车蓬飞两鬓赤脚亦有儿女髻丫淞江太湖
愁满眼白汗沾衣足生茧车轮鹿鹿羊角转水波翻
翻龙舌卷春来十日九日晴不闻鹁鸠呼雨声牛毛
微飔土未湿辛苦又加三日程
　　寄衣　　　　　　　　　　　　镏氏
叶正
甫妻

不随织女渡银河每到秋来几度歌岁岁为君身上
服丝丝是妾手中梭剪刀未动心先碎针线纔缝泪
已多长短只依先去样不知肥瘦近如何
　　拟寄衣曲　　　　　　　　郑氏允端
男儿远向交河道铁马金戈事征讨边头八月霜风
寒欲寄戎衣须□早急杵清砧捣夜深玉纤铜斗熨
贴平裁缝制就衣袄裙千针万线始得成封裹重重
寄边使为语夫君奋忠义好将功业立边陲要使声
名垂史记
　　罗敷行　　　　　　　　　　明高启
陌上三月时柔桑多绿枝携筐行采叶日暮畏蚕饥
君来驻车马相逢在桑下谩说同心言不是知音者
君贵多光辉妾贱无红妆自信田间妇难从天上郎
长安画楼宇无限如花女使君当早归莫共罗敷语
　　古词　　　　　　　　　　　　前人
妾刀不断机郎行当早归还将机中锦作郎身上衣
　　织女吟赠黄进贤　　　　　　　镏崧
忆昔束发初娇倚云锦机折花事戏剧笑诧身上衣
一从十五时学向机中织丝短愁苦长梭缓心转急
永夜兰灯悬洞房门前梧叶零秋霜霜寒手冻丝绪
乱络纬悲啼金井□春花更迭黄金缕花底青鸾蹴
烟雾东风何日天上来拟奉瑶池宴歌舞十日满匹
恒苦迟一夕停梭生网丝持刀沈吟剪秋水粉泪欲
落愁风吹远怀素心人邈在千里道何由托交欢持
此永相保东邻小姬昔同年至今盛饰为母怜几回
月高鸣杼轴正是他家夜弹曲
　　制衣词　　　　　　　　　　陈汝言
妾把春蚕丝动向寒窗织织成鸳鸯纹洗花染春色
谁知裁剪时为郎三叹息郎身别已久长短今未识
聊将梦中见仿佛试刀尺霜天万里涂特寄泪沾臆
愿郎衣着时细看针线迹
　　采桑曲　　　　　　　　　　　宋璲
桑芽露春微似粟小姑把蚕试新浴素翎频扫细于
蚁嫩叶纤纤初上指朝采桑暮采桑采桑不得盈顷
筐羞将辛苦向姑语妾命自知桑叶比家中蚕早未
成眠大姑已卖新丝钱岸上何人紫花马却欲抛金
桑树下
　　蚕妇词　　　　　　　　　　　孙蕡
朝看箔上蚕暮收茧上丝丝成给口食不得上身衣
早知阿家蚕事苦不若当年学歌舞
　　远将归　　　　　　　　　　　梁兰
远将归归来苦不早黄河西没不复归铁衣夜夜眠
秋草远将归归来在何时明年二月桃花飞郎时归
来妾下机便裁白纻缝春衣
　　裁衣行　　　　　　　　　　　刘秩
裁衣须裁短短衣短衣上马轻如飞缝袖须缝窄窄
袖窄袖弯弓不碍肘短衣窄袖样时新殷勤寄与从
军人愿郎着衣便弓马破敌长驱古城下明年佩印
披紫绯裁衣不比从军时
　　桑妇谣　　　　　　　　　　周是修
采桑妇朝朝暮暮南园路出入宁论晴与雨蚕盛愁
桑稀蚕衰恐姑怒大眠起来忙更忙寝食不遑儿不
顾年年养蚕多茧丝身上到头无一缕小半输官大
半卖缲织未成先有主可怜寸寸手中过竟作何人
袄衫去采尽桑叶空留树树下青青长麻苎山鸡角
角终日啼桑椹渐红春雨住妾尚无襦夫少□
　　暗纺词　　　　　　　　　　　沈周
贫家纺妇夜纺纱无油点火暗摇车纺多手熟不劳
力眼虽不见手明白车遥遥兮夜迢迢今夜不作无
明朝未图织布且换米早粥在锅浑舍喜富家烧烛
满堂红弹丝调竹喧春风纺车嘈嘈只隔壁苦乐两
声何不同
　　捣衣　　　　　　　　　　　何景明
凉□吹闺闼夕露凄锦衾言念无衣客岁暮方寒侵
皓腕约长袖雅步饰鸣金寒机裂霜素繁杵叩清砧
哀音缘云发断响随风沉顾影惜流月仰盼悲横参
路长魂屡徂夜久力不任君子万里身贱妾万里心
灯前择妙匹运思一何深裁以金剪刀缝以素丝针
愿为合欢带得傍君衣襟
　　寄衣曲　　　　　　　　　　　石□
越丝回波翔紫凰丹芝水花相间香并刀剪绿藕丝
脱中有二十四鸳鸯碧窗夜寒针指冷一线未缝
泪迸秦云陇树千万重欲寄还愁道涂梗封题锦字
托衣中殷勤先谢西飞鸿
　　拟中妇织流黄　　　　　　　皇甫汸
金闺方永夜翠袖理残机灯花斜落镜月光低鉴帏
寸心共丝断双泪与梭挥作伴除蛩响惊眠惟雁飞
织就当窗素裁为远道衣徒令芳讯达不及早旋归
　　采桑图　　　　　　　　　　文征明
茜裙青袂谁家女结伴墙东采桑去采桑日暮怕归
迟室中箔寒蚕苦饥只愁墙下桑叶稀不知墙头花
乱飞一春辛苦只自知百年能着几罗衣
　　贫女吟　　　　　　　　　　　余育
旧丝织尽复新丝辛苦终朝不下机祇恐与时花样
别不堪裁作嫁人衣
　　捣衣曲　　　　　　　　　　　谢榛
秦关昨寄一书归百战郎从刘武威见说平安收涕
泪梧桐树下捣新衣
　　捣衣曲　　　　　　　　　　冯行可
征夫万里长为戍月明今夜知何处城头哑哑闻乌
啼秋风淅沥愁难寐起坐闲庭夜捣衣捣衣对影空
垂泪妾今夜夜愁君寒君心那得长相弃
　　捣衣篇　　　　　　　　　　张明彻
鼓冬冬夜何其月明露白风凄凄阑干北斗映南箕
莎□入户流萤飞鸣玉佩步瑶墀揎皓腕出凤帏念
君不归捣君衣心烦力疾双杵挥寒影散乱声参差
轻绡举绣带垂调玉节泪交颐庭柯叶落乌夜啼流
音回转听者悲熠熠鱼舒锦出自流黄机裁为合欢
被夜夜待君归君今未解黄龙戍贱妾年年空捣衣
　　石门曲二首　　　　　　　　王登
采桑复采桑蚕长桑叶齐妾住石门东郎住石门西
　　其二
蚕成桑叶空门前青苎长一半织郎衣一半结鱼网
　　寄衣曲　　　　　　　　　　冯大受
寄衣相忆不相见殷勤只在手中线妾意殷勤谁共
论一一抽针尽泪痕泪痕点点湿不干幽缄寄与良
人看妾身隔断关山难
　　陌上桑　　　　　　　　　　林光宇
秉烛理残妆涉露持筐出为虑桑叶稀伤丝不成匹
　　养蚕曲　　　　　　　　　　张凤翼
晓露沾我襦采桑过南陌叶少不盈筐蚕饥妾行迫
蚕眠妾不眠丝成供夜织劳苦有如此方能成匹帛
奈何衣帛人剪裁不复惜
　　捣衣篇　　　　　　　　　　　吴骐
碧鸳瓦上霜华微白马河边秋雁飞蓟北征人尚未
返雒阳少妇捣寒衣双丝越练光如雪开笥展衣肠
百结文砧桐杵响初传静夜空庭音易彻疾徐高下
宛相同惄如擗摽恨难穷愁心自诉光明月凄韵应
随断续风风前月下砧声度斗转参横犹未卧撩乱
流萤各自飞缠绵络纬能相和回思夫婿未从征灯
前笑语若为情锦衾暖觉幽兰气角枕微闻堕珥声
那知离别生凄恻剪刀针线长相忆岁岁空传蓟北
书年年用尽闺中力坐久新寒透夹绫遥怜塞外更
难胜受降城上思乡泪今夜应知半是冰
　　木棉词　　　　　　　　　　　成俔
江南木棉色逾白晴雪纷纷铺簟席小机摇作鸦橹
声软弧弹罢秋云积殷勤少妇坐夜阑风吹纷絮萦
乌鬟丝僵水涩机杼促轧轧轻梭玉指寒肝□欲绝
愁难绝孤灯闪闪光明灭半将裁剪小儿衣半将裁
剪寄金微铜壶催晓眠不得泪冰点点明罗帏
　　会苏曲　　　　　　　　　　金宗直
　七月望日新罗儒理王使王女各率六部女子绩
　于广庭八月望日乃考其工负者设酒相与歌舞
　百戏皆作谓之嘉俳是时有负家女子起舞而歌
　曰会苏后人因其声而作歌云
会苏曲会苏曲西风吹广庭明月满华屋王姬压坐
理缫车六部女儿多如簇尔筐既盈我筐空酾酒椰
揄歌相逐一妇叹千室劝坐令四方勤杼轴
　　捣衣　　　　　　　　　　　乔世宁
城上秋风木叶稀城中思妇捣寒衣谁怜此夜肠空
断独恨经年戍不归声度陇云传玉塞心随关月到
金微相思更有残机锦愿逐长安一雁飞
　　捣衣篇　　　　　　　　　　林世璧
西风白昼已漫漫玉露凄凄玉漏残冰簟银□秋弄
色翠帏罗幕夜生寒年年秋夜何萧索几度芙蓉楚
江落闺阁佳人团扇悲关山戍客征衣薄闺阁关山
片月明相思不尽捣衣情欲知此夕凄凉思请听终
宵断续声凄凉断续愁将莫为卷珠帘散香雾翡翠
楼边旅雁过鸳鸯沼上流萤度流萤旅雁为谁飞飞
去飞来泪满衣敢惜红颜雕宝镜还将清梦绕金微
金微白雪三千里宝镜空悬照秋水啼鸟飞花怨管
弦青苔绿藓生罗绮罗绮弦歌他自愁春来秋去几
时休盈盈巫峡悲云雨皎皎星河见女牛星河巫峡
伤心绝天上人间有时别宝幄空浮苏合香罗衣尚
掩同心结此时憔悴令人嗟摘尽秋霜木槿花捣得
寒衣向西寄不知何日到龙沙
　　赋得深闺秋织　　　　　　　　徐渤
深闺秋色早中妇织流黄寒杼传声切残丝结缕长
壁间闻促织锦上见鸳鸯断绠金刀疾抛梭玉钏忙
芙蓉丛出朵莲子簇依房纬密经引文回字几行
卷缣缠别绪移轴转离肠窗外乌啼夜帘前雁带霜
愁魂萦绮縠清泪滴缥湘星斗斜将尽支机动未央
张彄乘月影完匹续灯光窦女思千里天仙妒七襄
莫辞闺力苦边塞待衣裳
　　月下裁衣　　　　　　　　　　钱宰
霜落黄梧汉月高西征对月剪征袍妾心不忆交河
冷手冷难裁金剪刀
　　题月下裁衣图　　　　　　　　陈继
香帏风卷月团圆睡起裁衣思万端秋叶未红金剪
冷玉门关外不胜寒
　　襄阳踏铜鞮　　　　　　　　夏允彝
辛苦襄阳女织缣还织素缣成身上衣素作风帆布
　　贫女吟　　　　　　　　　俞汝舟妻
夜久织未休戛戛鸣寒机机中一匹练终作阿谁衣
　　采桑曲　　　　　　　　　　沈七襄
青溪女儿爱罗裙提筐陌上踏青云蚕饥日暮思归
去不敢回头看使君

　闺职部杂录
越绝书葛山者勾践罢吴种葛使越女织治葛布献
于吴王夫差
淮南子鸿烈解临淄之女织纨而思行者为之悖房
室有美容缯为之纂泽妇人不得剡麻考缕
盐铁论妇人饰微治细以成文章极技尽巧则丝布
不足衣也
杨侍郎元后诔鸣鸠拂羽戴胜降桑蚕于茧馆躬筐
执曲帅导群妾咸循蚕簇分茧理丝女工是敕
新论妇人当年而不织天下有受其寒者
外史农勤于朝女勤于宵宵必顾杼朝必望雨
潜夫论蚕茧之丝女工加五色而制之以机杼则成
黼黻之章
诗刺不绩其麻女也婆娑今多不修中馈休其蚕织
而起学巫祝鼓舞事神以欺诬细民荧惑百姓妇女
羸弱疾病之家怀忧愦愦皆易恐惧至使奔走便时
去离正宅崎岖路侧上漏下湿风寒所伤奸人所利
贼盗所中益祸益祟以致重者不可胜数或弃医药
更往事神故至于死亡不自知为巫所欺误乃反恨
事巫之晚此荧惑细民之甚者也
论衡齐部世刺绣恒女无不能襄邑俗织锦钝妇无
不巧日见之日为之手狎也
恒女之手纺绩织经如或奇能织锦剌绣名曰卓殊
不复与恒女科矣
博物志豫章郡衣冠人有数妇暴面于道寻道争分
铢以给其夫舆马衣资及举孝廉更取富者一切皆
给先者虽有数年之助妇子满堂室犹放黜以避后
人
南越记昔有懒妇睡机上姑怒之遂走投水化为奇
兽一枚可得脂三四斛燃之照纺绩则暗照歌舞则
明习懒之性不革也今安平七源等州峒俱有状如
山□而小喜食苗田夫以杼轴之类挂于田头则不
敢复近矣
述异记捣衣山一名灵山在琅琊郡山南绝险岩有
方石昔有神女于此捣衣其石明莹谓之玉女捣练
砧
岁时记正月十五日其夕迎紫姑以卜将来蚕桑
老学庵笔记诗正义曰络纬鸣懒妇惊宋子京秋夜
诗云西风已飘上林叶北斗直挂建章城人间底事
最堪恨络纬啼时无妇惊其妙于用事如此
容斋续笔汉食货志云冬民既入妇人相从夜绩女
工一月得四十五日谓一月之中又得半夜为四十
五日也必相从者所以省费燎火同巧拙而合习俗
也战国策甘茂亡秦出关遇苏代曰江上之贫女与
富人女会绩而无烛处女相与语欲去之女曰妾以
无烛故常先至扫室布席何爱余明之照四壁者幸
以赐妾以是知三代之时民风和厚勤朴如此
墨庄漫录今人家闺房遇春秋社日不作组紃谓之
忌作故周美成秋□香词云乳鸭池塘水暖风紧柳
花迎面午妆粉指印窗眼曲理长眉翠浅闻知社日
停针线探新燕宝钗落枕梦春远帘影参差满院予
见张籍吴楚词云庭前春鸟啄林声红夹罗襦缝未
成今朝社日停针线起向朱樱树下行乃知唐时已
有此忌循习至今也
琅嬛记缝衣诗自太宗宫人孟浩然后鲜睹佳者近
惟谢幼睿一首字字精工不啻青出于蓝也诗曰懒
向妆台理晓妆为郎独自制衣裳金针入处心俱痛
素线牵时恨共长霜户敢辞纤手冷芸窗思贴弱肌
香缝成不怪无鸿雁嬴得宵来覆妾□为一时传诵
海涵万象录人家中馈必妇女亲之勿使僮仆爨薪
暖姝由笔今女工做鞋子者用纸背硬衬里剪样子
胳膊武林旧事小经纪有卖圪泊纸者又此二字
刺绣图一之品刺绣须慧心妙质静女文姬及风神
萧远有林下风气者
二之图绣佛外则洛神龙女绛树青琴他如楚江秋
汉宫春晓滕王蛱蝶裴家鹦鹉并蒂芙蓉七十紫鸳
鸯碧云断雁绮石红蕉皆其选也
三之法度针欲轻重如书法之错落结线欲疏密如
画家之写生庶非红女
四之质吴绫蜀锦雾縠冰绡雪茧罗巾
五之器金针豹彄绣丝五色线金错刀
六之供名香瓶花画屏风髹几碧纱如烟蔷薇露拭
巾雏侍史
七之际斋沐病起倦
八之候暄风爽日秋夜长春寒花压栏杆竹影上窗
风帘燕入蟢子坠巾
女红余志南华谢美人针诗曰同心欲制锦岁月好
磨砻眼中如得线灯下敢辞缝
上海县志妇女纺织不止乡落虽城市亦然里媪晨
抱纱入市易木棉以归明旦复抱纱以出无顷刻断
织大率日成一端甚有一日两端通宵不寐者纺织
之法他邑止两指捻一纱兹邑一手三纱以足运轮
人劳而工敏农暇之时所出布匹日以万计游惰之
人有资妇女以食者

　闺职部汇考
礼记
　　月令
季春之月后妃齐戒亲东乡躬桑禁妇女毋观省妇
使以劝蚕事

郑
注
后妃亲采桑示帅先天下也妇谓世妇及诸臣
　之妻也内宰职曰仲春诏后帅外内命妇始蚕于
　北郊女外内子女也夏小正曰妾子始蚕执养宫
　事
陈
注
禁妇女毋观禁止妇女使不得为容观之饰
　也省妇使者减省其箴线缝制之事也此二者皆
　为劝勉之使尽力于蚕事也
蚕事既登分茧称丝效功以共郊庙之服毋有敢惰

陈
注
登成也分茧分布于众妇之缫者称丝效功以
　多寡为功之上下
孟夏之月蚕事毕后妃献茧乃收茧税以桑为均贵
贱长幼如一以给郊庙之服

陈
注
后妃献茧谓后妃受内命妇之献茧也收茧税
　者外命妇养蚕亦用国北近郊之公桑近郊之税
　十一故亦税其茧十之一其余入己而为其夫造
　祭服也受桑多则税茧多少则税亦少皆以桑为
　均齐也贵谓卿大夫之妻贱谓士妻长幼妇之老
　少也如一皆税十一也
仲冬之月省妇事毋得淫虽有贵戚近习毋有不禁

孔
疏
此月阴气既静故减省妇人之事顺阴类也妇
　人须事者务所质素毋得过为淫巧其所禁妇人
　无限贵戚姑姊妹之徒及王亲近爱习嬖宠之类
　无有不禁言禁之毋得淫巧也
　　内则
妇事舅姑如事父母鸡初鸣咸盥漱栉縰笄总衣绅
左佩纷帨刀砺小觿金燧右佩箴管线纩施縏□大
觿木燧衿缨綦屦以适舅姑之所

陈
注
箴管箴在管中也縏□皆囊属施縏□者为贮
　箴线纩也衿结也缨香囊也
及所下气怡声问衣燠寒疾痛□痒而敬抑搔之出
入则或先或后而敬扶持之进盥少者奉盘长者奉
水请沃盥盥卒授巾问所欲而敬进之柔色以温之

陈
注
抑按搔摩也温承藉之义谓以柔顺之色承藉
　尊者之意
饘酏酒醲芼羹菽麦蕡稻黍粱秫唯所欲
　饘厚粥酏薄粥也芼羹以菜杂肉为羹也蕡大麻
　子
枣栗饴蜜以甘之菫荁枌榆免薧滫瀡以滑之脂膏
以膏之舅姑必尝之而后退

陈
注
饴饧也菫菜名荁似菫而叶大榆之白者名枌
　免新鲜者薧干陈者言堇荁枌榆四物或用新或
　用旧也滫久泔也瀡滑也滫瀡滫之滑者也凝者
　为脂释者为膏甘之滑之膏之皆谓调和饮食之
　味也
舅没则姑老冢妇所祭祀宾客每事必请于姑介妇
请于冢妇

陈
注
老谓传家事于长妇也然长妇不敢专行故祭
　祀宾客之事必□问焉介妇众妇也
舅姑使冢妇毋怠不友无礼于介妇

陈
注
刘氏曰使以事使之也不友者不爱也无礼者
　不敬也言舅姑以事命冢妇则冢妇当自任其劳
　不可怠于劳而怨介妇不助己遂不爱敬之也
舅姑若使介妇毋敢敌耦于冢妇

陈
注
刘氏曰敌耦者欲求分任均劳之意言舅姑若
　以事使介妇为之则介妇亦当自任其劳不可谓
　己与冢妇为敌耦欲求均配其劳也
女子十年不出姆教婉娩听从执麻枲治丝茧织纴
组紃学女事以供衣服观于祭祀纳酒浆豆菹醢
礼相助奠

陈
注
十年不出谓十岁则恒处于内也姆女师也婉
　谓言语娩谓容貌纴缯帛之属组亦织也紃之制
　似绦古人以置诸冠服缝中者
大
全
庆源辅氏曰婉
　有委曲之意娩有迟缓之意听从所谓以顺为正
　也妇人之容德莫此为甚始于容德中于女工之
　事终于祭祀之礼妇人之事尽是矣　严陵方氏
　曰不出谓常居闺阁之内也听则有所受从则无
　所违皆女德也执麻枲则绩事也治丝茧则蚕事
　也观于祭祀则欲其习熟事故也非特观之而已
　又且纳酒浆豆菹醢等物以致其礼相助长者
　而奠之于神焉诗不云乎于以奠之宗室牖下谁
　其尸之有齐季女盖助奠之谓也
周礼
　　天官
大宰以九职任万民七曰嫔妇化治丝枲

订
义
郑康成曰嫔妇人之美称也　王昭禹曰八材
　谓之饬化始乎朴而终乎化化则器成而可以致
　功矣故曰饬化丝枲之为物徒化之而不治则布
　帛无由而成化丝而治之以为帛化麻而治之以
　为布故谓之化治
酒人女酒三十人
　郑康成曰女酒女奴晓酒者古者从坐男女没入
　县官为奴
浆人女浆十有五人
　郑康成曰女浆女奴晓浆者
人女十人
　郑康成曰女女奴之晓者
醢人女醢二十人
　郑康成曰女醢女奴晓醢者
酰人女酰二十人
　郑康成曰女酰女奴晓酰者
盐人女盐二十人
　郑康成曰女盐女奴晓盐者
幂人女幂十人
　郑康成曰以巾覆物曰幂女幂女奴晓幂者
内宰以妇职之法教九御使各有属以作二事
　郑康成曰妇职谓职纴组紃缝线之事　杜子春
　曰二事丝枲之事　王昭禹曰太宰以丝枲之职
　任嫔妇内宰以丝枲之事作九御盖九御勤于丝
　之事则天下无不蚕者九御勤于枲之事则天下
　无不绩者
典妇功中士二人下士四人府二人史四人工四人
贾四人徒二十人
　郑康成曰典妇功者主妇人丝枲功官之长　史
　氏曰妇人女子嫉妒贪鄙骄奢淫佚皆起于饱食
　终日无所用心今使之趋作不倦则心之所存日
　在于此不见异物而迁正有赖于典妇功
掌妇式之法以授嫔妇及内人女功之事赍
　王昭禹曰式言所用之式法言所治之法所用之
　式则多寡之数所治之法则精粗之度知其所为
　之法然后可授其为女功之事赍　刘执中曰妇
　有贵贱则职有重轻授有多寡则功有粗良故有
　妇式
凡授嫔妇功及秋献功辨其苦良比其小大而贾之
物书而楬之以共王及后之用颁之于内府
典丝下士二人府二人史二人贾四人徒十有二人
掌丝入而辨其物以其贾楬之掌其藏与其出以待
兴功之时
　黄氏曰凡丝皆掌其入是亦一府藏也典枲亦然
　郑康成以丝入为九职嫔妇所贡丝非也闾师任
　嫔以女事贡布帛不贡丝此当是九贡禹贡兖州
　厥贡漆丝青州厥贡丝枲　郑康成曰时者若温
　暖宜缣帛清凉宜文绣
颁丝于外内工皆以物授之
　黄氏曰外内工九嫔世妇及诸侯夫人大夫妻
　贾氏曰以物授之若缣帛则授以素丝若文绣则
　授以彩丝
及献功则受良功而藏之辨其物而书其数以待有
司之政令上之赐予
凡祭祀共黼画组就之物
　郑康成曰以给衣服冕旒及依盥巾之属白与黑
　谓之黼采色一成曰就
丧纪共其丝纩组文之物
　郑康成曰以给线缕着盱口綦握之属青与赤谓
　之文　王昭禹曰丧纪有用丝以为线缕有用纩
　以充衣褥或用组文以为物之饰
凡饰邦器者受文织丝组焉
　王昭禹曰文织以文为织丝组以丝为组文织丝
　组所以为饰邦器之用
岁终则各以其物会之
典枲下士二人府二人史二人徒二十人
　王昭禹曰麻之未缉者谓之枲典枲所掌其物非
　一独以枲名官盖麻为女功之正
掌布缌缕纻之麻草之物以待时颁功而授赍
　郑锷曰缌者布之细者缕者□自其已成言之则
　曰布缌缕纻自其本质言之则曰麻与草　史氏
　曰计其当用之时授以麻草使为布缌缕纻
及献功受苦功以其贾楬而藏之以待时颁
　郑锷曰苦功谓麻草所成之功非谓苦恶也指麻
　草所成者为苦以见出于丝者写良功
岁终则各以其物会之
缝人奄二人女御八人女工八十人奚三十人
　王昭禹曰所谓女御八人非王宫八十一女御之
　数　郑康成曰女工女奴晓裁缝者　郑锷曰掺
　掺女手可以缝裳女御于王与后之衣服无所不
　为则缝人掌缝线之事女御制之缝人缝之为女
　御役也　史氏曰布帛之成可谓难矣苟剪裁不
　中度则弃为无用之物而纫缝亦倍费力矣先王
　知其然立缝人之官以司之使之专其职熟其制
　则刀尺针缕之未施其长短之程度已定于胸中
　于是役女御以纫缝则布帛不费而衣服具矣
掌王宫之缝线之事以役女御以缝王及后之衣服
　郑司农曰线缕也　刘执中曰女御缝王及后之
　服者奄所以董其工而役之裁缝者也女御所以
　取其制授之修短者也
孔丛子
　　嘉言
子张曰女子必渐乎二十而后嫁何也孔子曰十五
许嫁而后从夫以为缋组紃织纴者女子之所有事
也黼黻文章之义妇人之所有大功也必十五以往
渐乎二十然后可以通乎此事通乎此事然后乃能
上以孝于舅姑下以事夫养子也

　闺职部外编
搜神记汉董永千乘人少偏孤与父居肆力田亩鹿
车载自随父亡无以葬乃自卖为奴以供丧事主人
知其贤与钱一万遣之永行三年丧毕欲还主人供
其奴职道逢一妇人曰愿为子妻遂与之俱主人谓
永曰以钱与君矣永曰蒙君之惠父丧收藏永虽小
人必欲服勤致力以报厚德主人曰妇人何能永曰
能织主曰必尔者但令君妇为我织缣百匹于是永
妻为主人家织十日而毕女出门谓永曰我天之织
女也缘君至孝天帝令我助君偿债耳语毕凌空而
去不知所在
晋愍帝时零陵太守赵子元出门见一女子姿容甚
美年可十五子元见而诘之曰汝何人之子而敢独
行又无伴侣女子曰我是客人寄居城外抛离父母
又无伴侣孤眠独处何以问之子元不疑是鬼又问
曰既无倚依还善制衣否女子对善制衣子元曰可
为作衣吾与汝钱女曰诺乃使入宅中每作一衣与
钱一百文经三年往来宅内大小愍之或造衣服而
多与酬之忽一日来告辞子元愍之与金镊子一枚
金钗子一只细绢二匹女子受得拜辞太守明日必
归乡里不复来也太守乃使人送出城外不辞而去
行不数步倏然不见家人怪之时有人出城便同往
寻问约二百余步见有一冢询访近邻云是一女子
墓不旬日其父母发取女尸于祖父茔内安葬开冢
出棺改敛见铜钱无数并有金钗子一只金镊子一
枚细绢二匹甚异之后问其由方知太守与之太守
方知造衣女子之鬼在此时人信鬼神变易不可及
齐谐记吴县张成夜起忽见一妇人立于宅上南角
举手招成成即就之妇人曰此地是君家蚕室我即
是此地之神明年正月半宜作白粥泛膏于上祭我
也必当令君蚕桑百倍言绝失之成如言作膏粥自
此后大得蚕今正月半作白膏粥自此始也
述异记园客者济阴人貌美人多欲妻之客终不娶
常种五色香草积十余年服食其实忽有五色蛾集
香草上客荐之以布生华蚕焉至蚕时有一女自来
助养蚕以香草食之得茧二百二十枚茧大如瓮每
一茧缫六七日丝方尽缫讫此女与客俱仙去
异闻录冯媪者庐江里中啬夫之妇穷寡无子元和
四年淮楚大歉媪逐食于舒途经牧犊墅暝直风雨
止于桑下忽见路隅一室灯烛荧荧媪因诣求宿见
一女子年二十余容服美丽携三岁儿倚门悲泣前
又见老叟与媪据□而坐神气惨戚言语呫嗫有若
征索财物之状见冯媪至叟媪默然舍去女久乃止
泣入户备饩食理□榻邀媪食息焉媪问故女复泣
曰此儿父我之夫也明日别娶媪曰向者二老人何
人也于女何求而发怒女曰我舅姑也今嗣子别娶
征我筐筥刀尺祭祀旧物以授新人我不忍与是有
斯责媪曰汝夫何在女曰我淮阴令梁倩女适董氏
七年有二男一女男皆随父女即此也今前邑中董
江即其人也江官为酇丞家累巨产发言不胜呜咽
媪不之异又久困寒饿得美食甘寝不复言女泣至
晓媪辞去行二十里至桐城县县东有甲第张帘帷
具羔雁人物纷然云今夕有官家礼事媪问其郎即
董江也媪曰董有妻何更娶焉邑人曰董妻及女亡
矣媪曰昨宵我遇雨寄宿董妻梁氏舍何得言亡邑
人询其二老容貌即董江之先父母也董江本舒州
人里中皆得详之有告董者董以妖妄罪之令部者
逐媪去媪言于邑人邑人皆为感叹是夕董竟就婚
焉
酉阳杂俎荆州民郝惟谅性粗率勇于私斗会昌二
年寒食日与其徒游于郊外蹴踘角力醉卧冢间宵
分始寤将归道左见一人家室绝卑陋虽张灯而颇
昏暗遂诣乞浆有一妇容色惨悴服装雅素方向灯
缝纫延郝良久谓郝曰知君□气故敢情托妾本秦
人姓张氏嫁府衙健儿李自欢自欢太和中戍边不
返妾遘疫而没别无亲戚为邻里殡于此处已逾一
纪迁葬无因凡此者肌骨未复于土魂神不为阴司
所籍离散恍惚如梦如醉君能使妾遗骸得归泉壤
精爽有托斯愿毕矣郝曰吾业素薄力且不办如何
妇人云某虽为鬼不废女工自安此常与胡氏佣作
凡数年矣所聚十三万葬备有余也郝许诺而归迟
明访之胡氏物色皆符乃具以告即与偕往殡所毁
瘗视之散钱培榇数如其言胡氏与郝哀而异之复
率钱于同辈合二十万盛其凶仪瘗于鹿顶原其夕
见梦于胡郝
稽神录延陵村人有丧妇者死已半月矣忽闻推棺
而呼众皆惊走其夫开棺视之乃起坐顷之能言云
为舅姑所召去云我此无人使之执爨其居处甚闲
洁但苦无人一日见沟中水甚清因取以餉馈姑见
之大怒曰我不知尔不洁如是用尔何为乃逐之使
回走出门遂苏今尚无恙
开建县志刘三妹不知何时人世传在水石岩中修
行得道风晨月夕机声远闻人但入岩视之则莫见
其形今岩内机杼尚存

　闺职部纪事
韩子外储说郑县人卜子使其妻为□其妻问曰今
□何如夫曰象吾故□妻子因毁新令如故□
刘向列女传齐女徐吾者齐东海上贫妇人也与邻
妇李吾之属会烛相从夜绩徐吾最贫而烛数不属
李吾与其属曰徐吾烛数不属请无与夜也徐吾曰
是何言与妾以贫烛不属之故起常先息常后洒扫
陈席以待来者自与蔽薄坐常处下凡为贫烛不属
故也夫一室之中益一人烛不为暗损一人烛不为
明何爱东壁之余光不使贫妾得蒙见哀之恩长为
妾役之事使诸君常有惠施于妾不亦可乎李吾莫
能应遂复与夜终无后言君子曰妇人以辞不见弃
于邻则辞安可以已乎诗云辞之辑矣民之协矣此
之谓也
钗小志郑元令婢萱草浣衣萱草辄云郎君尘土太
多令人手皮俱脱
诚斋杂记鄢阳陈忠女名丰邻人葛勃有美姿丰与
村中数女共聚络丝戏相谓曰若得婿如葛勃无所
恨也
女红余志许允妇阮氏有古针一生用之不坏
吴主亮宠姬洁华有杂宝黄金尺
盈盈有画尺
妆楼记剪刀池昔车引读书于此妇以女红佐之落
剪刀于此池
荆楚岁时记五月五日以五彩丝系臂名曰辟兵令
人不病瘟又有条达等织组杂物以相赠遗按仲夏
茧始出其俗妇人染练咸有作务日月星辰鸟兽之
状文绣金缕贡献所尊一名长命缕一名续命缕一
名辟兵缯一名五色丝一名朱索名拟甚多青赤白
黑以为四方黄为中央襞方缀于胸前以示妇人计
功也
岳阳风土记江西妇人皆习男事采薪负重往往力
胜男子设或不能则阴相诋诮衣服之上以帛为带
交结胸前后富者至用锦绣其实便操作也而自以
为礼服其事甚着皆云武侯擒纵时所结人畏其威
不敢辄去因以成俗巴陵江西华容之民犹间如此
鼎澧亦然
唐国史补初越人不工机杼薛兼训为江东节制乃
募军中未有室者厚给货币密令北地娶织妇以归
岁得数百人由是越俗大化竞添花样绫纱妙称江
左矣
女红余志姚月华熨斗名麟首黄金为之
潘炕姬解愁有龙夺珠之剪
妆楼记姑园戏作剪刀以苜蓿根粉养之裁衣则尽
成墨界不用人手而自行
清异录齐鲁燕赵之种蚕收茧讫主蚕者簪通花银
碗谢祠庙村野指为女及第
师友谈记苏过叔党言其堂姊嫁蒲澈澈资政传正
之子也传正守长安日澈诸妇闭户不治一事惟滴
酥为花果等物每请客一客二十饤皆工巧尽力为
之者只用一次复速客则更之以此诸妇日夜滴酥
不辍
旸谷谩录京都中下之户不重生男每生女则爱护
如捧璧擎珠甫长成则随其资质教以艺业用备士
大夫采拾娱侍名目不一有所谓身边人本事人供
过人针线人堂前大杂剧人拆洗人琴童棋童厨子
等级截乎不紊就中厨娘最为下色然非极富贵家
不可用余以宝佑丁巳参阃寓江陵尝闻时官中有
举似其族人置厨娘事首末甚悉谩申之以发一笑
其族人名某者奋身寒素已历二倅一守然受用淡
泊不改儒家风偶奉祠居里便嬖不足使令饮馔且
大粗率守念昔留某官处晚膳出京都厨娘调羹极
可口适有便人如京谩作承受人书祝以物色皆不
屑教未几承受人复书曰得之矣其人可二十余近
回自府第有容艺能算能书旦夕遣以诣直不下旬
月果至初憩五里头时遣夫先申状来乃其亲笔也
字画端正历叙庆新即日伏事左右末乞以回轿接
取庶成体面辞甚委曲殆非庸碌女子所可及守一
见为之破颜及入门容止循雅红衫翠裙参侍左右
乃退守大过所望少选亲朋皆议举杯为贺厨娘亦
遽致使厨之请守曰未可展会明日且具常食五杯
五分厨娘请食品菜品质次守书以予之食品第一
为羊头佥菜品第一为□虀余皆易便者厨娘谨奉
旨取笔砚具物料内羊头五分各用羊头十个也□
虀五碟合用□五斤他称是守因疑其妄然未欲遽
尔以俭鄙姑从之而密觇其所用翌日厨师告物料
齐厨娘发行奁取锅铫盂勺汤盘之属令小婢先捧
以行□烂耀目皆是白金所为至如刀砧杂器亦一
一精致旁观啧啧厨娘更团袄围裙银索攀膊掉臂
而入据坐胡□徐起切抹批脔惯熟条理真有运斤
成风之势其治羊头也漉置几上剔留脸肉余悉掷
之地众问其故厨娘曰此皆非贵人所食矣众为拾
顿他所厨娘笑曰若辈真狗子也众虽怒无语以答
其治□虀也取□辄微过汤沸悉去须叶视楪之大
小分寸而裁截之又除其外数重取条心之黄者以
淡酒醢浸渍余弃置了不惜凡所供备馨香脆美济
楚细腻难以尽其形容食之举筋无赢余相顾称好
既彻席厨娘整襟再拜曰此日试厨幸中台意照例
支犒守方迟难厨娘曰岂非待捡例探囊取数幅纸
以呈曰是昨在某官处所得支赐判单也守视之其
例每展会支赐或至于绢数匹家聚或至三二百千
双足无虚拘者守破悭勉强私窃喟叹曰吾辈事力
单薄此等筵宴不宜常举此等厨娘不宜常用不两
月托以他事善遣以还
真腊风土记土人不事蚕桑妇人亦不晓针线缝补
之事仅能织木绵布而已亦不能纺但以手理成条
无机杼以织但以一头缚腰一头搭上梭亦止用一
竹管近年暹人来居却以蚕桑为业桑种蚕种皆自
暹中来亦无麻苎惟有络麻暹人却以丝自织皂绫
衣着暹妇却能缝补土人打布损破皆倩其补之
投荒杂录岭南无问贫富之家教女不以针缕绩纺
为功但躬庖厨勤刀几而已善酰醢葅鲊者得为大
好女矣斯岂遐裔之天性欤故民争婚聘者相与语
曰我女裁袍补袄即灼然不会若修治水蛇黄鳝即
一条胜一条矣
元史许国祯传国祯以医征提点太医院事初国祯
母韩氏亦以能医侍庄宪太后又善调和食味称旨
凡四方所献珍膳旨酒皆命掌之太后悯其劳赐以
真定宅一区岁给衣廪终身国祯由是家焉
元史孝友传张闰延安人八世不异爨家人百余口
无间言日使诸女诸妇各聚一室为女红工毕敛贮
一库室无私藏幼稚啼泣诸母见者即抱哺一妇归
宁留其子众妇共乳不问孰为己儿儿亦不知孰为
己母也
明外史王守仁传冀元亨受业王守仁宸濠败张忠
许泰诬守仁与通曰尝遣冀元亨论学搒元亨系诏
狱其被逮也所司系其妻李李无怖色曰吾夫尊师
乐善岂他虑哉狱中与二女治麻枲不辍事且白守
者欲出之曰未见吾夫出安往按察诸僚妇闻其贤
召之辞不赴已就见则囚服手不释麻枲问其夫学
曰吾夫之学不出闺门衽席间闻者悚然
闽书侍郎洪朝选妻蔡宜人其父大贾也朝选为诸
生宜人入其舍始识世间有所谓树者朝选家卑狭
淖泥满庭蛛丝虫茧网户粘壁宜人安之遇客至或
饷田夫亲与妪厨婢均劳苦见洪家纺绩心悦之
昼夜从妯娌侄女辈学纺久之其纺缕可杂苎纱蚕
丝织为衣布乃与坊郭中妇女衣布不二从官邸舍
纺绩啖菜食虀而已
名山藏臣林记戚继光贫时妻市鱼三斩之朝进首
午进尾问有余则曰亡继光意臑在腹其阴自奉也
心嗛之暮乃以鱼腹进曰妾佚君劳君良妾苦礼也
继光沮且谢
入蜀记游江渎比庙庙正临龙门下温泉出石隙常
不涸一村赖之妇人负木盎汲盎长二尺三足以杓
挹水即倒坐旁石束盎于背而去大抵峡中多役妇
负物不独水也有妇负酒沽如负水状呼买之长跪
以献
新安女史征汪洋度之妻吴氏出自溪南巨族而躬
执操作为季妇一切中馈必身先冢妇不以井臼劳
伯姒遇享祭极其诚敬与戚里馈问诸仪节悉遵舅
姑遗制靡有缺失有臧获骄而不率吴不以口使惟
默以自勤诸务悉举左右感焉咸莫敢怠洋度常往
来于云间广陵吴持门户甚谨家日以裕而荆钗裙
布未尝少侈虽祁寒盛暑不废纺绩