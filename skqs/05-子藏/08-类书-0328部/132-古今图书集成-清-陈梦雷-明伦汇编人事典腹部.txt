
　腹部杂录
易经明夷六四入于左腹获明夷之心于出门庭按
程传入腹谓其交深也按本义左腹者幽隐之处
说卦坤为腹按注腹藏诸阴大而容物又离其于人
也为大腹按注离中虚故于人为大腹
老子安民章虚其心实其腹
检欲章圣人为腹不为目
淮南子说林训临江河者不为之多饮期满腹而已
说文腹厚也
唐子人君以江海为腹山为面如此则下不知其量
畏而怀之

　腹部汇考
释名
　　释形体
腹复也富也肠胃之属以自裹盛复于外复之其中
多品似富者也
脐剂也肠端之所限剂也
自脐以下曰水腹小汋所聚也又曰少腹少小也比
于脐以上为小也
阴荫也言所在荫翳也
析骨分经
　　脐
属任脉两旁属足少阴肾经
　　腹
脐上下为腹中属任脉两旁属足少阴肾经小腹属
足厥阴肝经


　腹部纪事
庄子马蹄篇赫胥氏之时民含哺而熙鼓腹而游
帝王世纪纣刳孕妇之腹中以观其胎
左传宣公二年宋人以兵车百乘文马百驷赎华元
于郑半入华元逃归宋城华元为植巡功城者讴曰
睅其目皤其腹弃甲而复按疏皤是腹之状腹以大
为异故为大腹也
十二年楚子围萧还无社与司马卯言号申叔展叔
展曰有麦曲乎曰无有山鞠穷乎曰无河鱼腹疾奈
何曰目于眢井而拯之
国语叔鱼生其母视之曰是鸢肩而牛腹必以贿死
吴越春秋子胥掘平王之墓出其尸鞭之三百左足
践其腹右手决其目
史记范雎传伍子胥橐载而出昭关夜行昼伏至于
陵水无以糊其口膝行匍匐稽首肉袒鼓腹吹箎乞
食于吴市卒兴吴国阖闾为伯
史记外戚传故魏王宗家女魏媪生薄姬魏豹立为
魏王而魏媪内其女于魏宫汉王击虏魏王豹而薄
姬输织室汉王入织室见薄姬有色召而幸之薄姬
曰昨暮夜妾梦苍龙据吾腹高帝曰此贵征也吾为
汝成之一幸生男是为代王
后汉书严光传光与光武同游学及光武即位乃遣
使聘至车驾即日幸其馆光卧不起帝即其卧所抚
光腹曰咄咄子陵不可相助为理邪光又眠不应良
久乃张目熟视曰昔唐尧着德巢父洗耳士故有志
何至相迫乎帝曰子陵我竟不能下女邪于是升舆
叹息而去复引光入论道旧故相对累日帝从容问
光曰朕何如昔时对曰陛下差增于往因共偃卧光
以足加帝腹上明日太史奏客星犯御坐甚急帝笑
曰朕故人严子陵共卧耳
东平王苍传苍腰带十围永平十一年帝遣使手诏
曰日者问东平王处家何等最乐王言为善最乐其
言甚大副是腰腹矣
边韶传韶以文学知名教授数百人韶口辩曾昼日
假卧弟子私□之曰边孝先腹便便懒读书但欲眠
韶潜闻之应时对曰边为姓孝为字腹便便五经笥
但欲眠思经事
独异志东汉赵伯翁尝昼寝群孙戏其腹上内七李
于脐中李至烂流汁出其家谓其将死后李核出而
无患
洞冥记北极种火之山有明茎草夜如金灯折枝为
炬照见鬼物之形仙人□封常服此草于夜暝时转
见腹光通外
英雄记钞董卓既死暴卓尸于市卓素肥膏流浸地
草为之丹守尸吏暝以为大炷致卓脐中以为灯光
明达旦
魏志管辂传正元二年弟辰谓辂曰大将军待君意
厚冀当富贵乎辂长叹曰吾自知有分直耳天与我
才不与我年寿吾腹无三壬此不寿之征
吴志孙皓传宝鼎三年春二月以左右御史大夫丁
固孟仁为司徒司空
注
吴书曰初固为尚书梦松树
生其腹上谓人曰松字十八公也后十八岁吾其为
三公乎卒如梦焉
世说郝隆七月七日出日中仰卧人问其故答曰我
晒腹中书耳
张华既贵有少时宾客来候之华与共饮九酝为酣
畅其夜醉眠张常饮此酒眠辄使人左右转倒其夜
客别忘□左右而左右依常为张公转侧至明起友
人犹不起视之酒果穿腹流□下滂
晋书周顗传顗字伯仁安东将军浚之子也性宽裕
而友爱过人王导甚重之尝枕顗膝而指其腹曰卿
此中何所有也答曰此中空洞无物然足容卿辈数
百人导亦不以为忤
世说刘真长始见王丞相时盛暑之月丞相以腹熨
弹棋局曰何乃渹刘既出人问见王公云何刘曰未
见他异唯闻作吴语耳
郗太尉在京口遣门生与王丞相书求女婿丞相语
郗信君往东厢下任意选之门生归白郗曰王家诸
郎亦皆可嘉闻来□女婿咸自矜持唯有一郎在东
□上坦腹卧如不闻郗公云正此好访之乃是逸少
因嫁女与焉
搜神记淮南书佐刘雅梦见青蜥蜴从屋落其腹内
因苦腹痛病
搜神后记天竺人佛图澄永嘉四年来洛阳善诵神
咒役使鬼神腹傍有一孔常以絮塞之每夜读书则
拔絮孔中出光照于一室平旦至流水侧从孔中引
出五脏六腑洗之讫还内腹中
南史齐太祖高皇帝本纪苍梧王屡欲害帝常率数
十人直入领军府时暑热帝昼卧裸袒苍梧立帝于
室内画腹为射的自引满将射之帝神色不变敛板
曰老臣无罪苍梧左右王天恩谏曰领军腹大是佳
射堋而一箭便死后无复射不如以雹箭射之乃取
雹箭一发即中帝脐苍梧投弓大笑曰此手何如
北齐书安德王延宗传延宗文襄第五子也幼为文
宣所养年十二犹骑置腹上令溺己脐中抱之曰可
怜止有此一个
隋书元胄传蜀王秀之得罪胄坐与交通除名炀帝
即位齐州刺史上官政坐事徙岭南将军丘和亦以
罪废胄与和有旧尝酒酣谓和曰上官政壮士今徙
岭南得无大事乎因自拊腹曰若是公者不徒然矣
唐书安禄山传禄山晚益肥腹缓及膝奋两肩若挽
牵者乃能行作胡旋舞帝前乃疾如风帝视其腹曰
胡腹中何有而大答曰惟赤心耳
传信记元宗尝坐朝以手指上下按其腹朝退高力
士进曰陛下向来数以手指按其腹岂非圣体小不
安邪上曰非也吾昨夜梦游月宫诸仙娱以上清之
乐寥亮清越殆非人间所闻也吾回以玉笛寻之尽
得之矣坐朝之际虑忽遗忘故怀玉笛时以手指上
下寻非不安
贤弈申王有肉疾腹垂至骭每出则以百练束之至
暑月尝骭息不可过元宗诏南方取冷□长数尺色
白不螫人执之冷如握冰申王腹有数约夏月置于
约中不复觉烦暑
独异志唐大历中万年尉侯彝者好侠尚义常匿国
贼御史推鞫理穷终不言贼所往即以鏊贮烈火置
其腹上烟火□左右皆不忍视彝叫曰何不加炭
御史奇之奏闻代宗贬为瑞州高安尉
五代史范延光传延光尝梦大蛇自脐入其腹半入
而掣去之以问门下术士张生张生赞曰蛇龙类也
龙入腹中王者之兆也延光以其言为然由是颇畜
异志
画墁录郭祖微时与冯晖同里闬相善也椎埋无赖
靡所不至既而各窜赤籍一日有道士见之问其能
曰吾业雕刺二人因令刺之冯以脐作瓮中作雁数
只戒曰尔于脐自爱雁出瓮乃亨显之时也寒食冯
之妇得麻鞋数双密藏之将以作节冯搜得之蒱博
醉归卧门外其妇勃然曰节到也如何办得冯徐扪
腹曰休说办不办且看瓮里飞出雁后冯秉旄雁自
瓮中累累而出
道山清话章子厚与苏子瞻少为莫逆交一日子厚
坦腹而卧适子瞻自外来摩其腹以问子瞻曰公道
此中何所有子瞻曰都是谋反底家事子厚大笑
调谑编东坡一日退朝食罢扪腹徐行顾谓侍儿曰
汝辈且道是中何物一婢遽曰都是文章坡不以为
然又一人曰满腹都是机械坡亦以为未当至朝云
乃曰学士一肚皮不合时宜坡捧腹大笑
画墁录神庙博涉多识闻一该十每发疑难迥出众
人意表故讲官每以进讲为难退而相语曰今日又
言行过也黄履与苏子由以手扪其腹曰予腹每趍
讲未尝不汗出也
独醒杂志枢密孙公抃生数日患脐风已不救家人
乃盛以盘合将弃诸江道遇老媪曰儿可活即与俱
归以艾炷灸脐下遂活
诚斋杂记杨玠娶崔季让女崔家富图籍殆将万卷
成婚之后颇亦游其书斋既而告人曰崔氏书被人
盗尽曾不知觉崔遽令检之玠叩腹曰已藏之经笥
矣
明廷杂记徐武宁王达率兵于吴江有一货食者知
武宁号令严肃凡军人取民食皆斩之遂证一军人
强食其意其以财赂己而求免也闻于帐下武宁
虽知其诬力执其事剖腹视之果无有遂杀货食者
如彼军人之刑
明外史轩輗传輗为人孤峭遇人无贤否拒不与接
为按察使尝饮同僚家归抚其腹曰此中皆赃物也
祝萃传吴昂累迁福建佥事福宁有讼妻杀夫者狱
成昂疑有冤祷诸神梦一儿据人腹初不解密察之
闻里人有杜腹子者与其夫行贾昂曰得无是乎捕
讯之遂服妻得释
贤奕成化壬辰三月鹰扬卫巡捕官捉一僧人领一
男子可十七八腹中能语人问之腹中应答可怪及
观医书治奇疾方有人腹中有物作声随人言语谓
之应声虫当服雷丸自愈则知乃疾也非怪也
珍珠船列御寇墓在郑郊胡生家贫有茶酒辄祭御
寇祠以求聪慧忽梦一人刀划其腹以一卷书置于
心腑及觉乃能诗