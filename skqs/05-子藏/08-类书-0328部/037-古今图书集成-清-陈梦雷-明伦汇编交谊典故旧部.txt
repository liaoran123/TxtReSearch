
　故旧部艺文一
　　思友赋　　　　　　　　　　魏王粲
登城隅之高观忽临下以翱翔行游目于林中睹旧
人之故场身既没而不见余迹存而未丧沧浪浩兮
回流波水石激兮扬素精夏木兮结茎春鸟兮愁鸣
平原兮泱漭绿草兮罗生超长路兮逶迤实旧人兮
所经身既逝兮幽翳魂眇眇兮藏形
　　怀旧赋
有
序
　　　　　　晋潘岳
　余十二而获见于父友东武戴侯杨君始见知名
　遂申之以婚姻而道元公嗣亦隆世视之爱不幸
　短命父子雕殒余既有私艰且寻役于外不历嵩
　丘之山者九年于兹矣今而经焉慨然怀旧而赋
　之曰
启开阳而朝迈济清洛以径渡晨风凄以激冷夕雪
皓以掩路辙含冰以灭轨水渐轫以凝冱涂艰屯其
难进日晼晚而将暮仰睎归云俯镜泉流前瞻太室
旁眺嵩丘东武托焉建茔启畴岩岩双表列列行楸
望彼楸矣感于予思既兴慕于戴侯亦悼元而哀嗣
坟累累以接陇柏森森以攒植何逝没之相寻曾旧
草之未异余总角而获见承戴侯之清尘名余以国
士眷余以嘉姻自祖考而隆好逮二子而世亲欢携
手以偕老庶报德之有邻今九载而一来空馆□其
无人陈荄被于堂除旧圃化而为薪步庭庑以徘徊
涕泫流而沾巾宵展转而不寐骤长叹以达晨独郁
结其谁语聊缀思于斯文
　　连珠　　　　　　　　　　　　陆机
臣闻达之所服贵有或遗穷之所接贱而必寻是以
江汉之君悲其坠屦少原之妇哭其亡簪
　　与博昌父老书　　　　　　唐骆宾王
某月日骆宾王谨致书于博昌父老等承并无恙甚
善甚善云雨俄别封壤异乡春渚青山载劳延想秋
天白露几度光阴古人云别易会难不期然也自解
携襟袖将十五年交臂存亡略无半在陆处士溘先
朝露辟闾公倏掩夜台故旧门人多游蒿里耆年宿
德但见松丘呜呼泉壤殊途幽冥永隔人理危促天
道奚言感今怀旧不觉涕之无从也况过隙不留藏
舟难固追惟逝者浮生几何哀缘物兴泪因情起虽
蒙庄一指殆先觉于劳生秦逸三号遽忘情于恒化
啜其泣矣尚何言哉又闻移县就安乐故城廨宇邑
居咸从其地里门阡陌徒有其名荒径三秋蔓草滋
于旧馆颓墉四望拱木多于故人嗟乎仙鹤归来辽
东之城郭犹是灵乌代谢汉南之陵谷已非昔吾先
君出宰斯邑清芬虽远遗爱犹存延首城池何心天
地虽则山河四望是称无棣之墟松槚千秋有切维
桑之里故每怀宿昔尚想经过于役不遑驾言徒极
今西城有望东户无为野老清谈怡然自得田家浊
酒乐以忘忧故可洽赏当年相欢卒岁宁复心存旧
好追思昔游所恨跂予望之径途密迩停中衢而空
轸巾下泽而莫因风月虚心形留神往山川在目地
迩人遐以此怀劳增其叹息情不遗旧书何尽言

　故旧部艺文二
诗
词
　　怀故人　　　　　　　　　　齐谢朓
芳洲有杜若可以赠佳期望望忽超远何由见所思
行行未千里山川已间之离居方岁月故人不在兹
清风动帘夜孤月照时安得同携手酌酒赋新诗
　　夜梦故人　　　　　　　　　梁何逊
客心惊夜魂言与故人同开帘觉水动映竹见床空
浦口望斜月洲外闻长风九秋时未晚千里路难穷
已如臃肿木复似飘飖蓬相思不可寄直在寸心中
　　咏史　　　　　　　　　　　唐高适
尚有绨袍赠应怜范叔寒不知天下士犹作布衣看
　　逢谢偃　　　　　　　　　　　前人
红颜为别久白发始相逢惟余昔时虑无复旧时容
　　伤友　　　　　　　　　　　白居易
陋巷孤寒士出门苦栖栖虽云志气在岂免颜色低
平生同门友通籍在金闺曩昔胶漆契迩来云雨暌
正逢下朝归车骑五门西是时天久阴三日雨凄凄
蹇驴避路立肥马当风嘶回顾忘相识占道上沙堤
昔年洛阳社贫贱相提携今日长安道对面隔云泥
近日多如此非君独惨凄死生不变者惟闻任与黎
　　长安逢故人　　　　　　　　郎士元
数年音信断不意在长伪马上相逢久人中欲认难
一官今懒道双鬓竟羞看莫问生涯事只应持钓竿
　　寄高云　　　　　　　　　　皇甫冉
南徐风日好怅望陵道陵有故人一见恨无因
独恋青山久唯令白发新每嫌持手板时见着头巾
烟景凌寒食农桑接仲春家贫仍嗜酒生事今何有
芳草遍江南劳心忆携手
　　江南逢故人　　　　　　　　　张祜
河洛多尘事江山半旧游春风故人夜又醉白苹洲
　　逢故人　　　　　　　　　　　杜牧
年年不相见相见却成悲教我泪如霰嗟君发似丝
正伤携手处况值落花时莫惜今宵醉人间忽忽期
　　又　　　　　　　　　　　　　前人
故交相见稀相见倍依依尘路事不尽云岩闲好归
投人销壮志徇俗变真机又落他乡泪风前一满衣
　　巴中逢故人　　　　　　　　　项斯
劳思空积岁偶会更无由以分难相舍将行且暂留
路岐何处极江峡半猿愁到此分南北离怀岂易收
　　汧上劝旧友　　　　　　　　　马戴
斗酒故人同长歌起北风斜阳高垒闭秋角暮山空
雁叫寒流上萤飞薄雾中坐来生白发况复久从戎
　　岐阳逢曲阳故人话旧　　　　　前人
异地还相见平生问可知壮年俱欲暮往事尽堪悲
道路频艰阻亲朋久别离解兵逃白刃谒帝值明时
淹疾生涯故因官事业移鸡鸣关月落雁度朔风吹
客泪翻岐下乡心落海湄积愁何计遣满酌浣相思
　　怀博陵故人　　　　　　　　　贾岛
孤城易水头不忘旧交游云压围棋石风吹饮酒楼
路遥千万里人别十三秋吟苦相思处天寒水急流
　　灞上逢故人　　　　　　　　喻坦之
花落杏园枝驱车问路岐人情谁可会身事自堪疑
岳雨狂雷送溪槎涨水吹家山如此景几处不相随
　　江上逢故人　　　　　　　　崔道融
故里琴樽侣相逢近腊梅江□买一醉破泪却成咍
　　天南怀故人　　　　　　　　　于邺
独行千里尘轧轧转征轮一别已多日总看成老人
洞庭雪不下故国草应春三月烟波暖南风生绿苹
　　与僧话旧　　　　　　　　　　前人
草堂前有山一见一相宽处世贵僧静青松因岁寒
他山逢旧侣尽日话长安所以闲行迹千回绕药栏
　　细雨遥怀故人　　　　　　　李建勋
江云未散东风暖溟蒙正在高楼见细柳缘堤少过
人平芜隔水时飞燕我有近诗谁与和忆君狂醉愁
难破昨夜南窗不得眠闲□点滴回灯坐
　　江上逢故人　　　　　　　　　陈陶
十年蓬转金陵道长哭青云身不早故乡逢尽白头
人清江颜色何曾老
　　得故人消息　　　　　　　　　李中
多难分离久相思每泪垂梦归残月晓信到落花时
未必乖良会何当有后期那堪楼上望烟水接天涯
　　维舟秋浦逢故人张矩同泊　　　前人
卸帆清夜碧江滨冉冉凉风动白苹波上正迎新霁
月岸头恰见故乡人共惊别后霜侵鬓互说年来疾
逼身且饮一壶消百恨会须遭遇识通津
　　赠维扬故人　　　　　　　　　徐铉
东京少长认维桑书剑谁教入帝乡一事无成空放
逐故人相见重凄凉楼台寂寞官河晚人物稀疏驿
路长莫怪临风惆怅久十年春色忆维扬
　　喜故人至　　　　　　　　　宋王操
地僻无宾侣柴门昼始开溪山寒叶落江国故人来
话旧惊霜鬓论诗滞酒杯相留喜同宿不寐曙光回
　　月夜怀故人　　　　　　　　　寇准
清夜月初满藓庭吟更幽梧桐疏影老蟋蟀乱声秋
旧国情何极空江思欲流故人今底处危坐独凝愁
　　思故人　　　　　　　　　　　邵雍
芳酒一樽虽甚满故人千里奈思何柳挼池阁条偏
细花近檐楹香更多
　　寄都下故人示王子安　　　　陈师道
湖海相忘日自疏经年不作一行书世间惟有韩康
伯肯为渊明住世余
　　济阴寄故人　　　　　　　　吕本中
柳絮飞时与君别南楼把酒看新月月似当年离别
时柳絮随君何处飞千书百书要相就思君不见令
人瘦念君情意只如新顾我形骸已非旧朝来有信
渡黄河雁足系书多网罗城南城北芳草多明月如
此奈愁何
　　寄山中旧知二首　　　　　　　朱熹
客子归来晚江湖欲授衣岐路终寂寞老大足伤悲
慷慨生平志冥茫造物机清秋雕鹗上万里看横飞
故园今夜半林影淡逾清曳杖南溪路君应独自行
潺湲流水思萧索早秋声尽向琴中写焉知离恨情
　　梦山中故人　　　　　　　　　前人
风雨萧萧已送愁不堪怀抱更离忧故人只在千岩
里桂树无端一夜秋把袖追欢劳梦寐举杯相属暂
绸缪觉来却似天涯客檐响潺潺泻未休
　　寄荆南故人　　　　　　　　　章甫
余生自判一虚舟未害寻诗慰客愁梅欲飘零犹酝
藉柳纔依约已风流关心弟妹无黄犬入梦江湖有
白鸥别后故人相念否东风应倚仲宣楼
　　示故人　　　　　　　　　　杜浚之
在家同匏系游子似箨飞昔分参与商今作埙与箎
感子意气殊顾我齿发非茅屋正萧萧野花亦离离
无酒水可饮无饭黍可炊杲杲看朝阳连连弄夕晖
男儿重交好雪霜以为期
　　吴中会故人　　　　　　　　林景熙
一声新雁荻花秋片月吴淞共客舟却忆去年今夜
月思君独上越山楼
　　月夜溪庄访旧　　　　　　　　柴望
山山明月路何处认梅花石色冷疑水溪流白是沙
清吟幽客梦华发故人家相见即归去已应河汉斜
　　寄乡中故人　　　　　　　金曹之谦
十年梦绕故山薇世事悠悠与愿违华表未成辽鹤
语青冥空羡塞鸿归云横北岭迷乡眼尘满西风涴
客衣为报吾州旧相识短书相慰莫令稀
　　梦故人　　　　　　　　　　元贡奎
千里万里道三年二年别鸿雁去复来我友音书绝
梦中忽一见款语情更切觉来失处所残釭半明灭
相思各天涯长夜寒栗冽风霜草木变贫贱不易节
中心谅谁知素月当空洁
　　相逢行赠别旧友治将军
并
序
萨都剌
　予迁官出闽舟行抵兴田驿二十里许俄闻击鸣
　金鼓应响山谷间随见旌旗导前兵卒卫后中有
　乘马者毳袍帕首徐行按辔屡目吾舟吾病久气
　馁不能无惧心也顷之兴田驿吏以行舆见迓遂
　舍舟乘舆向之旌旗兵卒移导舆前马从舆后舆
　行马鸣途中未敢交一语迨暮至邸舍烛光之下
　毳袍者进曰某乃建之五夫巡检官闻使君至候
　此将一月矣某尝三识使君面自都门一别今已
　五载使君岂遗忘耶仆惊谢曰将军何人也答曰
　某即使君旧友云中也熟视久之恍如梦寐云中
　复能记余阙下丰采时否耶历历关河旧游如隔
　世乃对烛光夜道故旧明日复同游武彝九曲煮
　茶酌酒临流赋诗出入丹崖碧嶂间心与境会天
　趣妙发长歌剧饮相与为乐酒阑兴尽秋风凄凄
　落木雨下闽关在望复作远行予始见君而惧次
　得君而喜终会君而乐又得名山水以发挥久别
　抑郁之怀乐甚而复别别而复悲悲复继之以思
　也嗟夫人生聚散信如浮云地北天南会有相见
　因赋诗复为相逢行以送之
一年相逢在京口笑解吴钩换新酒城南桃杏花正
开白面青衫鞭马走一年相逢白下门短衣窄袖呼
郎君朝驰燕赵暮吴楚逸气自觉凌青云一年相逢
在阙下东家蹇驴日相假有如臣甫去朝天泥滑沙
堤不敢打都门一别今五年今年相逢沧海边千山
木叶下如雨雁声堕地秋连天将军毳袍腰羽箭拥
马旌旗照溪面小官不识将军谁卧病孤舟强相见
岂知此地逢故人摩挲老眼开层云旧游历历似隔
世夜雨岂不思同群郎君别后瘦如许无乃从前作
诗苦溪头月落山馆深剪烛犹疑梦中语人生聚散
亦有时且与将军游武彝弓刀挂在洞前树洞里仙
童来觅诗稽首武彝君借我幔峰顶分我紫霞浆与
子连夜饮左手招子乔右手招飞琼举觞星月下听
吹双凤笙我酌一杯酒持劝天上月劝尔常照人相
逢莫向关山照离别凤笙换曲曲未终天风木杪吹
晨钟拂衣罢宴下山去又隔云山千万重
　　寻故人　　　　　　　　　　黄清老
适兴一寻君君家在白云幽花秋后见落叶夜深闻
随喜坐苔石呼童煮涧芹不须谈世事诗意正纷纷
　　忆旧寄金陵冯寿之　　　　　　宋□
忆昔江东日离居托孟邻儒家见君好谈席偶情亲
南斗文昌近西山爽气新骊珠惊俗眼琼树倚芳晨
大雅今重睹奇才岂易伦珊瑚生海网汗血出天津
句满鸡林贾名齐雁塔人传经心入圣用笔意凝神
射策应先手藏环定后身巨流思待济吾道诎当伸
落魄伤迟迈依栖笑隐沦三年为倦翼万里作穷鳞
伏枕思霜橘归溪恋紫莼鸿稀石城信鱼隔太湖滨
故宅闲多草空船独采苹夜吟酬蟋蟀暮景叹麒麟
老恐襟期断悲怀辙迹陈旧峰还似洛淮水想犹秦
胜地登临数殊乡梦寐频潮吞李白月花动谢安春
有兴须相觅无聊谩自呻休疑交契阔尚觉胆轮囷
远物那堪赠佳音欲细询劳歌因奉寄题罢更沾巾
　　九江逢故人　　　　　　　　刘玉汝
九江江水抱城回汹涌回涛亦壮哉雨散淮濆随地
足云移庐阜向天开曳裾邹子长为客待诏公孙已
擢魁邂逅他乡急呼酒楼头今日早秋来
　　鄮城逢故人　　　　　　　　　戴良
一别无消息谁知住此城忽逢难面认骤语各心惊
身世丹衷折干戈白发生凭君陈往事相看重含情
　　故人　　　　　　　　　　　　赵汸
故人别我秋江涘几载重逢春梦里忽观明月忆高
情愁绝长空三万里荒山久病莫能兴狂风暴雨何
凭凌麈尾呦呦呼厥类雉媒求其朋
　　逢故人　　　　　　　　　　释圆至
共看咸淳上苑花锦笺彩句敌春华白头相见锺陵
市我亦如君未有家
　　忆昨行寄吴中诸故人　　　　明高启
忆昨结交豪侠客意气相倾无促戚十年离乱如不
知日费黄金出游剧狐裘蒙茸欺北风霹雳应手鸣
雕弓桓王墓下沙草白仿佛地似辽城东马行雪中
四蹄热流影欲追飞隼灭归来笑学曹景宗生击黄
獐饮其血皋桥泰娘双翠蛾唤来尊前为我歌白日
欲没奈愁何回潭水绿春始波此中夜游乐更多月
出东山白云里照见船中笛声起惊鸥飞过片片轻
有似梅花落江水天峰最高明月登手接飞鸟攀危
藤龙门路黑不可上松风吹灭岩中灯众客欲归我
不能更度前岭缘崚嶒远携茗器下相候喜有白首
楞伽僧馆娃离宫已为寺香径无人欲愁思醉题高
壁墨如鸦一半欹斜不成字夫差城南天下稀狂游
累日忘却归座中争起劝我酒但道饮此无相违自
从飘零各江海故旧如今几人在荒烟落日野乌啼
寂寞青山颜亦改须知少年乐事偏当饮岂得言无
钱我今自算虽未老豪健已觉难如前去日已去不
可止来日方来犹可喜古来达士有名言只说人生
行乐耳
　　寄钱塘诸故人　　　　　　　　前人
年少客名都狂游每共呼荷深筝在舫竹静矢鸣壶
明月潮千里残阳雨半湖故人能念否欢意近来无
　　与徐廷纬话旧　　　　　　　　陆容
春风一醉故人楼转眼重来十五秋酒博明琼谈故
事画传昌歜记曾游泉台二子空遗恨竹马诸郎尽
裹头此去又成千里别玉骢临发更迟留
　　逢故人夜饮话旧　　　　　　　韩奕
风色萧萧木落天故人邂逅会尊前青灯照影冷清
夜白发听歌感少年身未死前惟别苦难相忘处是
情牵不因世故身亲见肯信人言海变田
　　逢故人　　　　　　　　　　　前人
相逢喜见白头新头白相逢有几人湖海年来旧知
识半随流水半随尘
　　东郭见故人　　　　　　　　　王问
笋舆出东郭青阳应初候融气熏林皋灵风在襟袖
行至野田中角角闻雉雊偶见支颐人执手叹耆旧
　　舟次京口逢故人　　　　　　程元辅
相逢一曲酒如渑京口留欢去未能波影满船烟雨
散瓜洲晚见隔江灯
　　西江月
福唐
别故人
　　　宋赵鼎
世态浮云易变时光飞箭难留五年重见海东头只
有交情似旧　未尽别来深意难堪老去离愁青山
迢递水悠悠明日扁舟病酒
　　怨三三
寄
旧游
　　　　　李之仪
清溪一派泻柔蓝岸草毵毵记得黄鹂语画檐唤狂
里醉重三　春风不动垂帘似三五初圆素蟾镇泪
眼廉纤何时歌舞再和池南
　　瑞鹧鸪
京口怀
山中故人
　辛弃疾
暮年不赋短长词和得渊明数首诗君自不归归甚
易今犹未足足何时　偷闲定向山中老此意须教
鹤辈知闻道只今秋水上故人曾榜北山移
　　渔家傲
次丹阳
忆故人
　　　毛幵
扬子津头风色暮孤舟渺渺江南去忆得佳人临别
处愁返顾青山几点斜阳树　可忍归期无定据天
涯已听边鸿度昨夜乡心留不住无驿数梦中行了
来时路
　　齐天乐
抵吴
寄旧友
　　　　张炎
分明柳上春风眼曾看少年人老雁拂沙黄天垂海
白野艇谁家昏晓惊心梦觉漫慷慨悲歌赋归不早
想得相如此时终是倦游了　经行几度怨别酒痕
消不尽空被花恼茂苑重来竹溪深隐还胜飘零多
少羁怀顿扫尚识得妆楼那回苏小寄语鸥盟问春
何处好
　　兰陵王
为十年
故人作
　　高观国
凤箫咽花底寒轻夜月兰堂静香雾翠深曾与瑶姬
恨轻别罗巾泪暗迭情入歌声怨切殷勤意欲去又
留柳色和秋为重折　十年迥凄绝念髻怯瑶簪衣
褪香雪双鳞不度烟江阔自春来人见水边花外羞
倚东风翠袖怯正愁恨时节　南陌阻金勒甚望断
青禽难倩红叶春愁欲解丁香结整新欢罗带旧香
官箧凄凉风景待见了更何说
　　木兰花慢
寄豫
章故人
　　元李珏
故人知健否又过了一番秋记十载心期苍苔茅屋
杜若芳洲天遥梦飞不到但滔滔岁月水东流南浦
春波旧别西山暮雨新愁　吴钩先透黑貂裘客思
晚悠悠更何处相逢残更听雁落日呼鸥沧江白云
无数约他年携手上扁舟鸦阵不知人意黄昏飞向
城头
　　满江红
别大
名亲旧
　　　　许衡
河上徘徊未分袂孤怀先怯中年后此般憔悴怎禁
离别泪苦滴成襟畔湿愁多拥就心头结倚东风搔
首谩无聊情难说　黄卷在消白日青镜里增华发
念岁寒交友故山烟月虚负人生归去好谁知美事
难双得计从今佳会几何时长相忆

　故旧部汇考
礼记
　　曲礼
君子行礼不求变俗去国三世爵禄有列于朝出入
有诏于国若兄弟宗族犹存则反告于宗后去国三
世爵禄无列于朝出入无诏于国唯兴之日从新国
之法

陈
注
去本国虽已三世而旧君犹仕其族人于朝以
　承祖祀此人往来出入他国仍诏告于本国之君
　其宗族兄弟犹存则必有宗子凡冠娶妻必告死
　必赴不忘亲也若去国三世朝无仕宦之列出入
　与旧君不相闻其时已久其义已绝可以改其国
　之故矣然犹必待兴起而为卿大夫乃从新国之
　法厚之至也
周礼
　　天官
大宰之职以八统诏王驭万民二曰敬故

注
敬故不慢旧也
疏
君与民皆须恭敬故旧朋友
　　春官
大宗伯以宾射之礼亲故旧朋友

注
王之故旧朋友为世子时共在学者天子亦有
　友诸侯之义

　故旧部外编
铁围山丛谈任宗尧者字子高名家子仕至典乐后
改服武弁终赠观察使宗尧多艺能洞晓天官律吕
盖传授于魏汉律先生宗尧始仕宦时即喜功名大
观末从尚书王宁中书舍人张邦昌使高丽为上节
至四明则放洋而去不十日四明忽传副使船坏人
为痛之始宗尧将登舟则寄所赍玩好琴书于相识
故人家而迈及是传也其故人者嗟恻一旦有女奴
忽暴病不省遂为宗尧音诉其故人曰某所以涉鲸
波万里本希尺寸赏不谓遽持千金之躯而葬于鱼
腹故人念乎某所寓三琴实平生爱赏甲可归之我
家乙亦奇古当奉故人下者可与某凡所寓箧笥中
百物历历分区不遗毫发其故人大骇为奠哭久之
女奴始苏翼日则四明一郡皆传谓使者舟坏信矣
其后使人高丽归上下一无恙故人者得见宗尧欢
喜窃笑独异于常宗尧始疑而询焉方道其事乃知
为黠鬼所侮

　故旧部杂录
荀子大略篇民语曰欲富乎忍耻矣倾绝矣绝故旧
矣与义分背矣上好富则人民之行如此安得不乱
宥坐篇去其故乡事君而达卒遇故人曾无旧言吾
鄙之
东谷所见故旧不遗则民不偷世俗薄故旧衰平日
同笔砚同出处同贫贱同患难相与相爱不啻骨肉
一旦得志有若路人吁犬不忘家燕寻故垒彼既犬
燕之不若亦何足责世人多以富贵忘旧为憾此特
不能理遣耳理遣宜如何曰譬似当初不相识
清波杂志旧说台谏当上殿未有题目五更不寐平
生亲旧一一上心盖惟亲旧可得其详庶免风闻之
误事虽戏语尝亲见之绍兴间某任言责欲论一人
未得出处不叶公议与之齐者偶一乡人来访私谓
得其人矣叙契阔接殷勤甚欢其人大喜过望意汲
引可必矣越两日章疏上乃同行欲论者降旨即日
押出国门宁逢恶友莫逢故人又云故人相逢不吉
则凶
读书镜汉陈涉既王其故人尝与佣耕者叩宫门求
见阍吏不肯为通会涉出遮道而呼乃载归后宫发
舒自恣言涉故情涉怒杀之公孙弘起家徒步为丞
相故人高贺诣之弘食以脱粟饭覆以布被贺怨曰
何用故人富贵为脱粟布被我自有之弘大惭贺告
人曰公孙弘内服貂蝉外服麻枲内厨五鼎外膳一
肴岂可以示天下于是朝廷疑其矫焉弘叹曰宁逢
恶宾莫逢故人宋向柳与颜竣友善及竣贵柳犹素
情自许不推先之范剧戒柳曰名位不同礼有异数
卿何得作曩时意耶柳曰我与士逊心期久矣岂可
一旦以势利处之及柳以事系狱屡密请竣竟不助
之柳遂伏法今人富贵忘久要困穷过责望遂使岁
寒之盟殒越中路王公高谊削迹布衣斯亦末世友
道之羞也

　故旧部纪事
左传庄公二十五年春女叔来聘
注
季友相鲁原仲
相陈二人有旧故女叔来聘季友冬亦报聘
公羊传庄公二十七年秋公子友如陈葬原仲非礼
也原仲季友之旧也
礼记檀弓孔子之故人曰原壤其母死夫子助之沐
□原壤登木曰久矣予之不托于音也歌曰狸首之
斑然执女手之卷然夫子为弗闻也者而过之从者
曰子未可以已乎夫子曰丘闻之亲者毋失其为亲
也故者毋失其为故也
韩子外储说左上篇文公反国至河令笾豆捐之席
蓐捐之手足胼胝面目黧黑者后之咎犯闻之而夜
哭公曰寡人出亡二十年乃今得反国咎犯闻之不
喜而哭意不欲寡人反国耶犯对曰笾豆所以食也
席蓐所以卧也而君捐之手足胼胝面目黧黑劳有
功者也而君后之今臣有与在后中不胜其哀故哭
且臣为君行诈伪以反国者众矣臣尚自恶也而况
于君再拜而辞文公止之曰谚曰筑社者攓撅而置
之端冕而祀之今子与我取之而不与我治之与我
置之而不与我祀之焉可解左骖而盟于河
吴起出遇故人而止之食故人曰诺令返而御吴子
曰待公而食故人至暮不来起不食待之明日早令
人求故人故人来方与之食
韩诗外传孔子出游少源之野有妇人中泽而哭其
音甚哀孔子使弟子问焉曰夫人何哭之哀妇人曰
乡者刈蓍薪亡吾蓍簪吾是以哀也弟子曰刈蓍薪
而亡蓍簪有何悲焉妇人曰非伤亡簪也盖不忘故
也
史记范睢传范睢者魏人也字叔游说诸侯欲事魏
王家贫无以自资乃先事魏中大夫须贾须贾为魏
昭王使于齐范睢从留数月未得报齐襄王闻睢辩
口乃使人赐睢金十斤及牛酒睢辞谢不敢受须贾
知之大怒以为睢持魏国阴事告齐故得此馈令睢
受其牛酒还其金既归心怒睢以告魏相魏相魏之
诸公子曰魏齐魏齐大怒使舍人笞击睢折胁折齿
睢佯死即卷以箦置厕中宾客饮者醉更溺睢故僇
辱以惩后令无妄言者睢从箦中谓守者曰公能出
我我必厚谢公守者乃请出弃箦中死人魏齐醉曰
可矣范睢得出后魏齐悔复召求之魏人郑安平闻
之乃遂操范睢亡伏匿更姓名曰张禄当此时秦昭
王使谒者王稽于魏郑安平诈为卒侍王稽王稽问
魏有贤人可与俱西游者乎郑安平曰臣里中有张
禄先生欲见君言天下事其人有仇不敢昼见王稽
曰夜与俱来郑安平夜与张禄见王稽语未究王稽
知范睢贤谓曰先生待我于三亭之南与私约而去
王稽辞魏去过载范睢入秦范睢既相秦秦号曰张
禄而魏不知以为范睢已死久矣魏闻秦且东伐韩
魏魏使须贾于秦范睢闻之为微行敝衣闲步之邸
见须贾须贾见之而惊曰范叔固无恙乎范睢曰然
须贾笑曰范叔有说于秦耶曰不也睢前日得过于
魏相故亡逃至此安敢说乎须贾曰今叔何事范睢
曰臣为人庸赁须贾意哀之留与坐饮食曰范叔一
寒如此哉乃取其一绨袍以赐之须贾因问曰秦相
张君公知之乎吾闻幸于王天下之事皆决于相君
今吾事之去留在张君孺子岂有客习于相君者哉
范睢曰主人翁习知之唯睢亦得谒睢请为君见于
张君须贾曰吾马病车轴折非大车驷马吾不出范
睢曰愿为君借大车驷马于主人翁范睢归取大车
驷马为须贾御之入秦相府府中望见有识者皆避
匿须贾怪之至相舍门谓须贾曰待我我为君先入
通于相君须贾待门下持车良久问门下曰范叔不
出何也门下曰无范叔须贾曰乡者与我载而入者
门下曰乃吾相张君也须贾大惊自知见卖乃肉袒
膝行因门下人谢罪于是范睢盛帷帐侍者甚众见
之须贾顿首言死罪曰贾不意君能自致于青云之
上贾不敢复读天下之书不敢复与天下之事贾有
汤镬之罪请自屏于胡貉之地唯君死生之范睢曰
汝罪有几曰擢贾之发以续贾之罪尚未足范睢曰
汝罪有三耳昔者楚昭王时而申包胥为楚却吴军
楚王封之以荆五千户包胥辞不受为丘墓之寄于
荆也今睢之先人丘墓亦在魏公前以睢为有外心
于齐而恶睢于魏齐公之罪一也当魏齐辱我于厕
中公不止罪二也更醉而溺我公其何忍乎罪三矣
然公之所以得无死者以绨袍恋恋有故人之意故
释公乃谢罢入言之昭王罢归须贾须贾辞于范睢
范睢大供具尽请诸侯使与坐堂上饮食甚设而坐
须贾于堂下置莝豆其前令两黥徒夹而马食之数
曰为我告魏王急持魏齐头来不然者我且屠大梁
须贾归以告魏齐魏齐恐亡走赵匿平原君所
湖广通志景差至蒲骚见宋玉曰不意重见故人慰
此去国恋恋之心昨到梦泽喜见楚山之碧眼力顿
明今又会故人开心目足矣
汉书陈胜传胜字涉初为王其故人尝与佣耕者闻
之乃之陈叩宫门曰吾欲见涉宫门令欲缚之自辩
数乃置不肯为通胜出遮道而呼涉乃召见载与归
入宫见殿屋帷帐客曰伙涉之为王沉沉者楚人谓
多为伙故天下传之伙涉为王由陈涉始客出入愈
益发舒言胜故情或言客愚无知专妄言轻威胜斩
之诸故人皆自引去由是无亲胜者
西京杂记公孙弘起家徒步为丞相故人高贺从之
弘食以脱粟饭覆以布被贺告人曰公孙弘内服貂
蝉外衣麻枲内厨五鼎外膳一肴岂可以示天下于
是朝廷疑其矫焉弘叹曰宁逢恶宾不逢故人
汉书楼护传护免为庶人退居里巷时五侯皆已死
年老失埶宾客益衰至王莽篡位以旧恩召见护封
为楼旧里附城
师古曰莽为此爵
名效古之附庸也
而成都侯商子邑
为大司空贵重商故人皆敬事邑唯护自安如旧节
邑亦父事之不敢有阙时请召宾客邑居樽下称贱
子上寿坐者百数皆离席伏护独东向正坐字谓邑
曰公子贵如何初护有故人吕公无子归护护身与
吕公妻与吕妪同食及护家居妻子颇厌吕公护闻
之流涕责其妻子曰吕公以故旧穷老托身于我义
所当奉遂养吕公终身
后汉书严光传光字子陵少与光武同游学及光武
即位备安车元纁聘之不起帝曰子陵我竟不能下
汝耶及引光入论道旧故相对累日因共偃卧光以
足加帝腹上明日太史奏客星犯御座甚急帝笑曰
朕故人严子陵共卧耳
蜀志许靖传始靖兄事颍川陈纪与陈郡袁焕平原
华歆东海王朗等亲善歆朗及纪并子群魏初为公
辅大臣咸与靖书申陈旧好情义款至
杨戏传戏笃于旧故居诚存厚与巴西韩俨黎韬童
幼相亲厚后俨痼疾废顿韬无行见捐戏经纪振恤
恩好如初
魏志张普惠传普惠不营财业好有进举敦于故旧
冀州人侯坚固少时与其游学早终其子长瑜普惠
每于四时请禄无不减赡给其衣食及为豫州启长
瑜解褐携其合门拯给之
晋书山涛传涛子简字季伦永嘉三年出为征南将
军时华轶以江州作难或劝简讨之简曰与彦夏旧
友为之惆怅简岂利人之机以为功伐乎其笃厚如
此
世说新语卫江州在寻阳有知旧人投之都不料理
唯饷王不留行一斤此人得饷便命驾李弘范闻之
曰家舅刻薄乃便驱使草木
南史何尚之传尚之子偃偃弟子点梁武帝与点有
旧及践阼手诏论旧赐以鹿皮巾等并召之点以巾
褐引入华林园帝赠诗酒恩礼如旧仍下诏征为侍
中捋帝须曰乃欲臣老子辞病不起
韦睿传睿子放与吴郡张率皆有侧室怀孕因指为
婚姻其后各产男女未及成长而率亡遗嗣孤弱放
尝赡恤之及为北徐州时有贵族请婚者放曰吾不
失信于故友乃以息岐娶率女又以女适率子时称
放能笃旧
北齐书袁聿修传聿修历任清华在郎署之日值赵
彦深为水部郎中同在一院因成交友彦深后被沙
汰停秩门生藜藿聿修犹以故情存问来往
北史宋繇传繇孙游道与顿丘李奖一面便定死交
既而奖为河南尹辟游道为中正使者相属以衣帢
待之握手欢谑奖二子构训居贫游道后命其求三
富人死事判免之凡得钱百五十万尽以入构训其
使气党侠如此
唐书李世绩传世绩平洛阳得单雄信故人也表其
材武且言若贷死必有以报请纳官爵以赎不许乃
号恸割股肉之曰生死永诀此肉同归于土为收
养其子焉
严挺之传挺之重交游许与生死不易嫁故人女数
十人当时重之
因话录大僚睦亲敦旧者前辈有司徒郑公中间有
杨詹事马柳卿元公近日李相国武都公宗闵士大
夫间罕俦
北梦琐言唐襄阳孟浩然与李太白交游元宗征李
入翰林孟以故人之分与有弹冠之望久无消息乃
入京谒之一日元宗召李入对因从容说及孟浩然
李奏曰臣故人也见在臣私第上令急召赐对俾口
进佳句孟浩然诵诗曰北阙休上书南山归敝庐不
才明主弃多病故人疏上意不悦乃曰未曾见浩然
进书朝廷黜退何不云气蒸云梦泽波动岳阳城缘
是不降恩泽终于布衣而已
大唐新语房光庭任侠不拘小节薛昭坐流放而投
光庭光庭匿之既露御史陆遗逼之急光庭惧乃见
执政执政诘之曰公郎官何为匿此人光庭曰光庭
与薛昭有旧途穷而归光庭且其所犯非大故光庭
得不纳之耶若擒以送官居庙堂者复何以见待执
政义之出为磁州刺史
云溪友议李相公绅督大梁日持法清峻犯者无宥
有严张之风狡吏奸豪为之敛迹然出于独见僚佐
莫敢言之李元将评事及第后尝侨寓江都李公羁
旅之年每止于元将之馆而叔呼焉荣达之后元将
称弟称侄皆不悦也及为孙子方似相容又有崔巡
官者昔居郑圃与丞相同年之旧特远来谒纔到客
舍不意家仆与市人争竞诘其所以仆人曰宣州馆
驿崔巡官下其仆与市人皆抵极法令捕崔至曰昔
尝识君到此何不相见耶崔生叩头谢曰适憩旅舍
日已迟晚相公尊重非时不敢具陈卑礼伏希哀怜
获归乡里遂縻留服罪笞股二十送过秣陵貌若死
灰莫敢恸哭时人相谓曰李公宗叔翻为孙子故人
忽作流囚邑客黎人惧罹不测之祸渡江过淮者日
众主吏启曰户口逃亡不少丞相曰汝不见淘麦乎
秀者在下糠□随流者不必报来自此一言竟无逾
境者又有少年势似疏简自云辛氏郎君来谒丞相
于晤对之间未甚周至先是悬车白尚书寄元相公
诗曰闷劝迂辛酒闲吟短李诗盖辛太丘度性迂嗜
酒李十二绅短而能诗辛氏郎君即丘度之子也因
谓李公曰小子每忆白二十二丈诗曰闷劝畴昔酒
闲吟廿丈诗李公笑曰辛大有此狂儿吾敢不存旧
乎凡是宦族相快辛氏子之能怪诞丞相受侮刚肠
为之暂屈矣
全唐诗话雍陶蜀川上第后稍薄亲党其舅云安刘
敬之罢举归三峡责陶不寄书曰山近衡阳虽少雁
水连巴字岂无鱼陶得诗悸赧乃有狐首之思后为
简州牧自比谢宣城柳吴兴宾至则折之阍者亦怠
投贽者稀得见有冯道明下第请谒云与员外故旧
阍者以道明言启之及引进陶询曰与公昧平生何
云相识道明云诵员外之诗仰员外之德诗集中日
得相见何隔平生也遂吟曰立当青草人先见行傍
白莲鱼未知又曰江声秋入寺雨气夜侵楼又曰闭
门客到常疑病满院花开不似贫陶闻吟欣狎待道
明如曩昔之友君子以雍君矜夸而好媚冯子匪艺
而求知
南楚新闻薛昭纬经巢贼之乱流离道途往来绝粮
遇一旧识银工邀昭纬饮食甚丰作诗谢之曰一楪
膻羹数十根破盘中更有红鳞早知文字多辛苦悔
不当初学冶银
陆游南唐书宋齐丘传烈祖既受禅齐丘但迁司徒
中怀不平及宣制至布衣之交忽抗声曰臣为布衣
时陛下亦一刺史耳今为天子可不用老臣矣烈祖
优容之常夜宴天泉阁李德诚曰陛下应天顺人惟
宋齐丘不悦因出齐丘讽止劝进书烈祖却之曰子
嵩三十年故人岂负我者齐丘顿首谢
龚慎仪传后主之亡也慎仪为徽州刺史会昭武留
后卢绛闻国破提兵自宣州欲入福建过歙慎仪闭
城拒守绛怒曰慎仪吾故人何为见拒遣裨将马雄
攻之慎仪朝服而出为雄所害
宋史李继勋传继勋累历藩镇所至无善政然以质
直称与太祖有旧特承宠遇
王彦超传太祖与彦超有旧因幸作坊召从臣宴射
酒酣谓彦超曰卿昔在复州朕往依卿何不纳我彦
超降阶顿首曰勺水岂能止神龙也当日陛下不留
滞于小郡者盖天使然尔帝大笑彦超翼日奉表待
罪帝遣中使慰谕令赴朝谒未几复以为永兴军节
度
安守忠传宋初为左卫将军历威德军节度观察留
后守忠谨□淡薄为治简静太祖居藩日素相厚善
及受禅后每优任之守忠处之益谦
李谦溥传谦溥与宣祖同里闬弟谦升与太祖为布
衣交其母阎尝厚待太祖及即位数迎入宫中使左
右掖之不令拜命坐饮食话及旧故赐赉优厚
张永德传太祖即位永德入朝授武胜军节度入觐
召对后苑道旧故饮以巨觥每呼驸马不名
慕容延钊传初延钊与太祖友善显德末太祖任殿
前都点检延钊为副常兄事延钊及即位每遣使劳
问犹以兄呼之
闻见前录忠正军节度使王审琦与太祖皇帝有旧
为殿前都指挥使禁中火审琦不得召领兵入救台
谏官有言罢归寿州本镇朝辞太祖谕之曰汝不待
召以兵入卫忠也台谏有言不可不行第归镇
宋史王晏传干德元年封韩国公上章请老拜太子
太师致仕初晏为军校与平陆人王兴善其妻亦相
为娣姒晏既贵乃薄兴兴不能平晏妻病兴语人曰
吾能治之晏遽访兴兴曰我非能医但以公在陕时
止一妻今妓妾甚众得非待糟糠之薄致夫人怏怏
成疾耶若能斥去女侍夫人之疾可立愈晏以为谤
也乃诬以他事悉案诛其夫妻
张洎传洎性鄙吝虽亲戚无所沾及江表故旧亦罕
登其门
杨美传美为人任气好施凡得予赐及奉禄尽赒给
亲戚故旧死之日家无余财人多叹息之
王全斌传全斌曾孙凯字胜之凯散施结客尤笃好
于故旧
国老谈苑查道初应举至襄阳逆旅见女子端丽秀
出非尘中之偶因诘其所来乃故人之女也遂以行
橐求良谨者嫁之
青箱杂记刘沅与乡人尹鉴少同场屋刘已登第大
拜皇佑中尹以恩榜始登第还乡刘以诗送之少年
相款老相逢乡举虽同遇不同我已位尘三事后君
方名列五科中荣登莫计名高下宦达须由善始终
若到乡关人见问为言归思满秋风
清波志范文正公在睢阳遣尧夫到姑苏搬麦五
百斛尧夫时尚少既还舟次丹阳见石曼卿曼卿曰
三丧在浅土欲葬之而北归无可与谋者尧夫以所
载麦舟付之单骑兼程取捷径而归到家拜起侍立
良久文正曰东吴见故旧乎曰曼卿为三丧未举方
留滞丹阳时无郭元振莫可告者文正曰何不以麦
舟与之尧夫曰已付之矣
过庭录石苍舒与韩魏公有旧韩拜相石至干禄留
数月无成石作诗以别归云逸上句帘前二圣拥千
官唯有扫门霜鬓客却随社燕入长安韩览之恻然
遂注一官而去
王观与章子厚友善俱以疏散称时号观三惇七各
言其第也子厚执政观蹭蹬不达至堂见子厚邀至
阁中话旧欲去子厚令引马就登观上马对众顾谓
子厚曰相公莫要忘了观三子厚颇有惭色
郑穆传穆官国子监祭酒故人张景晟者死遗白金
五百两托其孤穆曰恤孤吾事也金于何有反金而
收其子长之
苏东坡文集方山子传方山子光黄间隐人也余谪
居于黄过岐亭适见焉曰呜呼此吾故人陈慥季常
也何为而在此方山子亦矍然问余所以至此者余
告之故俯而不答仰而笑呼余宿其家环堵萧然而
妻子奴婢皆有自得之意
宋史刘豫传豫未僭号时遣人招知楚州赵立立不
发书斩其使复遣立友人刘偲诱之且曰吾君之故
人也立曰我知有君父不知有故人烧杀偲
挥麈余话廉宣仲布建炎初自其乡里山阳避寇南
来所携巨万至临安寓居吴山之下舍馆甫定而郡
兵陈通等乱囊橐悉为劫掠一簪不遗夫妇仿徨宣
仲昔在京师为学官日与侍晨道士时若愚游至是
闻若愚用事贼间姑往访之一见甚笃绨袍之义且
云吾从盗所得宝货盈屋败露指日悉录于官矣纵
尽以与君无憾然度必不能保今有两箧以授子可
亟去此庶有生理又令二校防护出关而返宣仲夫
妇既幸脱厄买舟趋霅川来依外祖空青公空青馆
置于所泊僧舍宣仲张子能婿也外祖戏曰君真是
没兴徐德言矣按堵之后启箧视之皆黄金也计其
所失无毫厘之差宣仲后坐□党摈不用藉此得以
自存焉
宋史李孟傅传孟傅累迁广西提点刑狱改江东提
举常平移福建诏入对首论用人宜先气节后才能
益招徕忠谠以扶正论故人有在政府者折简问劳
勤甚孟傅逆知其意即谢曰孤踪又不造朝获一望
清光而去幸矣对毕即出关
金史赵隇传隇重义接儒士尝以事至汴有故人子
负官钱百万隇以囊金赠之其子悉为私费复代输
之
巨构传构性宽厚寡言所治以镇静称性尤恬退故
人既贵不复往来先遗以书则裁答寒温而已
明外史华高传洪武三年封广德侯岁禄六百石高
性怯且无子请得宿卫左右有所征讨辄称疾不行
令练水师复以不习辞帝知其诈以故旧优容之
贤奕编轩輗为浙江按察使四时一布袍蔬食不厌
约诸僚三月出俸易肉一斤故旧经过辄留饭饭惟
一肉或至杀鸡皆惊异曰轩廉使杀鸡为客大破费
江南通志蒋正郡诸生文铦学醇出为广文故人单
姓者身丧家亡育其稚子同己子携之任所归以女
妻之知其能竖立分财产与之
裕山杂记故人胡文乔迁家颇零落一日诣余出一
诗于袖中云藿食鹑衣鬓已秋三丧浅土泪横流登
堂稽首无他话见说先生有麦舟读之惨然为赙之