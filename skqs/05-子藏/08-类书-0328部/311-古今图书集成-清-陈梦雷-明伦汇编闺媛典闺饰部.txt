
　闺饰部汇考
诗经
　　召南采蘩章
被之僮僮夙夜在公被之祁祁薄言还归

朱
注
被首饰也编发为之僮僮竦敬也祁祁舒迟貌
　去事有仪也
大
全
孔氏曰少牢云主妇被裼此周礼
　所谓次也次第发长短为之所谓髲也又曰剔
　刑人贱者发以被妇人之紒为饰因名髲鬄　华
　谷严氏曰王后六服缘衣为进朝于王之服首则
　服次诸侯夫人于其国衣服与王后同夫人祭祀
　不应服次曹氏谓此在商时与周礼异
　　墉风君子偕老章
副笄六珈

注
副祭服之首饰编发为之笄衡笄也垂于副之
　两旁当耳其下以紞悬瑱珈之言加也以玉加于
　笄而为饰也
大
全
孔氏曰副之言覆所以覆首为之
　饰编列他发为之假作紒形加于首上服之以从
　祭祀衡笄以玉为之必饰之以六　庐陵罗氏曰
　紞织如绦上属于衡者瑱以玉为之以纩縳之而
　属于紞县之当耳縳音专卷也
玉之瑱也象之揥也

注
瑱塞耳也象象骨也揥所以摘发也
大
全
华谷严
　氏曰揥所以摘发者今之□儿也
礼记
　　内则
妇事舅姑如事父母鸡初鸣咸盥漱栉縰笄总衣绅

注
栉梳也縰黑缯韬发者以縰韬发作髻讫即横
　插笄以固髻总亦缯为之以束发之本而垂余于
　髻后以为饰也栉讫加縰次加笄加总
周礼
　　天官
追师下士二人府一人史二人工二人徒四人

订
义
郑康成曰追治玉石之名
掌王后之首服为副编次追衡笄
　贾氏曰掌王后之首服对夏官弁师掌男子之首
　服也愚案妇人之副翟比男子之冕妇人之次比
　男子之弁妇人之纚笄比男子之元冠妇人之髽
　比男子之免　郑锷曰副之言覆所以覆首礼记
　云君卷冕立于阼夫人副袆于东房然则身服袆
　衣首乃戴副也康成谓其遗象若今步繇诗云君
　子偕老副笄六珈谓此副也编者编列其发以为
　之如后世之假紒康成谓服之以采桑然则身服
　鞠衣首戴编也次者次第其发也诗云鬒发如
　云不屑也正谓此耳康成谓服之以见王然则
　身服褖衣首则戴次诗言副言而不及编盖副
　者饰之上而次者饰之下惟袆衣可配以副惟褖
　衣可配以次惟祭服有衡垂于副之两旁当耳其
　不以紞垂瑱左传所谓衡紞诗人所谓玉瑱也诗
　人又云副笄六珈者盖自其冠言之则用衡自其
　发言之则用笄衡所以维持其冠而笄则以约束
　其发二物皆用玉故必追以为之　王昭禹曰后
　之服六首服有三盖以一当二副配袆褕编配阙
　鞠次配展褖　史氏曰衡其维持冠之带传所谓
　衡紞纮綖是矣笄其篸之髻叙礼所谓女子许嫁
　笄而字是矣
为九嫔及外内命妇之首服以待祭祀宾客
　郑康成曰外内命妇衣鞠衣袒衣者服编衣褖衣
　者服次　郑锷曰后之首服三副非众妾所得而
　戴所谓九嫔及外内命妇首服者殆亦编与次而
　已　史氏曰祭祀所以见祖庙宾客所以享所尊
　故首服用焉以明非祭祀宾客则不用用之未必
　饰
丧纪共笄绖亦如之
　王昭禹曰丧纪则笄而又加之以绖其共九嫔外
　内妇所用亦如祭祀宾客之礼故曰亦如之
释名
　　释首饰
笄系也所以系冠使不坠也
簪兟也以兟连冠于发也又枝也因形名之也
揥摘也所以摘发也
导所以导栎鬓发使入巾帻之里也或曰栎发以事
名之也
王后首饰曰副副覆也以覆首亦言覆贰也兼用众
物成其饰也
编编为之次第发也
髲被也发少者得以被助其发也
剔也剔刑人之发为之也
步摇上有垂珠步则摇也
爵钗钗头及上施爵也
瑱镇也悬当耳旁不欲使人妄听自镇重也或曰充
耳充塞也塞耳亦所以止听也故里语曰不喑不聋
不成姑公
穿耳施珠曰珰此本出于蛮夷所为也蛮夷妇女轻
淫好走故以此琅珰锤之也今中国人效之耳
脂砥也着面柔滑如砥石也
粉分也研米使分散也
胡粉胡糊也脂和以涂面也
黛代也灭眉毛去之以此画代其处也
唇脂以丹作之象唇赤也
香泽者人发恒枯悴以此濡泽之也
强其性凝强以制服乱发也
以丹注面曰勺勺灼也此本天子诸侯群妾当以次
进御其有月事者止而不御重以口说故注此于面
灼然为识女史见之则不书其名于第录也
赩粉赩赤也染粉使赤以着颊上也
　　释衣服
王后之上服曰袆衣画翚雉之文于衣也伊洛而南
雉青质五色备曰翚鹞翚画鹞雉之文于衣也江淮
而南雉素质五采皆备成章曰鹞
蔽也所以蔽膝前也妇人蔽膝亦如之齐人谓之
巨巾田家妇女出自田野以覆其头故以为名也
妇人上服曰□其下垂者上广下狭如刀圭也
袍丈夫着下至跗者也袍苞也苞内衣也妇人以绛
作衣裳上下连四起施缘亦曰袍义亦然也
晚下如写其下晚晚而危妇人短者着之可以拜也
段成式髻鬟品
　　髻鬟
髻始自燧人氏以发相缠而无系缚
周文王加珠翠翘花名曰凤髻凌云髻
汉有迎春髻垂云髻
王母降武帝宫从者有飞仙髻九环髻
汉元帝宫中有百合分髾髻同心髻
梁冀妻作堕马髻
太元中公主妇女必缓鬓欣髻又有假髻
合德有欣愁髻
贵妃有义髻
魏明帝宫有涵烟髻
魏武帝宫有反绾髻又梳百花髻
晋惠帝宫有芙蓉髻
梁宫有罗光髻
陈宫有随云髻
隋文宫有九贞髻
炀帝宫有迎唐八寰髻又梳翻荷髻坐愁髻
高祖宫有半翻髻反绾乐游髻
明皇帝宫中双镮望仙髻回鹘髻
贵妃作愁来髻
贞元中有归顺髻又有闹扫妆髻
长安城中有盘桓髻惊鹄髻又抛家髻及倭鬌髻
王宪亦作解散髻斜插簪
周弘文少时着锦绞髻
妆台记
　　女饰
舜加女人首饰钗杂以牙□瑁为之
周文王于髻上加珠翠翘花傅之铅粉其髻高曰凤
髻又有云髻步步而摇故曰步摇
始皇宫中悉好神仙之术乃梳神仙髻皆红妆翠眉
汉宫尚之后有迎春髻垂云髻亦相尚
汉武就李夫人取玉簪搔头自此宫人多用玉时王
母下降从者皆飞仙髻九环髻遂贯以凤头钗孔雀
搔头云头篦以□瑁为之
汉明帝令宫人梳百合分髾髻同心髻
魏武帝令宫人梳反绾髻插云头篦又梳百花髻
晋惠帝令宫人梳芙蓉髻插通草五色花
陈宫中梳随云髻即晕妆
隋文宫中梳九真髻红妆谓之桃花面插翠翘桃苏
搔头帖五色花子
炀帝令宫人梳迎唐八鬟髻插翡翠钗子作日妆又
令梳翻荷髻作啼妆坐愁髻作红妆
唐武德中宫中梳半翻髻又梳反绾髻乐游髻
开元中梳双鬟望仙髻及回鹘髻
贞元中梳归顺髻帖五色花子
古今注云长安作盘桓髻惊鹄髻复作鬌髻一云
梁冀妻堕马妆之遗状也
晋永嘉间妇人束发其缓弥甚紒之坚不能自立发
被于额自出而已吴妇盛妆者急束其发而劘角过
于耳
惠帝元康中妇人之饰有五兵佩又以金银□瑁之
属为斧钺戈戟以当笄
太元中王公妇女必缓鬓倾髻以为盛饰用发既多
不可恒戴乃先于木及笼上装之名曰假髻
宋元嘉六年民间妇人结发者三分发抽其鬟直向
上谓之飞天紒始自东海流被民庶
天宝初贵族妇人则簪步摇衫袖窄小
贵妃常以假髻为首饰而好服黄裙
蜀孟末年妇女治发为高髻号朝天髻
理宗朝宫妃梳高髻于顶曰不走落
梁简文诗同安鬟里拨异作额间黄拨者捩开也妇
女理鬟用拨以木为之形如枣核两头尖尖可二寸
长以漆光泽用以松鬓名曰鬓枣竞作薄妥髻如古
之蝉翼鬓也
后周静帝令宫人黄眉墨妆
汉武帝令宫人扫八字眉
汉日给宫人螺子黛翠眉
魏武帝令宫人扫青黛眉连头眉一画连心细长谓
之仙蛾妆齐梁间多效之
唐贞元中令宫人青黛画蛾眉
古今注云梁冀妻改翠眉为愁眉
魏宫人画长眉
西京杂记云司马相如妻文君眉色如望远山时人
效画远山眉
五代宫中画眉一曰开元御爱眉二曰小山眉三曰
五岳眉四曰三峰眉五曰垂珠眉六曰月棱眉又名
却月眉七曰分梢眉八曰涵烟眉九曰拂云眉又名
横烟眉十曰倒晕眉东坡诗成都画手开十眉横烟
却月争新奇
唐末点唇有胭脂晕品石榴娇大红春小红春嫩吴
香半边娇万金红圣檀心露珠儿内家圆天宫巧恪
儿殷淡红心猩猩晕小朱龙格双唐眉花奴
妇人画眉有倒晕妆古乐府有晕拢鬓之句
今妇人面饰用花子起自唐上官昭容所制以掩黥
迹也
隋文宫中贴五色花子则前此已有其制乃仿于宋
寿阳公主梅花落面事也
宋淳化间京师妇女竞剪黑光纸团靥又装缕鱼腮
骨号鱼媚子以饰面皆花子之类耳
中华古今注
　　羃
羃者唐武德贞观年中宫人骑马多着羃而全
身障蔽至永徽年中后皆用帷帽施裙到颈渐为浅
露至显庆年百官家口若不乘车便坐檐子至神龙
末羃殆绝其羃之象类今之方巾全身障蔽缯
帛为之若便于事非乘车轝及坐檐子即此制诚非
便于时也开元初宫人马上着胡帽靓妆露面士庶
咸效之至天宝年中士人之妻着丈夫靴衫鞭帽内
外一体也
　　长眉蝉鬓
魏宫人好画长眉令作蛾眉惊鹤髻魏文帝宫人绝
所爱者有莫琼树薛夜来陈尚衣段巧笑皆日夕在
帝侧琼树始制为蝉鬓望之缥缈如蝉翼故曰蝉鬓
巧笑始以锦衣丝履作紫粉拂面尚衣能歌舞夜来
善为衣裳皆为一时之冠绝
　　头髻
自古之有髻而吉者系也女子十五而笄许嫁于人
以系他族故曰髻而吉榛木为笄笄以约发也居丧
以桑木为笄表变孝也皆长尺有二寸沿至夏后以
铜为笄于两旁约发也谓之发笄殷后服盘龙步摇
梳流苏珠翠三服服龙盘步摇以其步步而摇故曰
步摇周文王又制平头髻昭王又制小须双裙髻始
皇诏后梳凌云髻三妃梳望仙九鬟髻九嫔梳参鸾
髻至汉高祖又令宫人梳奉圣髻武帝又令梳十二
鬟髻又梳堕马髻灵帝又令梳瑶台髻魏文帝令宫
人梳百花髻芙蓉归云髻梁天监中武帝诏宫人梳
回心髻归真髻作白妆青黛眉隋有凌虚髻祥云髻
大业中令宫人梳朝云髻香髻归秦髻奉仙髻节晕
妆贞观中梳归顺髻又太真偏梳朵子作啼妆又有
愁来髻又飞髻又百合髻作白妆黑眉
　　冠子朵子扇子
冠子者秦始皇之制也令三妃九嫔当暑戴芙蓉冠
子以碧罗为之插五色通草苏朵子披浅黄藂罗衫
把云母小扇子靸蹲凤头履以侍从令宫人当暑戴
黄罗髻蝉冠子五花朵子披浅黄银泥飞云帔把五
色罗小扇子靸金泥飞头鞋至隋帝于江都宫水精
殿令宫人戴通天百叶冠子插瑟瑟钿朵皆垂珠翠
披紫罗帔把半月雉尾扇子靸瑞鸠头履子谓之仙
飞其后改更實繁不可具纪
　　钗子
钗子盖古笄之遗象也至秦穆公以象牙为之敬王
以玳瑁为之始皇又金银作凤头以玳瑁为脚号曰
凤钗至东晋有童谣言织女死时人插白骨钗子白
妆为织女作孝至隋炀帝宫人插钿头钗子常以端
午日赐百僚玳瑁钗冠后汉书贵人助簪玳瑁钗
　　盘桓钗
盘桓钗梁冀妇之所制也梁冀妻改惊翠眉为愁眉
长安妇女好为盘桓髻到于今其法不绝堕马髻今
无复作者倭堕髻一云堕马之余形也
　　粉
自三代以铅为粉秦穆公女弄玉有容德感仙人萧
史为烧水银作粉与涂亦名飞云丹传以箫曲终而
同上升
　　燕脂
盖起自纣以红蓝花汁凝成燕脂以燕国所生故曰
燕脂涂之作桃花妆
　　花子
秦始皇好神仙常令宫人梳仙髻帖五色花子画为
云凤虎飞升至东晋有童谣云织女死时人帖草油
花子为织女作孝至后周又诏宫人帖五色云母花
子作碎妆以侍宴如供奉者帖胜花子作桃花妆插
通草朵子着短袖衫子
　　衫子背子
衫子自黄帝无衣裳而女人有专一之义故衣裳相
连始皇元年诏宫人及近侍人皆服衫子亦曰半衣
盖取便于侍奉背子隋大业末炀帝宫人百宫母妻
等作绯罗蹙金飞凤背子以为朝服及礼见宾客舅
姑之长服也天宝年中西川贡五色织成背子元宗
诏曰观此一服费用百金其往金玉珍异并不许贡
　　裙衬裙
古之前制衣裳相连至周文王令女人服裙裙上加
翟衣皆以绢为之始皇元年宫人令服五色花罗裙
至今礼席有短裙焉衬裙隋大业中炀帝制五色夹
缬花罗裙以赐宫人及百僚母妻又制单丝罗以为
花笼裙常侍宴供奉宫人所服后又于裙上剪丝凤
缀于缝上取象古之褕翟至开元中犹有制焉
　　披袄子
披袄子盖袍之遗象也汉文帝以立冬日赐宫侍承
恩者及百官披袄子多以五色绣罗为之或以锦为
之始有其名炀帝宫中有云鹤金银泥披袄子则天
以赭黄罗上银泥袄子以燕居
　　披帛
女人披帛古无其制开元中诏令二十七世妇及宝
林御女良人等寻常宴参侍令披画披帛至今然矣
至端午日宫人相传谓之奉圣巾亦曰续寿巾续圣
巾盖非常参从见之服
　　席帽
席帽本古之围帽也男女通服之至炀帝淫侈欲见
女子之容诏去帽戴头巾子帼也
　　□肚
□肚文王所制也谓之腰巾但以缯为之宫女以彩
为之名曰腰彩至汉武帝以四带名曰□肚至灵帝
赐宫人蹙金丝合胜□肚亦名齐裆
汉制考
　　追师副编
追师副编

注
副之言覆所以覆首为之饰其遗象若今步繇
　矣服之以从王祭祀编编列发为之其遗象若今
　假紒矣服之以桑也
疏
汉之步繇谓在首之时行
　步繇动此据时目验以晓古至今去汉久远亦无
　以知之矣假紒亦是郑之目验以晓古至今亦不
　知其状也　续汉舆服志皇后入庙步摇以黄金
　为山题贯白珠桂枝相□八爵九华熊虎赤罴天
　鹿辟邪南山豊大特六兽　东观汉记章帝诏东
　平王苍以光烈皇后假髻帛巾各一衣一箧遗王
　　栉笄
栉笄

注
栉笄者以栉之木为笄或曰榛笄有首者若今
　时刻镂摘头矣
疏
摘头之物刻镂为之此笄亦在
　头而云首为大饰明首亦刻镂之故举汉法况之
　也
　　副笄六珈
副笄六珈

笺
珈之言加也副既笄而加饰如今步摇上饰古
　之制有所未闻
疏
步摇副之遗象故可以相类也
　古今之制不必尽同故言古之制有所未闻以言
　六珈必饰之有六但所施不可知
女红余志
　　飞黄鬓
元雍姬艳姿以金箔点鬓谓之飞黄鬓
　　豪犀
豪犀刷鬓器也诗曰侧钗移袖拂豪犀
　　宝镊
袁术姬冯方女有千金宝镊插之增媚
　　玉云
吴主亮夫人洛珍有栉名玉云
　　郎当
郎当净栉器也
　　莲枝带
荀奉倩将别其妻曹洪女割莲枝带以相赠后人分
钗即此意也
　　赤珠
吴绛仙有夜明珠赤如丹砂恒系莲花带上着胸前
夜行他人远望但见赤光如初出日轮不辨人也
　　承云
承云衣领也昔姚梦兰赠东阳以领边绣脚下履领
边绣即承云也沈并八物为十咏当时传诵之
　　裙
周昭王美人延娟以奇锦为裙昼看成凤夜看成龙
名交龙斗凤裙
　　巾
羊侃姬孙荆玉拂履皆用轻丝合璧锦巾
　　玉拨
炀帝朱贵儿插昆山润毛之玉拨不用兰膏而鬓鬟
鲜润
　　生香屧
无瑕屧墙之内皆衬沈香谓之生香屧
　　莫难珠
李愿姬女宝腕绳恒贯莫难珠
　　珊瑚
宋袆侍女数百挂镜皆用珊瑚珠
　　钗帔
燕昭王赐旋娟以金梁却月之钗玉角红轮之帔
　　玉镜台
淑文所宝有对凤垂鸾玉镜台淑文名婉姓李氏贾
充妻
　　圆顶簪
魏文帝陈巧笑挽髻别无首饰惟用圆顶金簪一只
插之文帝目曰元云黯霭兮金星出
　　珰
珰妇人首饰也诗曰明珰间翠钗

　闺饰部艺文一
　　答夫秦嘉书　　　　　　　后汉徐淑
既惠令音兼赐诸物厚意殷勤出于非望镜有文彩
之丽钗有殊异之观芳香既珍素琴益好惠异物于
鄙陋割所珍以相助非丰恩之厚孰肯若斯览镜执
钗情想仿□操琴□诗思心成结敕以芳香馥身喻
以明镜鉴形此言过矣未获我心也昔诗人有飞蓬
之感婕妤有谁荣之叹素琴之作当须君归明镜之
鉴当待君还未奉光仪则宝钗不列也未侍帷帐则
芳香不发也
　　雀钗赋　　　　　　　　　晋夏侯湛
览嘉艺之机巧特精思于雀钗收泉珍于八极纳
异以表奇布太阳而拟法妙团团而应规于是妍姿
英妙之徒相与竞嬖飞宠并修敕理□襟整服饰黛
元眉之琰琰收红颜而发色流盼闲步轻袂翼翼恃
艳以相邈常逍遥而侍侧昔先王兴道立教崇冲
让以致贤不留志于华好
　　谢东宫花钗启　　　　　　梁元帝
茞乱九衢花含四照田文之珥惭于宝叶王粲之咏
恧此乘莲九宫之珰岂直黄香之赋三珠之钗敢高
崔瑗之说况以丽玉澄晖远过玳瑁之饰精金曜首
高践翡翠之名
　　为妾弘夜妹谢东宫合心花钗启
　　　　　　　　　　　　　　　　同前
未得投壶先应含笑不因鸾凤自能歌舞夜妹昔往
阳台虽逢四照曾游澧浦惯识九衢未有仍伐爵钗
还胜翠羽饰以南金装兹丽玉修靡夫人本分章华
之里中山孺子独荷春宫之恩有志当熊无期投阁
　　谢东宫内人春衣启　　　　庾肩吾
阶边细草犹推綟叶之光户前桃树反讶蓝花之色
遂得裾飞合燕领斗分鸾试顾采薪皆成留客
　　谢女出门宫赐绢绮烛启　　　　沈约
桓室金缕本非所议孟姬作具独若未周慈泽曲临
珍华兼重制为美服只绮易俦举而不息三夜有待
　　谢竟陵王母赫国云气黄绫裙襦启
　　　　　　　　　　　　　　　　前人
窃以积丝成彩散茧腾花巧擅易水之闲价贵藂台
之下民受禄为养沾荷弥深圣恩曲渐自叶流根复
袖缊裾岂伊恒饰荣新之宠固难轻报
　　镜赋　　　　　　　　　　北周庾信
天河渐没日轮将起□噪吴王乌惊御史玉花簟上
金莲帐里始折屏风新开户扇朝光晃眼早风吹面
临桁下而牵衫就箱边而着钏宿鬟尚卷残妆已薄
无复唇朱纔余眉萼靥上星稀黄中月落镜台银带
本出魏宫能横却月巧挂回风龙垂匣外凤倚花中
镜乃照胆照心难逢难值镂五色之蟠龙刻千年之
古字山鸡看而独舞海鸟见而孤鸣临水则池中月
出照日则壁上菱生暂设装奁还抽镜屧竞学生情
争怜今世鬓齐故略肩平犹剃飞花砖子次第须安
朱开锦□黛蘸油檀脂龢甲煎泽渍香兰量髻鬓之
长短度安花之相去悬媚子于搔头拭钗梁于粉絮
梳头新罢照着衣还从妆处取将归暂看弦系悬知
缬缦衫正身长裾斜假攀真成个镜特相宜不能片
时藏匣里暂出园中也自随
　　纪锦裙　　　　　　　　　唐陆龟蒙
侍御史赵郡李君好事之士也因余话上元瓦官寺
有陈后主羊车一轮天后武氏罗裙佛幡皆组绣奇
妙李君乃出古锦裙一幅示余长四尺下广上狭下
阔六寸上减三寸半皆周尺如直其前则左有鹤二
十势若飞起率曲折一胫口中衔莩花辈右有鹦鹉
耸肩舒尾数与鹤相等二禽大小不类而隔以花卉
均布无余地界道四向五色间杂道上累细钿点缀
其中微云琐结牙以相带有若驳霞残虹流烟堕雾
春草夹径远山截空坏墙古苔石泓秋水印丹浸漏
粉蝶涂染盭缩环佩云隐涯岸浓淡霏拂霭抑冥密
始如不可辨别及谛视之条段斩绝分画一一有去
处非绣非绘缜致柔美又不可状也里用缯彩下制
□尚如旧两旁皆解散盖坼灭零落仅存此故耳纵
非齐梁物亦不下三百年矣昔时之工如此妙耶曳
其裾者复何人焉因笔之为辞继于锦谱之后俾善
诗者赋焉

　闺饰部艺文二
诗

　　美人晨妆　　　　　　　　梁简文帝
北窗朝向镜锦帐复斜萦娇羞不肯出犹言妆未成
散黛随眉广胭脂逐脸生试将持出众定得可怜名
　　茱萸女　　　　　　　　　　　同前
茱萸生狭斜结子复衔花遇逢纤手摘滥得映铅华
杂与鬟簪插偶逐鬓钿斜东西争赠玉纵横来问家
不无夫婿马空驻使君车
　　和人渡水　　　　　　　　　　同前
婉娩新上头湔裙出乐游带前结香草鬟边插石榴
　　戏赠丽人　　　　　　　　　　同前
丽姬与妖嫱共拂可怜妆同安鬟里拨异作额间黄
罗裙宜细简画屧重高墙含羞来上砌微笑出长廊
取花争问色扳枝念□香但歌聊一曲鸣弦未肯张
自矜心所爱三十侍中郎
　　领边绣　　　　　　　　　　　沈约
纤手制新奇刺作可怜仪萦丝飞凤子结缕坐花儿
不声如动吹无风自裊枝丽色倘未歇聊承雪鬓垂
　　脚下履　　　　　　　　　　　前人
丹墀上飒沓玉殿下趋锵逆转珠佩响先表绣□香
裾开临舞席袖拂绕歌堂所叹忘怀妾见委入罗□
　　日出东南隅行　　　　　　　　张率
朝日照屋梁夕月悬洞房专遽自称艳独立伊览光
虽资自然色谁能弃薄妆施着见朱粉点画示黄
含笑开丹吻如羽发清扬金碧既簪珥绮縠复衣裳
方领备虫彩曲裾鸳鸯手操独茧绪唇凝脂燥黄
　　和定襄侯初笄　　　　　　　刘孝威
合鬟仍昔发略鬓即前丝从今一梳罢无复更萦时
　　□照镜　　　　　　　　　　　何逊
朱帘旦初卷绮机晨未织玉匣开鉴影宝台静临饰
对影独含笑看花时转侧聊为出眉试染夭桃色
宝钗若可间金钿畏相逼荡子行未归啼妆坐沾臆
　　正钗联句　　　　　　　　　　前人
竹台归欲碍花林出未通度簪先分影转珥一瞻风
何
逊
双桥耀宝钿阗阗密复丛羞令挂缨阙整插补余
空
刘
绮

　　□歌姬　　　　　　　　　　　江洪
宝镊间珠花分明靓妆点薄鬓约微黄轻红淡铅脸
发言芳已驰复加兰蕙染浮声易伤叹沈唱安而险
孤转忽徘徊双蛾乍舒敛不持全示人半用轻纱掩
　　□美人治妆　　　　　　　　　前人
上车畏不妍顾盼更斜转大恨画眉长犹言颜色浅
　　金乐歌　　　　　　　　　　　房篆
前溪流碧水后渚映青天登台临宝镜开窗对绮钱
玉颜光粉色罗袖拂金钿春风散轻蝶明月映新莲
摘花竞时□催指及芳年
　　渫井得金钗　　　　　　　　汤僧济
昔者倡家女摘花露井边摘花还自插照井还自怜
窥窥终不罢笑笑自成妍宝钗于此落从来非一年
翠羽成泥去金色尚如鲜此人今何在此物今空传
　　咏步摇花　　　　　　　　　　沈氏
范
静妻

珠华萦翡翠宝叶间金琼剪荷不似制为花如自生
低枝拂绣领微步动瑶瑛但令云髻插蛾眉本易成
　　咏袙复　　　　　　　　　　陈萧驎
的的金沙净离离宝撮分纤腰非学楚宽带为思君
　　晚妆　　　　　　　　　　北魏周南
青楼谁家女当窗起明月拂黛双蛾飞调脂艳桃发
舞罢鸾自羞妆成泪仍滑愿托嫦娥影寻郎纵燕越
　　舞媚娘　　　　　　　　　北周庾信
朝来户前照镜含笑盈盈自看眉心浓黛直点额角
轻黄细安祇疑落花慢去复道春风不还少年唯有
欢乐饮酒那得留残
　　杂诗　　　　　　　　　　　唐崔颢
可怜青铜镜挂在白玉堂玉堂有美女娇弄明月光
罗袖拂金雀彩屏点红妆妆罢含情坐春风桃李香
　　朝来曲　　　　　　　　　　王昌龄
月昃鸣珂动花连绣户春盘龙玉台镜唯待画眉人
　　襄阳曲　　　　　　　　　　　李端
襄阳堤路长草碧杨柳黄谁家女儿临夜妆红罗帐
里有灯光雀钗翠羽动明珰欲出不出脂粉香同居
女伴正衣裳中庭寒月白如霜贾生十八称才子空
得门前一断肠
　　恨妆成　　　　　　　　　　　元稹
晓日穿隙明开帷理妆点傅粉贵重重施朱怜冉冉
柔鬟背额垂丛鬓随钗敛凝翠晕蛾眉轻红拂花脸
满头行小梳当面施圆靥最恨落花时妆成独披掩
　　有所教　　　　　　　　　　　前人
莫画长眉画短眉斜红伤竖莫伤垂人人总解争时
势都大须看各自宜
　　失钗怨　　　　　　　　　　　王建
贫女铜钗惜于玉失却求来三日哭嫁时女伴与作
妆头戴此钗如凤凰双杯行酒六亲喜我家新妇宜
拜堂镜中乍无失髻样初失犹疑在□上高楼翠钿
飘舞尘明日从头一片新
　　开池得古钗　　　　　　　　　前人
美人开池北堂下拾得宝钗金未化凤凰半在双股
齐钿花落处生黄泥当时堕地觅不得暗想窗中还
夜啼可知将来对夫婿镜前学梳古时髻莫言至死
亦不遗还似前人初得时
　　古钗叹　　　　　　　　　　　张籍
古钗坠井无颜色百尺泥中今复得凤凰宛转有古
仪欲为首饰不称时女伴传看不知主罗袖拂拭生
光辉兰膏已尽股半折雕文刻样无年月虽离井底
入匣中不用还与坠时同
　　闺意上张水部　　　　　　　朱庆余
洞房昨夜停红烛待晓堂前拜舅姑妆罢低声问夫
婿画眉深浅入时无
　　收妆词　　　　　　　　　　施肩吾
斜月胧胧照半□茕茕孤妾懒收妆灯前再览青铜
镜枉插金钗十二行
　　美人梳头歌　　　　　　　　　李贺
西施晓梦绡帐寒香鬟堕髻半沈檀辘轳咿哑转鸣
玉惊起芙蓉睡新足鸾开镜秋水光解鬟临镜立
象□一编香丝云撒地玉钗落处无声腻纤手却盘
老鸦色翠滑宝钗簪不得春风烂熳恼娇慵十八鬟
多无气力妆成鬌攲不斜云裾数步踏雁沙背人
不语向何处下□自折樱桃花
　　美人梳头　　　　　　　　　　张碧
玉堂花院小枝红绿窗一片春光晓玉容惊觉浓睡
醒圆蟾挂出妆台表金盘解下丛鬟碎三尺巫云绾
朝翠皓指高低寸黛愁水精梳滑参差坠须曳拢掠
蝉鬓生玉钗冷透冬冰明芙蓉折向新开脸秋泉慢
转眸波横鹦鹉偷来话心曲屏风半倚遥山绿
　　郑女出参丈人词　　　　　　　徐凝
凤钗翠翘宛转出见丈人梳洗晚掣曳罗绡跪拜
时柳条无力花枝软
　　赋得欲晓看妆面　　　　　　　吴融
胧胧欲曙色隐隐辨残妆月始云中出花犹雾里藏
眉边全失翠额畔半留黄转入金屏影隈侵角枕光
有蝉隳鬓样无燕着钗行十二峰前梦如何不断肠
　　□西施　　　　　　　　　　郑云叟
素面已云妖更着花钿饰脸横一寸波浸破吴王国
　　富贵曲　　　　　　　　　　　前人
美人梳洗时满头间珠翠岂知两片云戴却数乡税
　　屐子　　　　　　　　　　　　韩偓
方
一
作六
寸肤圆光致致白罗绣屧红托
一
作花
里南朝
天子欠
一
作事
风流却重金莲轻绿齿
　　新上头　　　　　　　　　　　前人
学梳松
一
作蝉
鬓试新裙消息佳期在此春为要好多
心转惑遍将宜称问旁人
　　新妆诗　　　　　　　　　　杨容华
林鸟惊眠罢房栊曙色开凤钗金作缕鸾镜玉为台
妆似临池出人疑向月来自怜方未已欲去复徘徊
　　拾得韦氏花钿以诗寄赠　　　张夫人
今朝妆阁前拾得旧花钿粉污痕犹在尘浸色尚鲜
曾经纤手里贴向翠眉边能助千金笑如何忍弃捐
　　云鬟　　　　　　　　　　　赵鸾鸾
扰扰香云湿未干鸦翎蝉翼腻光寒侧边斜插黄金
凤妆罢夫君带笑看
　　送女冠还俗　　　　　　　　孙惟信
脱却霞绡上醮衣女童髽髻绿杨垂重调螺黛为眉
浅再试弓□举步迟紫府烟花莺唤醒丹房云雨鹤
通知帘低红杏春风暖清梦应曾见旧师
　　叹美人照镜　　　　　　　　宋陈述
插花枝共动含笑靥俱生衫分两处色钏响一边声
就中还妒影恐夺可怜名
　　李钤辖坐上分题戴花　　　　　苏轼
二八佳人细马驮十千美酒渭城歌帘前柳絮惊春
晚头上花枝奈老何露湿醉巾香掩冉月明归路影
婆娑绿珠吹笛何时见欲把斜红插皂罗
　　画眉曲七首　　　　　　　　金蔡珪
楼外春山几点螺楼头望处染蛾不知深浅随宜
否却倩菱花问眼波
小阁新裁寄远书书成欲遣更踟蹰黛痕试与双
印封入云笺认得无
纤叶斜横蜀柳条拂成风思自妖娆元和才子才犹
拙只对春风咏舞腰
画手新翻十样图西巡故事出成都凭君列置华堂
上与问丹青解语无
龙尾云根玉作纹纹间有月半痕新若为唤取文姬
辈分付云窗笔下春
未识春愁识晓酲娇啼恰恰似雏莺日高阿母嗔妆
晚促画鸦儿转不成
时世华妆巧斗春张卿态度独清新五陵年少多才
思数点章台走马人
　　览镜　　　　　　　　　　　李俊民
不教珠粉污天真长对菱花顾影频便把蛾眉扫来
淡尚嫌不似夫人
　　柳眉　　　　　　　　　　元张弘范
睡起纱窗对晓□暂时初识远山尖多情笑杀张京
兆应恐香螺涴玉纤
　　染甲　　　　　　　　　　　杨维桢
夜捣守宫金凤蕊十尖尽换红鸦嘴闲来一曲鼓瑶
琴数点桃花泛流水
　　题理妆士女　　　　　　　　　张雨
谁见新妆出绣帏辛夷花下六铢衣莫教蜂蝶知踪
迹闲与邻娃斗草归
　　红甲　　　　　　　　　　　明瞿佑
金盆和露捣仙葩解使纤纤玉有瑕一点愁凝鹦鹉
喙十分春上牡丹芽娇弹粉泪抛红豆戏掐花枝镂
绛霞女伴相逢频借问几回错认守宫砂
　　西湖竹枝词　　　　　　　　邹迪光
杏子单衫窣地长裙拖八幅石榴香只知此日遨游
好不识蚕家四月忙
　　美人临镜　　　　　　　　　袁中道
薤叶依稀印香绳取次松睡眸犹少力酒晕不销浓
髻就山争出眉成月上重若非形与影未必肯相容
　　茉莉曲　　　　　　　　　　王登
乌银白镪紫磨金斫出纤纤茉莉簪斜插女郎倭堕
髻晚妆朝月拜深深
　　代书　　　　　　　　　　　王彦泓
随意梳头与着衣横看侧视总相宜瑶钗巧赛三年
叶黛笔重翻十样眉通国针神俱受谱开窗绣佛自
抽丝珊珊弱骨惊鸿影最想氍毹答拜时
　　美人梳头　　　　　　　　　方孟式
张秉
文妻

深院小桃丛纱窗春色笼凤钗横上下鸾镜舞雌雄
秋水凝波绿湘云剪袖红锦屏娇欲倚不语向东风
　　赠满妹　　　　　　　　　　徐小淑
范允
临妻

少小贮兰房峨峨拂晓妆髻鬟轻约素眉黛巧安黄
宝鸭晨香满雕檐夕月光梁园正花发谁共理明珰
　　春日晓妆　　　　　　　　　叶小鸾
揽镜晓风清双蛾岂画成簪花初欲罢柳外正莺声
　　谩兴赠郎　　　　　　　　　　李氏
赵
瑗妾

柳色江头五马嘶半醒半醉下楼时春红欲瘦临妆
镜试写纤纤却月眉

　闺饰部纪事
贤奕古者后妃群妾进御于君所当御者以银环进
之娠则以金环退之进者着右手退者着左手即今
之戒指又云手记
□跖集萧史造炼雪丹与弄玉涂之即今水银粉
说苑景公好妇人而丈夫饰者国人尽服之公使吏
禁之曰女子而男子饰者裂其衣断其带裂衣断带
相望而不止晏子见公曰寡人使吏禁女子而男子
饰者裂其衣断其带相望而不止者何也对曰君使
服之于内而禁之于外犹悬牛首于门而求买马肉
也公何不使内勿服则外莫敢为也公曰善使内勿
服不旋月而国莫之服也
韩诗外传孔子出游少源之野有妇人中泽而哭其
音甚哀孔子使弟子问焉曰夫人何哭之哀妇人曰
乡者刈蓍薪亡吾蓍簪吾是以哀也弟子曰刈蓍薪
而亡蓍簪有何悲焉妇人曰非伤忘簪也盖不忘故
也
吴越春秋八年僚遣公子伐楚大败楚师因迎故太
子建母于郑郑君送建母珠玉簪珥欲以解杀建之
过
战国策齐王夫人死有七孺子者皆近薛公欲知王
所欲立乃献七珥美其一明日视美珥所在劝王立
为夫人
下帷短牒宋玉东家女因玉见弃誓不他适膏沐不
施恒以帛带交结胸前后操织作以自给后人效之
富家至以珠玉宝花饰锦绣流苏带束之以增妖冶
西京杂记戚姬以百炼金为彄环照见指骨上恶之
以赐侍儿鸣玉耀光等各四枚
洞冥记元鼎元年起招仙阁于甘泉宫神女留玉钗
以赠帝帝以赐赵婕妤至昭帝元凤中宫人犹见此
钗黄諃欲之明日示之既发匣有白燕飞升天后宫
人学作此钗因名玉燕钗言吉祥也
释常谈妇人施粉黛花钿着好衣裳谓之鲜妆帕服
李夫人别传曰夫人久病武帝亲往问之夫人面墙
而卧都不回顾默然不语帝垂泣而去延年已下责
夫人曰帝既再三顾问合转面一见帝嘱托骨肉何
乃略不回顾夫人曰我若不起此病帝必追思我鲜
妆帕服之时是深嘱托也
西京杂记赵飞燕为皇后其女弟在昭阳殿遗飞燕
书曰今日嘉辰贵姊懋膺洪册谨上襚三十五条以
陈踊跃之心中有金华紫轮帽金华紫罗面衣织成
上襦织成下裳五色文绶鸳鸯襦鸳鸯被鸳鸯褥金
错绣裆七宝綦履五色文玉环同心七宝钗黄金步
摇合欢圆珰
拾遗记汉成帝悦于暗行憎灯烛之照宫中美御皆
服皂衣自班婕妤已下咸带元绶簪佩虽如锦绣更
以木兰纱绡罩之
飞燕外传成帝于太液池作千人舟池中起为瀛洲
榭高四十尺帝御流波文縠无缝衫后衣南越所贡
云英紫裙碧琼轻绡广榭上后歌舞归风送远之曲
帝以文犀簪击玉瓯命侍郎冯无方吹笙以倚后歌
中流歌酣风大起后顺风扬音曰仙乎仙乎去故而
就新宁忘怀乎帝曰无方为我持后无方舍吹持后
履久之风霁后泣曰帝恩我使我不得仙去他日宫
姝幸者或襞裙为绉号曰留仙裙
珍珠船赵飞燕妹婕妤名合德每沐以九回香膏发
为薄眉号远山黛施小朱号慵来妆
学斋呫哔汉制列侯夫人以鱼须为长一尺为簪
珥
诚斋杂记明德马皇后美发为四起大髻但以发成
尚有余绕髻三匝眉不施黛独眉角小缺补之以缥
东观汉记章帝诏东平王苍惟王孝友之德今以先
烈皇后假髻帛巾各一衣一箧遗王可时瞻视以慰
凯风寒泉之思
后汉书和熹邓皇后纪赐冯贵人赤绶以未有步摇
环佩各加赐一具
汝南先贤传戴良家五女皆布裙无缘裙四等
集异志汉桓帝元嘉中京都妇女作愁眉啼妆堕马
髻折腰步龋齿笑所谓愁眉者细而曲折啼妆者薄
拭目下若啼处堕马髻者作一边折腰步者足不在
体下龋齿笑者若齿痛乐不欣欣始自大将军梁冀
家所为京师翕然诸夏皆仿此服妖也梁冀一世上
将婚媾王室大作威福将危社稷天戒若曰兵马将
往收捕妇女忧愁戚眉啼泣吏卒掣顿折其腰脊令
髻倾邪虽强语笑无复气味也至延熹二年举家遭
灭
崔豹古今注蟠龙钗梁冀妇所制
列女传梁鸿妻孟光荆钗布裙
妆楼记延熹中京师长者皆着木屐妇女始嫁作漆
画屐五色采为系
续齐谐记汝南桓景随费长房游学累年长房谓曰
九月九日汝家中当有灾宜急去令家人各作绛囊
盛茱萸以系臂登高饮菊花酒此祸可除景如言齐
家登山夕还见□犬牛羊一时暴死长房闻之曰此
可代也今世人九日登高饮酒妇人带茱萸囊盖始
于此
珍珠船炖煌俗妇人作裙挛缩如羊肠用布一匹皇
甫隆禁改之
搜神记灵帝建宁中男子之衣好为长服而下甚短
女子好为长裙而上甚短是阳无下而阴无上天下
未欲平也后遂大乱
三国魏志后妃传注魏书卞太后性约俭不尚华丽
无文绣珠玉器皆黑漆太祖尝得名珰数具命后自
选一具后其取中者太祖问其故对曰取其上者为
贪取其下者为诈故取其中者耳
采兰杂志甄后既入魏宫宫庭有一绿蛇口中恒有
赤珠不伤人人欲害之则不见矣每日后梳妆则盘
结一髻形于后前后异之因效而为髻巧夺天工故
后髻每日不同号为灵蛇髻宫人拟之十不得其一
二
拾遗记魏文帝所爱美人薛灵芸未至京师十里帝
乘雕玉之辇以望车途之盛嗟曰昔者言朝为行云
暮为行雨今非云非雨非朝非暮改灵芸之名曰夜
来入宫后居宠爱外国献火珠龙鸾之钗帝曰明珠
翡翠尚不能胜况乎龙鸾之重乃止不进
采兰杂志夜来初入魏宫一夕文帝在灯下咏以水
晶七尺屏风障之夜来至不觉面触屏上伤处如晓
霞将散自是宫人俱用胭脂仿画名晓霞妆
崔豹古今注魏文帝宫人有莫琼树薛夜来陈尚夜
陈巧笑琼树始制蝉鬓望之缥缈如蝉翼故号曰蝉
鬓
江汉传魏文帝遣使于吴求玳瑁三点钗群臣以为
非礼成欲不与孙权敕付使者
拾遗记魏明帝时昆明国贡嗽金乌乌常吐金屑如
粟用饰钗佩谓之辟寒金宫人相嘲曰不服辟寒金
那得帝王心
妆楼记吴王潘夫人以火齐指环挂石榴枝上因其
处筑台名曰环榴台
酉阳杂俎近代妆尚靥如射月曰黄星靥靥钿之名
盖自吴孙和邓夫人始也和宠夫人尝醉□如意误
伤邓颊血流娇婉弥苦命太医合药言得白獭髓杂
玉与琥珀屑当灭痕和以百金购得白獭乃合膏琥
珀太多及痕灭左颊有赤点视之更益其妍也诸婢
欲要宠者皆以丹青点颊而进幸焉
江表传孙皓使尚方以金作步摇假髻以千数令宫
人着以相扑朝成夕败辄命更作
晋书五行志吴妇人修容者急束其发而劘角过于
耳盖其俗自操束太急而廉隅失中之谓也故吴之
风俗相驱以急
拾遗记石季伦爱婢翾风刻玉为倒龙之佩莹金为
凤冠之钗言刻玉如倒龙之势铸金象凤凰之状结
袖绕楹舞于昼夜使声声相接谓之恒舞欲有所召
者不呼姓名悉听佩声视钗色玉声轻者居前金色
艳者居后以为行次而进也
晋书五行志初作屐者妇人头圆男子头方圆者顺
之义所以别男女也至太康初妇人屐乃头方与男
无别此贾后专妒之征也
惠帝元康末妇人出两裆加乎交领之上此内出外
也
惠帝元康中妇人之饰有五兵佩又以金银□瑁之
属为斧钺戈戟以当笄于宝以为男女之别国之大
节故服物异等贽币不同今妇人而以兵器为饰此
妇人妖之甚者于是遂有贾后之事终亡天下是时
妇人结发者既成以缯急束其环名曰撷子紒始自
中宫天下化之其后贾后废害太子之应也
初魏造白帢横缝其前以别后名之曰颜帢传行之
至永嘉之间稍去其缝名无颜帢而妇人束发其缓
弥甚紒之坚不能自立发被于额目出而已无颜者
愧之言也覆额者惭之貌也其缓弥甚者言天下亡
礼与义放纵情性及其终极至于大耻也永嘉之后
二帝不反天下愧焉
太元中公主妇女必缓鬓倾髻以为盛饰用髲既多
不可恒戴乃先于木及笼上装之名曰假髻或名假
头至于贫家不能自办自号无头就人借头遂布天
下亦服妖也
珍珠船麻□实录曰麻□晋永嘉中以丝为之宫禁
内贵妃以下皆着
晋令女奴不得服银钗
晋山陵故事曰后服有□瑁钗三十只
妆楼记何充妓于后阁以翡翠指环换刺绣笔充知
叹曰此物洞仙与吾欲保长年之好乃命苍头急以
蜻蜓帽赎之
幽明录寻阳参军梦一妇人前跪自称先葬近水淹
没诚能见救虽不能富贵可令君薄免祸参军明旦
觅果见志妇人曰君见渚边上有鱼钗即我也参军
明旦觅果见一毁坟其上有钗移置高燥处却十余
日参军行至东桥牛奔直趋水垂堕忽转正得无恙
也
演繁露寿阳公主在含章殿梅花飘着其额因□仿
之以为妆样
潜居录八月朔以盛取树叶露研辰砂以牙筋染
点身上百病俱消谓之天灸古人以此日为天医节
祭黄帝岐伯宋孝武殷淑姬恒当额点之谓之天妆
颜色倍常
南齐书皇后传文安王皇后为皇太子妃无宠太子
为宫人制新丽衣裳及首饰而后□帷陈设故旧钗
镊十余枚
周盘龙传建元二年以盘龙为军主假节盘龙爱妾
杜氏上送金钗镊二十枚手敕曰饷周公阿杜
钗小志东□侯为潘妃作一只琥珀钗直七十万
女红余志刘令答徐悱诗有云落日照靓开帘
对春树令忽作新妆夫喜曰照靓妆不若更新妆
佳也令大笑为之罢妆
陈后主为张贵妃丽华造桂宫丽华被素□裳梳凌
云髻插白通草苏朵子靸玉华飞头履时独步于中
谓之月宫帝每入宴乐呼丽华为张嫦娥
烟花记陈宫人佩玉尽画鸾凤
陈宫人卧履皆以薄玉花为饰内散以龙脑诸香屑
谓之尘香
北齐书幼主恒纪河清末妇人皆剪剔以着假髻而
危邪之状如飞鸟至于南面则髻心正西始自宫内
为之被于四远
北史后妃传后主至晋州城已欲没作地道攻之城
陷十余步将士乘势欲入帝敕止召淑妃共观之淑
妃妆点不获时至周人以木拒塞城遂不下将立为
左皇后即令使驰取袆翟等皇后服御仍与之并骑
观战东偏少却淑妃怖曰军败矣帝遂以淑妃奔还
至洪洞戍淑妃方以粉镜自玩后声乱唱贼至于是
复走内参自晋阳以皇后衣至帝为按辔命淑妃着
之然后去
刘冯事始古者妇始见舅姑持香缨以拜五色采为
之隋牛弘议以素绢八尺中擗名曰帛拜以代香缨
大唐新语武德贞观之代宫人骑马者依周礼旧仪
多着羃虽发自戎夷而全身障蔽永徽之后皆用
帷帽施裙到颈为浅露显庆中诏曰百家家口咸□
士流至于衢路之间岂可全无障蔽比来多着帷帽
遂弃羃曾不乘车只坐檐子过于轻率深失礼容
自今已后勿使如此神龙之末羃始绝
唐书五行志武后时嬖臣张易之为母臧作七宝帐
有鱼龙鸾凤之形仍为象□犀簟
钗小志郭元振落梅妆阁有婢数十人客至则拖鸳
鸯襭裙衫
代公爱姬薛氏收妆具以染花奁
云仙杂记元宗为太子时爱妾号鸾儿多从中贵董
逍遥微行以轻罗造梨花散□裛以月麟香号袖里
春所至暗遗之
周光禄诸妓掠鬓用郁金油傅面用龙消粉染衣以
沉香水月终人赏金凤凰一只
杜甫每朋友至引见妻子韦侍御见而退使其妇送
夜飞蝉以助妆饰
妆楼记开元初宫人被进御者日印选以绸缪记印
于臂上文曰风月常新印毕渍以桂红膏则水洗色
不退
房太尉家法不着半臂
开元天宝遗事宫中嫔妃辈施素粉于两颊相号为
泪妆识者以为不祥后有禄山之乱
琅嬛记膏神曰雁娘黛神曰天轶粉神曰子占脂神
曰与赘首饰神曰妙好衣服神曰厌多昔杨太真妆
束每件呼之人谓之神妆
林下诗谈齐凌波以藕丝连螭锦作囊四角以凤毛
金饰之实以辟寒香以寄锺观玉观玉方寒夜读书
一佩而遍室俱暖芳香袭人凤毛金者凤凰颈下有
毛若绶光明与金无二而细软如丝遇春必落山下
人拾取织为金锦名凤毛金明皇时国人奉贡宫人
多以饰衣夜中有光惟贵妃所赐最多裁衣为帐灿
若白日上笑曰胜于飞燕合德明珠多矣观玉谢凌
波诗曰锦囊寄赠可消魂解道缝时独掩门不敢唤
人收堕珥兰膏留得指头痕
致虚阁杂俎太真着鸳鸯并头莲锦□袜上戏曰贵
妃□袜上乃真鸳鸯莲花也太真问何得有此称上
笑曰不然其间安得有此白藕乎贵妃由是名□袜
为藕覆注云□袜今俗称膝□
天宝十三年宫中下红雨色若桃花太真喜甚命宫
人各以碗杓承之用染衣裙天然鲜艳惟襟上色不
入处若一马字心甚恶之明年七月遂有马嵬之变
血污衣裙与红雨无二上甚伤之
唐国史补元宗幸蜀至马嵬驿命高力士缢贵妃于
佛堂前梨树下马嵬店媪收得锦靿一只相传过客
每一借观必须百钱前后获利极多媪因至富
唐书车服志初妇人施羃以蔽身永徽中始用帷
冒施裙及颈坐檐以代乘车命妇朝谒则以□驾车
数下诏禁而不止武后时帷冒益盛中宗后乃无复
羃矣宫人从驾皆胡冒乘马海内效之至露髻驰
骋而帷冒亦废有衣男子衣而如奚契丹之服武
德间妇人曳履及线开元中初有线□侍儿则着
履奴婢服襕衫而士女衣胡服其后安禄山反当时
以为服妖之应巴蜀妇人出入有兜笼干元初蕃将
又以兜笼易负遂以代车
唐书五行志元和末妇人为圆鬟椎髻不设鬓饰不
施朱粉惟以乌膏注唇状似悲啼者圆鬟者上不自
树也悲啼者忧恤象也僖宗时内人束发极急及在
成都蜀妇人效之时谓囚髻唐末京都妇人梳发以
两鬓抱面状如椎髻时谓之抛家髻又世俗尚以琉
璃为钗钏近服妖也
霍小玉传小玉令侍婢浣沙将紫玉钗一只货之路
逢内作老玉工前来认之曰此钗吾所作也昔岁霍
王小女将欲上鬟令我作此
凤池编李绅为相时俗尚轻绡染蘸碧为妇人衣绅
自为小君裁剪
吟叙录奇章公纳妓曰真珠有殊色卢肇至奇章
重其文延于中寝会真珠沐发方以手捧其髻插钗
于两鬓间丞相曰何妨一咏肇曰知道相公怜玉腕
故将纤手整金钗
钗小志郑注赴河中姬妾百余尽熏麝香气数里逆
于人鼻是岁自京兆至河中所过瓜尽一蒂不获
南部新书王涯居相位有女适窦氏欲求钱十七万
市一玉钗涯曰于女何惜此妖物也必与祸相随后
数月女自婚会归告王曰前时玉钗为冯外郎妻首
饰矣乃冯球也王叹曰冯为郎吏妻之首饰有十七
万钱其可久乎其善终乎
酉阳杂俎房孺复妻崔氏性忌左右婢不得浓妆高
髻月给胭脂一豆粉一钱有一婢新买妆稍佳崔怒
曰汝好妆耶我为汝妆乃令刻其眉以青填之烧□
梁灼其两眼角皮随手燋卷以朱傅之及痂脱瘢如
妆焉
杜阳杂编咸通九年同昌公主出降宅于广化里赐
钱五百万贯仍罄内库宝货以实其宅至于房栊户
牖无不以珍异饰之又以金银为井栏药臼食樻水
槽釜铛盆瓮之属仍镂金为笊篱箕筐制水精火齐
琉璃玳瑁等□悉榰以金龟银螯又琢五色玉器为
什合百宝为圆案又赐金麦银米共数斛此皆太宗
庙条支国所献也堂中设连珠之帐却寒之帘犀簟
牙席龙罽凤褥连珠帐续真珠为之也却寒帘类玳
瑁斑有紫色云却寒之鸟骨所为也未知出自何国
又有鹧鸪枕翡翠匣神丝绣被其枕以七宝合成为
鹧鸪之状翡翠匣积毛羽饰之神丝绣被绣三千鸳
鸯仍间以奇花异叶其精巧华丽绝代无比其上缀
以灵粟之珠如粟粒五色辉焕又带蠲忿犀如意玉
其犀圆如弹丸入土不朽烂带之令人蠲忿怒如意
玉类桃实上有七孔云通明之象也又有瑟瑟幕纹
布巾火蚕绵九鸾钗其幕色如瑟瑟阔三丈长一百
尺轻明虚薄无以为比向空张之则疏朗之纹如碧
丝之贯真珠虽大雨暴降不能湿溺云以鲛人瑞香
膏傅也纹布巾即手巾也洁白如雪光软特异拭水
不濡用之弥年不生垢腻二物称得之鬼谷国火蚕
绵云得之炎洲絮衣一袭用一两稍过度则熇蒸气
不可近也九鸾钗上刻九鸾皆九色上有字曰玉儿
工巧妙丽殆非人工所制有自金陵得者以献公主
酬之甚厚一日昼寝梦绛衣奴授语云南齐潘淑妃
取九鸾钗及觉具以梦中之言言于左右洎公主薨
其钗亦亡其处韦氏异其事遂以实话于门人或有
云玉儿即潘淑妃小字也逮诸珍异不可具载自两
汉至皇唐公主出降之盛未之有也公主乘七宝步
辇四面缀五色香囊囊中贮辟寒香辟邪香瑞麟香
金凤香此香异国所献也仍杂以龙脑金屑刻镂水
精玛瑙辟尘犀为龙凤花其上仍络以真珠玳瑁又
金丝为流雕轻玉为浮动每一出游则芬馥满路
晶荧照灼观者眩惑其目是时中贵人买酒于广化
旗亭忽相谓曰坐来香气何太异也同席曰此非龙
脑耶曰非也余幼给事于嫔御宫故常闻此未知今
日何由而致因顾问当垆者遂云公主步辇夫以锦
衣换酒于此也中贵人共视之益叹其异
妆楼记金陵女子能作醉来妆
群居解颐信州有一女子落拓贫窭好歌善饮酒居
常衣食甚迫有人乞与州图因浣染为裙墨迹不落
会邻人过之出妓设酒良久一婢惊云娘子误烧裙
其人遽问损处婢曰正烧着大云寺门
河东备录阮文姬插鬓用杏花陶溥公呼曰二花
清异录后唐宫人或网获蜻蜓爱其翠薄遂以描金
笔涂翅作小折枝花子金线笼贮养之尔后上元卖
花者取象为之售于游女
江南晚季建阳进茶油花子大小形制各别极可爱
宫嫔缕金于面皆淡妆以此花饼施于额上时号北
苑妆
幸蜀记咸康元年正月朔受朝贺大赦改元三月衍
自为夹巾民庶皆效之还宴怡神亭嫔妃妾妓皆衣
道服莲花冠夹脸连额渥以朱粉曰醉妆国人皆效
之
前蜀后主衍嗣位尊母吴妃徐氏为皇太后太后日
挟后主游宴常游青城山宫人衣服皆画云霞望之
飘然若仙后主自作甘州曲以述其状
十国春秋周行逢将死时湖南妇女悉着不缝裙名
曰散幅或谓幅既破散其能久乎已而身殁地亡遂
成符谶
清异录显德中岐下幕客入朝因言其家有旧书名
脂粉簿载古今妆饰殊制
谈苑契丹鸭渌水牛鱼鳔制为鱼形妇人以缀面花
十国春秋南唐后主昭惠后周氏专房宴昵创为高
髻纤裳及首翘鬓朵之妆人皆效之
宋史南唐世家李煜妓妾尝染碧经夕未收会露下
其色愈鲜明煜爱之自是宫中竞收露水染碧以衣
之谓之天水碧及江南灭方悟天水赵之望也
五行志建隆初蜀孟昶末年妇女竞治发为高髻号
朝天髻淳化三年京师里巷妇人竞剪黑光纸团靥
又装缕鱼腮中骨号鱼媚子以饰面
绍兴二十三年士庶家竞以胎鹿皮制妇人冠山民
采捕胎鹿无遗时去宣和未远妇人服饰犹集翠羽
为之
绍熙元年里巷妇人以琉璃为首饰唐志琉璃钗钏
有流离之兆亦服妖也
宋史刘皇后传仁宗即位后称制柴氏李氏二公主
入见犹服髲后曰姑老矣命左右赐以珠玑帕首
时润王元份妇安国夫人李氏老发且落见后亦请
帕首后曰大长公主太宗皇帝女先帝诸妹也赵家
老妇宁可比耶
燕翼贻谋录大中祥符元年二月诏命妇不得以金
为首饰
旧制妇人冠以漆纱为之而加以饰金银珠翠采色
装花初无定制仁宗时宫中以白角改造冠并梳冠
之长至三尺有等肩者梳至一尺议者以为妖仁宗
亦恶其侈皇佑元年十月诏禁中外不得以角为冠
梳冠广不得过一尺长不得过四寸梳长不得过四
寸终仁宗之世无敢犯者其后侈靡盛行冠不特白
角又易以鱼□梳不特白角又易以象牙玳瑁矣
仁宗时有染工自南方来以山矾叶烧灰染紫以为
黝献之宦者洎诸王无不爱之乃用为朝袍乍见者
皆骇观士大夫虽慕之不敢为也而妇女有以为衫
褑者言者亟论之以为奇□之服寖不可长至和七
年十月己丑诏严为之禁犯者罪之中兴以后驻跸
南方贵贱皆衣黝紫反以赤紫为御爱紫亦无敢以
为衫袍者独妇人以为衫褑尔
西溪丛语范文正公守鄱阳喜乐籍未几召还到京
以□胭脂寄其人题诗云江南有美人别后长相忆
何以慰相思赠汝好颜色
松窗杂录沈存中曾于建康见发六朝墓得玉臂钗
两头施宛转可以屈伸令圆仅于元缝为九龙绕之
功侔鬼神
宋史彭思永传思永以户部侍郎致仕思永仁厚廉
恕为儿时旦起早拾得金钗于门外默坐其处须臾
亡钗者来物色审之良是即付之就举时持数钏为
资同举者过之出而玩或坠其一于袖间众相为求
索思永曰数止此耳客去举手揖钏坠于地众皆服
其量
邻几杂志钱明逸知开封府时都下妇人白角冠阔
四尺梳一尺余禁官上疏禁之重其罚告者有赏
墨庄漫录李廌方叔尝饮襄阳沈氏家醉中题侍儿
小莹裙带云旋剪香罗列地垂娇红嫩绿写珠玑花
前欲作重重结系定春光不放归后小莹归郭汲使
君家更名艳琼尚存也他日访之乃襄阳士族家遂
嫁之
齐东野语宣和中童贯用兵燕蓟败而窜一日内宴
教坊进伎为三四婢首饰皆不同其一当额为髻曰
蔡太师家人也其二髻偏坠曰郑太宰家人也又一
人满头为髻如小儿曰童大王家人也问其故蔡氏
者曰太师觐清光此名朝天髻郑氏者曰吾太宰奉
祠就第此懒梳髻至童氏者曰大王方用兵此三十
六髻也
程史宣和之季京师士庶竞以鹅黄为腹围谓之腰
上黄妇人便服不施衿纽束身短制谓之不制衿始
自宫掖未几而通国皆服之明年徽宗内禅称上皇
竟有青城之邀而金人乱华卒于不能制也斯亦服
妖之比欤
老学庵笔记宣和末妇人鞋底尖以二色合成名错
到底
靖康初京师织帛及妇人首饰衣服皆备四时如节
物则春旛灯球竞渡艾虎云月之类花则桃杏荷花
菊花梅花皆并为一景谓之一年景而靖康纪元果
止此盖妖服也
干淳岁时记元夕节物妇人皆带珠翠□蛾玉梅雪
柳菩提叶灯球销金合蝉貉袖项帕而衣多尚白盖
月下所宜也
枫窗小牍汴京闺阁妆抹凡数变崇宁间少尝记忆
作大鬓方额政宣之际又尚急把垂肩宣和已后多
梳云尖巧额鬓撑金凤小家至为剪纸衬发膏沐芳
香花弓屣穷极金翠一袜一领费至千钱今闻汴
中闺饰复尔如瘦金莲方莹面丸遍体香皆自北传
南者
桂海香志香珠出交趾以泥香□成小巴豆状琉璃
珠间之彩丝贯之作道人数珠入省地卖南中妇人
好带之
桂海蛮志蛮皆椎髻跣足插银铜锡钗妇人加铜环
耳坠垂肩女及笄即黥颊为细花纹谓之绣面女既
黥集亲客相庆贺惟婢获则不绣面
老学庵笔记成都诸名族妇女出入皆乘犊车惟城
北郭氏车最鲜华为一城之冠谓之郭家车子
宋史宗室传韩胄用事赵师附之得尹京胄
有爱妾十四人或献北珠冠四枚于胄胄以遗
四妾其十人亦欲之胄未有以应也师闻之亟
出钱十万缗市北珠制十冠以献妾为求迁官得转
工部侍郎
溪蛮丛笑筒环犵狫妻女年十五六敲去右边上一
齿以竹围五寸长三尺裹锡穿之两耳名筒环
采兰杂志徐月英卧履皆以薄玉花为饰内散以龙
脑诸香屑谓之玉香独见鞋
真脑风土记妇女多有莹白如玉者盖以不见天日
之光故也大抵一布经腰之外不论男女皆露出胸
酥椎髻跣足虽国主之妻亦只如此
寻常妇女椎髻之外别无钗梳头面之饰但臂中带
金镯指中带金指展且陈家兰及内中诸宫人皆用
之
凡人家有女美貌者必召入内其下供内中出入之
役者呼为陈家兰亦不下一二千人却有丈夫与民
间杂处只于□门之前削去其发如北人开水道之
状涂以银朱及涂于两鬓之旁以此为陈家兰别耳
惟此妇可以入内其下余人不可得而入也
元史萧传尝出遇一妇人失金钗道旁疑谓曰
无他人独翁居后耳乃令随至门取家钗以偿其妇
后得所遗钗愧谢还之
儿只传儿只木华黎六世孙脱脱子也天历元
年文宗杀罗台二年儿只袭国王位顺帝至元
四年罗台弟乃蛮台谓国王位乃其所当袭訴于
朝伯颜妻欲得儿只大珠环价值万六千锭儿
只慨然曰王位我祖宗所传不宜从人求买我纵不
得为设为之亦我宗族人耳于是乃蛮台以赂故得
为国王
琅嬛记轻云鬒发甚长每梳头立于榻上犹拂地已
绾髻左右余发各粗一指结束作同心带垂于两肩
以珠翠饰之谓之流苏髻于是富家女子多以青丝
效其制亦自可观故杜子美赠美人诗曰笛唇扬折
柳衣发挂流苏
元氏掖庭记元妃静懿皇后诞日六宫以次献礼时
南朝宫人选入宫者一献寒光玉鱼一献青芝双虬
如意一献柳金简翠腕兰鱼是太真润肺物如意是
六朝宫人所遗兰系景阳宫胭脂井物
辍□录一村翁于孟后陵得一髻其髻长六尺余其
色绀碧髻根有短金钗遂取以归以其帝后遗物庋
置佛堂中奉事之自此家道寖丰
诚斋杂记广西妇人衣裙其后曳地四五尺行则以
两婢前携
逐鹿记王师入武昌陈友谅爱妃栾氏投台死内人
取其尸埋台下军校毁台忽闻太息声掘地见尸即
妃也一校脱金鸿戏藻衫去或曰千兵胡德又裨将
陆纯夫私其宫娥夺臂上玉盘螭
升庵辞品西域诸国妇女编发垂髻饰以杂华如中
国塑佛像璎珞之饰曰菩萨鬘
入蜀记嫁者率戴高二尺同心髻插银钗多至六后
插牙梳如手大

　闺饰部外编
琅嬛记族雪道君有显色天膏封以软玉油笺命玉
童寄侍琴仙女于绣云山中女方谪下为田夫女捧
之泪下忽悟夙因敬拜稽首酌酒服之引镜自照颜
色媚于平时天膏者自昆仑以东三千里有五色山
东曰廉迟南曰垂台西曰鉴木北曰固元中曰中秀
东青南赤西白北黑中黄如五方色上生云作乌色
各如之栖嗣荣之林食条轻之果土人拾其粪和海
中五色鱼膏撅地深五尺藏其中三月取出化为水
炼以成膏色白如雪妇人以敷面面得之而白唇得
之而朱鬓发得之而黑服之颜色美好芳香芬烈可
以长生女未谪时遨游于此曾试此膏故泪垂焉
续汉书灵帝时江夏黄氏母浴而化为鼋入于深渊
其后人时见出浴簪一银钗犹在其首
志怪建安中河间太守刘照夫人卒于府后太守至
梦见一好妇人就于室家持一双金□与太守不能
名妇人乃曰此锤□锤□者其状如纽珠大如指屈
伸在人太守得置枕中前太守迎丧言有锤□开棺
见夫人臂果无复有锤□焉
异苑吴郡桐庐有徐君庙吴时所立左右有为盗
非法者便如拘缚终致讨执东阳长山县吏李□义
熙中遭事在郡妇出料理过庙请乞恩拔银钗为愿
未至富阳有白鱼跳落妇前剖腹得所愿钗夫事寻
散
续齐谐记东海蒋潜尝至不其县路次林中露一尸
已自臭烂鸟来食之辄见一小儿长三尺驱鸟鸟即
起如此非一潜异之看见尸头上着通天犀纛揣其
价可数万钱潜乃拔取既去见众鸟集无复驱者潜
后以此纛上晋武陵王晞晞薨以衬众僧王武刚以
九万钱买之后落褚太宰处复以饷齐故丞相豫章
王王薨后纳入江夫人遂断以为钗每夜辄见一儿
绕□啼叫云何为见屠割必诉天当相报江夫人恶
之月余乃亡
伽蓝记市北慈孝奉终二里里内人以卖棺为业赁
□车为事有挽歌孙岩娶妻三年不脱衣而卧岩因
怪之伺其睡阴解其衣有三毛长三尺似野狐尾岩
惧而出之妻临去将刀截岩发而走邻人追之变成
一狐追之不得其后京邑被截发者一百三十余人
初变妇人衣服靓妆行于道路人见而悦之近者被
截发当时有妇人着彩衣者人皆指其狐魅
仙传拾遗许老翁者不知何许人也隐于峨眉山不
知年代唐天宝中益州士曹柳某妻李氏容色绝代
时节度使章仇兼琼新得吐蕃安戎城差柳送物至
城所三岁不复命李在官舍重门未启忽有裴兵曹
诣门云是李之中表丈人李云无裴家亲门不令启
裴因言李小名兼说其中外氏族李方令开门致拜
裴人质甚雅因问柳郎去几时答云已三载矣裴云
三载义绝古人所言今欲如何且丈人与子夙因合
为伉俪愿无拒李竟为裴丈所迷似不由人可否也
裴兵曹者亦既娶矣而章仇公闻李姿美欲窥觇之
乃令夫人特设筵会屈府县之妻罔不毕集唯李以
夫婿在远辞焉章仇妻以须必见乃云但来无苦推
辞李惧责遂行着黄罗银泥裙五晕罗银泥衫子单
丝罗红地银泥帔子盖一都之盛服也裴顾而叹曰
世门之服华丽止此耳回谓小仆可归开箱取第三
衣来李云不与第一而与第三何也裴曰第三已非
人世所有矣须臾衣至异香满室裴再□笑谓小仆
曰衣服当须尔耶若章仇何知但恐许老翁知耳乃
登车诣节度家既入夫人令白章仇曰士曹之妻容
饰绝代章仇径来入院戒众勿起见李服色叹息数
四乃借帔观之则知非人间物试之水火亦不焚污
因留诘之李具陈本末使人至裴居处则不见矣兼
琼乃易其衣而进并奏许老翁之事敕令须求许老
章仇意疑仙者往来必在药肆因令药师侯其出处
居四日得之初有小童诣肆市药药师意是其徒乃
以恶药与之小童往而复来且詈云大人怒药不佳
欲见捶挞因问大人为谁童子云许老翁也药师甚
喜引童白府章仇令劲健百人卒吏五十人随童诣
山且申敕令山峰巉绝众莫能上童乃自下大呼须
臾老翁出石壁上问何故领尔许人来童具白其事
老翁问童曷不来童遂冉冉蹑虚而上诸吏叩头求
哀云大夫之暴翁所知也老翁乃许行谓诸吏曰君
但返府我随至及吏卒至府未久而翁亦至焉章仇
见之再拜俯伏翁无敬色因问娶李者是谁翁曰此
是上元夫人衣库之官俗情未尽耳章仇求老翁诣
帝许云往亦不难乃与奏事者□期至长安先期而
至有诏引见元宗致礼甚恭既坐问云库官有罪上
天知否翁云已被流作人间一国主矣又问衣竟何
如许云设席施衣于清净之所当有人来取上敕如
其言初不见人但有旋风卷衣入云顾盼之间亦失
许翁所在矣
元怪录天宝中有士人崔姓者尉于巴蜀纔至成都
而卒时连帅章仇兼琼哀其妻少而无所投止因于
青城山下置一别墅又以其色美有聘纳之意计无
所出因谓其夫人曰贵为诸侯妻何不盛陈盘筵邀
召女客五百里内尽可迎致夫人甚悦兼琼因命衙
官遍报五百里内女郎□日会成都意欲因会便留
亡尉妻也不谓已为族舅卢生纳之矣卢舅密知兼
琼意令尉妻辞疾不行兼琼大怒促左右百骑往收
捕卢舅时方食兵骑绕宅已合卢谈笑自若殊不介
怀食讫谓妻曰兼琼意可知矣夫人不可不行少顷
即当送素色衣来便可服之而往言讫乘骡出门兵
骑前揽不得徐徐而去追不能及俄使一小童捧箱
内有故青裙白衫子绿帔子绯罗縠绢素皆非世人
所有尉妻服之至成都诸女郎皆先期而至兼琼觇
于帷下及尉妻入光彩繞身美色傍射不可正视坐
者皆摄气不觉起拜会讫归三日而卒兼琼大骇具
状奏闻元宗问张果果云知之不敢言请问青城王
老元宗即诏兼琼求访王老进之兼琼搜索青城山
前后并无此人唯草市药肆云常有二人日来卖药
称王老所使二人至兼琼即令衙官随之入山数里
至一草堂王老皤然鬓发隐几危坐衙官随入遂宣
诏兼致兼琼意王老曰此必多言小儿张果也因与
兼琼□期到京师令先发表不肯乘传兼琼从之使
纔至银台王老亦到元宗即召问之时张果犹在元
宗侧见王老惶恐再拜王老叱果曰小子何不言之
又遣远取吾来果言小仙不敢专候仙伯言耳王老
乃奏曰卢二舅即太元夫人库子因假下游以亡尉
妻微有仙骨故纳为媵无何盗太元夫人衣服与着
已受谪至重今为郁单天子矣亡尉妻以衣太元夫
人衣服堕无间狱矣奏讫苦不愿留元宗命放还后
不知所在
按二说有不
同处故并录之

杜阳杂编大历中日林国献龙角钗类玉而绀色上
刻蛟龙之形精巧奇丽非人所制上因赐独孤妃与
上同游龙舟池有紫云自钗上而生俄顷满于舟楫
上命置之掌内以水喷之遂化为二龙腾空东去
珍珠船穆宗禁中杏叶牡丹开夜有黄白蛱蝶万数
飞集花间宫人以罗巾扑之无有获者上令张网空
中得数百迟明视之皆金玉也内人争用绛线绊其
脚为首饰
记事珠宝历中酉阳人见钓鱼师有鱼脑贯黄文爱
而买归食至脊上出金钗一只长六寸
云仙杂记王鲸逢卖蕨姥黄衣破结有饥色悯之乃
以千余钱买蕨姥谢而去及归烝于乌头甑尽成金
钗盖姥非常人也
稽神录池阳人胡澄佣耕以自给妻卒官给棺以葬
其平生服饰悉附棺中后数年澄偶至市见列肆卖
首饰者熟视之乃妻送葬物也问其人云一妇人寄
于此约某日来取澄如期复往果见其妻取直而去
澄因蹑其后至郊外及之妻曰我昔葬时官给殓具
虽免暴骨然至今为所司督责其直计无所出卖此
以偿之耳言讫不见澄遂为僧焉
江南内臣朱廷禹言其所亲泛海遇风舟将覆者数
矣海师云此海神有所求可即取舟中所载弃之水
中物将尽有一黄衣妇人容色绝世乘舟而来四青
衣卒刺船皆朱发豕牙貌甚可畏妇人径上船问有
好发□可以见与其人忙怖不复记但云物已尽矣
妇人云在船后挂壁箧中如言而得之船屋上有脯
腊妇人取以食四卒视其手鸟爪也持发□而去舟
乃达口
司马正彝者始为小吏行溧水道中去前店尚远而
饥渴甚意颇忧之俄而遇一新草店数间独一妇人
迎客为设饮食甚丰洁正彝谢之妇人云至都有好
粉燕支宜以为惠正彝许诺至建业遇其所知往溧
水因以粉燕支托遗其妇具告其处既至不复见店
有一神女庙因置所遗而去正彝后为溧水令传云
往往有遇者不知其详
茅亭客话淳化癸巳岁冬十月青城山民往赵公山
采薪遇数苗薯药颇大于常者村人度其下必有大
薯药遂与妻子同掘之深三尺余但见根须抱一大
瓷合遂揭开视之有一大赤蛇如烂锦盘结合内村
人悸栗以锄触之蛇乃翻然化一雉飞入溪水中合
内惟余一只石簪村人持归山舍其夜一室如昼村
人转惧此物异常送与庄主明年值顺贼作乱不知
此簪所存
琅嬛记女子吴淑姬未嫁夫□未□时晨兴面玉
簪堕地而折已而夫亡其父以其少年欲嫁之女誓
曰玉簪重合则嫁居久之见士子杨子治诗讽而悦
之使侍儿用计觅得一卷心动欲与之合启奁视之
簪已合矣遂以寄子治结为夫妇焉

　闺饰部杂录
贾谊新书今民卖僮者为之绣衣丝履偏诸缘内之
闲中是古天子后服所以庙而不宴者也而庶人得
以衣婢妾
令妇人傅白墨黑绣衣而侍其堂者二三十人或薄
或揜为其胡戏以相饭
夫以西施之美而蒙不洁则过之者莫不睨而掩鼻
尝傅白黑榆铗陂杂芷若虱视益口笑佳态佻
志从容为说焉则虽王公大人孰能无悇养心而
巅一视之
鸿烈解美人拿首墨面而不容
申菽杜□美人所怀服也及渐之于滫则不能保其
芳矣
曼颊皓齿形夸骨佳不待脂粉芳泽而性可说者西
施阳文也哆咴籧蒢戚施虽粉白黛黑弗能为
美者嫫母仳倠也美不及西施恶不若嫫母此芳泽
之所施
今夫毛嫱西施天下之美人若使之衔腐鼠蒙猬皮
衣豹裘带死蛇则布衣韦带之人过者莫不左右□
睨而掩鼻尝试使之施芳泽正蛾眉设笄珥衣阿锡
曳齐纨粉白黛黑佩玉环揄步杂芝若笼蒙目视冶
由笑目流眺口曾挠奇牙出靥摇则虽王公大人
有严志颉顽之行者无不惮悇痒心而悦其色矣
大戴礼记元校元也者黑也校也者若绿色也妇人
未嫁者衣之
说苑李谈谓平原君曰君之后宫百数妇妾荷绮縠
盐铁论妇女被罗纨婢妾曳缟纻
毛嫱天下之姣人也待香泽脂粉而后容
法言有女恶华丹之乱窈窕也
白虎通妇人佩其针镂何以知妇人亦佩玉诗云将
翱将翔佩玉将将彼美孟姜德音不忘
四民月令京师立秋满街卖楸叶妇女儿童皆剪成
花样戴之形制不一
潜夫论今京师从奴仆妾皆服葛子升越筒中女布
细致绮縠冰纨锦绣犀象珠玉琥珀□瑁石山隐饰
金银错镂□麂履舄文组彩褋骄奢僭主转相夸诧
女诫施粉则思其心之鲜傅脂则思其心之和泽发
则思其心之润
傅元集妹喜冠男子冠桀亡天下何晏服妇人之服
亦亡其家其咎均也吴妇人之修容者急束其发而
劘角过于耳盖其俗自操束太急而廉隅失中之谓
也
草木虫鱼疏楛其形似荆而赤茎似蓍上党人织以
为斗筥箱器又揉以为钗故上党人调问妇人欲买
赭否曰下自有黄土问买钗否曰山中自有楛
山海经赞荀草亦实厥状如菅妇人服之练色易颜
夏姬是艳厥媚三迁
草木状耶悉茗花茉莉花皆胡人自西国移植于南
海南人怜其芳香竞植之彼之女子以彩丝穿花心
以为首饰
凡草木之华者春华者冬秀夏华者春秀秋华者夏
秀冬华者秋秀其华竟岁故妇女之首四时未尝无
华也
南雍州记粉水萧何夫人渍粉处也
水经注江州县有清水穴巴人以此水为粉则皓曜
鲜芳贡粉京师因名粉水故世谓之江水堕林粉粉
水亦谓之为立水矣
续博物志萧史与穆公炼飞雪丹第一转与弄玉涂
之今之女银腻粉也三代以降涂紫草为胭脂周以
红花为之或曰出于阏氏
杜阳杂编有金茎花其花如蝶每微风至则摇荡如
飞妇人竞采之以为首饰且有语曰不戴金茎花不
得在仙家
酉阳杂俎百姓间有面戴青志如点旧言妇人在草
蓐亡者以墨点其面不尔则不利后人
靓妆录古乐府双行缠词云新罗绣行缠足趺如春
妍吴均诗罗窄裹春云
诸葛恪曰穿耳贯珠盖古尚也子美诗玉环穿耳谁
家女
梁简文诗分妆间浅黛绕脸傅斜红斜红绕脸古妆
也
岭表录异记辟尘犀为妇人簪梳尘埃不着发也
梦书妇人梦饰为怀□
珠珥为人子之所贵梦得珠珥得子也
北户录鹤算子蔓草也当夏开南人云是媚草甚神
可比怀子梦芝采之曝干以代面靥形如飞鹤状翅
羽嘴距无不毕备亦草之奇者草蔓延春生双虫常
食其叶土人收于奁粉间饷之如养蚕诸虫老不食
而蜕为蝶女子佩之如细鸟皮号为细蝶郭子横记
勒毕献细鸟以方尺土笼盛数百形大如蝇状如鹦
鹉声闻数百里间如黄鹄也国人以此候日晷亦曰
候日虫帝得之旬日飞尽明年有细鸟集于帷或
袭人衣袖宫内嫔御有鸟袭其衣者辄蒙爱幸至武
帝末稍稍自死人服其皮者多为丈夫所媚余访花
子事如面光眉翠月黄星靥其来尚矣
妆楼记郁金芳草也染妇人衣最鲜明然不耐日炙
染成衣则微有郁金之气
坏裙化蝶
清异录□诚琐缕物也然丈夫整鬓妇人作眉舍此
无以代之余名之曰鬓师眉匠
益部方物记金虫出利州山中蜂体绿色光若金里
人取以佐妇钗环之饰
燕闲录乐府中有苏幕遮乃高昌妇人所戴油帽高
昌西域国西州也
发明义理近世儒者有戒妇人不油发不涂面者诗
曰岂无膏沐谁适为容自古而然又戒妇人不穿耳
者庄子曰天子侍御又禁前不穿耳自古而然
侯鲭录杜牧之宫人诗云绛犹封系臂纱后学不
解常见服饰变古始于晋武帝选士庶女子有姿色
者以绯彩系其臂大将军胡奋女泣叫不伏系臂左
右掩其口今定亲之家亦有系臂者续古事也
云麓漫抄尝见清微子服饰变古录云燕脂以红蓝
汁凝而为之以赐宫人涂之号为桃花粉蓝地冰清
合之色鲜至唐颇进贡惟后妃得赐曰燕脂崔豹古
今注云燕脂叶似苏花似蒲出西方土人以染名燕
支中国亦有红蓝以染粉为妇人色谓为燕支粉今
人以重绛为燕支非燕支花所染也燕支花自为红
蓝耳旧谓赤白之间为红即今所谓红蓝也西河旧
事云失我祈连山使我六畜不蕃殖失我焉支山使
我妇女无颜色北方有红焉支山山多蓝北人采其
花染绯取其英鲜者作燕支本草红蓝花堪作燕脂
生梁汉及西域一名黄蓝
邻几杂志妇人不服宽□与襜制旋裙必前后开胜
以便乘驴其风始于都下妓女而士夫家反慕之曾
不知耻辱如此
予读仪礼妇人衣上之制如明衣谓之景景明也所
以御尘垢而为光明也
墨庄漫录妇人之缠足起于近世前世书传皆无所
自南史齐东昏侯为潘贵妃凿金为莲花以贴地令
妃行其上曰此步步生莲花然亦不言其弓小也如
古乐府玉台新咏皆六朝词人纤艳之言类多体状
美人容色之殊丽又言妆饰之华眉目唇口腰肢手
指之类无一言称缠足者如唐之杜牧李白李商隐
之徒作诗多言闺帏之事亦无及之者惟韩偓香奁
集有咏屧子诗云六寸肤圆光致致唐尺短以今校
之亦自小也而不言其弓
竹坡诗话徐陵玉台新咏序云南都石黛最发蛾
北地燕支偏开两脸崔正熊古今注云燕支出西方
土人以染中国谓之红蓝以染粉为妇人色而俗乃
用胭脂或胭脂字不知其何义也杜少陵林花着雨
胭脂湿亦用此二字而白乐天三千宫女燕支面却
用此二字殊不可晓
揽辔录过淮已北惟妇人之服不甚改而戴冠者甚
少多绾髻贵人家即用珠珑璁冒之谓之方髻
容斋四笔韩退之为文章不肯蹈袭前人一言一句
独粉白黛绿四字似有所因列子周穆王筑中天之
台简郑卫之处子娥媌靡曼者粉白黛黑以满之战
国策张仪谓楚王曰郑周之女粉白黛黑立于衢间
见者以为神屈原大招粉白黛黑施芳泽只司马相
如靓妆刻饰郭璞曰粉白黛黑也淮南子毛嫱西施
施芳泽正蛾眉设笄珥衣阿緆粉白黛黑笑目流眺
韩公以黑为绿其旨则同
两钞摘腴膏沐膏所以膏面沐盖渖也米汁可以沐
头鲁遣展喜以膏沐劳齐师则非专妇人用也今之
赐面脂是也
槁简赘笔古乐府词河中之曲咏莫愁云头上金钗
十二行后人误使为金钗者十二行不知一人独插
十二行金钗古妇人髻非今比
汉制考薉貉中女子无□以帛为胫空用絮补核名
曰繜衣状如襜褕
贵耳集粉白黛黑战国策张仪曰郑周之女粉白墨
黑注云黛黑非知而见之者以为神汉武故事曰上
起明光宫发燕赵美女二千人充之皆自然美丽不
使粉白黛黑又楚辞大招曰粉白黛黑施芳泽只惟
韩文公送李愿归盘谷序云粉白黛绿东坡答王定
国书粉白黛绿者系君火宅中狐狸射干之流愿以
道眼看破方变黑为绿
希通录慎子云毛嫱西施天下之至姣也衣之以皮
倛则见之者皆走也
能改斋漫录唐卢氏杂说文宗问宰臣条脱是何物
宰臣未对上曰真诰言安妃有条脱为臂饰即今钏
也又真诰萼绿华赠羊权金玉条脱各一枚余按周
处风土记云仲夏造百索系臂又有条达等织组杂
物以相赠遗唐徐坚撰初学记引古诗云绕臂双条
达则条达之为钏必矣第以达为脱不知又何谓也
徐坚所引古诗乃后汉繁钦定情篇云何以致契阔
绕腕双跳脱但腕脱两字不同
野客丛谈李肇国史补注言杨妃死于马嵬梨树下
店媪得锦袜一只过客传玩每出百钱由此致富元
宗遗录又载高力士于妃子临刑遗一袜取而怀之
后元宗梦妃子云云询力士曰妃子受祸时遗一袜
汝收乎力士因进之元宗作妃子所遗罗袜铭有曰
罗袜罗袜香尘生不绝二说虽不同皆言妃子有遗
袜事余姑疑其附会因读刘禹锡马嵬行有曰履綦
无复有文组光未灭不见岩畔人空见凌波袜邮童
爱踪迹私手解鞶结传看千万眼缕绝香不歇乃知
当时果有是事甚合国史补注之说
唐人诗句多用金钗十二事如乐天诗锺乳三千两
金钗十二行是也南史周盘龙有功上赐金钗二十
枚与其爱妾阿杜其事甚佳罕有用者今多言金钗
十二不闻金钗二十亦循袭而然金钗十二行或言
六鬟耳齐肩比立为钗十二行白诗酬牛思黯有金
钗十二行之句自注思黯之妓颇多故云似协或者
之说然梁武帝河中之水歌曰洛阳女儿名莫愁头
上金钗十二行是以一人带十二钗此说为不同
大抵时人用事圆转不在深泥出处其纽合之工出
于一时自然之趣又如周词午妆粉指印眼曲理
长眉翠浅问知社日停针线探新燕宝钗落枕春梦
还远帘影参差满院非工于词讵至是或谓眉间为
眼谓以粉指印眉心耳此说非无据然直作牖
之眼亦似意远盖妇人妆罢以余粉指印于牖之
眼自有闲雅之态余尝至一庵舍见壁间粉指痕
无限诘其所以乃其主人尝携诸姬抵此因思周词
意恐或然社日停针线张文昌句
溪蛮丛笑不阑带蛮女以织带束发状如经带不阑
者斑也
鸡肋编泉福二州妇人轿子则用金漆雇妇人以荷
福州以为肩擎广州波斯妇绕耳皆穿冗带环有二
十余枚者
清波杂志皇佑初诏妇人所服冠高毋得过七寸广
毋得逾一尺梳毋得逾尺以角为之先是宫中尚白
角冠人争效之号内样冠名曰垂肩等肩至有长三
尺者登车檐皆侧首而入梳长亦逾尺议者以为服
妖乃禁止之辉自孩提见妇女装束数岁即一变况
乎数十百年前样制自应不同如高冠长梳犹及见
之当时名大梳裹非盛礼不用若施于今日未必不
夸为新奇但非时所尚而不售大抵前辈治器物盖
屋宇皆务高大后渐从狭小首饰亦然
谢氏诗源轻云鬒发甚长每梳头立于榻上犹拂地
已绾髻左右余发各粗一指结束作同心带垂于两
肩以珠翠饰之谓之流苏髻于是富家女子多以青
丝效其制亦自可观
诚斋杂记杜牧诗云钿尺裁量减四分纤纤玉□裹
轻云五陵年少欺他醉笑把花前出画裙若曰纤纤
玉□似此时已缠足矣
天庆观主聂碧有哀被虏妇诗为一时称诵诗曰
当年结发在深闺岂料人生有别离到底不知因色
误马前犹自买胭脂
岁华纪丽董勋问礼俗云人日镂金薄为人以贴屏
风戴于头鬓起自晋代贾充妻李氏夫人云俗人入
新年形容改旧从新也
事原后衣古者衣服短而齐不至于地后汉书梁冀
妻始制狐尾单衣注云后裾曳地若狐尾至今妇人
裾衫皆偏裁其后俗呼曰偏后衣也
琅嬛记黄帝炼成金丹炼余之药汞红于赤霞铅白
于素雪宫人以汞点唇则唇朱以铅傅面则面白洗
之不复落矣后世效之以施脂粉极其可笑
人谓步摇为女髻非也盖以银丝宛转屈曲作花枝
插髻后随步辄摇以增媌嫷故曰步摇
马嵬老媪拾得太真袜以致富其女名玉飞得雀头
履一只真珠饰口以薄檀为苴长仅三寸玉飞奉为
异宝不轻示人则缠足必在贵妃之先足下所记女
子缠足起于李后主窗娘新月状似未深考矣
李夫人着绣襦作合欢广袖故羽林郎曰广袖合欢
襦
辍耕录面花子本妇人面饰用花子起自唐上官昭
容所制以掩黥迹大历已前士大夫妻多妒悍婢妾
少不如意辄印面故有月黥钱黥事见酉阳杂俎
前至元间杭州有郑万户者天性峻急不能有所容
而奉事母夫人极备孝道诞日垂至预市文绣氁段
制袍为寿国朝妇人礼服达靼曰袍汉人曰团衫南
人曰大衣无贵贱皆如之服章但有金素之别耳惟
处子则不得衣焉今万户有姓者而亦曰袍其母岂
达靼与然俗谓男子布衫曰布袍则凡上盖之服或
可概曰袍
或者谓晋唐间人所画士女多不带耳环以为古无
穿耳者然庄子曰天子之侍御不揃不穿耳自古
亦有之矣
丹铅总录王符潜夫论或纺彩丝而縻断截以绕臂
此盖彩丝之类乐府双行缠云朱丝系腕绳真如白
雪凝梁昭明乌栖曲云江南女朱腕绳
墨庄漫录载妇人弓足始于五代李后主非也予观
六朝乐府有双行缠其辞云新罗绣行缠足趺如春
妍他人不言好独我知可怜唐杜牧诗云钿尺裁量
减四分碧琉璃滑裹春云五陵年少欺他醉笑把花
前出画裙段成式诗云醉袂几侵鱼子襭彯缨长戛
凤凰钗知君欲作闲情赋应愿将身作锦鞋花间集
词云慢移弓底绣罗鞋则此饰不始于五代也或谓
起于妲己乃瞽史以欺闾巷者士夫或信以为真亦
可笑哉
陆贾南中行纪云南中百花惟素馨香特酷烈彼中
女子以彩丝穿花心绕髻为饰梁章隐咏素馨花诗
云细花穿弱缕盘向绿云鬟用陆语也花绕髻之饰
至今犹然予尝有诗云金碧佳人堕马妆鹧鸪林里
采秋芳穿花贯缕盘香雪曾把风流恼陆郎姜梦宾
笑谓予曰不意陆贾风流之案千年而始发耶
潘岳芙蓉赋丹辉拂红飞须垂的斐拔赩吓散焕熠
爚的子药切妇人以丹注面也吴才老解为指的非
后周静帝令宫人黄眉墨妆至唐犹然观唐人诗词
如□黄无限当山额又额黄无限夕阳山又学画鸦
黄半未成又鸦黄粉白车中出又写月图黄罢其证
也然温飞卿诗有豹尾车前赵飞燕柳风吹散蛾间
黄之句王荆公诗亦云汉宫娇额半涂黄事已起于
汉特未见所书耳又幽怪录神女智琼额黄
□女人胁衣也隋炀帝诗锦袖淮南舞宝□楚宫腰
卢照邻诗倡家宝□蛟龙被是也或谓起自杨妃出
于小说伪书不可信也崔豹古今注谓之腰彩注引
左传衵服谓日日近身衣也是春秋之世已有之岂
始于唐乎沈约诗枕上蒲萄绣腰中合欢绮谢偃诗
细风吹宝□轻露湿红纱
东坡梅诗鲛绡剪碎玉簪轻檀晕妆成雪月明肯伴
老人春一醉悬知欲落更多情王十朋集诸家注皆
不解檀晕之义今为着之宇文氏妆台记妇女画眉
有倒晕妆古乐府有晕眉拢鬓之句元微之与白乐
天书近昵妇人晕淡眉目绾约头鬓画谱有正晕牡
丹倒晕牡丹太平广记许老翁传有银泥裙五晕罗
画工七十二色有檀色与张萱所画妇女晕眉所谓
紫沙羃酷似可以互证也坡诗又云剩看新翻眉倒
晕又云倒晕连眉秀岭浮
画家七十二色有檀色浅赭所合古诗所谓檀画荔
枝红也妇女晕眉色似之唐人诗词多用之试举其
略徐凝宫中曲云檀妆惟约数条霞花间词云背人
匀檀注又钿昏檀粉泪纵横又臂留檀印齿痕香又
斜分八字浅檀蛾是也又云卓女烧春醲美小檀霞
则言酒色似檀色伊孟昌黄蜀葵诗檀点佳人喷异
香杜衍雨中荷花诗檀粉不匀香汗湿则又指花色
似檀色也
西域诸国妇女编发垂髻饰以杂华如中国塑佛像
璎珞之饰曰菩萨鬘曲名取此
北齐后宫服制女官八品偏髻注云所交切发
覆目也盖夷中少女之饰其四垂短发仅覆眉目而
顶心长发绕为卧髻宋词所谓鬓□偏荷叶也今世
犹有之字玉篇不收独出此佛书亦有之元应赞
宁不识而强以为鬘字之省非也
何子杂言妇人首饰金本贵重又加珠宝亦华美矣
复厌常尚玉况碾玉多石价反贵于金是犹真才
不用假者多得衒售也可叹哉
碧里杂存三十年前吾乡妇女皆窄衣尖髻余始至
京师见皆曳长衣飘大袖髻卑而平顶甚讶其制之
异也还乡又皆然矣
本草纲目按伏候中华古今注云燕脂起自纣以红
蓝花汁凝作之调脂饰女面产于燕地故名燕脂或
作匈奴人名妻为阏氏音同燕脂谓其颜色可
爱如燕脂也俗作胭肢胭支者并谬也
霏雪录唐时妇女画眉尚阔故老杜北征云狼籍画
眉阔或云言女幼不能画眉狼籍而阔耳余记张司
业倡女词有轻鬓丛梳阔扫眉之句盖当时所尚如
此谚曰宫中好广眉四方且半额
三余赘笔今世俗用金银为环置于妇人指间谓之
戒指按诗注古者后妃群妾以礼进御于君女史书
其月日授之以环以进退之生子月辰以金环退之
当御者以银环进之着于左手既御者着于右手事
无大小记以成法则世俗之名戒指者有自来矣
愿丰堂漫书妇人首饰以髲为之者曰假头亦曰假
髻作俑于晋太元中弘治末京师妇女悉反戴之今
渐传四方矣殆非佳兆
枕谭条脱臂饰也一作条达又作跳脱盖传写之误
也
书焦元的释名云天子诸侯姬妾以次进御有月事
更不口说以丹注面的为识令女史见之王粲神女
赋脱桂棠免簪笄施元的结羽钗即释名所云也元
的□文类聚作华的
珍珠船蒋凝应宏词为赋止及四韵顷刻播传或曰
白头花钿满面不若徐妃半妆
呵胶出虏中可以羽箭又宜妇人贴花钿
香案牍金莲花妇人采为首饰曰不戴金莲花不得
在仙家
全椒县志古者笄而后嫁近即笄于嫁之日盖古以
加簪为笄故女自十四岁以后皆可行今竟加以五
梁冠是以非嫁日不可杨尚宝维俗编云妇人戴五
梁冠犹男子之有巾帻也须举监秀才之妻方可乃
今工匠皂隶之妇概戴五梁长民者宜禁之命戴图
髻可也