
　疾病部汇考
书经
　　洪范
五福一曰寿二曰富三曰康宁

注
寿且富或不免于忧患则身心不安故康宁又
　次之形康心宁安之至也
六极一曰凶短折二曰疾三曰忧
礼记
　　月令
孟春行秋令则其民大疫
季春行夏令则民多疾疫
仲夏行秋令则民殃于疫
季夏行春令则国多风咳

注
因风而致咳疾也
孟秋行夏令则寒热不节民多疟疾
季秋行夏令则民多鼽嚏

注
鼽者气窒于鼻嚏者声发于口皆肺疾以夏火
　克金故病此也
仲冬行春令则民多疥疠
季冬行春令则胎夭多伤国多固疾命之曰逆

大
全
方氏曰疥疠虚阳作之故也疾谓之固久而不
　瘥也
周礼
　　天官
医师凡邦之有疾病者有疕疡者造焉则使医分而
治之

订
义
史氏曰腹心四体其有不康谓之疾病附赘痈
　疽谓之疕疡
疾医中士八人掌养万民之疾病
　贾氏曰疾轻病重论语注疾甚曰病　王昭禹曰
　安强得于气之和疾病由乎气之乖善医者审其
　源亦贵乎以养气为本盖五藏六府之气均则疾
　病无自而作一或盈而有余一或羸而不足则偏
　胜而疾病因之以起所谓养者育之使其气一于
　充实而后已下文以五味五谷五药养其病是也
四时皆有疠疾春时有痟首疾夏时有痒疥疾秋时
有疟寒疾冬时有嗽上气疾
　郑康成曰疠疾气不和之疾痟酸削首疾头痛咳
　嗽上气逆喘也　史氏曰冬伤于寒春必为温夏
　伤于暑秋必为疟寒气蕴伏春温激之故热生焉
　此疾必先头痛也暑气蕴伏秋凉激之故寒生焉
　疟寒者寒也言此病必先寒至也热之余毒客
　于肌肤而不散故夏有痒疥之疾寒之余毒传于
　华盖而上升故冬有嗽上气之疾
以五味五谷五药养其病
　郑康成曰养犹治也病由气胜负而生攻其赢养
　其不足也　史氏曰得是病者必贵急攻调之使
　气内正内正则外邪客气无所容而疾去矣故五
　味以滋其气五谷以荣其血五药以御其邪而病
　不愈者未之有也
以五气五声五色□其死生
　郑康成曰五气五脏所出气也肺气热心气次之
　肝气凉气温肾气寒五声宫商角征羽也五色
　面貌青赤黄白黑察其盈虚休王吉凶可知三者
　剧易之征见于外者　贾氏曰气病在内人所不
　睹见其声色则知其增剧及简易也
两之以九窍之变参之以九藏之动
　贾氏曰此验其脉候九窍与所□为两两与九藏
　为参　易氏曰九窍皆有形而见于外者睹其证
　之变而有通塞之二候故曰两九藏皆有形而藏
　于内者察脉之动而有浮中沈之三部故曰参
　郑康成曰阳窍七阴窍二窍之变开闭非常正藏
　五又有胃膀胱大肠小肠藏之动谓脉至与不至
　　贾氏曰正藏五者谓肺心肝肾并气之所藏
　故得正藏之称又有谓膀胱大小肠乃六府中取
　此四者以益五藏为九也　史氏曰九窍在外九
　藏主之两之以外证之变动参之以九藏之脉息
　始能决之
凡民之有疾病者分而治之死终则各书其所以而
入于医师
　贾氏曰以疾医中士八人各有能故使分治之也
　　郑康成曰少者曰死老者曰终所以谓治之不
　愈之状也医师得以制其禄且为后治之戒
疡医下士八人
　王昭禹曰气乖不和则为病血壅不行则为疡病
　以气而其伤在藏府疡以血而其伤在肌肤此疾
　医所以治内而疡医又有以治外也　郑锷曰疡
　者疾之至恶治之尤难伯牛有疾说者以为癞孔
　子曰亡之命矣夫荀偃瘅疽生疡于头至于大病
　目出而死信夫为疾尤恶非他医所能愈故特设
　一官
掌肿疡溃疡金疡折疡之祝药劀杀之齐
　王氏曰肿疡聚而不溃溃疡溃而不聚金疡刃创
　未必折骨折疡折骨未必刃创　郑锷曰王安石
　谓疾之恶者药或不能攻则有祝焉乃引素问上
　古移精变气祝由之说以为证
凡疗疡以五毒攻之以五气养之以五药疗之以五
味节之
　郑康成曰止病曰疗攻治也五毒五药之有毒者
　今医方有五毒之药作之合黄堥置石胆丹砂雄
　黄礜石慈石其中烧之三日三夜其烟上着以鸡
　羽扫取之以注创恶肉破骨皆尽出　王氏曰以
　五气养之生之也独于疡言素问曰形不足温之
　以气疡之治宜以气也而以五气养之反在以毒
　攻之之后则必先除其恶然后可养也以五药疗
　之治之也凡疗疡者五毒五气五味亦所以疗之
　也而独言以五药疗之者以药为主也　郑康成
　曰节节成其药之力也　王昭禹曰疾医以五味
　五谷五药养其病而疡医以五药疗之然后以五
　味节之者疾医所言者养也且病以治内为主故
　先味而后药疡医所言者疗也且疗以治外为主
　故先药而后味
凡药以酸养骨以辛养筋以咸养脉以苦养气以甘
养肉以滑养窍凡有疡者受其药焉
　郑锷曰先攻以五毒后疗以五药岂其五药并用
　而求一物之幸中哉又当视其病之所损者而尝
　其味以养之也其有损于骨则以酸养之酸之味
　由木所作木强能立事可以强其骨有损于筋则
　以辛养之辛之味由金所作金能缠合异物可以
　收其筋有损于脉则以咸养之咸之味由水所作
　水能流行可以柔其脉有损于气则以苦养之苦
　之味由火所作火气炎上可以作其气有损于肉
　则以甘养之甘之味由土所作土能含载万物可
　以生其肉有损于窍则以滑养之滑石之性能滑
　物而通之可以利其窍凡此皆疗疡之法也
　　地官
大司徒之职以保息六养万民五曰宽疾
　郑锷曰人有疾者苟迟而俟之使得以调治或有
　能生之理见其疾也又从而劳役之不少宽假则
　以小疾而毙者多矣故特以宽为言
尔雅
　　释诂
痡瘏虺颓元黄劬劳咎□瘽愈鳏戮癙癵痒疧疵
闵逐疚痗瘥痱瘅瘵瘼癠病也

疏
疾甚曰病此皆病之通名耳孙炎曰痡人疲不
　能行之病瘏马疲不能进之病虺颓马罢不能升
　高之病元黄马更黄色之病然则虺颓者病之状
　元黄者病之变色郭云皆人病之通名而说者便
　谓之马病失其义也盖指孙炎不能弘通故云失
　其义也咎者罪病也□者小雅雨无正云维躬是
　瘁瘽者劳苦之病也愈者小雅角弓云交相为愈
　戮者相戮辱亦可耻病也癙及庠者小雅正月云
　癙忧以痒舍人云癙癵痒皆心忧惫之病也孙
　炎云癙者畏之病也者小雅十月云悠悠我里
　疧者孙炎云滞之病也小雅白华云俾我疧兮疵
　者瑕衅小病也闵者豳风鸱鸮云鬻子之闵斯逐
　者卫风考盘云硕人之轴郑笺云轴病也疚者小
　雅采薇云忧心孔疚痗者小雅十月云亦孔之痗
　瘥者节南山云天方荐瘥痱者四月云百卉具腓
　瘅者大雅板篇云下民卒瘅瘵者大雅瞻仰云士
　民其瘵瘼者大雅桑柔云瘼此下民
管子
　　入国篇
入国四旬五行九惠之教四曰养疾六曰问疾所谓
养疾者凡国都皆有掌养疾聋盲喑哑跛□偏枯握
递不耐自生者上收而养之疾官而衣食之殊身而
后止此之谓养疾所谓问疾者凡国都皆有掌病士
人有病者掌病以上令闻之九十以上日一问八十
以上二日一问七十以上三日一问众庶五日一问
疾甚者以告上身问之掌病行于国中以问病为事
此之谓问病
方言
　　疾病杂释
殗□微也宋卫之间曰殗自关而西秦晋之间凡病
而不甚曰殗□
　殗□病半卧半起也
瘼病也东齐海岱之间曰瘼或曰秦曰□
凡病少愈而加剧亦谓之不斟或谓之何斟
　言虽少损无所益也
差间知愈也南楚病愈者谓之差或谓之间或谓之
知知通语也或谓之慧或谓之憭或谓之瘳或谓之
蠲或谓之除
　慧憭皆意精明蠲亦除也
释名
　　释疾病
疾病者客气中人急疾也病并也并与正气在肤体
中也
疹诊也有结气可得诊见也
疚久也在体中也
痛通也通在肤中也
痒扬也其气在皮中欲得发扬使人搔发之而扬出
也
眩县也目视动乱如悬物摇摇然不定也
喑唵然无声也
瘿婴也在颈婴喉也
痈喉气着喉中不通□成痈也
消渴也肾气不周于胸胃中津润消渴故欲得
水也
呕伛也将有所吐脊曲伛也
咳刻也气奔至出入不平调若刻物也
喘湍也湍疾也气出入湍疾也
吐泻也故扬豫以东谓泻为吐也
乳痈曰□□褚也气积褚不通至肿溃也
心痛曰疝疝诜也先诜诜然上而痛也
胚否也气否结也
小儿气结曰哺哺露也哺而寒露乳食不消生此疾
也
注病一人死一人复得气相灌注也
泄利言其出漏泄而利也下重而赤白曰言厉
而难也
阴肿曰隤气下隤也又曰疝亦言诜也诜诜引小腹
急痛也
疼卑气疼疼然烦也
痔食也虫食之也
酸逊也逊遁在后也言脚疼力少行遁在后以逊遁
者也
消弱也如见割削筋力弱也
懈解也骨节解缓也
厥逆气从下厥起上行人心胁也
疟酷虐也凡疾或寒或热耳而此疾先寒后热两疾
似酷虐者也
疥齘也痒搔之齿齘也
癣徙也浸淫移徙处日广也故青徐谓癣为徙也
胗展也痒搔之捷展起也
肿锺也寒热气所锺聚也
痈壅也气壅否结裹而溃也
淋懔也小便难懔懔然也
疮戕也戕毁体使伤也
痍侈也侈开皮肤为创也
瘢漫也生漫故皮也
痕根也急相根引也
瘤流也血流聚所生瘤肿也
赘属也横生一肉属着体也
□丘也出皮上聚高如地之有丘也
博物志
　　五方人民
山居之民多瘿肿疾由于饮泉之不流者今荆南诸
山郡东多此疾□由践土之无卤者今江外诸山县
偏多此病也
　卢氏曰不然也在山南人有之北人及吴楚人无
　此病盖南出黑水水土然也如是不流井泉界者
　尢无此病也
酉阳杂俎
　　地气不同
山气多男泽气多女水气多喑风气多聋木气多伛
石气多力阻险气多瘿暑气多残云气多寿谷气多
痹丘气多尪衍气多仁陵气多贪

　疾病部总论
列子
　　仲尼篇
目将眇者先睹秋毫耳将聋者先闻蚋飞口将爽者
先辨淄渑鼻将窒者先觉焦朽体将僵者先亟□佚
心将迷者先识是非故物不至者则不反
申鉴
　　俗嫌
或问避疾厄有诸曰夫疾厄何为者也非身则神身
不可避神不可逃可避非身可逃非神也持身随天
万里不逸譬诸孺子掩目巨夫之掖而曰逃可乎


　疾病部艺文一
　　七发　　　　　　　　　　　汉枚乘
楚太子有疾而吴客往问之曰伏闻太子玉体不安
亦少间乎太子曰惫谨谢客客因称曰今时天下安
宁四宇和平太子方富于年意者久耽安乐日夜无
极邪气袭逆中若结轖纷屯淡淡嘘唏烦酲惕惕怵
怵卧不得瞑虚中重听恶闻人声精神越渫百病咸
生聪明眩悦怒不平久执不废大命乃倾太子岂
有是乎太子曰谨谢客赖君之力时时有之但未至
于是也客曰今夫贵人之子必宫居而闺处内有保
母外有傅父欲交无所饮食则温淳甘膬脭醲肥厚
衣裳则杂沓曼暖烁热暑虽有金石之坚犹将销
铄而挺解也况其在筋骨之间乎哉故曰纵耳目之
欲恣支体之安者伤血脉之和且夫出舆入辇命曰
蹶痿之机洞房清宫命曰寒热之媒皓齿娥眉命曰
伐性之斧甘脆肥脓命曰腐肠之药今太子肤色靡
曼四支委随筋骨挺解血脉淫濯手足惰窳越女侍
前齐姬奉后往来游燕纵恣于曲房隐闲之中此甘
餐毒药戏猛兽之爪牙也所从来者至深远淹滞永
久而不废虽令扁鹊治内巫咸冶外尚何及哉今如
太子之病独宜世之君子博见强识承间语事变度
易意常无离侧以为羽翼淹沉之乐浩荡之心遁佚
之志其奚由至哉太子曰诺病已请事此言客曰今
太子之病可无药石针刺灸疗而已可以要言妙道
说而去也不欲闻之乎太子曰仆愿闻之客曰龙门
之桐高百尺而无枝中□结之轮菌根扶□以分离
上有千仞之峰下临百丈之溪湍流□波又澹淡之
其根半死半生冬则烈风漂霰飞雪之所激也夏则
雷霆霹雳之所感也朝则鹂黄鳱鴠鸣焉暮则羁雌
迷鸟宿焉独鹄晨号乎其上□鸡哀鸣乎其下于是
背秋涉冬使琴挚斫斩以为琴野茧之丝以为弦孤
子之钩以为隐九寡之珥以为约使师堂操畅伯牙
为之歌歌曰麦秀兮雉朝飞向虚壑兮背槁槐依
绝区兮临回溪飞鸟闻之翕翼而不能去野兽闻之
垂耳而不能行蚑蟜蝼蚁闻之拄喙而不能前此亦
天下之至悲也太子能强起听之乎太子曰仆病未
能也客曰犓牛之腴菜以笋蒲肥狗之和冒以山肤
楚苗之食安胡之饭抟之不解一啜而散于是使伊
尹煎熬易牙调和熊蹯之臑勺药之酱薄耆之炙鲜
鲤之鲙秋黄之苏白露之茹兰英之酒酌以涤口山
粱之餐豢豹之胎小饭大歠如汤沃雪此亦天下之
至美也太子能强起尝之乎太子曰仆病未能也客
曰锺岱之牡齿至之车前似飞鸟后类駏虚穱麦服
处躁中烦外羁坚辔附易路于是伯乐相其前后王
良造父为之御秦缺楼季为之右此两人者马佚能
止之车覆能起之于是使射千镒之重争千里之逐
此亦天下之至骏也太子能强起而乘之乎太子曰
仆病未能也客曰既登景夷之台南望荆山北望汝
海左江右湖其乐无有于是使博辨之士原本山川
极命草木比物属事离辞连类浮游览观乃下置酒
于虞怀之宫连廊四注台城层构纷纭元绿辇道邪
交隍池纡曲混章白鹭孔雀鹍鹄鹓鶵鵁鶄翠鬣紫
缨螭龙德牧邕邕群鸣阳鱼腾跃奋翼振鳞寂漻薵
蓼蔓草芳苓女桑河柳素叶紫茎苗松豫章条上造
天梧桐并闾极望成林众芳芬□乱于五风从容猗
靡消息阳阴列坐纵酒荡乐娱心景春佐酒杜连理
音滋味杂陈肴糅错该练色娱目流声悦耳于是乃
发激楚之结风扬郑卫之皓齿使先施征舒阳文段
干吴娃闾傅予之徒杂裾垂髾目挑心与揄流波
杂杜若蒙清尘被兰泽嬿服而御此亦天下之靡丽
皓侈广博之乐也太子能强起游乎太子曰仆病未
能也客曰将为太子驯骐骥之马驾飞軨之舆乘牡
骏之乘右夏服之劲箭左乌号之雕弓游涉乎云林
周驰乎兰泽弭节乎江浔掩青苹□清风陶阳气荡
春心逐狡兽集轻禽于是极犬马之才困野兽之足
穷相御之智巧恐虎豹慑鸷鸟逐马鸣镳鱼跨麋角
履游□兔蹈践鹿汗流沫坠冤伏陵窘无创而死
者固足充后乘矣此校猎之至壮也太子能强起游
乎太子曰仆病未能也然阳气见于眉宇之间浸淫
而上几满大宅客见太子有悦色也遂推而进之曰
冥火薄天兵车雷运旌旗偃蹇羽旄肃纷驰骋角逐
慕味争先僥墨广博望之有圻纯粹全牺献之公门
太子曰善愿复闻之客曰未既于是榛林深泽烟云
暗漠兕虎并作毅武孔猛袒裼声薄白刃硙硙矛戟
交错收获掌功赏赐金帛掩苹肆若为牧人席旨酒
嘉肴羞炰脍炙以御宾客涌觞并起动心惊耳诚必
不悔决绝以诺贞信之色形于金石高歌陈唱万岁
无斁此真太子之所喜也能强起而游乎太子曰仆
甚愿从直恐为诸大夫累耳然而有起色矣客曰将
以八月之望与诸侯远方交游兄弟并往观涛乎广
陵之曲江至则未见涛之形也徒观水力之所到则
恤然足以骇矣观其所驾轶者所擢拔者所扬汨者
所温汾者所涤汔者虽有心略辞给固未能缕形其
所由然也恍兮忽兮聊兮慓兮混汨汨兮忽兮慌兮
俶兮傥兮浩瀇瀁兮超旷旷兮秉意乎南山通望乎
东海虹洞兮苍天极虑乎崖涘流揽无穷归神日母
汨乘流而下降兮或不知其所止或纷纭其流折兮
忽缪往而不来临朱汜而远逝兮中虚烦而益怠莫
离散而发曙兮内存心而自持于是澡溉胸中洒练
五藏澹澉手足□濯发齿投弃恬怠输写淟浊分决
狐疑发皇耳目当是之时虽有淹病滞疾犹将伸伛
起躄发瞽披聋而观望之也况直眇小烦懑酲醲病
酒之徒哉故曰发蒙解惑不足以言也太子曰善然
则涛何气哉客曰不记也然闻于师曰似神而非者
三疾雷闻百里江水逆流海水上潮山出内云日夜
不止衍溢漂疾波涌而涛起其始起也洪淋淋焉若
白鹭之下翔其少进也浩浩溰溰如素车白马帷盖
之张其波涌而云乱扰扰焉如三军之腾装其旁作
而奔起也飘飘焉如轻车之勒兵六驾蛟龙附从太
白纯驰浩霓前后络绎颙颙卬卬椐椐强强莘莘将
将壁垒重坚沓杂似军行訇隐匈磕轧盘涌裔原不
可当观其两傍则滂渤怫□暗漠感突上击下律有
似勇壮之卒突怒而无畏蹈壁冲津穹曲随隈逾岸
出追遇者死当者坏初发乎或围之津涯荄轸谷分
回翔青篾衔枚檀柏弭节伍子之山通厉骨母之□
凌赤岸篲扶桑横奔似雷行诚奋厥武如振如怒沌
沌浑浑状如奔马混混庉庉声如雷鼓发怒庢沓清
升逾跇侯波奋振合战于藉藉之口鸟不及飞鱼不
及回兽不及走纷纷翼翼波涌云乱荡取南山背击
北岸覆亏丘陵平夷西畔险险戏戏崩坏陂池决胜
乃罢瀄汨潺湲披扬流洒横暴之极鱼□失势颠倒
偃侧沋沋湲湲蒲伏连延神物怪疑不可胜言直使
人踣焉洄暗凄怆焉此天下怪异诡观也太子能强
起观之乎太子曰仆病未能也客曰将为太子奏方
术之士有资略者若庄周魏牟杨朱墨翟便蜎詹何
之伦使之论天下之精微理万物之是非孔老览观
孟子持筹而筭之万不失一此亦天下要言妙道也
太子岂欲闻之乎于是太子据几而起曰涣乎一听
圣人辨士之言涊然汗出霍然病已
　　疾愈赋　　　　　　　　　　晋挚虞
余体气不龢饮食渐损旬有余日众疾□除馈食纤
纤而日□体貌廉廉而转损校朝夕其未殊验朔望
而减本形容消而憔悴体质惫而狼狈内忧深而虑
远乃量而度带讲和缓之余论寻越人之遗方考
异同以求中稽众术而简良会异端于妙门乃归奇
于涉廛惟兹药之攸造宝明中之皆坚丸以三匕为
剂服以四献为程势终朝而始发景未仄而身轻食
信宿而异量体涉旬而告平
　　愈膏肓疾赋　　　　　　　唐柳宗元
景公梦疾膏肓尚谓虚假命秦缓以候问遂伏身于
堂下公曰吾今形体不衰筋力未寡子言其有疾者
何也秦缓乃穷神极思曰夫上医疗未萌之兆中医
攻有兆之者目定死生心存取舍亦犹卞和献含璞
之璧伯乐相有孕之马然臣之遇疾如泥之处埏疾
之遇臣如金之在冶虽九窍未壅四支且安肤腠营
胃外强中干精气内伤神沮脉殚以热益热以寒益
寒针灸不达诚死之端巫新麦以为谶果不得其所
餐公曰固知天赋性命如彼暄寒短不足悲修不足
欢哂彼医兮徒精厥术如何为之可观医乃勃然变
色攘袂而起子无让我我谓于子我之技也如石投
水如弦激矢视生则生视死则死膏肓之疾不救衰
亡之国不理巨川将溃非捧土之能塞大厦将崩非
一木之能止斯言足以喻大子今察乎孰是爰有忠
臣闻之愤怨忘寝废食擗摽感叹生死浩浩天地漫
漫绥之则寿挠之则散善养命者鲐背鹤发成童儿
善辅□者殷辛夏桀为周汉非药曷以愈疾非兵胡
以定乱丧亡之国在贤哲之所扶匡而忠义之心岂
膏肓之所羁绊余能理亡国之刓弊愈膏肓之患难
君谓之何以医曰夫八纮之外六合之中始自生灵
及乎昆虫神安则存神丧则终亦犹道之紊也患出
于邪佞身之惫也疾生于火风彼膏肓与之颠覆匪
药石而能攻者哉因此而言曰予今变祸为福易曲
成直宁关天命在我人力以忠孝为干橹以信义为
封殖拯厥兆庶绥乎社稷一言而荧惑退舍一挥而
羲和匪昃桑谷生庭而自灭野雉雊鼎而自息诚天
地之无亲曷膏肓之能极医者遂口噤心醉局敛茫
然投弃针石匍匐而前吾谓治国在天子谓治国在
贤吾谓命不可续子谓命将可延讵知国不足理疾
不足痊佐荒淫为圣主保夭寿而长年皆正直之是
与庶将来之勉旃


　疾病部艺文二
诗

　　杨朱歌
　杨朱之友曰季梁疾大渐其子环而泣之请医季
　梁谓杨朱曰汝奚不为我歌以晓之杨朱歌云云
　俄而季梁之疾自瘳
天其弗识人胡能觉匪佑自天弗孽由人我乎汝乎
其弗知乎医乎巫乎其知之乎
　　卧疾叙意　　　　　　　　齐王秀之
贞悔不少期福极固难豫疾药虽一途遂以千百虑
景仄念徂龄带缓每危曙循躬既已兹况复岁将暮
层冰日夜多飞云密如雾归鸿互断绝宿鸟莫能去
辍我丘中琴良由一嗟故隐沦迹有违宰官功未树
何用揽余情恨恨此故路岂言劳者歌且曰幽人赋
　　喜疾瘳　　　　　　　　　梁简文帝
朝□犹掩扇宿幔未悬钩逍遥临四注兼持散九愁
虽同卫子惫聊喜挚生瘳灾星夜出境鸣禽晚去楼
蠲邪无贾服祅气息梁牛隔帘阴翠筱映水含珠榴
丹经蕴玉笥元水出长洲结友寻方岳采药访圆丘
神随七星变貌逐五云留飞鸿若可驾轻簪必易抽
　　卧疾　　　　　　　　　　　　同前
沈□类弩影积弊似河鱼讵逢龙子浴空叹楚王葅
　　拟王征君微养疾　　　　　　　江淹
窈霭潇湘空翠涧淡无滋寂历百草晦□吸□鸡悲
清阴往来远月华散前墀炼药瞩虚幌泛瑟卧遥帷
水碧验未黩金膏灵讵淄北渚有帝子荡瀁不可期
怅然山中暮怀□属此诗
　　和简文帝卧疾　　　　　　　刘孝威
玉躬耗寒暑群望崇珪璧仁祀盛黄缣礼坛优绀席
惫均楚疾愈俄同宋年益岂劳诵赋臣宁用观涛客
　　一旦歌　　　　　　　　　　王台卿
一旦被头痛避头还着□自无亲伴侣谁当给水浆
匍匐入山院正逢虎与狼对虎低头啼垂泪泪千行
　　岁晚沈□　　　　　　　　　朱超道
风将夜共静空与月俱明烛滴龙犹伏垆开凤欲惊
叶飞林失影冰合涧无声太息兴□念宁敢离衣行
唯畏残藤尽不闻桴鼓鸣
　　卧疾穷愁　　　　　　　　北周庾信
危虑风霜积穷愁岁月侵留蛇常疾首映弩屡惊心
稚川求药录君平问卜林野老时相访山僧或见寻
有菊翻无酒无弦则有琴讵知长抱膝独为梁父吟
　　卧疾闽越述净名意
并
序
　隋王胄
　余卧疾闽海弥留旬朔善友颙法师劝余以净名
　妙典调伏身心力疾粗陈其意敬简法师云尔
客行万余里渺然沧海上五岭常炎□百越多山瘴
兼以劳形神遂此婴疲恙桐雷邈已远砭石良难访
抱影私自怜沾襟独惆怅毗城有长者生平夙所尚
复藉大因缘勉以深回向心路资调伏于焉念实相
水沫本难摩干城空有状是生非至理是我皆虚妄
求之不可得谁其受业障信矣大医王兹力诚难量
　　秋园卧病呈晖上人　　　　唐陈子昂
幽寂旷日遥林园转清密疲□淡无豫独坐泛瑶瑟
怀挟万古情忧虑百年疾绵绵多滞思忽忽每如失
缅想赤松游高寻白云逸荣吝始都丧幽人遂贞吉
图书纷满□山水蔼盈室宿昔心所尚平生自兹毕
愿言谁见知梵筵有同术八月高秋晚凉风正萧瑟
　　卧疾　　　　　　　　　　　　许浑
寒□灯尽月斜晖佩马朝天独掩扉清露已雕秦塞
柳白云空长越山薇病中送客难为别梦里还家不
当归唯有寄书书未得卧闻燕雁向南飞
　　江阁卧病走笔寄呈崔卢两侍御　杜甫
客子庖厨薄江楼枕席清衰年病祇瘦长夏想为情
滑忆雕胡饭香闻锦带羹溜匙兼暖腹谁欲致杯罂
　　老病　　　　　　　　　　　　前人
老病巫山里稽留楚客中药残他日裹花发去年丛
夜足沾沙雨春多逆水风合分双赐笔犹作一飘蓬
　　耳聋　　　　　　　　　　　　前人
生年鹖冠子叹世鹿皮翁眼复几时暗耳从前月聋
猿鸣秋泪雀噪晚愁空黄落惊山树呼儿问朔风
　　闲斋卧病行药至山馆稍次湖亭一首
　　　　　　　　　　　　　　　　常建
旬时结阴霖帘外初白日斋沐清病容心魂畏虚室
闲梅照前户明镜悲旧质同袍四五人何不来问疾
　　移疾会诗客元生与释子法朗因诒诸曹
　　　　　　　　　　　　　　　韦应物
对此嘉树林独有戚戚颜抱瘵知旷职淹旬非乐闲
释子来问信诗人亦扣关道同意暂遣客散疾徐还
园径自幽静元蝉噪其间高窗瞰远郊暮色起秋山
英曹幸休暇恨恨心所攀
　　酬李端野寺病居见寄　　　　　卢纶
野寺昏钟山色阴乱藤高竹水声深农夫就饷还依
草野雉惊飞不过林斋沐暂思同静室清羸已觉助
禅心寂寞日长谁问疾料君唯取古方寻
　　卧病寓居龙兴观枉冯十七著作书知罢摄洛
　　阳赴缑氏因题十四韵寄冯生并赠乔尊师（
时予
　　罢推官）
　　　　　　　　　　前人
乞假依山宅蹉跎属岁周弱荑轻采拾钝质称归休
潘岳衰将至刘桢病未瘳步迟乘羽客起晏滞书邮
幸以编方验终贻骨肉忧灼龟炉气冷曝药树阴稠
语命心堪醉伤离梦亦愁荤膻居已绝鸾鹤见无由
世累如尘积年光剧水流蹑云知有路济海岂无舟
倚玉翻成难投砖敢望酬卑栖君就禄羸惫我逢秋
腐叶填荒辙阴萤出古沟依然在遐想愿子励风猷
　　卧病书怀　　　　　　　　　　前人
苦心三十载白首遇艰难旧地成孤客全家赖钓竿
貌衰缘药尽起晚为山寒老病今如此无人更问看
　　岭下卧疾寄刘长卿员外　　　　包佶
唯有贫兼病能令亲爱□岁时供放逐身世付空虚
胫弱秋添絮头风晓废梳波澜喧众口藜藿静吾庐
丧马思开卦占鸮懒发书十年江海隔离恨子知予
　　近获风痹之疾题寄所怀　　　　前人
病夫将已矣无可答君恩衾枕同羁客图书委外孙
久来从吏道常欲奉空门疾走几先息攲行力渐烦
无医能却老有变是游魂鸟宿还依伴蓬飘莫问根
寓形齐指马观境制心猿唯借南荣地清晨暂负暄
　　卧病　　　　　　　　　　　　张籍
身病多思虑亦读神农经空堂留灯烛四壁青荧荧
羁旅随人欢贫贱还自轻今来问良医乃知病所生
僮仆各忧愁杵臼无停声见我形□□劝药语丁宁
春雨枕席冷窗前新禽鸣开门起无力遥爱鸡犬行
服药察耳目渐如醉者醒顾非达性命犹为忧患生
　　客淮南病　　　　　　　　　　卢同
扬州蒸毒似燂汤客病清枯须欲霜且喜闭门无俗
物四肢安稳一张□
　　春病　　　　　　　　　　　　元稹
病来闲卧久因见静时心残月晓窗迥落花幽院深
望山移坐榻行药步墙阴车马门前度遥闻哀苦吟
　　秋晚病中乐天以诗见问力疾奉酬
　　　　　　　　　　　　　　　刘禹锡
耳虚多听远展转晨鸡鸣一室背灯卧中宵扫叶声
兰芳经雨败鹤病得秋轻肯踏衡门草唯应是友生
　　病中作
时年
十八
　　　　白居易
久为劳生事不学摄生道年少已多病此身岂堪老
　　首夏病间　　　　　　　　　　前人
我生来几时万有四千日自省于其间非忧即有疾
老去虑渐息年来病初愈忽喜身与心泰然两无苦
况兹孟夏月清和好时节微风吹夹衣不寒复不热
移榻树阴下竟日何所为或饮一瓯茗或吟两句诗
内无忧患迫外无职役羁此日不自适何时是适时
　　村居卧病三首　　　　　　　　前人
戚戚抱羸病悠悠度朝暮夏木纔结阴秋兰已含露
前日巢中卵化作雏飞去昨日穴中虫蜕为蝉上树
四时未尝歇一物不暂住唯有病客心沉然独如故
　　又
新秋久病客起步村南道尽日不逢人虫声遍荒草
西风吹白露野绿秋仍早草木犹未伤先伤我怀抱
朱颜与元鬓强健几时好况为忧病侵不得依年老
　　又
种黍三十亩雨来苗渐大种二十畦秋来欲堪刈
望黍作冬酒留为春菜荒村百物无待此养衰瘵
葺庐备阴雨补褐防寒岁病身知几时且作明年计
　　寒食卧病　　　　　　　　　　前人
病逢佳节长叹息春雨蒙蒙榆柳色羸坐全非旧日
容扶行半是他人力喧喧里巷踏青归笑闭柴门度
寒食
　　病气　　　　　　　　　　　　前人
自知气发每因情情在何由气得平若问病根深与
浅此身应与病齐生
　　病中早春　　　　　　　　　　前人
今朝枕上觉头轻强起阶前试脚行膻腻断来无气
力风痰恼得少心情暖消霜瓦津初合寒减冰渠冻
不成唯有愁人鬓间雪不随春尽逐春生
　　衰病　　　　　　　　　　　　前人
老与病相仍华簪发不胜行多朝散药睡少夜停灯
禄食分供鹤朝衣减施僧性多移不得郡政谩如绳
　　病中书事　　　　　　　　　　前人
三载卧山城闲知节物情莺多过春语蝉不待秋鸣
气嗽因寒发风痰欲雨生病身无所用唯解卜阴晴
　　卧疾　　　　　　　　　　　　前人
闲官卧疾绝经过居处萧条近洛河水北水南秋月
夜管弦声少杵声多
　　病中多雨逢寒食　　　　　　　前人
水国多阴常懒出老夫饶病爱闲眠三旬卧度莺花
月一半春销风雨天薄暮何人吹觱篥新晴几处缚
秋千彩绳芳树长如旧唯是年年换少年
　　老病　　　　　　　　　　　　前人
昼听笙歌夜醉眠若非月下即花前如今老病须知
分不负春来二十年
　　病中赠南邻觅酒　　　　　　　前人
头痛牙疼三日卧妻看煎药婢来扶今朝似校□头
语先问南邻有酒无
　　就暖偶酌戏诸诗酒旧侣　　　　前人
低屏软褥卧藤□舁向前轩就日阳一足任他为外
物三杯自要沃中肠头风若见诗应愈齿折仍夸笑
不妨细酌徐吟犹得在旧游未必便相忘
　　岁暮呈思黯相公皇甫朗之及梦得尚书
　　　　　　　　　　　　　　　　前人
岁暮皤然一老夫十分流辈九分无莫嫌身病人扶
侍犹胜无身可遣扶
　　岁暮病怀赠梦得
时与梦得
同患足疾
前人
十年四海故交亲零落唯残两病身共遣数奇从是
命同教步蹇有何因眼随老减嫌长夜体待阳舒望
早春新乐堂前旧池上相过亦不要他人
　　病中宴坐　　　　　　　　　　前人
有酒病不饮有诗慵不吟头眩罢垂钓手痹休援琴
竟日悄无事所居闲且深外安支离体中养希夷心
□户纳秋景竹木澄夕阴宴坐小池畔清风时动襟
　　病入新正　　　　　　　　　　前人
枕上惊新岁花前念旧欢是身老所逼非意病相干
风月情犹在杯觞兴渐阑便休心未伏更试一春看
　　卧疾来早晚　　　　　　　　　前人
卧疾来早晚悬悬将十旬婢能寻本草犬不吠医人
酒瓮全生醭歌筵半委尘风光还欲好争向枕前春
　　病后寒食　　　　　　　　　　前人
故纱绛帐旧青毡药酒醺醺引醉眠抖擞敝袍春晚
后摩挲病脚日阳前行无筋力寻山水坐少精神听
管弦抛掷风光负寒食曾来未省似今年
　　老病相仍以诗自解　　　　　　前人
荣枯忧喜与彭殇都是人间戏一场虫臂鼠肝犹不
怪鸡肤鹤发复何伤昨因风发甘长往今遇阳和又
小康
春暖来风
痹稍退也
还似远行装束了迟回且住亦何妨
　　足疾　　　　　　　　　　　　前人
足疾无加亦不瘳绵春历夏复经秋开筵且酌尊中
酒代步多乘池上舟幸有眼前衣食在兼无身后子
孙忧应须学取陶彭泽但委心形任去留
　　老病幽独偶吟所怀　　　　　　前人
眼渐昏昏耳渐聋满头霜雪半身风已将身出浮云
外犹寄形于逆旅中觞咏罢来宾阁闭笙歌散后妓
房空世缘俗念消除尽别是人间清净翁
　　病中看经赠诸道侣　　　　　　前人
右眼昏花左足风金□石水用无功（
金□刮眼病见涅盘经磁石水
治风见外台方）
不如回念三乘乐便得浮生百病空无子同
居草庵下有妻偕老道□中何烦更请僧为侣月上
新归伴病翁
　　病疮　　　　　　　　　　　　前人
门有医来往庭无客送迎病销谈笑兴老足叹嗟声
鹤伴临池立人扶下砌行脚疮春断酒那得有心情
　　卧病李员外题扉而去　　　　　钱起
僻陋静者居蒿莱行径失谁知簪绂贵能问幽忧疾
珂声未驻门兰气先入室沉□不冠带安得候蓬荜
清扬
一作
青阳
去莫寻离念顷来侵雀栖高窗静日出修
桐阴枕上忆君子悄悄唯苦心
　　卧病　　　　　　　　　　　戴叔伦
门掩青山卧莓苔积雨深病多知药性客久见人心
众鸟趋林健孤蝉抱叶吟沧洲诗社散无梦盍朋簪
　　多病戏书因示长孺　　　　　权德舆
行年未四十已觉百病生眼眩飞蝇影耳厌远蝉声
甘辛败六藏冰炭交七情唯思曲肱枕搔首掷华缨
　　路病　　　　　　　　　　　　孟郊
病客无主人艰哉求卧难飞光赤道路内火焦肺肝
欲饮井泉竭欲医囊用单稚颜能几日壮志忽已残
人子不言苦归书但云安愁环在我肠宛转终无端
　　卧病　　　　　　　　　　　　前人
贫病诚可羞故□无新裘春色烧肌肤时餐苦咽喉
倦寝意蒙昧强言声幽柔承颜自俯仰有泪不敢流
默默寸心中朝愁续暮愁
　　病客吟　　　　　　　　　　　前人
主人夜呻吟皆入妻子心客子昼呻吟徒为虫鸟音
妻子手中病愁思不复深僮仆手中病忧危独难任
丈夫久漂泊神气自然沈况于滞疾中何人免嘘喑
大海亦有涯高山亦有岑沈忧独无极尘泪互盈襟
　　夏中病痁作　　　　　　　　温庭筠
山鬼扬威正气愁便辞珍簟袭狐裘西窗一夕悲人
事团扇无情不待秋
　　早春病中书事寄鲁望　　　　皮日休
眼晕见云母耳虚闻海涛惜春狂似蝶养病躁于猱
案静方书古堂空药气高可怜真宰意偏解困吾曹
　　道州郡斋卧疾寄东馆诸贤　　　吕温
东池送客醉年华闻道风流胜习家独卧郡斋寥落
意隔帘微雨湿梨花
　　扶病春庭　　　　　　　　　　刘言史
强梳稀发着纶巾舍杖空行试病身花间自欲徘徊
立稚子牵衣不许人
　　病中客散复言怀　　　　　　　前人
华发离披卧满头暗虫衰草入乡愁枕前人去空庭
暮又见芭蕉白露秋
　　病起　　　　　　　　　　　　来鹄
春初一卧到秋深不见红芳与绿阴窗下展书难久
读池边扶杖欲闲吟藕穿平地生荷叶□过东家作
竹林在舍浑如远乡客诗僧酒伴镇相寻
　　病忆　　　　　　　　　　　　韩偓
信知尤物必牵情一顾难酬觉命轻曾把禅机消此
病破除纔尽又重生
　　贼中与萧韦二秀才同卧重疾二君寻愈余独
　　加焉恍惚之中因有题　　　　　韦庄
与君同卧疾独我渐弥留弟妹不知处兵戈殊未休
胸中疑晋竖耳下斗殷牛纵有秦医在怀乡亦泪流
　　旅中卧病　　　　　　　　　杜荀鹤
秋来谁料病相萦枕上心犹算去程风射破窗灯易
灭月穿□屋梦难成故园何啻三千里新雁纔闻一
两声我自与人无旧分非干人与我无情
　　秋夕病中　　　　　　　　　　前人
坏屋不眠风雨夜故园无信水云秋病中枕上谁相
问一一蝉声槐树头
　　病后作　　　　　　　　　　僧淡交
未得忘身法此身终未安病肠犹可洗瘦骨不禁寒
药少心情
一
作神
饵经无气力看悠悠片云质独对夕
阳残
　　新秋病中枕上闻蝉　　　　　僧齐己
枕上稍醒醒忽闻蝉一声此时知不死昨日即前生
更欲临窗听犹难策杖行寻应同蜕壳重饮露华清
　　病中呈诸友　　　　　　　　宋朱熹
穷居值秋晦抱疾独斋居行稀草生径一雨复旬余
交亲各所营旷若音尘□始悟端居乐复理北窗书
读诵兴已阑起坐方踌躇绿树满空庭策策凉飙初
良时不复停烦吝未云祛还思对君子日夕停轩车
　　丙子夏卧病汗后有作　　　　金赵元
枯肠得水若通灵涣汗周身一雨零行客筋骸困方
歇醉人心骨唤初醒病蝉移梦入新壳老鹤息神梳
旧翎乞得残年对儿女不愁无粟贮陶瓶
　　卧病有感　　　　　　　　　朱之才
□苏粲园英泽芝纷水叶赤弁舞纤肌黄袍缓老颊
鸣飞各有适吾独嗟衰薾齿发久已□又复失调燮
粱肉谢鼎俎参苓富巾箧葵扇风未来桃笙汗初浃
呻吟和哀蝉梦寐追化蝶抚枕念平生世故饱更涉
弱龄负奇志胸霓盘炜夜徯傅岩访朝待渭滨猎
荀爽岁九迁康侯日三接功业着钟鼎声名垂史牒
那知事大谬举趾得踬跲多难集暮年百愿无一惬
寒灰消寸心清泪腐双睫坐令孤鹏骞化作瘴鸢跕
忧来复自慰人生几蓂荚呼吸过百岁俯仰失千
乘流须纵棹遇坎即停楫些语不成骚商歌鼓长铗
　　病中
病因食猪动气而作癸
卯四月二十一日晨起书
元好问
战胜颇自恃宁知从外腴文章工作祟时运迫摧枯
止酒嗟何及烧猪本不图膏粱无急变山泽有真臞
诗信藤条戏方遭铁弹诬盐红忘后顾黧黑见前驱
眩入投□卧晨淹伏枕呼万钱唯呕泄一脔尔乘除
静伏心仍悸深调息亦粗局嫌囚宇宙渴忆卷江湖
风柳留蝉蜕霜松映鹤孤养和惩往失扶老念时须
杯杓归神誓垣墙任佛逾回蹊且垂翅望或在桑榆
　　病项　　　　　　　　　　　明吴宽
人生自召百一病伤彼六欲兼七情我今有病出偶
尔开口欲说难为名幸非寒战与潮热一痛却使心
怦怦籧篨戚施古人疾二者一旦来相婴董宣不屈
汉公主徐积已见胡先生昨朝向人忽作别即欲回
顾仍前行昂头莫肯少轻诺侧目欲就多欢迎我生
由来泛掘强只今见者尢加惊独鹤引吭频饮喙大
鸡盛气相喧争嗟吁元首本无恙股肱何不思扶倾
端愁蔓延入骨髓此病始知为匪轻轩岐医经动盈
卷不识何药堪煎烹莫如闭户学导引动荡血□方
和平未能痛定得思痛把笔遣闷诗先成
　　老病叹　　　　　　　　　　　前人
我身衰朽百病加年未六十眼已花筋牵肉颤骨髓
竭肤腠剥错疮与瘸人皆爱我馈我药暂止信宿还
萌芽肺肝上气若潮涌旧剂再歠犹淋沙有眼不视
非我目修短已定无舛差琚不能使之少卢秦焉
能使之加攻犀盐朽各有分凫悲鹤悼何谬耶不如
闭户谢客去有酒且饮辞喧哗
　　怀王澄伯卧病　　　　　　　　前人
落红寒食渐纷纷强自携尊对夕曛舂到马卿偏卧
病径开羊仲正离群林风几处邀歌扇花雨千家扑
舞裙何事与君俱伏枕莺声唤友不堪闻
　　秋日病起有述　　　　　　　王世懋
江城萧瑟思堪哀斜日高楼暄色催短发经秋如落
叶壮心离梦似寒灰百年自傍愁边枕万事从倾病
后杯稍喜蓬蒿余小径月明时唤酒人来
　　钱子孔周久卧沉□不出奉简律句
　　　　　　　　　　　　　　　　汤珍
束发相要及暮年追陪花月与林泉却缘伏枕违春
事自笑无情拍酒船□骨旧传禽戏术全身新读马
蹄篇高轩列榭多云气日盼庭柯芳树前
　　卧病七旬方起试笔作字适世贤有诗见慰依
　　韵奉酬　　　　　　　　　　程敏政
独卧空房思有余茂陵□□旧相如病来自觉逢迎
倦客至从嗔礼法□风约黄尘凝砚沼雨催青草上
□除读君诗罢还成句枣笔藤笺试手初
　　讯冯天垂病　　　　　　　　金是瀛
团团坠秋露戚戚下庭柯念吾同怀子炼药守岩阿
洗马体善羸征君爱养□侧置素丝琴手把黄金华
仙茎传三岛遥情憩八遐七发为余起二竖其奈何
言保金石躯黄发共婆娑
　　肺病　　　　　　　　　　　黄鲁曾
肺病因何剧龙蛇久背时小槽谁贳酒弱翰漫题诗
贵辙过难结仙舟载已迟春来花鸟意独饮向茅茨

　疾病部杂录
书经说命若药弗瞑眩厥疾弗瘳
诗经小雅巧言既微且尰按注骭疡为微肿足为尰
大全孔氏曰郭璞云骭脚胫也疡疮也膝胫之下有
疮肿是涉水所为
礼记曲礼君使士射不能则辞以疾言曰某有采薪
之忧
问丧恻怛之心痛疾之意伤肾干肝焦肺
周礼春官司巫春招弭以除疾病
夏官司爟掌行火之政令四时变国火以救时疾
晋语胥臣对晋文公曰戚施直镈籧篨蒙璆侏儒扶
卢蒙瞍修声聋聩司火僮昏嚚喑僬侥官师所不材
也以实裔土按注直镈直主击镈镈钟也璆玉磬也
不能俯故使之戴磬扶缘也卢矛干之柲缘之以为
戏蒙瞍无目于声音审聋聩耳无闻于视则审
汉书贾谊传天下之势方病大□一胫之大几如要
一指之大几如股平居不可屈伸一二指搐身虑亡
聊失今不治必为锢疾后虽有扁鹊不能为已病非
徒□也又苦盭
白虎通天子疾称不豫诸侯称负子大夫称负薪士
称犬马不豫者不复豫政也负子者诸侯子民今不
复子民也负薪犬马皆谦也
潜夫论治世不得真贤譬犹治疾不得良医也治疾
当得人参反得支罗服当得麦门冬反蒸横麦已而
不识真合而服之病以浸剧不自知为人所欺也乃
反谓方不诚而药皆无益于病因弃后药而弗敢饮
而更求巫觋者虽死可也
颜氏家训书证篇左传曰齐侯痎逐痁说文云痎一
日一发之疟痁有热疟也案齐侯之病本是间日一
发渐加重乎故为诸侯忧也今北方犹呼痎疟音皆
在世间传本多以痎为疥杜征南亦无解释徐仙民
音介俗儒就为通云病疥令人恶寒变而成疟此臆
说也疥癣小疾何足可论宁有患疥转作疟乎
唐国史补故老言五十年前多患热黄坊曲必有大
署其门以烙黄为业者灞浐水中常有昼至暮去者
谓之浸黄近代悉无而患腰脚者众耳疑其茶为之
番禺杂记岭表或见物自空中而下始如弹丸渐如
车轮遂四散人中之即病谓之瘴母
清异录他疾一脏受病劳瘵则异矣次第传变五脏
百脉俱伤血绝然后奄丧人死则有虫出中者病如
前人非死不已一传十十传百展转无穷故号义疾
容斋五笔公孙弘为丞相以病归印上报曰君不幸
罹霜露之疾何恙不已颜师古注恙忧也何忧于疾
不止也礼部韵略训恙字亦曰忧也初无训病之义
盖既云罹疾矣不应复云病师古之说甚为明白而
世俗相承至问人病为贵恙谓轻者谓微恙心疾为
心恙风疾为风恙根着已深无由可改
经鉏堂杂志人在病中百念灰冷虽有富贵欲享不
可反羡贫贱而健者是故人能于无事时常作病想
一切名利之心自然扫去真妙法也
暇日记钱乙言渠
大
也
病周髀髀周者本草磁石主周
髀注凡髀随血脉上下不能左右去为周髀乙以药
使痹气归支体以宽心腹之苦故手足挛而心腑无
恙
鼠璞战国策赵威后问齐使岁无恙耶王亦无恙耶
晋顾恺之与殷仲堪笺行人安稳布帆无恙隋日本
遣使称日出处天子致书日没处天子无恙风俗通
云恙毒虫也喜伤人古人草居露宿相劳问曰无恙
神异经去北大荒中有兽咋人则病名曰恙也
常入人室屋黄帝杀之北人无忧病谓无恙苏氏演
义亦以无忧病为恙恙之字同或以为虫或以为兽
或谓无忧病广干禄书兼取忧及虫事物纪原兼取
忧及兽予看广韵其义极明于恙字下云忧也病也
又噬虫善食人心也于字下云兽如狮子食虎
豹及人是与恙为二字合而一之神异经诞矣
齐东野语世有男子虽娶妇而终身无嗣育者谓天
阉世俗命之曰黄门晋海西公尝有此疾北齐李庶
生而天阉按黄帝针经曰有具伤于阴阴气绝而不
起阴不能用然其须不去宦者之独去何也愿闻其
故岐伯曰宦者去其宗筋伤其冲脉血泻不复皮肤
内结唇口不荣故须不生黄帝曰有具天宦者未尝
被伤不脱于血然其须不生何耶岐伯曰此天之所
不足其任冲不盛宗筋不成有气无血唇口不荣故
须不生又大般若经载五种黄门云凡言扇半释
伽唐言黄门其类有五一曰半释迦总名也有男根
用而不生子二曰伊利沙半释迦谓行欲即发不见
即无亦具男根而不生子三曰扇半释迦谓本来
男根不满亦不能生子四曰博叉半释迦谓半月能
男半月不能男五曰留拿半释迦此云割谓被割刑
者此五种黄门名为人中恶趣受身处然周礼奄人
郑氏注云奄真气藏者谓之宦人是皆真气不足之
所致耳
辍耕录世谓有疾曰不快陈寿作华佗传亦然
愠羝谓腋气也唐崔令钦教坊记云范汉女大娘子
亦是竿木家开元二十一年出内有姿媚而微愠羝
癸辛杂识吹霎二字每见刘长卿用之作伤寒感冷
意问之则谩云出汉书然莫可考也继阅方书于香
芎散证治云吹霎伤风头疼发热此必有所据也
凡人损目者命多是卯酉克盖卯酉者日月之门户
所为光明也卯为子所刑击酉乃自刑必有此疾
逌旃琛言咏词有善谑而不虐者其咏疟云冷将来
一似冰凌上坐热将来一似蒸笼内卧颤将来颤的
牙关错疼将来疼得天灵破兀的不害杀人也么哥
似这等寒来暑往人难过其意在末句曲有务头如
此尚审听之
长松茹退憨憨子曰能病病者病奚从生以不能病
病我故病焉然病之大者莫若生心心生则靡所不
至矣岂惟病哉故曰眼病乎色耳病乎声心病乎我
惟忘我者病无所病可以药天下之病
笔畴客有问于予曰子卧病几半载　炕之间萧然
无有也子卧病于炕身不少动气不少息一语不发
帖然寂然宛然木偶饮食不尝当斯时也子何以用
其心乎予曰予无所用其心也以谓天地赋我岂欲
予病哉今日之窘且病者有物使之然也予之不语
者恭俟其命也人见予苦于昭昭之际而不知予心
恬于冥冥之中也客笑曰此子忘有为之身而信无
声之理宜乎穷且病也
野客丛谈周官疾医四时皆有疠疾春时有痟首疾
郑注痟酸削也司马相如消渴则所谓消中之疾也
痟首消中二疾既异而其字亦自不同后人往往不
辨指为一疾鲜有别之者后汉李通素有消疾此正
如相如渴疾也太子贤注消中之疾是已乃复引周
官为证是以消中痟首为一义以至玉篇广韵之类
皆以痟为消病惟礼部韵痟字下注酸痟头痛是为
得之张孟押韵注酸痟头痛又渴病虽明知二病为
不同是认二字为一体矣
筋

　疾病部纪事
吕氏春秋制乐篇周文王立国八年岁六月文王寝
疾五日而地动东西南北不出国郊百吏皆请曰臣
闻地之动为人主也今王寝疾五日而地动四面不
出周郊群臣皆恐曰请移之文王曰若何其移之也
对曰兴事动众以增国城其可以移之乎文王曰不
可夫天之见妖也以罚有罪也我必有罪故天以此
罚我也今故兴事动众以增国城是重吾罪也不可
文王曰昌也请改行重善以移之其可以免乎于是
谨其礼秩皮革以交诸侯饬其辞令币帛以礼豪士
颁其爵列等级田畴以赏群臣无几何疾乃止
尚书金縢既克商二年王有疾弗豫二公曰我其为
王穆卜周公曰未可以戚我先王公乃自以为功为
三坛同墠为坛于南方北面周公立焉植璧秉圭乃
告太王王季文王史乃册祝曰惟尔元孙某遘厉虐
疾若尔三王是有丕子之责于天以旦代某之身予
仁若考能多材多艺能事鬼神乃元孙某不若旦多
材多艺不能事鬼神乃命于帝庭敷佑四方用能定
尔子孙于地下四方之民罔不祗畏呜呼无坠天之
降宝命我先王亦永有依归今我即命于元龟尔之
许我我其以璧与珪归俟尔命尔不许我我乃屏璧
与珪乃卜三龟一习吉启钥见书乃并是吉公曰体
王其罔害予小子新命于三王惟永终是图兹攸俟
能念予一人公归乃纳册于金縢之匮中王翼日乃
瘳
韩子外储说秦襄王病百姓为之祷病愈杀牛塞祷
郎中阎遏公孙衍出而见之曰非社腊之时也奚自
杀牛而祠社怪而问之百姓曰人主病为之祷今病
愈杀牛塞祷阎遏公孙衍说见王拜贺曰过尧舜矣
王惊曰何谓也对曰尧舜其民未至为之祷也今王
病而民以牛祷病愈杀牛塞祷故臣窃以王为过尧
舜也
贾谊新书楚惠王食寒葅而得蛭因遂吞之有腹疾
而不能食令尹入问曰王安得此疾王曰我食寒葅
而得蛭念谴之而不行其罪乎是法废而威不立也
非所闻也谴而行诛则庖宰监食者法皆当死心又
弗忍也故我恐蛭之见也遂吞之令尹避席再拜而
贺曰臣闻皇天无亲惟德是辅王有仁德天之所奉
也病不为伤是夕也惠王之后而蛭出其久病心腹
之积皆愈故天之视听不可谓不察
左传成公十年晋侯疾病求医于秦秦伯使医缓为
之未至公梦疾为二竖子曰彼良医也惧伤我焉□
之其一曰居肓之上膏之下若我何医至曰疾不可
为也在肓之上膏之下攻之不可达之不及药不至
焉不可为也公曰良医也厚为之礼而归之
襄公十年宋公享晋侯以桑林荀罃辞舞师题以旌
夏晋侯惧而退入于房去旌卒享而还及着雍疾卜
桑林见荀偃士□欲奔请祷焉荀罃不可曰我辞礼
矣彼则以之犹有鬼神于彼加之晋侯有间按注间
疾差也
二十一年夏楚子庚卒楚子使薳子冯为令尹访于
申叔豫叔豫曰国多宠而王弱国不可为也遂以疾
辞方暑阙地下冰而□焉重茧衣裘鲜食而寝楚子
使医视之复曰瘠则甚矣而血气未动乃使子南为
令尹
二十二年秋九月郑公孙黑肱有疾归邑于公召室
老宗人立段而使黜官薄祭祭以特羊殷以少牢足
以供祀尽归其余邑曰吾闻之生于乱世贵而能贫
民无求焉可以后亡敬共事君与二三子生在敬戒
不在富也己巳伯张卒君子曰善戒
左传昭公元年晋侯有疾郑伯使公孙侨如晋聘且
问疾叔向问焉曰寡君之疾病卜人曰实沈台骀为
祟史莫之知敢问此何神也子产曰昔高辛氏有二
子伯曰阏伯季曰实沈居于旷林不相能也日寻干
戈以相征讨后帝不臧迁阏伯于商丘主辰商人是
因故辰为商星迁实沈于大夏主参唐人是因以服
事夏商其季世曰唐叔虞当武王邑姜方震太叔梦
帝谓己余命而子曰虞将与之唐属诸参而蕃育其
子孙及生有文在其手曰虞遂以命之及成王灭唐
而封太叔焉故参为晋星由是观之则实沈参神也
昔金天氏有裔子曰昧为元冥师生允格台骀台骀
能业其官宣汾洮障大泽以处太原帝用嘉之封诸
汾川沈姒蓐黄实守其祀今晋主汾而灭之矣由是
观之则台骀汾神也抑此二者不及君身山川之神
则水旱疠疫之灾于是乎禜之日月星辰之神则雪
霜风雨之不时于是乎禜之若君身则亦出入饮食
哀乐之事也山川星辰之神又何为焉侨闻之君子
有四时朝以听政昼以访问夕以修令夜以安身于
是乎节宣其气勿使有所壅闭湫底以露其体兹心
不爽而昏乱百度今无乃壹之则生疾矣侨又闻之
内官不及同姓其生不殖美先尽矣则相生疾君子
是以恶之故志曰买妾不知其姓则卜之违此二者
古之所慎也男女辨姓礼之大司也今君内实有四
姬焉其无乃是也乎若由是二者弗可为也已四姬
有省犹可无则必生疾矣叔向曰善哉肸未之闻也
此皆然矣叔向出行人挥送之叔向问郑故焉且问
子□对曰其与几何无礼而好陵人怙富而卑其上
弗能久矣晋侯闻子产之言曰博物君子也重贿之
晋侯求医于秦秦伯使医和视之曰疾不可为也是
谓近女室疾如蛊非鬼非食惑以丧志良臣将死天
命不佑公曰女不可近乎对曰节之先王之乐所以
节百事也故有五节迟速本末以相及中声以降五
降之后不容弹矣于是有烦手淫声慆堙心耳乃忘
平和君子勿听也物亦如之至于烦乃舍也己无以
生疾君子之近琴瑟以仪节也非以慆心也天有六
气降生五味发为五色征为五声淫生六疾六气曰
阴阳风雨晦明也分为四时序为五节过则为灾阴
淫寒疾阳淫热疾风淫末疾雨淫腹疾晦淫惑疾明
淫心疾女阳物而晦时淫则生内热惑蛊之疾今君
不节不时能无及此乎出告赵孟赵孟曰谁当良臣
对曰主是谓矣主相晋国于今八年晋国无乱诸侯
无阙可谓良矣和闻之国之大臣荣其宠禄任其大
节有灾祸兴而无改焉必受其咎今君至于淫以生
疾将不能图恤社稷祸孰大焉主不能御吾是以云
也赵孟曰何谓蛊对曰淫溺惑乱之所生也于文皿
虫为蛊谷之飞亦谓之蛊在周易女惑男风落山谓
之蛊皆同物也赵孟曰良医也厚其礼而归之
七年郑子产聘于晋晋侯有疾韩宣子逆客私焉曰
寡君寝疾于今三月矣并走群望有加而无瘳今梦
黄熊入于寝门其何厉鬼也对曰以君之明子为大
政其何厉之有昔尧殛鲧于羽山其神化为黄熊以
入于羽渊实为夏郊三代祀之晋为盟主其或者未
之祀乎韩子祀夏郊晋侯有间赐子产莒之二方鼎
二十年齐侯疥遂痁期而不瘳诸侯之宾问疾者多
在梁丘据与裔款言于公曰吾事鬼神丰于先君有
加矣今君疾病为诸侯忧是祝史之罪也诸侯不知
其谓我不敬君盍诛于祝固史嚚以辞宾公说告晏
子晏子曰日宋之盟屈建问范会之德于赵武赵武
曰夫子之家事治言于晋国竭情无私其祝史祭祀
陈信不愧其家事无猜其祝史不祈建以语康王康
王曰神人无怨宜夫子之光辅五君以为诸侯主也
公曰据与款谓寡人能事鬼神故欲诛于祝史子称
是语何故对曰若有德之君外内不废上下无怨动
无违事其祝史笃信无愧心矣是以鬼神用飨国受
其福祝史与焉其所以蕃祉老寿者为信君使也其
言忠信于鬼神其适遇淫君外内颇邪上下怨疾动
作辟违从欲厌私高台深池撞钟舞女斩刈民力输
掠其聚以成其违不恤后人暴虐淫从肆行非度无
所还忌不思谤讟不惮鬼神神怒民痛无悛于心其
祝史荐信是言罪也其盖失数美是矫诬也进退无
辞则虚以求媚是以鬼神不享其国以祸之祝史与
焉所以夭昏孤疾者为暴君使也其言僭嫚于鬼神
公曰然则若之何对曰不可为也山林之木衡鹿守
之泽之萑蒲舟鲛守之薮之薪蒸虞候守之海之盐
蜃祈望守之县鄙之人入从其政逼介之关暴征其
私承嗣大夫强易其贿布常无艺征敛无度宫室日
更淫乐不违内宠之妾肆夺于市外宠之臣僭令于
鄙私欲养求不给则应民人苦病夫妇皆诅祝有益
也诅亦有损聊摄以东姑尤以西其为人也多矣虽
其善祝岂能胜亿兆人之诅君若欲诛于祝史修德
而后可公说使有司宽政毁关去禁薄敛己责
晏子谏上篇景公疥且疟□年不已召会谴梁丘据
晏子而问焉曰寡人之病病矣使史固与祝佗巡山
川宗庙牺牲圭璧莫不备具数其常多先君桓公桓
公一则寡人再病不已滋甚予欲杀二子者以说于
上帝其可乎会谴梁丘据曰可晏子不对公曰晏子
何如晏子曰君以祝为有益乎公曰然若以为有益
则诅亦有损也君疏辅而远拂忠臣拥塞谏言不出
臣闻之近臣嘿远臣喑众口铄金今自聊摄以东姑
尤以西者此其人民众矣百姓之咎怨诽谤诅君于
上帝者多矣一国诅两人祝虽善祝者不能胜也且
夫祝直言情则谤吾君也隐匿过则欺上帝也上帝
神则不可欺上帝不神祝亦无益愿君察之也不然
则无罪夏商所以灭也公曰善解余惑加冠命会谴
毋治齐国之政梁丘据毋治宾客之事兼属之乎晏
子晏子辞不得命受相退把政改月而君病悛
问上篇景公问于晏子曰寡人意气衰身病甚今吾
欲具珪璋牺牲令祝宗荐之乎上帝宗庙意者礼可
以干福乎晏子对曰婴闻之古者先君之干福也政
必合乎民行必顺乎神节宫室不敢大斩伐以无逼
山林节饮食无多畋渔以无逼川泽祝宗用事辞罪
而不敢有所求也是以神民俱顺而山川纳禄今君
政反乎民而行悖乎神大宫室多斩伐以逼山林羡
饮食多畋渔以逼川泽是以民神俱怨而山川收禄
司过荐罪而祝宗祈福意者逆乎公曰寡人非夫子
无所闻此请革心易行于是废公阜之游止海食之
献斩伐者以时畋渔者有数居处饮食节之勿羡祝
宗用事辞罪而不敢有所求也故邻国忌之百姓亲
之晏子没而后衰
杂下篇景公病水卧十数日夜梦与二日斗不胜晏
子朝公曰昔者梦与二日斗而寡人不胜我其死乎
晏子对曰请召占梦者出于闺使人迎占梦者至曰
曷为见召晏子曰夜者公梦二日与公斗不胜公曰
寡人死乎故请君占梦是所为也占梦者曰请反其
书晏子曰毋反书公所病者阴也日者阳也一阴不
胜二阳故病将已以是对占梦者入公曰寡人梦与
二日斗而不胜寡人死乎占梦者对曰公之所病阴
也日者阳也一阴不胜二阳公病将已居三日公病
大愈
景公病疽在背高子国子请公曰职当抚疡高子进
而抚疡公曰热乎曰热热何如曰如火其色何如曰
如未熟李大小何如曰如豆堕者何如曰如屦办二
子者出晏子请见公曰寡人有病不能胜衣冠以出
见夫子夫子其辱视寡人乎晏子入呼宰人具盥御
者具巾刷手温之发席傅荐跪请抚疡公曰其热何
如曰如日其色何如曰如苍玉大小何如曰如璧其
堕者何如曰如珪晏子出公曰吾不见君子不知野
人之拙也
吴语句践求以报吴徇于军曰有眩瞀之疾者告王
亲命之曰我有大事子有眩瞀之疾其归若已后若
有事吾与子图之
左传哀公六年楚昭王有疾卜曰河为祟王弗祭大
夫请祭诸郊王曰三代命祀祭不越望江汉睢漳楚
之望也祸福之至不是过也不谷虽不德河非所获
罪也遂弗祭
战国策医扁鹊见秦武王武王示之病扁鹊请除左
右曰君之病在耳之前目之下除之未必已也将使
耳不听目不明君以告左右扁鹊怒而投其石曰君
与知之者谋之而与不知者败之使此知秦国之政
也则君一举而□国矣
韩子喻老篇扁鹊见蔡桓侯立有间扁鹊曰君有疾
在腠理不治将恐深桓侯曰寡人无扁鹊出桓侯曰
医之好治不病以为功居十日扁鹊复见曰君之病
在肌肤不治将益深桓侯不应扁鹊出桓侯又不悦
居十日扁鹊复见曰君之疾在肠胃不治将益深桓
侯又不应扁鹊出桓侯又不悦居十日扁鹊望桓侯
而还走桓侯故使人问之扁鹊曰疾在腠理汤熨之
所及也在肌肤针石之所及也在肠胃火齐之所及
也在骨髓司命之所属无奈何也今在骨髓臣是以
无请也居五日桓侯体痛使人索扁鹊已逃秦矣桓
侯遂死
物理论赵简子有疾扁鹊诊候出曰疾可治也而必
杀医焉以告太子太子保之扁鹊频召不入入而着
履登□简子大怒便以戟追杀之扁鹊知简子大怒
则气通血脉畅达也
礼记檀弓曾子寝疾病乐正子春坐于□下曾元曾
申坐于足童子隅坐而执烛童子曰华而睆大夫之
箦与子春曰止曾子闻之瞿然曰呼曰华而睆大夫
之箦与曾子曰然斯季孙之赐也我未之能易也元
起易箦曾元曰夫子之病革矣不可以变幸而至于
旦请敬易之曾子曰尔之爱我也不如彼君子之爱
人也以德细人之爱人也以姑息吾何求哉吾得正
而毙焉斯已矣举扶而易之反席未安而没
列子周穆王篇宋阳里华子中年病忘朝取而夕忘
夕与而朝忘在涂则忘行在室则忘坐今不识先后
不识今阖室毒之谒史而卜之弗占谒巫而祷之弗
禁谒医而攻之弗已鲁有儒生自媒能治之华子之
妻子以居产之半请其方儒生曰此固非卦兆之所
占非祈请之所祷非药石之所攻吾试化其心变其
虑庶几其瘳乎于是试露之而求衣饥之而求食幽
之而求明儒生欣然告其子曰疾可已也然吾之方
密传世不以告人试屏左右独与居室七日从之莫
知其所施为也而积年之疾一朝都除华子既悟乃
大怒黜妻罚子操戈逐儒生宋人执而问其以华子
曰曩吾忘也荡荡然不觉天地之有无今顿识既往
数十年来存亡得失哀乐好恶扰扰万绪起矣吾恐
将来之存亡得失哀乐好恶之乱吾心如此也须臾
之忘可复得乎子贡闻而怪之以告孔子孔子曰此
非汝所及乎顾谓颜回记之
秦人逄氏有子少而惠及壮而有迷罔之疾闻歌以
为哭视白以为黑飨香以为朽尝甘以为苦行非以
为是意之所之天地四方水火寒暑无不倒错者焉
杨氏告其父曰鲁之君子多术艺将能已乎汝奚不
访焉其父之鲁过陈遇老因告其子之证老曰
汝庸知汝子之迷乎今天下之人皆惑于是非昏于
利害同疾者多固莫有觉者且一身之迷不足倾一
家一家之迷不足倾一乡一乡之迷不足倾一国一
国之迷不足倾天下天下尽迷孰倾之哉向使天下
之人其心尽如汝子汝则反迷矣哀乐声色臭味是
非孰能正之且吾之言未必非迷况鲁之君子迷之
邮者焉能解人之迷哉荣汝之粮不若遄归也
仲尼篇龙叔谓文挚曰子之术微矣吾有疾子能已
乎文挚曰唯命所听然先言子所病之证龙叔曰吾
乡誉不以为荣国毁不以为辱得而不喜失而弗忧
视生如死视富如贫视人如豕视吾如人处吾之家
如逆旅之舍观吾之乡如戎蛮之国凡此众疾爵赏
不能劝刑罚不能威盛衰利害不能易哀乐不能移
固不可事国君交亲友御妻子制仆隶此奚疾哉奚
方能已之乎文挚乃命龙叔背明而立文挚自后向
明而望之既而曰嘻吾见子之心矣方寸之地虚矣
几圣人也子心六孔流通一孔不达今以圣智为疾
者或由此乎非吾浅术所能已也
吕氏春秋至忠篇齐王疾痏使人之宋迎文挚文挚
至视王之疾谓太子曰王之疾必可已也虽然王之
疾已则必杀挚也太子曰何故文挚对曰非怒王则
疾不可治怒王则挚必死太子顿首强请曰苟已王
之疾臣与臣之母以死争之于王王必信臣与臣之
母愿先生之勿患也文挚曰诺请以死为王与太子
期而将往不当者三齐王固已怒矣文挚至不解履
登□履王衣问王之疾王怒而不与言文挚因出辞
以重怒王王叱而起疾乃遂已王大怒不说将生烹
文挚太子与王后急争之而不能得果以鼎生烹文
挚
列子说符篇宋人有好行仁义者三世不懈家无故
黑牛生白犊以问孔子孔子曰此吉祥也以荐上帝
居一年其父无故而盲其牛又复生白犊其父又复
令其子问孔子其子曰前问之而失明又何问乎父
曰圣人之言先迕后合其事未究姑复问之其子又
复问孔子孔子曰吉祥也复教以祭其子归致命其
父曰行孔子之言也居一年其子又无故而盲其后
楚攻宋围其城民易子而食之析骸而炊之丁壮者
皆乘城而战死者大半此人以父子有疾皆免及围
解而疾俱复
淮南子精神训楚子求行年五十有四而病伛偻脊
管高于顶胸下迫颐两在上烛管指天匍匐自窥
于井曰伟哉造化者其以我为此拘拘耶
西京杂记高祖初入咸阳宫周行府库有方镜广四
尺高五尺九寸表里皆明人有疾病在内揜心照之
则知病之所在
汉书周昌传昌为御史大夫高帝欲废太子而立戚
姬子如意昌庭争之强上问其说昌为人吃又盛怒
曰臣口不能言然臣期期知其不可陛下欲废太子
臣期期不奉诏上欣然而笑
韩安国传丞相蚡薨安国行丞相事引堕车蹇上欲
用安国为丞相使使视蹇甚乃更以平棘侯薛泽为
丞相安国病免数月愈复为中尉
胶西于王端传端孝景前三年立为人贼盭又阴痿
一近妇人病数月
司马相如传相如口吃而善著书常有消渴病与卓
氏婚骁于财故其事宦未尝肯与公卿国家之事常
称疾闲居不慕官爵
丙吉传宣帝以吉有旧恩封为博阳侯邑千三百户
临当封吉疾病上将使人加绋而封之及其生存也
上忧吉疾不起太子太傅夏侯胜曰此未死也臣闻
有阴德者必飨其乐以及子孙今吉未获报而疾甚
非其死疾也后病果愈
昌邑王髆传髆薨子贺嗣昭帝崩征贺典丧贺即位
二十七日废孝宣帝即位心内忌贺元康二年遣使
者赐山阳太守张敞玺书诏察往来过客敞于是条
奏贺居处状故王疾痿行步不便衣服言语跪起清
狂不惠按注师古曰痿风痹疾也苏林曰凡狂者阴
阳脉尽浊今此人不狂似狂者故言清狂也或曰色
理青徐而心不慧曰清狂清狂如今曰痴也
东观汉记郅恽字君章上书谏王莽令就臣位莽大
怒即收系恽即害之使黄门胁导恽令为狂疾恍惚
不自知所言恽曰所言皆天文非狂人所造作
桓谭新语余少时见扬子云之丽文高论不自量年
少新进而猥欲逮及尝激一事而作小赋用精思太
剧而立感病子云亦言帝上甘泉诏使作赋为文卒
暴及倦卧梦其五脏出在地以手收内及觉大作气
病一岁卒
后汉书马援传援征五溪士卒多疫死援亦中病遂
困乃穿岸为室以避炎气贼每升险鼓噪援辄曳足
以观之左右哀其状意莫不流涕
李通传通素有消疾自为宰相谢病不视事连年乞
骸骨帝每优宠之令以公位归第养疾
班超传超自绝域征还素有胸胁疾既至病遂加帝
遣中黄门问疾赐医药
独异志后汉明帝杨后花面美色有颠狂病发则杀
人唯内傅孟召为文后每读之颠狂辄醒时人语曰
孟召文差颠狂
后汉书耿纯传时真定王刘扬造作谶记云赤九之
后瘿扬为主扬病瘿欲以惑众
邓训传注东观记曰训谦恕下士无贵贱见之如旧
太医皮巡从猎上林还暮宿殿门下寒疝病发时训
直事闻巡声起往问之巡曰冀得火以熨背训身至
太官门为求火不得乃以口嘘其背复呼同庐郎共
更嚧至朝遂愈
郦炎传炎风病恍惚性至孝遭母忧病甚发动妻始
产而惊死妻家讼之收系狱炎病不能理对熹平六
年遂死狱中
赵岐传岐年三十余有重疾卧蓐七年自虑奄忽乃
为遗令敕兄子曰大丈夫生世遁无箕山之操仕无
伊吕之勋天不我与复何言哉可立一圆石于吾墓
前刻之曰汉有逸人姓赵名岐有志无时命也奈何
其后疾瘳永兴二年辟司空掾
黄宪外史蜀王得征君而喜闻有疾忽焉而蹙乃以
单车造其门征君知蜀王至掩帷而卧命李元候于
阶蜀王见李元而问曰征君不能出与曰不能曰寡
人入以见可乎曰既卧矣俟寤然后请入曰征君得
无乎曰不为疾也曰然则何为曰元闻之天以
薄蚀为疾地以崩溢为疾天子以幽厉为疾王侯以
骄泰为疾士以贫蹇为疾大夫以酷佞为疾庶人以
饥寒为疾今征君之疾蹇也国不举贤使士有蹇疾
羁于道路轩冕者多豺狼之群膏粱者多犬豕之辈
由此观之士安得而无疾也夫疾以薄蚀崩溢故天
地以圣人为医疾以幽厉骄泰故天子王侯以贤士
为医疾以贫蹇故士以梦北为医疾以酷佞故大夫
以明主为医疾以饥寒故庶人以循吏为医然则征
君之疾药石有所不制鬼神有所不虐寒暑有所不
侵征于色而不见其槁动于声而不见其戚歌于鼓
琴而不见其乐叹于临川而不见其忧此征君之所
以为疾也蜀王顿足而嗟曰寡人处西海之僻壤奚
敢当征君乎得子足以安矣曰得臣蜀可以霸得征
君蜀可以王汉室其隆乎王若欲安蜀则贤有司职
也奚必得臣哉蜀王惭顾谓左右曰寡人得征君若
桓公得夷吾也寡人得仲默若桓公得□戚也周末
而齐霸其二子之功乎
后汉书华佗传广陵太守陈登忽患胸中烦懑面赤
不食佗脉之曰府君胃中有虫欲成内疽腥物所为
也即作汤二升再服须臾吐出三升许虫头赤而动
半身犹是生鱼脍
搜神记华佗尝行道见一人病咽嗜食不得下家人
车载欲往就医佗闻其呻吟声驻车往视语之曰向
来道边有卖饼家蒜虀大酢从取三升饮之病自当
去即如佗言立吐蛇一枚
太平广记后汉末有人得心腹瘕病昼夜切痛临终
敕其子曰吾气绝后可剖视之其子不忍违言剖之
得一铜槍容数合许后华佗闻其病而解之因取巾
箱中药以投槍槍即成酒焉
魏志王粲传粲与广陵陈琳友善太祖军国书檄多
琳所作也按注典略曰琳作诸书及檄草成呈太祖
太祖先苦头风是日疾发卧读琳所作翕然而起曰
此愈我病
魏武集有令云昔吾同县有丁幼阳者其人衣冠良
士又学问材器吾爱之后以忧恚得狂疾即差愈往
来故当共宿止吾常遣谓之曰昔狂病傥发作持兵
刃我畏汝俱共大笑辄遣不与共宿
魏志贾逵传注魏略曰逵在弘农与典农校尉争公
事不得理乃发愤生瘿后所病稍大自启愿欲令医
割之太祖惜逵忠恐其不活教谢主簿吾闻十人割
瘿九人死逵犹行其意而瘿愈大
锺繇传繇迁太傅有膝疾拜起不便时华歆亦以高
年疾病朝见皆使载舆虎贲舁上殿就坐是后三公
有疾遂以为故事
武宣卞皇后传后弟秉以功封都乡侯秉薨子兰嗣
加散骑常侍按注魏略曰明帝时兰苦酒消渴时帝
信巫女用水方使人持水赐兰兰不肯饮诏问其意
兰言治病自当以方药何信于此帝为变色而兰终
不服后渴稍甚以至于亡
公孙度传度自立为辽东侯度死子康嗣位以永宁
乡侯封弟恭康死子渊等皆小众立恭为辽东太守
初恭病阴消为阉人劣弱不能治国太和二年渊胁
夺恭位
吴志朱桓传桓领青州牧时全琮为督议欲部分诸
将有所掩袭桓素气高耻见部伍遂托狂发诣建业
治病权使子异摄领部曲令医视护数月复遣还中
洲权自出祖送谓曰今寇卤尚存王涂未一孤当与
公共图进取想君疾未复发也桓曰天授陛下圣姿
当君临四海猥重任臣以除奸逆臣疾当自愈
魏志邓艾传艾为都尉学士以口吃不得作干佐为
稻田守丛草吏
晋书杜预传预攻江陵吴人知预病瘿惮其智计以
瓠系狗颈示之每大树似瘿辄斫使白题曰杜预颈
及城平尽捕杀之
世说卫玠总角时问乐令梦乐云是想卫思因经日
不得遂成病乐闻故命驾为剖析之卫即小差乐叹
曰此儿胸中当必无膏肓之疾
卫玠从豫章下都人久闻其姿容观者如堵墙玠先
有羸痨不堪劳遂发病死时人谓之看杀卫玠
晋书皇甫谧传谧得风痹疾时魏郡召上计掾举孝
廉景元初相国辟皆不行武帝频下诏敦逼不已谧
上疏曰臣婴笃疾躯半不仁右脚偏小十有九载又
服寒食药违错节度辛苦荼毒于今七年隆冬裸袒
食冰当暑烦闷加以咳逆或若温疟或类伤寒浮气
流肿四肢酸重于今困劣救命呼唯陛下垂恕谧
辞切言至遂见听许谧初服寒食散而性与之忤每
委顿不伦尝悲恚叩刃欲自杀叔母谏之乃止
世说裴令公有容姿一旦有疾至困惠帝使王夷
甫往看裴方向壁卧闻王使至强回视之王出语人
曰双眸闪闪若岩下电精神挺动体中故小恶
语林王仲祖病刘真长为称药荀令则为量水矣
晋书贺循传帝以循行太子太傅循有羸疾而恭于
接对诏断宾客其宠遇如此
搜神记永平年中有司勋张员外者早著名显常以
舌词过人同辈莫不畏惮而禄秩不能荣进及悬车
之岁有子四人名德雄迈位列清近司勋忽患舌肿
须臾出于口外其大如斗瞑目而喘殆不延于顷刻
子弟忧迫集议以此疾告人人不能识谓宜于名僧
道士求以异术治之冀必有效诸子于是易服章散
诸佛寺道观遍以疾状访于识者适遇老僧谓曰郎
君不知孽报乎盍扶持员外行于坊市多人之处明
其疾状博以求之何虑无人识者诸子喜纳其说乃
徒步奉舆而行于东市中有一叟须眉皓白而颜若
婴儿见司勋之病惊曰吾平生善疗此疾今幸年九
十八矣方始一遇大喜愿以治之诸子拜泣而随叟
曰吾于宣平东门爱一小宅乏于财货而不致郎君
即为吾治之其家亦久欲卖傥兼备以器用帷幕并
其宅不逾三十万诸子遽便求访果有即时买之叟
有妻质貌闲雅若十八九许皂縠幪首绛缯束腰曾
无粉黛之饰发泽肥净光彩照人与叟同赴新第期
明晨待司勋至诸子及晓侍司勋至叟前迎之令其
妻燃薪具盐酪叟请曰诸郎君宜以静伺远立无至
忧扰叟乃捻司勋痛舌有豚悬于舌根下以金刀断
之后于绛囊中贮药取少末而封焉其舌重五六斤
叟令其妻脔而炙肉灼之膏滴中香气盈室司勋忽
开目咽津所疾即愈叟共妻相劝食其炙须臾而尽
诸子狂喜候问司勋云只忆初得疾时后不省矣适
将欲悟忽闻炙香馁而思食咽液而瘥我不能晓其
由也请饼饵数进若不有疾叟曰疾既愈矣请诸郎
君侍司勋回宅司勋谢曰此疾非老丈神术治之即
无瘥矣感戴恩德何日忘之叟曰某志在斯疾幸惬
平生之愿何可言哉既归诸子持金帛奴马诘旦来
献于叟但见遍锁其门器用帷幕之具一皆在焉悉
不将去惟叟与妻莫知所往
录异记刀子判官右仆射尹永平三年寝疾初患
下痢昼夜五六十行久之即成心风狂热言词无度
忽忽多忘常欲颠沛驰走一家□鐍守护之因而手
足不遂肢体沉重每一起止即四五人扶持方能
于几案又历数月家人看视昼夜劳倦忽见一老人
髭鬓雪白着白衣来谓曰病已效矣何不速起即
以手□其头便能起坐逡巡自起添油注灯就前□
取鞋着之四顾见仆使皆困卧不欲惊之自持烛出
门巡行一宅然后乃复其处一家惊异自此都愈
晋书戴洋传洋妙解占候卜数王导遇病召洋问之
洋曰君侯本命在申金为土使之主而于申上石头
立冶火光照天此为金火相烁水火相煎以故受害
耳导即移居东府病遂差
温峤传峤有齿疾拔之中风而卒
世说殷觊病困看人政见半面殷荆州兴晋阳之甲
往与觊别涕零属以消息所患觊答曰我病自当差
正忧汝患耳
殷仲堪父病虚悸闻□下蚁动谓是牛斗孝武不知
是殷公问仲堪有一殷病如此否仲堪流涕而起曰
臣进退唯谷
搜神后记高平郗超字嘉宾年二十余得重病庐江
杜不愆少就外祖郭璞学易卜颇有经验超令试占
之卦成不愆曰按卦言之卿所恙寻愈然宜于东北
三十里上官姓家索其所养雄雉笼而绊之置东檐
下却后九日景午日午时必当有野雌雉飞来与交
合既毕双飞去若如此不出二十日病都除又是休
应年将八十位极人臣若但雌逝雄留者病一周方
差年半八十名位亦失超时正羸笃虑命在旦夕笑
而答曰若保八十之半便有余矣一周病差何足为
淹然未之信或劝依其言索雄雉果得至景午日超
卧南轩之下观之至日晏果有雌雉飞入笼与雄雉
交而去雄雉不动超叹息曰管郭之奇何以尚此超
病逾年乃起至四十卒于中书郎
世说王右军少重患一二年辄发动后答许掾诗忽
复恶中得二十字云取欢仁智乐寄畅山水阴清泠
涧下濑历落松竹林既醒左右诵之诵竟右军叹曰
癫何预盛德事耶
晋书何准传准子澄安帝即位迁尚书左仆射时澄
脚疾固让特听不朝坐家视事
异苑陈郡谢石字石奴太元中少患面疮诸治莫愈
梦日环其城乃自匿远山卧于岩下中宵有物来舐
其疮随舐随除既不见形意谓是龙而舐处悉白故
世呼为谢白面
搜神记建业有妇人背生一瘤大如数斗囊中有物

　疾病部外编
太公金匮丁侯不朝武王乃画丁侯三旬射之丁侯
病大剧使人卜之祟在周恐惧乃遣使者请之于武
王愿举国为臣虏武王许之归为太师尚父谓使者
曰归矣吾已告诸神言丁侯前畔义今已遣人来降
勿复过也比使者辞去归至丁侯病稍愈四夷闻之
皆惧各以其职来贡
三秦记骊山汤泉旧说以牲祭乃得入可以去疾消
病俗云秦始皇与神女游而忤其旨神女唾之则生
疮始皇怖谢神女为出温泉而洗除后人因以为验
神仙传茅君在帐中与人言语其出入或化为白鹤
人有病者往请福常煮鸡子十枚以内帐中须臾一
一掷出还之归破之若其中黄者病人当愈若有土
者即不愈常以此为候
筋