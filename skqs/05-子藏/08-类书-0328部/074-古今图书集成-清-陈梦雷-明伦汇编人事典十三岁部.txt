
　十三岁部纪事
通鉴纲目前编伊耆氏年十有三佐帝挚封植受封
于陶
史记荆轲传燕太子豫求天下之利匕首得赵人徐
夫人匕首取之百金使工以药焠之以试人血濡缕
人无不立死者乃装为遣荆卿燕国有勇士秦舞阳
年十三杀人人不敢忤视乃令秦舞阳为副
汉书项羽传羽击陈留外黄外黄不下数日降羽悉
令男子年十五以上诣城东欲坑之外黄令舍人儿
年十三往说羽曰彭越强劫外黄外黄恐故且降待
大王大王至又皆坑之百姓岂有所归心哉从此以
东梁地十余城皆恐莫肯下矣羽然其言乃赦外黄
当坑者而东至睢阳闻之皆争下
西京杂记汉承周史官至武帝置太史公太史公司
马谈世为太史子迁年十三使乘传行天下求古诸
侯史记续孔氏古文序世事作传百三十卷五十万
字谈死子迁以世官复为太史公位在丞相下
东观汉记邓禹字仲华南阳新野人年十三能诵诗
受业长安时上亦游学京师禹年虽幼而见上知非
常人遂相亲附及汉兵初起即策杖北渡追及上于
邺
后汉书朱晖传朱晖字文季南阳宛人也家世衣冠
晖早孤有气决年十三王莽败天下乱与外氏家属
从田间奔入宛城道遇群贼白刃劫诸妇女略夺衣
物昆弟宾客皆惶迫伏地莫敢动晖拔剑前曰财物
皆可取耳诸母衣不可得今日朱晖死日也贼见其
小壮其志笑曰童子内刀遂舍之而去
崔骃传骃年十三能通诗易春秋博学有伟才尽通
古今训话百家之言善属文
杜根传根字伯坚颍川定陵人也父安字伯夷少有
志节年十三入太学号奇童京师贵戚慕其名或遗
之书安不发悉壁藏之及后捕案贵戚宾客安开壁
出书印封如故竟不离其患时人贵之
杨终传终蜀郡成都人也年十三为郡小吏太守奇
其才遣诣京师受业习春秋显宗时征诣兰台拜校
书郎
东观汉记丁鸿年十三从桓荣受欧阳尚书三年而
明章句善论难为都讲遂笃志精锐布衣荷担不远
千里
魏志陶谦传注谢承汉书曰赵昱年十三母尝病经
涉三月昱惨戚消瘠至目不交睫握粟出卜祈祷泣
血乡党称其孝
杜袭传袭曾祖父安著名前世按注先贤行状曰安
年十岁名称乡党至十三入太学号曰神童
刘晔传晔字子阳淮南成□人也汉光武子阜陵王
延后也父普母修产涣及晔涣九岁晔七岁而母病
困临终戒涣晔以普之侍人有谄害之性身死之后
惧必乱家汝长大能除之则吾无恨矣晔年十三谓
兄涣曰亡母之言可以行矣涣曰可尔晔即入室
杀侍者径出拜墓舍内大惊白普普怒遣人追晔晔
还拜谢曰亡母顾命之言敢受不请擅行之罚普心
异之遂不责也
荀攸传攸祖父昙广陵太守攸少孤及昙卒故吏张
权求守昙墓攸年十三疑之谓叔父衢曰此吏有非
常之色殆将有奸衢寤乃推问果杀人亡命由是异
之
零陵先贤传周不疑字文直长安人始婴孩时已有
奇异至年十三曹公闻之欲拜识既见即以女妻之
不疑不受时有白雀瑞儒林并以作颂不疑见操授
纸笔令复作操异而奇之
会稽先贤传阚泽字德润在母胞八月叱声震外年
十三梦见名字炳然在月中
世说锺毓锺会少有令誉年十三魏文帝闻之语其
父锺繇曰可令二子来于是敕见毓面有汗帝曰卿
面何以汗毓对曰战战惶惶汗出如浆复问会卿何
以不汗对曰战战栗栗汗不得出
梓潼士女志李余涪人父早世兄夷杀人亡命母慎
当死余年十三问人曰兄弟相代能免母否人曰趣
得一人耳余乃诣吏乞代母死吏以余年小不许余
因自死吏以白令令哀伤言郡郡上书天子与以财
币图画府廷
晋书罗宪传宪字令则襄阳人也父蒙蜀广汉太守
宪年十三能属文早知名师事谯周周门人称为子
贡
赵至传至字景真代郡人也寓居洛阳缑氏令初到
官至年十三与母同观母曰汝先世本非微贱世乱
流离遂为士伍耳尔后能如此不至感母言诣师受
业闻父耕叱牛声投书而泣师怪问之至曰我小未
能荣养使老父不免勤苦师甚异之
高嵩传嵩父悝少孤事母以孝闻年十三值岁饥悝
菜蔬不餍每致甘肥于母抚幼弟以友爱称
王羲之传羲之幼讷于言人未之奇年十三尝谒周
顗顗察而异之时重牛心炙坐客未啖先割啖羲之
于是始知名
郭文传文少爱山水尚嘉遁年十三每游山林弥旬
忘反
世说王敬仁年十三作贤人论长史送示真长真长
答云见敬仁所作论便是参微言
后赵录徐光字季武顿丘人父聪以牛医为业光幼
好学有文才年十三嘉平中王阳攻顿丘掠之令主
扶马光但书柱为诗赋而不亲事马阳怒挞之啼呼
终夜不止左右以白阳阳召光付纸笔光立为颂阳
奇之
南凉录□檀利子明德归隽爽聪悟檀甚宠之年始
十三命为昌高殿赋援笔即成影不移漏檀览而善
之拟之曹子建
梁书冯道根传道根少失父家贫佣赁以养母行得
甘肥不敢先食必遽还以进母年十三以孝闻于乡
里
儿世说江淹十三于樵所得貂蝉将鬻以供母母止
之曰此汝休征也
陈书萧摩诃传摩诃父谅梁始兴郡丞摩诃随父之
郡年数岁而父卒其姑夫蔡路养时在南康乃收养
之稍长果毅有勇力侯景之乱高祖赴援京师路养
起兵拒高祖摩诃时年十三单骑出战军中莫有当
者及路养败摩诃归于侯安都
陆琼传琼第三子从典年十三作柳赋其词甚美琼
时为东宫管记宫僚并一时俊伟琼示以此赋咸奇
其异才
魏书胡叟传叟少聪敏年十三辨疑释理知名乡国
其意之所悟与成人交论□有屈焉
韦阆传阆族弟珍珍子缵年十三补中书学生聪敏
明辨为博士李彪所称
伽蓝记颍川荀子文年十三幼而聪辨神情卓异虽
黄琬文举无以加之正光初广宗潘崇和讲服氏春
秋于城东昭义里子文摄齐北面就和受道时赵郡
李予问子文曰荀生住何处子文对曰仆住在中甘
里予曰何为住城南城有四夷里馆予以此讥之子
文对曰国阳胜地卿何怪也若言川涧伊洛峥嵘语
其旧事灵台石经招提之美报德景明当世富贵高
阳广平四方风俗万国千城若论人物有我无卿予
无以对之崇和曰汝颍之士利如锥燕赵之士钝如
锤信非虚也举学皆笑焉
北齐书王纮传纮少好弓马善骑射颇爱文学性机
敏应对便捷年十三见扬州刺史太原郭元贞元贞
抚其背曰汝读何书对曰诵孝经曰孝经云何曰在
上不骄为下不乱贞曰吾作刺史岂其骄乎纮曰公
虽不骄君子防未萌亦愿留意元贞称善
徐之才传之才年十三召为太学生粗通礼易彭城
刘孝绰河东裴子野吴郡张嵊等每共论周易及丧
服仪酬应如响咸共叹曰此神童也孝绰又云徐郎
燕颔有班定远之相
周书柳虬传虬字仲蟠司会庆之兄也年十三便专
精好学时贵游子弟就学者并车服华盛唯虬不事
容饰遍授五经略通大义兼博涉子史雅好属文
长孙绍远传绍远父稚魏太师录尚书上党王绍远
性宽容有大度望之俨然朋侪莫敢狎雅好坟籍
聪慧过人时稚作牧寿春绍远幼年甫十三稚管记
王硕闻绍远强记心以为不然遂白稚曰伏承世子
聪慧之姿发于天性目所一见诵之于口此既历世
罕有窃愿验之于是命绍远试焉读月令数纸纔一
遍诵之若流自是硕乃款服
柳庆传庆父僧习齐奉朝请魏景明中与豫州刺史
裴叔业据州归魏历北地颍川二郡守扬州大中正
庆幼聪敏有器量博涉群书不治章句好饮酒闲于
占对年十三因曝书僧习谓庆曰汝虽聪敏吾未经
特试乃令庆于杂赋集中取赋一篇千有余言庆立
读三遍便即诵之无所遗漏时僧习为颍川郡地接
都畿民多豪右将选乡官皆依倚贵势竞来请托选
用未定僧习谓诸子曰权贵请托吾并不用其后欲
还皆须有答汝等各以意为吾作书也庆乃具书草
云下官受委大邦选吏之日有能者进不肖者退此
乃朝廷恒典僧习读书叹曰此儿有意气丈夫理当
如是即依庆所草以报
隋书薛道衡传道衡六岁而孤专精好学年十三讲
左氏传见子产相郑之功作国侨赞颇有词致见者
奇之
唐书张九龄传九龄七岁知属文十三以书干广州
刺史王方庆方庆叹曰是必致远会张说谪岭南一
见厚遇之
大唐新语卢庄道年十三造于父友高士廉以故人
子引坐会有献书者庄道窃窥之谓士廉曰此文庄
道所作士廉甚怪之曰后生何轻薄之甚庄道请讽
之果通复请倒讽又通士廉请叙良久庄道谢曰此
文实非庄道所作向窥记之耳士廉即取他文及案
牍试之一览倒讽并呈己作文章士廉具以闻太宗
召见策士擢第十六授河池尉满复制举擢甲科召
见太宗识之曰此是朕聪明小儿耶授长安尉太宗
将录囚徒京宰以庄道幼年惧不举欲以他尉代之
庄道不从但闲暇不之省也时系囚四百余人令丞
深以为惧翊日太宗召囚庄道乃徐状以进引诸囚
入庄道评其轻重留系月日应对如神太宗惊异即
日拜监察御史
杜审言自洛阳县丞贬吉州司户与群僚不□司马
周季重与员外司户郭若讷共构之审言系狱将因
事杀之审言子并年十三伺季重等酬燕密怀刃以
刺季重季重中刃而死并亦见害季重临死叹曰吾
不知杜审言有孝子郭若讷误我至此审言由是免
官归东都自为祭文以祭并士友咸哀并孝烈苏颋
为墓志刘允济为祭文则天召见审言甚加叹异累
迁膳部员外
宋史范质传质九岁能属文十三治尚书教授生徒
柳开传开字仲涂大名人父承翰干德初监察御史
开幼颖异有胆勇周显德末从父任南乐夜与家人
立庭中有盗入室众恐不敢动开裁十三亟取剑逐
之盗逾垣出开挥刃断二足指
魏仁浦传仁浦字道济卫州汲人幼孤贫母为假黄
缣制暑服仁浦年十三叹曰为人子不克供养乃使
慈母求贷以衣我我能安乎因慷慨泣下辞母诣洛
阳济河沈衣中流誓曰不贵达不复渡此
陈彭年传彭年幼好学母惟一子爱之禁其夜读书
彭年篝灯密室不令母知年十三着皇纲论万余言
为江左名辈所赏唐主李煜闻之召入宫令子仲宣
与之游
刘恕传恕年十三欲应制科从人假汉唐书阅月皆
归之诣丞相晏殊问以事反复诘难殊不能对恕在
巨鹿时召至府重礼之使讲春秋殊亲帅官属往听
未冠举进士
吕陶传陶字元钧成都人蒋堂守蜀延多士入学亲
程其文尝得陶论集诸生诵之曰此贾谊之文也陶
时年十三一坐皆惊由是礼诸宾筵一日同游僧舍
共读寺碑酒阑堂索笔书碑十纸行断句阙以示陶
曰老夫不能尽忆子为我足之陶书以献不缪一字
中进士第调铜梁令
欧阳修传修中子棐广览强记能文辞年十三时见
修着鸣蝉赋侍侧不去修抚之曰儿异日能为吾此
赋否因书以遗之
王安石传安石子雱性敏甚未冠已著书数万言年
十三得秦卒言洮河事叹曰此可抚而有也使西夏
得之则吾敌强而边患博矣其后王韶开熙河安石
力主其议盖兆于此
徐霖传霖字景说衢州西安人年十三有志圣人之
道取所作文焚之研精六经之奥探赜先儒心传之
要
渑水燕谈录刘少逸少有俊才年十三端拱二年中
礼选及御试诗赋外别召升殿赐御题赋诗数首皆
有旨意授校书郎令于三馆读书故王元之爱其少
俊而赠之诗曰待学韩退之矜夸李长吉
东坡志林天圣中曹玮以节镇定州王鬷为三司副
使疏决河北囚徒至定州玮谓鬷曰君相甚贵当为
枢密副使然吾昔为秦州闻德明岁使人以羊马货
易于边课所获多少为赏罚时将以此杀人其子元
昊年十三谏曰吾本以羊马为国今反以资中原所
得皆茶彩轻浮之物适足以骄惰吾民今又以此戮
人茶彩日增羊马日减吾国其削乎乃止不戮吾闻
而异之使人图其形信奇伟若明德死此子必为中
国患其当君之为枢密时乎盍自今学兵讲边事鬷
虽受教盖亦未必信也其后鬷与张观陈执中在枢
府元昊反杨义上书论土兵事上问三人皆不知遂
皆罢之鬷之孙为子由婿故知之
金史石卞传卞本名阿鲁古列五代祖王五辽驸
马都尉父五斤为群牧使从睿宗秋山卞年十三已
能射连获二鹿睿宗奇之赐以良马及金吐鹘
元史刘敏中传敏中幼卓异不凡年十三语其父景
石曰昔贤足于学而不求知丰于功而不自衒此后
人所弗逮也父奇之
安童传安童木华黎四世孙霸突鲁长子也中统初
世祖追录元勋召人长宿卫年方十三位在百寮上
母弘吉剌氏昭睿皇后之姊通籍禁中世祖一日见
之问及安童对曰安童虽幼公辅器也世祖曰何以
知之对曰每退朝必与老成人语未尝狎一年少是
以知之世祖悦
见闻录黄公讳润玉字孟清世为鄞人十三岁时改
元永乐命江南富民实北京其父当行先生诣官请
代官少之对曰父去日益长官异而从之
师逵字九达山东之阿人少孤事母孝年十三母疾
危殆思食藤花菜地不常有逵亟出求至城南二十
五里得之及归夜已二鼓道遇虎逵惊而呼天虎舍
之去持菜还母食之遂愈

　十三岁部汇考
礼记
　　内则
十有三年学乐诵诗舞勺成童舞象学射御

大
全
程子曰古人为学也易八岁入小学十三入大
　学舞勺舞象有弦歌以养其耳舞干羽以养其气
　血其心急则佩韦缓则佩弦出入闾里则视听游
　息与政事之施莫不由此如此则非僻之心无自
　而入