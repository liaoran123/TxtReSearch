
　十六岁部汇考
素问
　　上古天真论
丈夫二八肾气盛天癸至精气溢写阴阳和故能有
子

注
灵枢经曰冲脉任脉皆起胞中上循腹里为经
　络之海其浮而外者循腹右上行会于咽喉别而
　络唇口血气盛则充肤热肉血独盛则淡渗皮肤
　生毫毛今妇人之生有余于气不足于血以其数
　脱血也冲任之脉不荣唇口故须不生焉是则男
　子之天癸溢于冲任充肤热肉而生髭须女子之
　天癸溢于冲任充肤热肉为经水下行而妊子也
　男子二八精气满溢阴阳和合写泄其精故能有
　子也

　十六岁部纪事
孔丛子居卫篇子思年十六适宋宋大夫乐朔与之
言学焉朔曰尚书虞夏数四篇善也下此以讫于秦
费效尧舜之言耳殊不如也子思答曰事变有极正
自当耳假令周公尧舜不更时异处其书同矣乐朔
曰凡书之作欲以喻民也简易为上而乃故作难知
之辞不亦繁乎子思曰书之意兼复深奥训诂成义
古人所以为典雅也曰昔鲁委巷亦有似君之言者
伋答之曰道为知者传苟非其人道不传矣今君何
似之甚也乐朔不悦而退曰孺子辱吾其徒曰鲁虽
以宋为旧然世有雠焉请攻之遂围子思宋君闻之
不待驾而救子思子思既免曰文王困于羑里作周
易祖君屈于陈蔡作春秋吾困于宋可无作乎于是
撰中庸之书四十九篇
后汉书戴凭传凭字次仲汝南平舆人也习京氏易
年十六郡举明经征试博士拜郎中时诏公卿大会
群臣皆就席凭独立光武问其意凭对曰博士说经
皆不如臣而坐居臣上是以不得就席帝即召上殿
令与诸儒难说凭多所解释帝善之拜为侍中
汝南先贤传周昉字伟公年十六任郡小吏世祖巡
狩汝南掾史试经昉尤能诵读拜为守丞昉以未冠
请去师事徐州刺史盖豫明经举孝廉拜郎中
后汉书孔融传山阳张俭为中常侍侯览所怨览为
刊章下州郡以名捕俭俭与融兄褒有旧亡抵于褒
不遇时融年十六俭少之而不告融见其有窘色谓
曰兄虽在外吾独不能为君主邪因留舍之
魏志管宁传宁年十六丧父中表愍其孤贫咸共赠
赗悉辞不受称财以送终
夏侯渊传注世语曰渊第三子称年十六渊与之田
见虎奔称驱马逐之禁之不可一箭而倒名闻太祖
太祖把其手喜曰我得汝矣与文帝为布衣之交每
燕会气陵一坐辩士不能屈世之高名者多从之游
独异志吕蒙随姊夫邓当击贼年十六呵叱而前当
不能禁止归言于母曰贫贱谁可居设有功富贵可
致又曰不探虎穴焉得虎子遂成大名
诚斋杂记殷秘书愿夜梦牛皮上有二土又有赤土
在其上其子年十六解曰牛皮革也二土是圭字是
鞋字也赤朱色朱是珠字也大人当得珠履乎果然
梁书冯道根传道根年十六乡人蔡道斑为湖阳戍
主道斑攻蛮锡城反为蛮所困道根救之匹马转战
杀伤甚众道斑以免由是知名
王暕传暕子训年十六召见文德殿应对爽彻上目
送久之顾谓朱异曰可谓相门有相矣
陈书岑之敬传之敬年十六策春秋左氏制旨孝经
义擢为高第御史奏曰皇朝多士例止明经若颜闵
之流乃应高第梁武帝省其策曰何妨我复有颜闵
邪因召入面试令之敬升讲座敕中书舍人朱异执
孝经唱士孝章武帝亲自论难之敬剖释纵横应对
如响左右莫不嗟服乃除童子奉车郎赏赐优厚
周书齐炀王宪传宪太祖第五子也武成初除益州
总管益宁巴卢等二十四州诸军事益州刺史进封
齐国公邑万户初平蜀之后太祖以其形胜之地不
欲使宿将居之诸子之中欲有推择遍问高祖已下
谁能行此并未及对而宪先请太祖曰刺史当抚众
治民非尔所及以年授者当归尔兄宪曰才用有殊
不关大小试而无效甘受面欺太祖大悦以宪年尚
幼未之遣也世宗追遵先旨故有此授宪时年十六
善于抚绥留心政术辞讼辐凑听受不疲蜀人怀之
共立碑颂德
隋书李德林传德林年十六遭父艰自驾灵舆反葬
故里时正严冬单衰跣足州里人物由是敬慕之博
陵豪族有崔谌者仆射之兄因休假还乡车服甚盛
将从其宅诣德林赴吊相去十余里从者数十骑稍
稍减留比至德林门纔余五骑云不得令李生怪人
熏灼
唐书田布传王承元者承宗弟也有沈谋年十六劝
承宗亟引兵共讨李师道承宗少之不用然军中往
往指目之
张志和传志和始名龟龄十六擢明经以策干肃宗
特见赏重命待诏翰林授左金吾卫录事参军因赐
名
五代史李周传周字通理邢州内丘人唐昭义军节
度使抱真之后也父矩遭世乱不仕尝谓周曰邯郸
用武之地今世道未平汝当从军旅以兴吾门周年
十六为内丘捕贼将以勇闻是时梁晋兵争山东群
盗充斥道路行者必以兵卫内丘人卢岳将徙家太
原舍逆旅傍徨不敢进周意怜之为送至西山有盗
从林中射岳中其马周大呼曰吾在此孰敢尔邪盗
闻其声曰此李周也因各溃去
王凝传凝为高阳关行营钤辖咸平初契丹南侵凝
率所部兵设伏于瀛州西出其不意腹背奋击挺身
陷敌凝子昭远年十六从行即单骑疾呼突入阵中
掖凝出左右披靡不敢动
卢革传革字仲辛湖州德清人少举童子知杭州马
亮见所为诗嗟异之秋贡士密戒主司勿遗革革闻
语人曰以私得荐吾耻之去弗就后二年遂首选至
登第年才十六
贤奕邹立斋公智年十六发解蜀省迎宴日闾巷睹
者藉藉叹羡公马上占绝句云龙泉山下一书生偶
占三巴第一名世上许多难了事市儿何用喜相惊
明外史王鏊传鏊年十六随父读书国子监诸生争
传诵其文侍郎叶盛提学御史陈选奇之称为天下
士
周孟中传孟中年十六侍父询分教嵊县问学于乡
先生王钝慨然有求道志