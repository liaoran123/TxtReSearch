
　创守部总论
易经
　　屯卦
屯元亨利贞勿用有攸往利建侯

本
义
以震遇坎乾坤始交而遇险陷故其名为屯震
　动在下坎险在上是能动乎险中能动虽可以亨
　而在险则宜守正而未可遽进故筮得之者其占
　为大亨而利于正但未可遽有所往耳又初九阳
　居阴下而为成卦之主是能以贤下人得民而可
　君之象故筮立君者遇之则吉也
彖曰屯刚柔始交而难生动乎险中大亨贞雷雨之
动满盈天造草昧宜建侯而不宁

本
义
阴阳交而雷雨作杂乱晦冥塞乎两间天下未
　定名分未明宜立君以统治而未可遽谓安宁之
　时也
初九盘桓利居贞利建侯

本
义
屯难之初以阳在下又居动体而上应阴柔险
　陷之交故有盘桓之象然居得其正故其占利于
　居贞又本成卦之主以阳下阴为民所归侯之象
　也故其象又如此而占者如是则利建以为侯也
象曰虽盘桓志行正也以贵下贱大得民也
　　革卦
彖曰天地革而四时成汤武革命顺乎天而应乎人
革之时大矣哉

程
传
推革之道极乎天地变易时运终始也时运既
　终必有革而新之者王者之兴受命于天故易世
　谓之革命
　　鼎卦
象曰木上有火君子以正位凝命

本
义
鼎重器也故有正位凝命之意
书经
　　周书洛诰
周公曰己汝惟冲子惟终

蔡
传
周之王业文武始之成王当终之也
汝其敬识百辟享亦识其有不享享多仪仪不及物
惟曰不享惟不役志于享凡民惟曰不享惟事其爽
侮

蔡
传
此御诸侯之道也
乃惟孺子颁朕不暇听朕教汝于棐民彝汝乃是不
蘉乃时惟不永哉笃叙乃正父罔不若予不敢废乃
命汝往敬哉兹予其明农哉彼裕我民无远用戾

蔡
传
此教养万民之道也
王若曰公明保予冲子公称丕显德以予小子扬文
武烈奉答天命和恒四方民居师

蔡
传
此下成王答周公及留公也
惇宗将礼称秩元祀咸秩无文惟公德明光于上下
勤施于四方旁作穆穆迓衡不迷文武勤教予冲子
夙夜毖祀王曰公功棐迪笃罔不若时

蔡
传
言周公之功所以辅我启我者厚矣当常如是
　未可以言去也
周公拜手稽首曰王命予来承保乃文祖受命民越
乃光烈考武王弘朕恭

蔡
传
此下周公许成王留等事也承保乃文祖受命
　民及光烈考武王者答诞保文武受民之言也
孺子来相宅其大惇典殷献民乱为四方新辟作周
恭先曰其自时中乂万邦咸休惟王有成绩予旦以
多子越御事笃前人成烈答其师作周孚先考朕昭
子训乃单文祖德

蔡
传
唐孔氏曰盖周公与群臣笃前人成烈所以成
　成王之刑乃殚文祖德也
　　无逸
周公曰呜呼厥亦惟我周太王王季克自抑畏文王
卑服即康功田功徽柔懿恭怀保小民惠鲜鳏寡自
朝至于日中昃不遑暇食用咸和万民文王不敢盘
于游田以庶邦惟正之供文王受命惟中身厥享国
五十年周公曰呜呼继自今嗣王则其无淫于观于
逸于游于田以万民惟正之供

蔡
传
则法也其指文王而言淫过也言自今日以往
　嗣王其法文王无过于观逸游田以万民惟正赋
　之供
　　康王之诰
太保暨芮伯咸进相揖皆再拜稽首曰敢敬告天子
皇天改大邦殷之命惟周文武诞受羑若恤克西土

大
全
张氏曰言克恤西土以文武基业本于西土亦
　不忘本也　临川吴氏曰文王出羑里之囚天命
　始顺西土文武所兴之地言文武所以诞受天命
　以其能恤西土之民也
惟新陟王毕协赏罚勘定厥功用敷遗后人休今王
敬之哉张皇六师无坏我高祖寡命

蔡
传
张皇六师大戒戎备无废坏我文武艰难寡得
　之基命也按召公此言若导王以尚威武者然守
　成之世多溺宴安而无立志苟不诘尔戎兵奋扬
　武烈则废弛怠惰而陵迟之渐见矣成康之时病
　正在是故周公于立政亦恳恳言之
诗经
　　大雅下武
下武惟周世有哲王三后在天王配于京

朱
注
此章美武王能缵太王王季文王之绪而有天
　下也
大
全
丰城朱氏曰圣人兴王之业非先后固无
　以基之于前而先后在天之神非圣人无以配之
　于下盖一代兴王之业必世德之相承有以基之
　于其始而后圣德之受命有以成之于其终也周
　之王业自文王而始着自武王而始成是文王武
　王实造周矣然推原其始则文王之前固有王季
　也王季之前又有太王谓王业之所基不在于是
　而可乎夫惟太王王季文王既没而其精神上与
　天合也是以武王继之实能配彼在天之灵于镐
　京焉则武王之继三后谓非王业之所成而可乎
　诗人于此原其始而归美于三后要其终而归功
　于武王则夫任继述之责者其必知所法矣
王配于京世德作求永言配命成王之孚

大
全
三山李氏曰武王所以配三后者以其继世德
　之求故也起而求以继之也
成王之孚下土之式永言孝思孝思维则

大
全
朱子曰求其世德而成王之孚孝思之至孰大
　于是
媚兹一人应侯顺德永言孝思昭哉嗣服昭兹来许
绳其祖武于万斯年受天之祜

朱
注
言武王之道昭明如此来世能继其迹则久荷
　天禄而不替矣
受天之祜四方来贺于万斯年不遐有佐

大
全
定宇陈氏曰天且福之人将焉往宜来世之得
　人与得天相为长久也不徒贺之而尤佐之见人
　心藩屏王室之至也
　　周颂天作
天作高山大王荒之彼作矣文王康之彼岨矣岐有
夷之行子孙保之

朱
注
言天作岐山而太王始治之太王既作而文王
　又安之于是彼险僻之岐山人归者众而有平易
　之道路子孙当世世保守而不失也
　　武
于皇武王无竞维烈允文文王克开厥后嗣武受之
胜殷遏刘耆定尔功

朱
注
言武王无竞之功实文王开之而武王嗣而受
　之胜殷止杀以致定其功也
册府元龟
　　创业
易曰云雷屯君子以经纶孟子曰天下溺援之以道
其创业之谓乎神农以前为而不有功成不居故无
得而称焉炎帝下衰诸侯放恣蚩尢贪暴害于有众
黄帝修德治兵顺天行罚诸侯百姓咸所欣戴遂应
土德之运而有天下非夫聪明睿智神武而不杀者
其孰能与于此商周开基其义益显汤诰曰有夏昏
德民坠涂炭天乃锡王勇知表正万邦泰誓曰予有
臣三千惟一心商罪贯盈天命诛之故云为渊驱鱼
者獭也为丛驱爵者鹯也为汤武驱民者桀与纣也
汉魏以降豪杰□驰莫不英谋沈断雄图远驭乘时
以建义任能以协力拨乱反正与民休息天人合符
乃膺大宝有以知天造草昧王业之艰难也

　创守部艺文
　　创守论　　　　　　　　　　唐杨夔
贞观中文皇帝听政之暇问房魏以创业守文之难
易房对以创业魏对以守文盖房以经纶之始备极
勤劬所以见创业之难矣魏以升平之后率多懈怠
所以见守文之难也然则创业之初雄豪未宾生民
嗷嗷唯德是归所以开基之主皆乘衅而起睹覆车
之辙焉肯更修其轨哉当其云雷未亨天地犹蒙龙
虎交驰烟尘昼昏故得一士则前席以待问闻一言
则倾耳而耸听用人若不及从谏若转圆勇于得而
□于失冒履锋镝涉历险危其取也既劳其得也亦
勤诚为创业之难也及乾坤雾霁山河有主四海之
内罔不臣妾言而必从如影之附欲而必至如响之
应爱之可以升九霄怒之可以挤九泉顺意者骈肩
逆耳者畏忌好恶之情不由其臧否赏罚之道匪关
于功过下慑以求命众怒而莫谏此所以为守文之
难也然则自汉而下有天下者孰不始则孜孜以亲
万机将傒乎治及时既平俗既康以泰自逸怠于庶
务者多矣其终而不惰者则几希矣且创业之主既
得之后犹隳夙志以坏大业而况求既治之后即已
安之朝其能纳谠言任正人屈己以顺从抑心以从
下者不亦鲜乎魏文贞公守文之难岂初心盈中心
昃也总而论之疗饥者易为食其创业乎医者难为
药其守文乎
　　保业疏　　　　　　　　　宋司马光
天下重器也得之至艰守之至艰王者始受天命之
时天下之人皆我比肩也相与角智力而争之智竭
不能抗力屈不能支然后肯稽颡而为臣当是之时
有智力相偶者则为二相参者则为三愈多则愈分
自非智力首出于世则天下莫得而一也斯不亦得
之至艰乎及夫继体之君群雄已服众心已定上下
之分明强弱之势殊则中人之性皆以为子孙万世
如泰山不可摇也于是有骄惰之心生骄者玩兵黩
武穷泰极侈神怒不恤民怨不知一旦涣然四方溃
糜秦隋之季是也二者或失之强或失之弱其致败
一也斯不亦守之至艰乎臣窃观自周室东迁以来
王政不行诸侯多僭分崩离析不可胜纪凡五百有
五十年而合于秦秦虐用其民十有一年而天下乱
又八年而合于汉汉得天下二百有六年而其柄王
莽盗之十有七年而复为汉更始不能自保光武诛
除僭伪凡十有四年复能一之又一百五十有三年
董卓擅朝州郡瓦解更相吞噬至于魏氏海内三分
凡九十有一年而合于晋晋得天下纔二十年惠帝
昏愚宗室作难群寇乘衅浊乱中原散为六七聚为
二三凡二百八十有八年而合于隋隋得天下纔二
十有八年炀帝无道九州幅裂八年而天下合于唐
唐得天下一百有二十年明皇恃其承平荒于酒色
养其疽囊以为子孙不治之疾于是渔阳窃发而四
海横流矣肃代以降方镇跋扈号令不从朝贡不至
名为君臣实为雠敌陵夷衰微至于五代三纲颓绝
五常殄灭怀玺未暖处宫未安朝成夕败有如逆旅
祸乱相寻战争不息流血成川泽聚骸成丘陵生民
之类其不尽者无几矣于是太祖皇帝受命于上帝
起而拯之躬擐甲冑栉风沐雨东征西伐扫除海内
当是之时食不暇饱寝不遑安以为子孙建太平之
基大勋未集太宗皇帝嗣而成之凡二百二十有五
年然后大禹之迹复混而为一黎民遗种始有所息
肩矣由是观之上下一千七百余年天下一统者五
百余年而已其间时时有小祸乱不可悉数国家自
平河东以来八十余年内外无事然则三代以来治
平之世未有若今日之盛者也今民有十金之产犹
以为先人之所营苦身劳志谨而守之不敢失坠况
于承祖宗盛美之业奄有四海传祚万世可不重哉
可不审哉夏书曰予临兆民懔乎若朽索之驭六马
周书曰心之忧危若蹈虎尾涉于春冰臣愿陛下夙
兴夜寐兢兢业业思祖宗之勤劳致王业之不易援
古以鉴今知太平之世难得而易失则天下生民至
于鸟兽草木无不幸甚矣
　　惜时疏　　　　　　　　　　　前人
夏至阳之极也而一阴生冬至阴之极也而一阳生
故盛衰之相承治乱之相生天地之常经自然之至
数也其在周易泰极则否否极则泰丰亨宜日中孔
子传之曰日中则昃月盈则食天地盈虚与时消息
而况于人乎况于鬼神乎是以圣人当国家隆盛之
时则戒惧弥甚故能保其令闻永久无疆也凡守太
平之业者其术无他如守巨室而已今人有巨室于
此将以传之子孙为无穷之规则必实其堂基壮其
柱石强其栋梁厚其茨盖高其垣墉严其关键既成
又择子孙之良者使谨守之日省而月视欹者扶之
弊者补之如是则虽亘千万年无颓坏也夫民者国
之堂基也礼法者柱石也公卿者栋梁也百吏者茨
盖也将帅者垣墉也甲兵者关键也是六者不可不
朝念而夕思也夫继体之君谨守祖宗之成法苟不
隳之以逸欲败之以谗则世世相承无有穷期及
夫逸欲以隳之谗以败之神怒于上民怨于下一
旦涣然而去之则虽有仁智恭俭之君焦心劳力犹
不能救陵夷之运遂至于颠沛而不振呜呼可不鉴
哉今国家以此承平之时立纲布纪定万世之基使
如南山之不朽江河之不竭可以指顾而成耳失今
不为已乃顿足扼腕而恨之将何益矣诗云我日斯
迈而月斯征夙兴夜寐无忝尔所生时乎时乎诚难
得而易失也
　　立国规模疏　　　　　　　　元许衡
为天下国家有大规模规模既定循其序而行之使
无过焉无不及焉则治功可期否则心疑目眩变易
纷更日计有余而岁计不足未见其可也昔子产处
衰周之列国孔明用西蜀之一隅且有定论而终身
由之况堂堂天下可无一定之论而妄为之哉古今
立国规模虽各不同然其大要在得天下心得天下
心无他爱与公而已矣爱则民心顺公则民心服既
顺且服于为治也何有然开创之始重臣挟功而难
制有以害吾公小民杂属而未一有以梗吾爱于此
为计其亦难矣自非英睿之君贤良之佐未易处也
势虽难制必求其所以制众虽未一必求其所以一
前虑却顾因时顺理予之夺之进之退之内主甚坚
外行甚易日月摩周旋曲折必使吾之爱吾之公
达于天下而后已至是则纪纲法度施行有地天下
虽大可不劳而理也然其先后之序缓急之宜密有
定则可以意会而不可以言传之是之谓规模国朝
土宇旷远诸民相杂俗既不同论难遽定考之前代
北方奄有中夏必行汉法可以长久故后魏辽金历
年最多其他不能实用汉法皆乱亡相继史册具载
昭昭可见也后魏拓拔氏改姓元都云中迁洛十六
帝一百七十一年辽耶律改刘氏都临潢徙无常处
九帝二百一十八年金完颜氏都上京迁燕九帝一
百一十八年前赵刘元海据平阳三主二十五年后
赵石勒都襄国六主三十二年前燕慕容皝都蓟迁
邺三主三十四年前秦苻坚都长安五主四十四年
后秦姚苌都长安三主三十四年南燕慕容德据广
固二主十二年南凉秃发乌姑据广固三主十八年
西秦乞伏国仁据金城四主四十七年后燕慕容垂
据中山邺四主二十五年夏赫连勃勃据朔方三主
二十五年国家仍处远漠无事论此必如今日形势
非用汉法不宜也陆行资车水行资舟反之则必不
能行幽燕以北服食宜凉蜀汉以南服食宜热反之
则必有变异以是论之国家当行汉法无疑也然万
世国俗累朝勋贵一旦驱之下从臣仆之谋改就亡
国之俗其势有甚难者苟非听悟特达晓知中原实
历代帝王为治之地则必咨嗟怨愤喧哗其不可也
窃尝思之寒之与暑固为不同然寒之变暑也始于
微温温而热热而暑积百有八十二日而寒气始尽
暑之变寒其势亦然山水之根力可破石是亦积之
之验也苟能渐之摩之待以岁月心坚而确事易而
常未有不可变者然事有大小时有久近期小事于
远则迁延虚旷而无功期大事于近则急迫仓惶而
不达此创业垂统也以北方之俗改用中国之法也
非三十年不可成功在昔金国初亡便当议此此而
不务孰为可务顾乃晏安逸豫垂三十年养成尾大
之势祖宗失其机于前陛下继其难于后外事征伐
内抚疮疾虽曰守成实如创业规模之定又难于向
时矣然尾大之势计圣谋神算已有处之之道非臣
区区所能及也此外唯当齐一吾民之富实兴学练
兵随时损益稍为定制如臣辈者皆能论此在陛下
笃信而坚守之不杂小人不营小利不责近效不恤
浮言则天下之心庶几可得而致治之功庶几可成
也

　创守部纪事
贞观政要贞观十年太宗谓侍臣曰帝王之业开创
与守成孰难尚书左仆射房元龄对曰天地草昧群
雄竞起攻破乃降战胜乃□由此言之草创为难魏
征对曰帝王之起必承衰乱覆彼昏狡百姓乐推四
海归命天授人与乃不为难然既得之后志趣骄逸
百姓欲静而徭役不休百姓雕残而侈豫不息国之
衰弊恒由此起以斯而言守成则难太宗曰元龄昔
从吾定天下备尝艰苦出万死而遇一生所以见草
创之难也今草创之难既已往矣守成之难者当思
与公等慎之
辽史道宗本纪大安二年九月己卯出太祖太宗所
御铠仗示燕国王延禧谕以创业征伐之难
泳化类编洪武元年戊申春正月太祖谓侍臣曰朕
念创业之艰难日不暇食夜不安寝又曰汝不知创
业之初其功实难守成之后其事尤难朕安敢怀宴
安而忘艰难哉
明宝训洪武元年四月戊申太祖命画古孝行及身
所经历艰难起家战伐之事为图以示子孙谓侍臣
曰朕家本业农祖父偕祖母世承忠厚积善余庆以
及于朕今图此者使后世观之知王业艰难也詹同
等顿首曰陛下昭德垂训莫此为切太祖曰富贵易
骄艰难易忽久远易忘后世子孙生长深宫惟见富
贵习于奢侈不知祖宗积累之难故示之以此使朝
夕览观庶有所警也七月辛巳太祖与侍臣论及创
业之难太祖曰朕赖将帅之力扫除祸乱以成大业
今四海渐平朕岂不欲休养以自娱然所畏者天所
惧者民苟所为一有不当上违天意下失民心驯致
其极而天怒人怨未有不危亡者矣朕每念及之中
心惕然
明昭代典则洪武元年十一月上谕皇太子曰自古
帝王以天下为忧者惟创业之艰中兴之主及守成
贤君能之其寻常之君不以天下为忧反以天下为
乐国亡自此而始何也帝王得国之初天必授于有
德者然频履忧患而得之其得之也难故其忧之也
深若守成继治之君常存敬畏以祖宗忧天下之心
为心则永受天命苟生怠慢危亡必至可不畏哉
太祖朝罢召宿卫武臣谕之曰朕与尔等起布衣历
战阵十五六年乃得成功朕今为天子卿等亦任显
荣居富贵非偶然也朕提孤军应敌危亦甚矣然每
出师必戒将士毋妄杀毋焚民居此心简在上帝故
有今日卿等亦思曩时在民间视元之将帅轻裘肥
马气焰赫然何敢望之然彼之君民不思祖宗创业
之难骄淫奢侈但顾一身逸乐不恤生民疾苦一旦
天更其运非特不能保其富贵遂至丧身灭名今历
数在朕朕何敢骄怠常恐政事废缺日慎一日自非
犒赏将士宴百官享外使未尝设宴为乐尔等亦须
勤身守法勿忘贫贱之时勿为骄奢淫佚之事则身
常荣而家常裕矣
明昭代典则洪武三年十一月戊戌大宴功臣宴罢
上曰创业之际朕与卿等劳心苦力艰难多矣今天
下已定朕日理万机不敢斯须自逸诚思天下大业
以艰难得之必当以艰难守之卿等今皆安享爵位
优游富贵不可忘艰难之时人之常情每谨于忧患
而忽于宴安然不知忧患之来常始于宴安也明者
能烛于未形昧者犹蔽于已着事未形犹可图也患
已着则无及矣大抵人处富贵欲不可纵欲纵则奢
情不可佚情佚则淫奢淫之至忧危乘之今日与卿
等宴饮极欢恐久而忘其艰难故戒勉也
大政纪洪武六年正月辛酉上谕儒臣詹同曰朕尝
思声色乃伐性之斧斤易以溺人一有溺焉则祸败
随之故其为害甚于鸩毒朕观前代人君以此败亡
者不少盖为君居天下之尊享四海之福靡曼之色
窈窕之声何求而不得苟不知远之则小人乘间纳
其淫邪不为迷惑者有几况创业垂统之君为子孙
之承式尤不可以不谨同对曰不迩声色昔成汤所
以能垂裕后昆陛下此言端本澄源诚万世子孙之
法也
明宝训洪武十六年三月庚戌太祖与侍臣论历代
创业及国祚修短侍臣皆曰前代祚运之长莫逾成
周其次莫如汉谏议大夫唐铎进曰三代以后起布
衣而有天下者惟汉高帝及陛下而已陛下祖宗积
德累善至于陛下遂膺天命以臣观之非汉高所及
汉高除秦苛法杂伯道而不纯陛下去元弊政一复
先王之旧所谓拨乱世反之正汉高帝不事诗书陛
下留心圣学告谕万方自为制命卓然与典谟训诰
相表里汉高初欲都洛阳闻娄敬之言始都关中陛
下一渡江即以金陵为定鼎之地万世之基固肇于
此故非汉高所及太祖曰周家自公刘后稷世积忠
厚至文王三分有二武王始有天下若使其后君非
成康臣非周召益修厥德则文武之业何能至八百
岁之久乎书曰皇天无亲惟德是辅使吾后世子孙
皆如成康辅弼之臣皆如周召则可以祈天永命国
祚绵昌侍臣顿首曰陛下之言宗社万年之福也
明宝训洪武二十二年六月庚子太祖退朝与侍臣
论及守成之道太祖曰人常虑危乃不蹈危常虑患
乃不及患车行于峻□而仆于平地者慎于难而忽
于易也保天下亦如御车虽治平何可不慎
明昭代典则洪武二十八年八月□谕礼部曰自古
国家建立法制皆在始受命之君起自侧微备历世
故艰难周知人情善恶恐后世守成之君生长深宫
未谙世故山林初出之士自矜己长至有奸贼之臣
徇权利作聪明上不能察而信任之变更祖法以败
乱国家贻害天下故日夜精思立法垂后求为不刊
之典昔汉高祖刑白马盟曰非刘氏者不王以后诸
吕用事尽改其法遂至国家大乱刘氏几亡此可为
深戒者朕少遭乱离赖皇天眷命剪除群雄混一天
下即位以来劳神焦思定制立法革元弊政至于开
导后世复为祖训一编立为家法俾子孙世世守之
尔礼部其以朕祖训颁行天下诸司使知朕立法垂
后之意永为遵守后世敢有言改更祖法者即以奸
臣论无赦
大政记永乐十二年五月癸酉朔驻跸杨林戌上阅
武之暇皇太孙侍语及创业守成之难上曰前代帝
王多有生长深宫狃于富贵安逸不通古今不识民
艰经国之务懵然弗究而至于亡者朕尝以之为戒
汝将来有嗣统之责须勉力学问于凡天下之事不
可不周知人之艰难不可不涉历闻见广而涉历多
自然心胸开豁于万几之来皆有以处之而不差矣
如此非惟不负祖宗之付托亦有福泽被及下人勉
之勉之
宣德五年三月上御武英殿与侍臣论汉以下创业
诸君侍臣有言汉高帝之大度有言唐太宗之英武
有言宋太祖之仁厚不相上下者上曰唐太宗宋太
祖皆假借权力袭取天下太宗惭德尤多汉高帝及
我太祖皇帝起布衣光明正大可比而同然汉高帝
除秦苛政而礼文制度不修我太祖剪除群雄革前
元弊俗申明先王之教要为过之侍臣皆叩首以为
至论

　创守部杂录
荀悦汉纪论高祖开建大业统毕元功度量规矩不
可尚矣天下初定庶事草创故韶夏之音天下未闻
焉
袁崧后汉书世祖以渺渺之祚起于白水之滨身屈
更始之助位与群竖并列于时怀玺者十余建旗者
数百高才者居之南面疾足者为之王公茫茫九州
瓜分脔割泯泯苍生尘消鼎沸扇之以仁风驱之以
大威霜雪被而荆棘枯纲维振而逆鳞埽群材毕奏
人鬼与能数年之间廓清四海虽曰中兴与夫创业
者庸有异乎
贞观政要范氏祖禹曰自古创业而失之者寡守成
而失之者多周公曰相小人厥父母勤劳稼穑厥子
乃不知稼穑之艰难故祸乱未尝不生于安逸也然
非特草创之君守成为难其后嗣守成尤难也
林氏之奇曰创业之难虽庸人亦知其然守成之难
虽明者亦有所忽周宣王六月出师不以为难而末
年庭燎乡晨以视朝为不易汉高帝好谋能听从谏
若转圜之易而末年欲易太子以听言为甚难是以
文帝之世贾生有厝火积薪之言太宗之世魏征有
失于安逸之戒愚按自古人君创业守成鲜有身兼
之者周武汉高创业者也而不及守成成康文景守
成者也而不及创业惟神禹在帝位十年成汤在帝
位十三年兼创业守成之事者也然以书传考之禹
不以治水敷土为难而以本固邦宁为难汤不以升
侕伐桀为难而以时忱克终为难岂创业果易而守
成果难乎盖创业逆境也可以进德守成顺境也易
以丧德太宗身兼创业守成之事不以其已能者自
满而以其未能者为惧其致贞观之治也宜哉
金史太祖本纪赞太祖初定东京即除辽法辽主播
越宋纳岁币以幽蓟武朔等州与宋而置南京于平
州宋人终不能守卒之辽主见获宋主被执虽功成
于天会间而规模运为实目此始金有天下百十有
九年太祖算无遗策兵无留行底定大业传之子孙
呜呼雄哉
问奇类林自乐编论自古创业之君未尝短命大富
大贵之人未尝瘵损彼岂以逸得之此唐一庵之论
也周公以无逸告成王亦是此意一庵夫有所受之
耶虽然创业之君大富贵之人大都起于寒微虽未
尝逸乐豢养人见其形甚劳而不知伤生之事则少
继体之君丰腴之人逸乐豢养人见其肢体甚逸而
不知其伤生之事多矣一庵谓逸则易病因气滞来
恐未足以尽之
读书隅见开基人君干卦似之中兴人君复卦似之
其覆露苍生同一造化