
　七十一岁至八十岁部汇考
礼记
　　曲礼
八十九十曰耄七年曰悼悼与耄虽有罪不加刑焉

注
吕氏曰耄惛忘也耄者老而知已衰虽或有罪
　情不出于故故不加刑
　　王制
八十拜君命一坐再至瞽亦如之

注
人君有命人臣拜受礼也唯八十之老与无目
　之人为难备礼故其拜也足一跪而首再至地以
　备再拜之数
　　又
八十常珍

注
常食皆珍味也
　　又
八十月制

注
此言老则渐近死期当豫为送终之备衣物之
　易得者则一月可就故云月制
　　又
八十非人不暖　八十杖于朝

大
全
周氏曰八十与之杖老老也而不免于朝者贵
　贵也
　　又
八十月告存

注
告犹问也君每月使人致膳告问存否也
大
全
周
　氏曰月告存所以欲其生也
　　又
八十齐衰之事弗及也

注
及则旁有所加之谓以其老甚非特不能从与
　于事而事固不当及于我矣
　　又
八十者一子不从政

大
全
周氏曰一子不从政则老者有所养
　　祭义
八十不俟朝君问则就之

注
不俟朝谓见君而揖之即退不待朝事毕也就
　之即其家也
　　又
八十九十者东行西行者弗敢过西行东行者弗敢
过欲言政者君就之可也

注
彼向东此向西彼西行此趋东是相违而不相
　值然必驻行反迂谒而见之不敢超越径过也
　　乡饮酒义
乡饮酒之礼八十者五豆
管子
　　入国篇
入国四旬五行九惠之教一曰老老六曰问疾凡国
都皆有掌老年八十已上二子无征月有馈肉凡国
都皆有掌病士人有病者掌病以上令问之八十以
上二日一问
释名
　　释长幼
八十曰耋耋铁也皮肤变黑色如铁也

　七十一岁至八十岁部杂录
避暑录话续汉礼仪志记岁八月民年八十赐玉杖
端以鸠为饰鸠者不噎之鸟欲老人不噎
芥隐笔记礼年八十曰有秩故以八十为八秩又道
家流用此语白乐天屡用之自注行开第八秩可谓
尽天年
时俗谓七十以
上为开第八秩
又云已开第七秩屈指几多
人
懒真子古今之事有可资一笑者太公八十遇文王
世所知也然宋玉楚词云太公九十乃显荣兮诚未
遇其匡合东方朔云太公体行仁义七十有二乃设
用于文武噫太公老矣方得东方朔减了八岁却被
宋玉展了十岁此事真可绝倒
野客丛谈以十年为一□其说见白乐天集中诗云
年开第七□屈指几多人是时六十三元日时也又
曰行开第八□可谓尽天年注曰时俗谓七十以上
为开第八□盖以十年为一□尔近时寿圣皇太后
庆八十而庙堂有辞免恩例札子曰昌运协千龄之
会东朝开八□之期又曰庆闱登八□之算三世奉
万年之觞盖改开为登字

　七十一岁至八十岁部艺文
诗

　　百年歌
录
一首
　　　　　晋陆机
八十时明已损目聪去耳前言往行不复纪辞官致
禄归桑梓安车驷马入旧里乐事告终忧事始
　　题画赠戚四丈八十　　　　明程嘉燧
尊中有酒曾不留囊中无钱能不忧莫言八十渐衰
老叱□可走千貔貅相逢掀髯但一笑意气尚欲横
九州少君十年慕禅寂吟诗北叹何益老手犹堪
戏貌君碧瞳烂烂霜髯戟
　　八旬屏居辞贺　　　　　　　　蒋颙
早忤奄臣返故庐春秋屈指八旬余百年苦节甘株
守一片冰心任取携过目几经寒暑变留心长对圣
贤书还思罔极恩难报每遇生辰辄屏居


　七十一岁至八十岁部纪事
韩诗外传文王举太公于舟人而用之年七十二
然而齿堕矣
庄子知北游篇大马之捶钩者年八十矣而不失豪
芒大马曰子巧与有道与曰臣有守也臣之年二十
而好捶钩于物无视也非钩无察也是用之者假不
用者也以长得其用而况乎无不用者乎物孰不资
焉
史记申公传赵绾请天子欲立明堂以朝诸侯不能
就其事乃言师申公于是天子使使束帛加璧安车
驷马迎申公弟子二人乘轺传从见天子天子问治
乱之事申公时已八十余老对曰为治者不在多言
顾力行何如耳是时天子方好文词见申公对默默
然已招致则以为大中大夫
汉书刘辟强传霍光择宗室可用者辟强子德待诏
丞相府年三十余欲用之或言父见在亦先帝之所
宠也遂拜辟强为光禄大夫守长乐卫尉时年已八
十矣徙为宗正
后汉书胡广传广代陈蕃为太傅总录如故时年已
八十而心力克壮继母在堂朝夕瞻省傍无几杖言
不称老及母卒居丧尽哀率礼无愆性温柔谨素常
逊言恭色达练事体明解朝章虽无謇直之风屡有
补阙之益
吴志吕岱传岱年已八十然体素精勤躬亲王事奋
威将军张承与岱书曰昔旦奭翼周二南作歌今则
足下与陆子也忠勤相先劳谦相让功以权成化与
道合君子叹其德小人悦其美加以文书鞅掌宾客
终日罢不舍事劳不言倦又知上马辄自超乘不由
跨蹑如此足下过廉颇也何其事事快也周易有之
礼言恭德言盛足下何有尽此美耶及陆逊卒诸葛
恪代逊权乃分武昌为两部岱督右部自武昌上至
蒲圻迁上大将军
晋书石鉴传鉴元康初为太尉年八十余克壮慷慨
自遇若少年时人美之
谯秀传范贲萧敬相继作乱秀避难岩渠乡里宗族
依凭之者以百数秀年出八十众人欲代之负担秀
曰各有老弱当先营护吾气力犹足自堪岂以垂朽
之年累诸君也
宋纤传纤隐居于酒泉南山年八十笃学不倦张祚
遣使者张兴备礼征为太子友兴逼喻甚切纤喟然
叹曰德非庄生才非干木何敢稽停明命遂随兴至
姑臧祚遣其太子太和以执友礼造之
姚氏残语徐广年过八十犹岁读五经一遍
南齐书沈驎士传驎士笃学不倦遭火烧书数千卷
驎士年过八十耳目犹聪明以火故抄写灯下细书
复成二三千卷满数十箧时人以为养身静嘿之所
致也
魏书傅永传永迁左将军南兖州刺史犹能驰射盘
马奋□时年逾八十常讳言老每自称六十九还京
拜平东将军光禄大夫熙平元年卒年八十三
隋书公孙景茂传景茂迁息州刺史法令清静德化
大行时属平陈之役征人在路有疾病者景茂撤减
俸禄为饘粥汤药分赈济之赖全活者以千数上闻
而嘉之诏宣告天下十五年上幸洛阳景茂谒见时
年七十七上命升殿坐问其年几景茂以实对上哀
其老嗟叹久之景茂再拜曰吕望八十遇文王臣逾
七十逢陛下上甚悦赐物三百段诏曰景茂修身洁
己耆宿不亏作牧化人声绩显著年终考校独为称
首宜升戎秩兼进藩条可上仪同三司伊州刺史
唐书裴矩传矩年八十精明不忘多识故事见重于
时
大唐新语张柬之进士擢第为清源丞年且七十余
永昌初勉复应制策试毕有传柬之考入下课者柬
之叹曰余之命也乃委归襄阳时则天问狄仁杰曰
朕要一好汉使有乎仁杰曰陛下思大才用之以成
天下之务则荆州长史张柬之其人虽老真宰相材
也则天召以为洛州司马迁秋官侍郎及姚崇将赴
灵武则天令举外司堪为宰相者姚崇曰张柬之沈
厚有谋能断大事且其人年老陛下急用之登时召
见以为同凤阁鸾台平章事年已八十矣与桓彦范
敬晖袁恕己崔元辉等诛讨二张兴复社稷忠冠千
古功格皇天云
唐书张万福传万福拜金吾将军图形凌烟阁数赐
与并敕度支籍口畜给其费阳城等诣延英门论裴
延龄事伏合不去帝震怒左右惧不测万福大言曰
国有直臣天下无虑矣吾年八十与见盛事遍揖城
等劳之天下益重其名
李□传□子源以父死贼手常悲愤不仕不娶自营
墓为终制长庆初年八十矣李德裕表荐之穆宗下
诏曰源有曾参之行巢父之操泊然无营迄此高年
夫褒忠所以劝臣节也旌孝所以激人伦也镇浇浮
莫如尚义厚风俗莫如尊老举是四者大儆于时其
以源守谏议大夫赐绯鱼袋河南尹遣官敦谕上道
帝自遣使者持诏书袍笏即赐又赐绢二百匹源顿
首受诏谓使者年耄不堪趋拜即附表谢辞吐哀悫
一无受
卢钧传令狐绹恶钧罢仆射以检校司空守太子太
师帝元日大飨含元殿钧年八十升降如仪音吐鸿
畅举朝咨叹以钧耆硕长者顾不任职咎绹为媢贤
绹闻言于帝即以钧同中书门下平章事为山南西
道节度使
柳子华传子华子公度善摄生年八十余有强力常
云吾初无术但未尝以气海暖冷物熟生物不以元
气佐喜怒耳
唐国史补长庆初赵相宗儒为太常卿赞郊庙之礼
时罢相二十余年年七十六众论伏其精健右常侍
李益笑曰是仆东府试官所送进士也
云仙杂记苏尚书八十犹参禅大沩访之以手拍碎
金面□盘尚书寻有悟解
宋史宋琪传端拱初琪以故相进吏部尚书至道元
年春大宴于含光殿上问琪年对曰七十有九上因
慰抚久之
许怀德传怀德历殿前都指挥使更保宁进雄二节
度年八十犹生子筋力过人
中山诗话陈文惠尧佐以使相致仕年八十有诗云
青云岐路游将遍白发光阴得最多构亭号佚老后
归政者往往多效之公喜堆墨书游长安佛寺题名
从者误侧砚污鞋公性急遂窒笔于其鼻客笑失声
若皇甫湜怒其子不暇取杖遂龁臂血流
东轩笔录钱公辅与王荆公坐忽语荆公曰周武王
真圣人也荆公曰何以言之公辅曰武王年八十犹
为太子非圣人讵能如是荆公曰是时文王尚在安
得不为太子也
明道杂志贡父刘公作给事中时郑穆学士表请致
仕状过门下省刘公谓同舍曰宏中请致仕为年若
干也答者曰郑年七十三矣刘公遽曰慎不可遂其
请问曰何故也对曰且留取伴八十四底时潞公年
八十四再起平章事或云潞公闻之甚不怿宏中穆
字也
彦周诗话王君玉内翰尝乞梦于后土祠夜得报云
君年二十七官至四品时年正二十七大恶之过岁
乃稍自安后以礼部侍郎枢密直学士致仕未改官
制时正四品年七十二云
东轩笔录苏舜元为京西转运使廨宇在许州舜元
好进不喜为外官常怏怏不自足每语亲识人生稀
及七十而吾乃于许州过了二年矣
清波杂志朴樕翁陶朱集载闽人韩南老就恩科有
来议亲者韩以一绝示之读尽文书一百担老来方
得一青衫媒人却问余年纪四十年前三十三朴樕
单父人尝宦于政宣间或云陈君向也
元史窦默传至元十二年默年八十公卿皆往贺帝
闻之拱手曰此辈贤者安得请于上帝减去数年留
朕左右共治天下惜今老矣怅然者久之默既老不
视事帝数遣中使以珍玩及诸器物往存问焉
明外史刘三吾传三吾洪武十八年以茹常荐召至
年七十三矣奏对称旨授左赞善累迁翰林学士时
天下初平仪制阙略帝锐意制作而宿儒雕谢得三
吾晚悦之一切礼制及三场取士法多所刊定
范济传济元进士洪武中以文学举为广信知府坐
累谪戍兴州宣宗即位济年八十余矣诣阙上章言
八事奏上宣宗命廷臣议之尚书吕震以为文辞冗
长且事多已行不足采帝曰朕观其言甚有学识多
契朕心当察其素履以闻震乃言济故进士曾守郡
坐事戍边帝曰惜哉斯人而令久淹行伍今犹足用
震曰年老矣奈何帝曰国家用人正须老成但不宜
任以繁剧耳乃以济为儒学训导