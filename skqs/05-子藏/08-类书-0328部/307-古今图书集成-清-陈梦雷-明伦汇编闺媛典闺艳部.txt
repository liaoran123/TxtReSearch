
　闺艳部艺文一
　　神女赋　　　　　　　　　　周宋玉
楚襄王与宋玉游于云梦之浦使玉赋高唐之事其
夜王寝梦与神女遇其色甚丽王异之明日以白玉
玉曰其梦若何王对曰晡夕之后精神恍忽若有所
喜纷纷扰扰未知何意目色仿□乍若有记见一妇
人状甚奇异寐而梦之寤不自识罔兮不乐怅尔失
志于是抚心定气复见所梦玉曰状如何也王曰茂
矣美矣诸好备矣盛矣丽矣难测究矣上古既无世
所未见瑰姿玮态不可胜赞其始来也耀乎如白日
初出照屋梁其少进也皎若明月舒其光须臾之间
美貌横生兮如花温乎如莹五色并驰不可殚形
详而视之夺人目精其盛饰也则罗纨绮缋盛文章
极服妙彩照万方振绣衣被□裳秾不短纤不长步
裔裔兮曜殿堂忽兮改容婉若游龙乘云翔嫷被服
侻薄装沐兰泽含若芳性和适宜侍旁顺序卑调心
肠王曰若此盛矣试为寡人赋之玉曰唯唯
夫何神女之姣丽兮含阴阳之渥饰被华藻之可好
兮若翡翠之奋翼其象无双其美无极毛嫱鄣袂不
足程式西施掩面比之无色近之既妖远之有望骨
法多奇应君之相视之盈目孰者克尚私心独悦乐
之无量交希恩疏不可尽畅他人莫睹王览其状其
状峨峨何可极言貌丰盈以庄姝兮苞温润之玉颜
眸子炯其精朗兮瞭多美而可观眉联娟以蛾扬兮
朱唇的其若丹素质干之醲实兮志解泰而体闲既
姽婳于幽静兮又婆娑乎人间宜高殿以广意兮翼
放纵而绰宽动雾縠以徐步兮声拂墀之珊珊望余
帷而延视兮若流波之将澜奋长袖以正衽兮立踯
躅而不安淡清静其愔嫕兮惟沈详而不烦时容与
以微动兮志未可乎得原意似近而既远兮若将来
而复旋褰余帱而请御兮愿尽心之惓惓怀贞谅之
洁清兮卒与我乎相难陈嘉辞而云对兮吐芬芳其
若兰精交接以来往兮心凯康以乐欢神独享而未
结兮魂茕茕以无端含然诺其不分兮喟扬音而哀
欢頩薄怒以自持兮曾不可乎犯干于是摇佩饰鸣
玉鸾整衣服敛容颜顾女师命太傅欢情未接将辞
而去迁延引身不可亲附似逝未行中若相首目略
微眄精彩相授志态横出不可胜记意离未绝神心
怖覆礼不遑讫辞不及究愿假须臾神女称遽回肠
伤气颠倒失据暗然而冥忽不知处情独私怀谁者
可语惆怅垂涕求之至曙
　　美人赋　　　　　　　　汉司马相如
司马相如美丽闲都游于梁王梁王说之邹阳谮之
于王曰相如美则美矣然服色容冶妖丽不忠将欲
媚辞取悦游王后宫王不察之乎王问相如曰子好
色乎相如曰臣不好色也王曰子不好色何若孔墨
乎相如曰古之避色孔墨之徒闻齐馈女而遐逝望
朝歌而回车譬犹防火水中避溺山隅此乃未见其
可欲何以明不好色乎若臣者少长西土鳏处独居
室宇辽廓莫与为娱臣之东邻有一女子云发丰艳
蛾眉皓齿颜盛色茂景曜光起恒翘翘而西顾欲留
臣而共止登垣而望臣三年于兹矣臣弃而不许窃
慕大王之高义命驾东来途出郑卫道由桑中朝发
溱洧暮宿上宫上宫闲馆寂寞云虚门合昼掩暧若
神居臣排其户而造其堂芳香芬烈黼帐高张有女
独处婉然在□奇葩逸丽淑质艳光睹臣迁延微笑
而言曰上客何国之公子所从来无乃远乎遂设旨
酒进鸣琴臣遂抚弦为幽兰白雪之曲女乃歌曰独
处室兮廓无依思佳人兮情伤悲有美人兮来何迟
日既暮兮华色衰敢托身兮长自私玉钗挂臣冠罗
袖拂臣衣时日西夕元阴晦冥流风惨冽素雪飘零
闲房寂谧不闻人声于是寝具既设服玩珍奇金炉
熏香黼帐低垂裀褥重陈角枕横施女乃弛其上服
表其衣皓体呈露弱骨丰肌时来亲臣柔滑如脂
臣乃脉定于内心正于怀信誓旦旦秉志不回翻然
高举与彼长辞
　　青衣赋　　　　　　　　　　　蔡邕
金生砂砾珠出蚌泥叹兹窈窕产于卑微盼倩淑丽
皓齿蛾眉元发光润领如螬蛴纵横接发叶如低葵
修长冉冉硕人其颀绮袖丹裳蹑蹈丝扉盘跚蹀
坐起低昂和畅善笑动扬朱唇都冶□媚卓跞多姿
精慧小心趋事如飞中馈裁割莫能双追关睢之洁
不蹈邪非察其所履世之鲜希宜作夫人为众女师
伊何尔命在此贱微代无樊姬楚庄晋妃感昔郑季
平阳是私故因锡国历尔邦畿虽得嬿娩舒写情怀
寒雪缤纷充庭盈阶兼裳累镇展转倒颓曶昕将曙
□鸣相催饬驾趣严将舍尔乖冒冒思不可排
停停沟侧噭噭青衣我思远逝尔思来追明月昭昭
当我户扉条风狎躐吹予□帷河上逍遥徙倚庭阶
南瞻井柳仰察斗机非彼牛女隔于河维思尔念尔
惄焉且饥
　　神女赋　　　　　　　　　　　杨修
惟元媛之逸女育明曜乎皇庭吸朝霞之芬液澹浮
游乎太清余执义而潜厉乃感梦而通灵盛容饰之
本艳奂龙采而凤荣翠黼翚裳纤縠之□顺风揄扬
乍合乍离飘若兴动玉趾未移详观元妙与世无双
华面玉粲韡若芙蓉肤凝理而琼洁体鲜弱而柔鸿
回肩襟而动合何俯仰之妍工嘉今夜之幸遇获帷
裳乎期同情沸踊而思进彼严厉而静恭微讽说而
宣谕色欢怿而我从
　　洛神赋　　　　　　　　　　魏曹植
黄初三年余朝京师还济洛川古人有言斯水之神
名曰宓妃感宋玉对楚王说神女之事遂作斯赋其
词曰
余从京师言归东藩背伊阙越轘辕经通谷陵景山
日既西倾车殆马烦尔乃税驾乎蘅□秣驷乎芝田
容与乎杨林流眄乎洛川于是情移神骇忽焉思散
俯则未察仰以殊观睹一丽人于岩之畔尔乃援御
者而告之曰尔有觌于彼者乎彼何人斯若此之艳
也御者对曰臣闻河洛之神名曰宓妃则君王之所
见也无乃是乎其状若何臣愿闻之余告之曰其形
也翩若惊鸿婉若游龙荣曜秋菊华茂春松仿□兮
若轻云之蔽月飘飖兮若流风之回雪远而望之皎
若太阳升朝霞迫而察之灼若芙蕖出渌波秾纤得
中修短合度肩若削成腰如约素延颈秀项皓质呈
露芳泽无加鉛华不御云髻峨峨修眉联娟丹唇外
朗皓齿内鲜明眸善睐靥辅承颧环姿艳逸仪静体
闲柔情绰态媚于语言奇服旷世骨像应图披罗衣
之璀粲兮珥瑶碧之华琚戴金翠之首饰缀明珠以
耀躯践远游之文履曳雾绡之轻裾微幽兰之芳蔼
兮步踟□于山隅于是忽焉纵体以遨以嬉左倚采
旄右荫桂旗攘皓腕于神浒兮采湍濑之元芝余情
悦其淑美兮心振荡而不怡无良媒以接欢兮托微
波而通辞愿诚素之先达兮解玉佩而要之嗟佳人
之信修兮羌习礼而明诗抗琼珶以和予兮指潜渊
而为期执眷眷之款实兮惧斯灵之我欺感交甫之
弃言兮怅犹豫而狐疑收和颜而静志兮申礼防以
自持于是洛灵感焉徙倚仿徨神光离合乍阴乍阳
竦轻躯以鹤立若将飞而未翔践椒涂之郁烈步蘅
薄而流芳超长吟以永慕兮声哀厉而弥长尔乃众
灵杂沓命俦啸侣或戏清流或翔神渚或采明珠或
拾翠羽从南湘之二妃携汉滨之游女叹匏瓜之无
匹咏牵牛之独处扬轻□之绮靡翳修袖以延伫体
迅飞凫飘忽若神陵波微步罗□生尘动无常则若
危若安进止难期若往若还转眄流精光润玉颜含
辞未吐气若幽兰华容婀娜令我忘餐于是屏翳收
风川后静波冯夷鸣鼓女娲清歌腾文鱼以警乘鸣
玉鸾以偕逝六龙俨其齐首载云车之容裔鲸鲵踊
而夹毂水禽翔而为卫于是越北沚过南冈纡素领
回清阳动朱唇以徐言陈交接之大纲恨人神之道
殊怨盛年之莫当抗罗袂以掩涕兮泪流襟之浪浪
悼良会之永绝兮哀一逝而异乡无微情以效爱兮
献江南之明珰虽潜处于太阴长寄心于君王忽不
悟其所舍怅神霄而蔽光于是背下陵高足往心留
遗情想象顾望怀愁冀灵体之复形御轻舟而上溯
浮长川而忘反思绵绵而增慕夜耿耿而不寐沾繁
霜而至曙命仆夫而就驾吾将归乎东路揽騑辔以
抗策怅盘桓而不能去（
李善注云东阿王求甄逸女不遂太祖与五官中郎将植
殊不平黄初中入朝还度轘辕将息洛水上忽见女子来自云本托心君王其心不遂此枕是我嫁时从
嫁遂用荐枕席欢情交集又云岂不欲常见但为郭后以糠塞口今被发掩面羞将此形貌重睹君王耳
言讫遂不复见因作感甄赋后明帝见之改为洛神赋）

　　静思赋　　　　　　　　　　　前人
夫何美女之烂妖红颜而流卓特出而无匹呈
才好其莫当性通畅以聪惠行□密而妍详荫高岑
以翳日临绿水之清流秋风起于中林离鸟呜而相
求愁惨惨以增伤悲予安能乎淹留
　　闲邪赋　　　　　　　　　　　王粲
夫何英媛之丽女貌洵美而艳逸横四海而无仇超
遐世而秀出发棠棣之春华当盛年而处室恨年岁
之方暮哀独立而无依情纷拿以交横意怆凄而增
悲何性命之奇薄爱两绝而俱违排空房而就□将
取梦以通灵目炯炯而不寐心忉怛而惕惊
　　神女赋　　　　　　　　　　　前人
惟天地之普化何产气之淑真陶阴阳之休液育夭
丽之神人禀自然以绝俗超希世而无群体纤约而
方足肤柔曼以丰盈发似元鉴鬓类刻成质素纯皓
粉黛不加朱颜熙曜若春华唇譬含丹目若澜波
美姿巧笑靥辅奇牙戴金羽之首饰珥照夜之珠珰
袭罗绮之黼衣曳缛绣之华裳错缤纷以杂□佩熠
爚而焜煌退变容而改服冀致态以相移税衣裳兮
免簪笄施华的兮结羽仪扬娥微盼悬眇流离婉约
绮媚举动多宜称诗表志安气和声探怀授心发露
幽情彼佳人之难遇真一遇而长别顾大罚之淫愆
亦终身而不灭心交战而贞胜乃回意而自绝
　　止欲赋　　　　　　　　　　　陈琳
媛哉逸女在余东滨色曜春华艳过硕人乃遂古其
寡俦固当世之无邻允宜国而宁家实君子之攸嫔
伊余情之是悦志荒溢而倾移宵炯炯以不寐昼舍
食而忘饥叹北风之好我美携手之同归忽日月之
徐迈庶枯杨之生荑道攸长而路阻河广瀁而无梁
虽企予而欲往非一苇之可航展余辔以言归含憯
瘁而就□忽假瞑其若寐梦所欢之来征魂翩翩以
遥怀若交好而通灵
　　正情赋　　　　　　　　　　　应玚
夫何媛女之殊丽兮姿温惠而明哲应灵和以挺质
体兰茂而琼洁方往载其鲜双曜来今而无列发朝
阳之鸿晖流精睇而倾泄既荣丽而冠时援申女而
比节余心嘉夫淑美愿结欢而靡因承窈窕之芳美
情踊跃乎若人魂翩翩而夕游甘同梦而交神昼仿
徨于路侧宵耿耿而达晨清风厉于元序凉飙逝于
中唐听云雁之干鸣察列宿之华辉南星晃而电陨
偏雄肃而特飞冀腾言以俯音嗟激迅而难追伤往
禽之无偶悼流光之不归愍伏辰之方逝哀吾愿之
多违步便旅以永思情憀栗而伤悲还幽室以假寐
固展转而不安神渺渺以潜翔恒存游乎所观仰崇
夏而长息动哀响而余叹气浮踊而云馆肠一夕而
九烦
　　止欲赋　　　　　　　　　　　阮瑀
夫何淑女之佳丽颜以流光历千代其无匹超
古今而特章执妙年之方盛性聪惠以和良禀纯洁
之明节复申礼以自防重行义以轻身志高尚乎贞
姜情私悦其美丽无须臾而有忘思桃夭之所宜愿
无衣之同裳怀纡结而不畅魂一夕而九翔出房户
以踯躅睹天汉之无津伤匏瓜之无偶悲织女之独
勤还伏枕以求寐庶通梦而交神神惚恍而难遇思
交错以缤纷遂终夜而靡见东方旭以既晨知所思
之不得乃抑情以自信
　　清思赋　　　　　　　　　　　阮籍
余以为形之可见非色之美音之可闻非声之善昔
黄帝登仙于荆山之上振咸池于南岳之冈鬼神其
幽而夔牙不闻其章女娲耀荣于东海之滨而翩翻
于洪西之旁林石之陨从而瑶台不照其光是以微
妙无形寂寞无听然后乃可以睹窈窕而淑清故白
日丽光则季后不步其容钟鼓阊铪则延子不扬其
声夫清虚寥廓则神物来集飘飖恍忽则洞幽贯冥
冰心玉质则皦洁思存恬淡无欲则泰志适情伊衷
虑之遒好兮又焉处而靡逞寒风迈于黍谷兮诲子
而游鶄申孺悲而母归兮吴鸿哀而象生兹感激以
达神岂浩瀁而弗营志不觊而神正心不荡而自诚
固秉一而内修堪粤止之匪倾惟清朝而夕晏兮指
蒙汜以永宁是时羲和既颓元夜始扃望舒整辔素
风来征轻帷连扬华裀肃清彭蚌微吟蝼蛄徐鸣望
南山之崔巍兮顾北林之□菁太阴潜乎后房兮明
月耀乎前庭乃申展而缺寐兮忽一悟而自惊驾长
灵以遂寂兮将有歙乎所之意流荡而改虑兮心震
动而有思若有来而可接兮若有去而不辞心恍忽
而失度情散越而靡治岂觉察而明真兮诚云梦其
如兹惊奇声之异造兮鉴殊色之在斯开丹山之琴
瑟兮聆崇陵之参差始徐唱而微响兮情悄慧以蜲
□遂招云以致气兮乃振动而大骇声飂飂以洋洋
若登昆仑而临西海超遥茫渺不能究其所在心瀁
瀁而无所终薄兮思悠悠而未半邓林殪于大泽兮
钦邳悲于瑶岸徘徊夷由兮猗靡广衍游平圃以长
望兮乘修水之华旗长思肃以永至兮涤平衢之大
夷循路旷以径通兮辟闺闼而洞闱羡要眇之飘游
兮倚东风以扬晖沐洧渊以淑密兮体清洁而靡讥
厌白玉以为面兮披丹霞以为衣袭九英之曜精兮
佩瑶光以发微服倏煜以缤纷兮綷众采以相绥色
熠熠以流烂兮纷杂错以葳蕤象朝云之一合兮似
变化之相依麾常仪使先好兮命河女以胥归步容
与而特进兮盼两楹而升墀振瑶溪而鸣玉兮播陵
阳之婓婓蹈消漺之危迹兮蹑离散之轻微释安朝
之朱履兮践席假而集帷敷斯来之在室兮乃飘忽
之所晞馨香发而外扬兮媚颜灼以显姿清言窃其
如兰兮辞婉婉而靡违托精灵之运会兮浮日月之
余晖假淳气之精微兮幸备嬿以自私愿申爱于今
夕兮尚有访乎是非被芬芳之夕畅兮将暂往而永
归观悦怿而未静兮言未究而心悲嗟云霓之可凭
兮翻挥翼而俱飞弃中堂之局促兮遗户牖之不处
帷幕张而靡御兮几筵设而莫拊载云舆之奄霭兮
乘夏后之两龙折丹木以蔽阳兮竦芝盖之三重翩
翼翼以左右兮纷悠悠以容容瞻朝霞之相承兮似
美人之怀忧采色杂以成文兮忽离散而不留若将
言之未发兮又气变而飘浮若垂髦而失鬋兮饰末
集而形消目流盼而自别兮心欲来而貌辽纷绮靡
而未尽兮先列宿之规矩时傥莽而阴曀兮忽不识
乎旧宇迈黄妖之崇台兮雷师奋而下雨内英哲与
长年兮笞离伦与膺贾摧魍魉而折鬼神兮直径登
乎所期历四方而纵怀兮谁云顾乎或疑超高跃而
疾鹜兮至北极而放之援间维以相示兮临寒门而
长辞既不以万物累心兮岂一女子之足思
　　永怀赋　　　　　　　　　　晋张华
美淑人之妖艳因盼睐而倾城扬绰约之丽姿怀婉
娩之柔情超六列于往古迈来今之清英既惠余以
至欢又结我以同心交恩好之款固接情爱之分深
誓中诚于皦日要执契以断金嗟夫天道幽昧差错
缪于参差怨禄运之不遭虽义结而绝离执缠绵之
笃趣守□音以终始邀幸会于有期冀容华之我俟
傥皇灵之垂仁长收欢于永已
　　神女赋　　　　　　　　　　　张敏
世之言神仙者多矣然未之或验也至如弦氏之妇
则近信而有证者夫鬼魅之下人也无不羸病损瘦
乃平安无恙而与神女饮宴寝处纵情极意岂不异
哉予览其歌诗辞旨清伟故为之作赋
皇览予之纯德步朱阙之峥嵘靡飞除而入秘殿侍
太极之穆清帝愍予之勤肃将休予于中州托元静
以自处是夫子之好仇于是主人怃然而问之曰尔
岂是周之褒姒齐之文姜孽妇淫鬼来自藏乎傥亦
汉之游女江之娥皇厌贞乐愆倦仙侍乎于是神女
乃敛袂正襟而对曰我实贞淑子何猜焉且辩言知
礼恭为令则美姿天挺盛饰表德以此承欢君有何
惑尔乃敷茵席垂组帐嘉旨既设同牢而飨微闻芳
泽心荡意放于是寻房中之至嬿极长夜之欢情心
眇眇以忽忽想北里之遗声赋斯时之要妙进伟服
之纷敷俯抚□而告辞仰长叹以欷歔乘云雾而变
化遥弃我其焉如
　　闲情赋　　　　　　　　　　　陶潜
初张衡作定情赋蔡邕作静情赋检逸辞而宗淡泊
始则荡以思虑而终归闲正将以抑流宕之邪心谅
有助于讽谏缀文之士奕代继作并因触类广其辞
义余园闾多暇复染翰为之虽文妙不足庶不谬作
者之意乎
夫何逸之令姿独旷世以秀群表倾城之艳色期
有德于传闻鸣佩玉以比洁齐幽兰以争芬淡柔情
于俗内负雅志于高云悲晨曦之易夕感人生之长
勤同一尽于百年何欢寡而愁殷褰朱帏而正坐泛
清瑟以自欣送纤指之余好攘皓袖之缤纷瞬美目
以流盼含言笑而不分曲调将半景落西轩悲商叩
林白云依山仰睇天路俯促鸣弦神仪妩媚举止详
妍激清音以感余愿接膝以交言欲自往以结誓惧
冒礼之为愆待凤鸟以致辞恐他人之我先意惶惑
而靡宁魂须臾而九迁愿在衣而为领承华首之余
芳悲罗襟之宵离怨秋夜之未央愿在裳而为带束
窈窕之纤身嗟温良之异气或脱故而服新愿在发
而为泽刷元鬓于颓肩悲佳人之屡沐从白水以枯
煎愿在□而为黛随瞻视以闲扬悲脂粉之尚鲜或
取毁于华妆愿在莞而为席安弱体于三秋悲文茵
之代御方经年而见求愿在丝而为履附素足以周
旋悲行止之有节空委弃于□前愿在昼而为影常
依形而西东悲高树之多荫慨有时而不同愿在夜
而为烛照玉容于两楹悲扶桑之舒光奄灭景而藏
明愿在竹而为扇含凄□于柔握悲白露之晨零顾
襟袖以缅邈愿在木而为桐作膝上之鸣琴悲乐极
以哀来终推我而辍音考所愿而必违徒契阔以苦
心拥劳情而罔诉步容与于南林栖木兰之遗露翳
青松之余阴倘行行之有觌交欣惧于中襟竟寂寞
而无见独悁想以空寻敛轻裾以复路瞻夕阳而流
叹步徙倚以志趣色惨凄而矜颜叶燮燮以去条气
凄凄而就寒日负影以偕没月媚景于云端鸟凄声
以孤归兽索偶而不还悼当年之晚暮恨兹岁之欲
殚思宵梦以从之神飘飖而不安若冯舟之失棹譬
缘崖而无攀于时毕昴盈轩北风凄凄□□不寐众
念徘徊起摄带以伺晨繁霜粲于素阶鸡敛翅而未
鸣笛流远以清哀始妙密以闲和终寥亮而藏摧意
夫人之在兹托行云以送怀行云逝而无语时奄冉
而就过徒勤思以自悲终阻山而带河迎清风以袪
累寄弱志于归波尢蔓草之为会诵召南之余歌坦
万虑以存诚憩遥情于八遐
　　江妃赋　　　　　　　　　宋谢灵运
招魂定情洛神清思覃曩日之敷陈尽古来之妍媚
矧今日之逢迎迈前世之灵异姿非定容服无常度
两宜欢嚬俱适华素于时升月隐山落日映屿收霞
敛色回□拂渚每驰情于晨暮矧良遇之莫叙投明
瑱以申赠觊色授而魂与沈分湘岸延情苍阴隔山
川之表里判天地之浮沉承嘉约于往昔宁更贰于
在今傥借访于交甫知斯言之可谌兰香未吐红颜
若晖留眄光溢动袂芳菲散云辔之络绎按灵辎而
徘徊建羽旌而逶迤奏清管之依微虑一别之长绝
眇天末而永违
　　江妃赋　　　　　　　　　　　前人
小腰微骨朱衣皓齿绵视腾来靡容腻理嗟佳人之
眇迈眺霄际而皓语惧展爱之未期抑倾念而暂伫
天台二娥宫亭双媛青□神接紫衣形见或飘翰凌
烟或潜泳浮海万里俄顷寸阴未改事虽假于云物
心常得于无待
　　采莲赋　　　　　　　　　梁简文帝
望江南兮清且空对荷花兮丹复红卧莲叶而覆水
乱高房而出丛楚王暇日之欢丽人妖艳之质且弃
垂钓之鱼未论芳蓱之实唯欲回渡轻船共采新莲
傍斜山而屡转乘横流而不前于是素腕举红袖长
回巧笑堕明珰荷稠刺密亟牵衣而绾裳人喧水溅
惜亏朱而坏妆物色虽晚徘徊未返畏风多而榜危
惊舟移而花远歌曰尝闻蕖可爱采撷欲为裙叶滑
不留綖心忙无假熏千春谁与乐唯有妾随君
　　丽人赋　　　　　　　　　　　沈约
有客弱冠未仕缔交戚里驰骛王室遨游许史归而
称曰狭斜才女铜街丽人亭亭似月嬿婉如春凝情
待价思尚衣巾芳逾散麝色茂开莲陆离羽佩错
花钿响罗衣而不进隐明灯而未前中襜而一息
顺长廊而迥归池□荷而纳影风动竹而吹衣薄暮
延伫宵分乃至出暗入光含羞隐媚垂罗曳锦鸣瑶
动翠来脱薄妆去留余腻沾妆委露理鬓清渠落花
入领微风动裾
　　伤美人赋　　　　　　　　　　前人
信美颜其如玉咀清哇而度曲思佳人而未来望余
光而踯躅拂螭云之高帐陈九枝之华烛虚翡翠之
珠被空合欢之芳褥言欢爱之可永庶罗袂之空裁
曾未申其巧笑忽沦躯于夜台伊芳春之仲节夜犹
长而未遽怅徙倚而不眠往徘徊于故处
　　丽色赋　　　　　　　　　　　江淹
楚臣既放魂往江南弟子曰玉释佩解骖蒙蒙渌水
裊裊青衫乃召巫史兹忧何止史曰臣野胶学蔽理
臣之所知独有丽色之说耳夫绝世独立者信东方
之佳人既翠眉而瑶质亦卢瞳而唇洒金花及珠
履飒绮袂与锦绅色练练而欲夺光炎炎其若神非
气象之可譬奚影响而能亲故仙藻灵艳金华玉仪
其始见也若红莲镜池其少进也如彩云出崖五光
徘徊十色陆离宝过珊瑚同树价值琼草共枝虽玉
堂春姬石室素女张□雾于海际耀光景于河渚乘
天梁而浩荡□帝阍而延伫犹比之无色方之非侣
于是雕台绣户当衢横术椒庭承月碧幌延日架虬
柱之严丽亘虹梁之峻密锦幔垂而杳寂桂烟起而
清溢女乃耀邯郸之□媚北里之鸣瑟若夫红华
舒春黄鸟飞时绀蕙初嫩赪兰始滋不掔蘅带无倚
桂旗摘芳拾□含咏吐辞笑月出于陈歌感蔓草于
卫诗故气炎日永离明火中槿荣任露莲华胜风后
檐丹葵前轩碧桐笙歌畹右琴□池东嗟灵王之心
悦怨汉女之情空至乃西陆始秋白道月弦金波照
户玉露暧天网丝挂墙彩萤绕梁气已湿兮晓未半
星虽流兮夜何央忆杂佩兮且一欷念锦衾兮以九
伤及冱阴雕时冰泉凝节轩迭厚霜庭澄积雪鸟封
鱼敛河凝海结紫帷匼匝翠屏环合麝密周彰灯炉
重沓耻新台之青楼想上宫之邃合若乃水照景而
见底烟寻风而无极雾出吴而绮章云堆赵而碧色
露辞楚而容裔风去燕而凄恻莫不辍镜徙倚琴
心息于是帐必蓝田之宝席必蒲陶之文馆图明月
室画浮云春蚕度网绮地应纺秋梭鸣机织为褧衣
象奁琼盘神沥仙丹雕柱彩瑟九华六出翠蕤羽钗
绿秀金枝故言必入媚动必应规有光有艳如合如
离气柔色靡神凝骨奇经周历赵既无其双寻楚访
蔡不觌其容亦可驻发还质骖星驭龙蠲忧忘死保
其家邦非天下之至丽孰能预于此哉宋大夫耀影
汰迹萦魂洒魄赏以双珠赐以合璧拂巫荡祝永为
上客
　　水上神女赋　　　　　　　　　前人
江上丈人游宦荆吴首卫国望燕途历秦关出宋都
遍览下蔡之女具悦淇上之姝未有粉白黛黑鬼神
之所无也乃造南中渡炎洲径玉□越金流路逶迤
而无轨野忽漭而□俦山反复而参错水繞灌而萦
薄石五采而横峰云千色而承日炯炯而舒光雨
屑屑而梢落紫茎绕径始参差红荷缘水纔灼烁忽
而精飞□乱意徙心移绮靡菱盖怅望蕙枝一丽女
兮碧渚之涯暧暧也非云非雾如烟如霞诸光诸色
杂卉杂华的的也象珪象璧若虚若实绫锦共文瑶
贝合质遂乃红唇写朱真眉学月美目艳起秀色烂
发窈窕暂见偃蹇还没冶异绝俗奇丽不常青琴羞
艳素女惭光笑李后于汉主耻西施于越王神翻覆
而愉悦志离合而感伤女遂俯整玉轪仰肃金镳或
采丹叶或拾翠条守明玑而为誓解琅玕而相要情
乍合而还散色半亲而复娇耸軿车于水际亭云霓
于山椒奄神祇之仿像共光气而寂寥于时也彩霞
绕绕卿云缦缦石琼文而翕赩山龙鳞而照烂苔绿
根而攒集草红葩而舒散日炫晃以昽光树葳蕤而
□粲无西海之浩荡见若木之千寻非丹山之赫曦
闻琴瑟之空音理洞彻于俗听物惊怪于世心恨精
影之不滞悼光晷之难惜阅有无于俄顷验变化于
咫尺视空同而失貌察倏忽而亡迹野田田而虚翠
水湛湛而空碧乃唱桂棹凌冲波背橘浦向椒阿硉
矹木石洪漭蛟鼍顾御仆而情饶巡左右而怨多吊
石渚而一欷怅沙洲而少歌苟悬天兮有命永离决
兮若何妙声无形奇色非质丽于嫔嫱精于琴瑟寻
汉女而空佩观清角而无匹嫔杨不足闻知夔牙焉
能委悉何如明月之忌元云秋露之惭白日愁知形
有之留滞非英灵之所要术也
　　探物作艳体连珠二首　　　　　刘潜
妾闻洛妃高髻不资于芳泽元妻长发无藉于金钿
故云名由于自美蝉称得于天然是以梁妻独其妖
艳卫姬专其可怜
妾闻芳性深情虽欲忘而不歇熏芬动虑事逾久而
更思是以津亭掩馥抵结秦妇之恨爵台余妒追生
魏妾之悲
　　馆陶郭公姬薛氏墓志铭　　唐陈子昂
姬人姓薛氏东明国王金氏之裔也昔金王有爱子
别食于薛因为姓焉世不与金氏为姻其高曾皆金
王贵臣大人也父承有唐高宗时与金仁问归国
帝畴厥庸拜左武卫将军姬人幼有玉色发于秾华
若彩云朝升微月宵映也故家人美之少号仙子闻
嬴台有孔雀凤凰之事瑶情悦之年十五大将军薨
遂剪发出家将学金仙之道而见宝手菩萨靓心六
年青莲不至乃谣曰化云心兮思淑贞洞寂灭兮不
见人瑶草芳兮思氤氲将奈何兮青春遂返初服而
归我郭公郭公豪荡而好奇者也杂佩以迎之宝琴
以友之其相得如青鸟翡翠之婉娈矣华繁艳歇乐
极哀来以长寿二年太岁癸巳二月十七日遇疾卒
于通泉县之官舍呜呼哀哉郭公恍然犹若未亡也
宝珠以含之锦衾以举之故园途遥言归未迨留殡
于县之惠普寺之南园不亡贞也铭曰高丘之白云
兮愿一见之何期哀淑人之永逝感绀园之春时愿
作青鸟长比翼魂魄来兮游故国
　　丽色赋　　　　　　　　　　富嘉誉
客有鸿盘京剧者财力雄倬志图丰茂绣毂生尘金
羁照路清江可涉绿淇始度拾□岁滋摘芳奇树锦
席夜陈苕华娇春瑶台吐镜翠楼初映俄而世姝即
国容进疑自持兮动盼目烂烂兮昭振金为钗兮十
二行锦为履兮五文章声珊珊兮佩明珰意洋洋兮
若有亡蹁跹兮延伫招吾人兮曲房凝釭吐辉兮明
烛流注愿言始勤兮四座相顾时峨峨而载笑唯见
光气之交骛夜如何其夜迟迟美人至止兮皎素丝
秉明心兮无他期夜如何其夜已半美人至止兮青
玉案之死矢兮无雕换既而河汉欲倾琴瑟且鸣余
弄未尽歌含韵情歌曰涉绿水兮采红莲水漫漫兮
花田田舟容与兮白日暮桂水浮兮不可度怜彩翠
于幽渚怅妖妍于早露于是览物迁迹徘徊不怿起
哀情于碧湍指盛年于光隙击节浩叹解佩嘉客是
时也扬雄始壮相如未病复有邹枚籍籍荀令咸娱
座客嬉妙情洒豪翰动和声使夫燕姬赵女卫艳陈
娥东门相送上宫经过碧云合兮金闺暮红埃起兮
彩骑多价夺十城之美声曼独立之歌况复坐弦酌
而对瑶草当盛明而谓何
　　勾践进西施赋
以红颜艳色
返以昏哉为韵
徐寅
惑人之心兮惟巧惟僭破人之国兮以妖以艳当勾
践之密谋进西施而果验昔者二国相吞陵卑恃尊
殊不知卑则自亡而固存尊则谓明而返昏乌喙年
年誓啄夫差之肉稽山日日拜听范蠡之言言曰伍
员之贤东吴之德伯嚭之佞东吴之贼德之盛兮越
可忧贼之兴兮吴可殛臣以夙夜而计机谋偶得欲
狂敌国之君须中倾城之色待其声色内伐君臣外
惑自然纣妲己以亡宗晋骊姬而乱国今苎萝之山
越水之湾恐是神仙之化忽生桃李之颜波浅丹脸
鸦深绿鬟颦翠黛兮惨难效浣轻纱兮妖且闲杨柳
羞弱芙蓉死毁可以变柳惠于贞庄之际悦荆王于
魂梦之里臣请进焉王今何以王乃豁然而喜矍然
而起曰此盖神假卿之奇画天雪越之前耻乃命宝
马腾龙香车碾风迎织女于银汉聘姮娥于月宫炫
耀云外喧阗洞中妆成而瑞玉凝彩服丽而朝霞剪
红昨日犹贱今晨不同宁期大国之君流恩下及堪
恨邻家之妇谓妾常穷晓别越溪暮归吴苑越虑计
失吴嫌进晚歌一声兮君魄醉笑百媚兮君心卷坐
令佞口因珠翠以兴言立遣谋臣弃洪涛而不返勾
践乃走电驱雷星驰箭催投醪而士卒皆醉尝胆而
胸襟洞开虎噬骨碎山崩卵摧楚腰卫鬓化为鬼凤
阁龙楼烧作灰于是命屠苏之酒上姑苏之台伊霸
业以何去俄英风而聿来于戏杀忠贤而受佳丽欲
不败而难哉
　　神女庙赋　　　　　　　　宋晁公□
汉武帝既封泰山之五年临朝而叹曰朕念元元之
民未蒙休德周览中土以施惠泽而南方以远故独
弗及也朕甚悯焉是冬诏发佽飞羽林之士简车骑
之众盛清道之仪天子御雕玉之舆服龙文而驾鱼
目击蒲梢而骖蹑云至于盛唐望九疑登天柱薄枞
阳而出休于琅琊天子大悦作盛唐枞阳之诗命协
律都尉延年歌之以觞群臣酒未半天子戚然不怿
时东方朔枚皋侍因进曰陛下不怿臣敢请罪帝曰
朕适望琅琊之上忽然云兴其气甚异因感高唐之
事闻楚阳台之山下有神女旦为行云暮为行雨朕
心慕之异时诸方士尝言仙者非求人主人主求之
乃可致今巡游天下冀一睹列仙之属而莫获焉殆
朕之德不如楚王能有所遇也是以不怿朔跪曰楚
王诸侯耳有臣宋玉善为微词感动神女见梦于王
臣尝笑之玉安知神女若臣者乃知之上意乃解命
谒者给朔札使为之赋朔即献辞曰径西邦之绵邈
兮积阆风之崇基缭玉墉以千里兮右翠水而左瑶
池昆仑层峙以嵯峨兮弱渊周流而逶迤中龟台之
清都兮□洪敞而甚治粲丹房与石室兮浮云而
上齐谅豊隆列缺之矜工兮斧雷霆而斫之疏悬黎
以代础兮莹结绿而饰墀虞渊倒景而下射兮光反
激以文驰萃飞仙之游遨兮饵若英而咀琼枝戛琼
霄之灵璈兮歌白云而忘归状愉乐而不可殚兮非
羽轮其莫窥帝九灵之少女兮其名曰瑶姬受素书
于紫清兮含洞阴之华滋习玉瑛而厌处兮乘回□
以长辞狂章大翳为之奉辔兮策苍虬而驾白霓驭
八景之玉辖兮曳纷纶之云旗戴灵气而轻举兮朅
鸾戾而鸿飞涉巨溟之层波兮将摄衣乎南箕聆梦
泽之雄爽兮漭天水之相围介青丘而澶漫兮奄高
唐以冥迷忽意乐而延伫兮弥缝节以徘徊去丹笈
授夫神禹兮靖九土而安柔祇下民怀斯遗烈兮即
后化而为祠象琼光之华阙兮骞辛彝以为楣矫藻
栋以乘虬兮烈药房而张薜帷群峰连卷而十二兮
烂云屏而扬辉俨玉立而正中兮貌渥饰而具宜沐
兰泽而含若芳兮被桂裳而绣衣炯黼妆之丰丽兮
淡联娟之修眉肃容华之拱侍兮纷环珊之陆离神
武蹲而抱关兮夕夹陛以文狸猿猱悲吟以度曲兮
女娲倚歌而舞冯彝三足乌往来为使兮讯东华之
灵妃迹逍遥乎中区兮亮素节之靡移鼻祖祝融之
裔子兮窃息妫以荆尸蛊文夫人于前兮后又夺郧
阳子之妻豹毙掩而攘内兮□目暴竿而蒙訾黑

　闺艳部艺文二
诗

　　风静女三章
静女其姝俟我于城隅爱而不见搔首踟蹰
赋
也

静女其娈贻我彤管彤管有炜悦怿女美
赋
也

自牧归荑洵美且异匪女之为美美人之贻
赋
也

　　墉风君子偕老三章
君子偕老副笄六珈委委佗佗如山如河象服是宜
子之不淑云如之何
赋
也

玼兮玼兮其之翟也鬒发如云不屑也玉之瑱也
象之揥也扬且之晰也胡然而天也胡然而帝也（
赋
也）

瑳兮瑳兮其之展也蒙彼绉絺是绁袢也子之清扬
扬且之颜也展如之人兮邦之媛也
赋
也

　　卫风硕人四章
　庄姜美而无子卫人为之赋硕人
硕人其颀衣锦褧衣齐侯之子卫侯之妻东宫之妹
邢侯之姨谭公维私
赋
也

手如柔荑肤如凝脂领如蝤蛴齿如瓠犀螓首蛾眉
巧笑倩兮美目盼兮
赋
也

硕人敖敖说于农郊四牡有骄朱幩镳镳翟茀以朝
大夫夙退无使君劳
赋
也

河水洋洋北流活活施罛濊濊鳣鲔发发葭菼揭揭
庶姜孽孽庶士有朅
赋
也

　　郑风东门二章
出其东门有女如云虽则如云匪我思存缟衣綦巾
聊乐我员
赋
也

出其闉阇有女如荼虽则如荼匪我思且缟衣茹藘
聊可与娱
赋
也

　　蔓草二章
野有蔓草零露漙兮有美一人清扬婉兮邂逅相遇
适我愿兮
赋而
兴也

野有蔓草零露瀼瀼有美一人婉如清扬邂逅相遇
与子偕臧
赋而
兴也

　　琴歌二首　　　　　　　汉司马相如
凤兮凤兮归故乡遨游四海求其凰时未遇兮无所
将何悟今夕兮升斯堂有艳淑女在闺房室迩人遐
毒我肠何缘交颈为鸳鸯胡颉颃兮共翱翔
　　其二
凤兮凤兮从我栖得托孳尾永为妃交情通体心和
谐中夜相从知者谁双翼俱起翻高飞无感我思使
余悲
　　李延年歌
乐
府

　汉书李延年性知音善歌舞武帝爱之延年侍上
　起舞歌云云上叹息曰世岂有此人乎平阳主因
　言延年有女弟上召见之实妙丽善舞由是得幸
北方有佳人绝世而独立一顾倾人城再顾倾人国
宁不知倾城与倾国佳人难再得
　　秋胡行　　　　　　　　　　魏文帝
泛泛绿池中有浮萍寄身流波随风靡倾芙蓉含芳
菡萏垂荣朝采其实夕佩其英采之遗谁所思在庭
双鱼比目鸳鸯交颈有美一人婉如清扬知音识曲
善为乐方
　　善哉行　　　　　　　　　　　同前
有美一人婉如清扬妍姿巧笑和媚心肠知音识曲
善为乐方哀铉微妙清气含芳流郑激楚度宫中商
感心动耳绮丽难忘离鸟夕宿在彼中洲延颈鼓翼
悲鸣相求眷然顾之使我心愁嗟尔昔人何以忘忧
　　美女篇　　　　　　　　　　　曹植
美女妖且闲采桑岐路间柔条纷冉冉落叶何翩翩
攘袖见素手皓腕约金环头上金爵钗腰佩翠琅玕
明珠交玉体珊瑚间木难罗衣何飘飖轻车随风还
顾盼遗光彩长啸气若兰行徒用息驾休者以忘餐
借问女安居乃在城南端青楼临大路高门结重关
容华耀朝日谁不希令颜媒氏何所营玉帛不时安
佳人慕高义求贤良独难众人徒嗷嗷安知彼所欢
盛年处房室中夜起长叹
　　闺情　　　　　　　　　　　　前人
有美一人被服纤罗妖姿艳丽蓊若春华红颜韡
云髻嵯峨弹琴抚节为我弦歌清浊齐均既亮且和
取乐今日遑恤其他
　　妾薄命二首　　　　　　　　　前人
携玉手喜同车北上云阁飞除钓台蹇产清虚池塘
观沼可娱仰泛龙舟绿波俯擢神草枝柯想彼宓妃
洛河退咏汉女湘娥
　　其二
日月既逝西藏更会兰室洞房华灯步障舒光皎若
日出扶桑促樽合坐行觞主人起舞娑盘能者穴触
别端腾觚飞爵阑干同量等色齐颜任意交属所欢
朱颜发外形兰袖随礼容极情妙舞仙仙体轻裳解
履遗绝缨俯仰笑喧无呈览持佳人玉颜齐举金爵
翠盘手形罗袖良难腕弱不胜珠环坐者叹息舒颜
御巾裛粉君傍中有霍纳都梁鸡舌五味杂香进者
何人齐姜恩重爱深难忘召延亲好宴私但歌杯来
何迟客赋既醉言归主人歌露未晞
　　咏怀　　　　　　　　　　　　阮籍
西方有佳人皎若白日光被服纤罗衣左右佩双璜
修容耀姿美顺风振微芳登高眺所思举袂当朝阳
寄颜云霄间挥袖凌虚翔飘飖恍惚中流眄顾我傍
悦怿未交接晤言用感伤
　　艳歌行　　　　　　　　　　晋傅元
日出东南隅照我秦氏楼秦氏有好女自名为罗敷
首戴金翠饰耳缀明月珠白素为下裙丹霞为上襦
一顾倾朝市再顾国为虚问女居安在乃在城南居
青楼临大巷幽门结重枢使君自南来驷马立踟蹰
遣吏谢贤女岂可同行车斯女长跪对使君言何殊
使君自有妇贱妾有鄙夫天地正厥位愿君改其图
　　艳歌行有女篇　　　　　　　　前人
有女怀芬芳媞媞步东厢蛾眉分翠羽明目发清扬
丹唇翳皓齿秀色若珪璋巧笑露欢靥众媚不可详
令仪希世出无乃古毛嫱头安金步摇耳系明月珰
珠环约素腕翠羽垂鲜光文袍缀藻黼玉体映罗裳
容华既已艳志节拟秋霜徽音冠青云声响流四方
妙哉美媛德宜配侯与王灵应万世合日月时相望
媒氏陈束帛羔雁鸣前堂百两盈中路起若鸾凤翔
凡夫徒踊跃望绝殊参商
　　吴楚歌　　　　　　　　　　　前人
燕人美兮赵女佳其室则迩兮限层崖云为车兮风
为马玉在山兮兰在野云无期兮风有止思多端兮
谁能理
　　日出东南隅行　　　　　　　　陆机
扶桑升朝晖照此高台端高台多妖丽浚房出清颜
淑貌耀皎日惠心清且闲美目扬玉泽蛾眉象翠翰
鲜肤一何润秀色若可餐窈窕多容仪婉媚巧笑言
暮春春服成粲粲绮与纨金雀垂藻翘琼佩结瑶璠
方驾扬清尘濯足洛水澜蔼蔼风云会佳人一何繁
南崖充罗幕北渚盈軿轩清川含藻景高岸被华丹
馥馥芳袖挥泠泠纤指弹悲歌吐清响雅舞播幽兰
丹唇含九秋妍迹陵七盘赴曲迅惊鸿蹈节如集鸾
绮态随颜变沈姿无定
一
作乏
源俯仰纷阿那顾步咸
可欢遗芳结飞飙浮景□清湍冶容不足咏春游良
可叹
　　胡姬年十五　　　　　　　　　刘琨
虹梁照晓日渌水泛香莲如何十五少含笑酒垆前
花将面自许人共影相怜回头堪百万价重为时年
　　代朗月行　　　　　　　　　宋鲍照
朗月出东山照我绮□前□中多佳人被服妖且妍
靓妆坐帐里当户弄清弦鬓夺卫女迅体绝飞燕先
为君歌一曲当作朗月篇酒至颜自解声和心亦宣
千金何足重所存意气间
　　学古　　　　　　　　　　　　前人
北风十二月雪下如乱巾实是愁苦节惆怅忆情亲
会得两少妾同是洛阳人嬛□好眉目闲丽美腰身
凝肤皎若雪明净色如神骄爱生盼瞩声媚起朱唇
衿服杂缇缋首饰乱琼珍调弦俱起舞为我唱梁尘
人生贵得意怀愿待君申幸值严冬暮幽夜方未晨
齐衾久两设角枕已双陈愿君早休息留歌待三春
　　中山王孺子妾歌　　　　　　齐陆厥
未央才人中山孺子一笑倾城一顾倾市倾城不自
美倾市复为容愿把陵阳袖披云望九重
　　东飞伯劳歌　　　　　　　　梁武帝
东飞伯劳西飞燕黄姑织女时相见谁家儿女对门
居开颜发艳照里闾南□北牖挂明光罗帷绮帐脂
粉香女儿年几十五六窈窕无双颜如玉三春已暮
花从风空留可怜谁与同
　　美女篇　　　　　　　　　　简文帝
佳丽尽闲情风流最有名约黄能效月裁金巧作星
粉光胜玉靓衫薄疑蝉轻密态随流脸娇歌逐欢声
朱颜半已醉微笑隐香屏
　　东飞伯劳歌　　　　　　　　　同前
西飞迷雀东羁雉倡楼秦女乍相值谁家妖丽邻中
止轻妆薄粉光闾里网户珠缀曲琼钩芳茵翠被香
气流少年年几方三六含娇聚态倾人目余香落□
坐相催可怜绝世为谁媒
　　和湘东王名士悦倾城　　　　　同前
美人称绝世丽色譬花丛虽居李城北住在宋家东
教歌公主第学舞汉成宫多游淇上水好在凤楼中
履高疑上砌裾开特畏风衫轻见跳脱珠概杂青虫
垂丝繞帷幔落日度房栊妆□隔柳色井水照桃红
非怜江浦佩羞使春闺空
　　率尔成咏　　　　　　　　　　同前
借问仙将画讵有此佳人倾城且倾国如雨复如神
汉后怜名燕周王重姓申挟瑟曾游赵吹箫屡入秦
玉阶偏望树长廊每逐春约黄出意巧缠弦用法新
迎风时引袖避日暂披巾疏花映髻插细佩繞衫身
谁知日欲薄含羞不自陈
　　咏美人观画　　　　　　　　　同前
殿上图神女宫里出佳人可怜俱是画谁能辨伪真
分明净眉眼一种细腰身所可特为异长有好精神
　　赠丽人　　　　　　　　　　　同前
腰肢本犹绝眉眼特惊人判自无相比还来有洛神
　　遥望　　　　　　　　　　　　同前
散诞垂红帔斜柯插玉簪可怜无有比恣许直千金
　　采莲曲　　　　　　　　　　　元帝
碧玉小家女来嫁汝南王莲花乱脸色荷叶杂衣香
因持荐君子愿袭芙蓉裳
　　车中见美人　　　　　　　　　萧纶
关情出眉眼软媚着腰肢语笑能娇媄行步绝逶迤
空中自迷惑渠傍会不知悬念犹如此得时应若为
　　少年新婚为之咏　　　　　　　沈约
山阴柳家女薄言出田墅丰容好姿颜便僻巧言语
腰肢既□弱衣服亦华楚红轮映早寒画扇迎初暑
锦履并花纹绣带同心苣罗襦金薄□云鬓花钗举
我情已郁纡何用表崎岖托意眉间黛申心口上朱
莫争三春价坐丧千金躯盈尺青铜镜径寸合浦珠
无因达往意欲寄双飞凫裾开见玉趾衫薄映凝肤
羞言赵飞燕笑杀秦罗敷自顾虽悴薄冠盖曜城隅
高门列驺驾广路从骊驹何惭鹿卢剑讵减府中趋
还家问乡里讵堪持作夫
　　月夜咏陈南康新有所纳　　　王僧孺
二八人如花三五月如镜开帘一种色当户两相映
重价出秦韩高名入燕郑十城屡请易千金几争聘
君意自能专妾心本无竞
　　咏宠姬　　　　　　　　　　　前人
及君高堂还值妾妍妆罢曲房褰锦帐回廊步珠屣
玉钗时可挂罗襦讵难解再顾连城易一笑千金买
　　见贵者初迎盛姬聊为之咏　　　前人
久想专房丽未见倾城者千金访繁华一朝遇容冶
家本蓟门外来戏丛台下长卿幸未匹文君复新寡
　　在王晋安酒席数韵　　　　　　前人
窈窕宋华容但歌有清曲转盼非无以斜眉幸相瞩
讵减许飞琼多胜刘碧玉何因送款款半饮杯中醁
　　为人有赠　　　　　　　　　　前人
碧玉与绿珠张卢复双女曼声古难匹长袂世无侣
似出凤凰楼言发潇湘渚幸有褰裳便含情寄一语
　　咏美人春游　　　　　　　　　江淹
江南二月春东风转绿苹不知谁家子看花桃李津
白雪凝琼貌明珠点绛唇行人咸息驾争拟洛川神
　　咏美人　　　　　　　　　　庾肩吾
绛树及西施俱是好容仪非关能结束本自细腰肢
镜前难并照相将映渌池看妆畏水动敛□避风吹
转手齐裾乱横簪历鬓垂曲中人未取谁堪白日移
不分他相识唯听使君知
　　南苑看人还　　　　　　　　　前人
春花竞玉颜俱折复俱攀细腰宜窄衣长钗巧挟鬟
洛桥初度烛青门欲上关中人应有望上客莫前还
　　咏美人看画应令　　　　　　　前人
欲知画能巧唤取真来映并出似分身相看如照镜
安钗等疏密着领俱周正不解平城围谁与丹青竞
　　苑中见美人　　　　　　　　　何逊
罗袖风中卷玉钗林下耀团扇承落花复持掩余笑
　　罗敷行　　　　　　　　　　萧子范
城南日半上微步弄妖姿含情动燕俗顾景笑齐眉
不忧桑叶尽还忆畏蚕饥春风若有顾惟愿落花迟
　　日出东南隅行　　　　　　　萧子显
大明上迢迢阳城射凌霄光照□中妇绝世同阿娇
明镜盘龙刻簪羽凤凰雕逶迤梁家髻冉弱楚宫腰
轻纨杂重锦薄縠间飞销三六前年暮四五今年朝
蚕笼拾芳翠桑陌采柔条出入东城里上下洛西桥
忽逢车马客飞盖动襜轺单衣鼠毛织宝剑羊头鞘
丈夫疲应对从者辍衔镳柱间徒脉脉垣上几翘翘
女本西家宿君自上宫要汉马三万匹夫婿仕嫖姚
鞶囊虎头绶左珥凫卢貂横吹龙钟管奏鼓象牙箫
十五张内侍十八贾登朝皆笑颜郎老尽讶董公超
　　代美女篇　　　　　　　　　　前人
邯郸暂辍舞巴姬请罢弦佳人淇洧出艳赵复倾燕
繁秾既为李照水亦成莲朝酤成都酒暝数河间钱
余光幸未借兰膏空自煎
　　南征曲　　　　　　　　　　　前人
棹歌来扬女操舟惊越人图蛟怯水伯照鹢竦江神
　　咏眼　　　　　　　　　　　　前人
含娇曼已合离怨动方开欲知密中意浮光逐笑回
　　拟古应教一首　　　　　　　刘孝威
双栖翡翠两鸯鸳巫云洛月乍相望谁家妖冶折花
枝蛾眉曼睇使情移青铺绿璅琉璃扉琼筵玉笥金
缕衣美人年几可十余含羞转笑敛风裾珠丸出弹
不可追空留可怜持与谁
　　咏佳丽　　　　　　　　　　　前人
可怜将可念可念直千金唯言有一恨恨不遂人心
　　酬刘长史名士悦倾城　　　　刘缓敬
不信巫山女不信洛川神何关别有物还是倾城人
经共陈王戏曾与宋家邻未嫁先名玉来时本姓秦
粉光犹似面朱色不胜唇遥见疑花发闻香知异春
钗长逐鬟髲□小称腰身夜夜言娇尽日日态还新
工倾荀奉倩能迷石季伦上客徒留目不见正横陈
　　至乌林村见采桑者因有赠　　　王枢
遥见提筐下翩妍实端妙将去复回身欲语先为笑
闺中初别离不许□新知空结茱萸带敢报木兰枝
　　徐尚书座赋得阿怜　　　　　　前人
红莲披早露玉貌映朝霞飞燕啼妆罢顾插步摇花
溘匝金钿满参差绣领斜暮还垂帐睡香灯照九华
　　杂诗　　　　　　　　　　　施荣泰
赵女修丽姿燕姬正容饰妆成桃毁红黛起草惭色
罗裙数十重犹轻一蝉翼不言縠袖轻专叹风多力
锵佩玉池边弄笑银台侧折柳贻目成采蒲赠心识
来时娇未尽还去媚何极
　　南苑逢美人　　　　　　　　何思澄
洛浦疑回雪巫山似旦云倾城今始见倾国昔曾闻
媚眼随羞合丹唇逐笑分风卷葡萄带日照石榴裙
自有狂夫在空持劳使君
　　春郊见美人　　　　　　　　　费昶
芳郊拾翠人回袖掩芳春金辉起步摇红彩发吹纶
阳阳盖项日飘飘马足尘薄暮高楼下当知妾姓秦
　　落日看还　　　　　　　　　　鲍泉
妖姬竞早春上苑逐名辰苔轻变水色霞浓掩日轮
雕甍斜落景画扇拂游尘衣香遥已度衫红远更新
谁家荡舟子何处织缣人
　　咏繁华　　　　　　　　　　　刘泓
可怜宜出众的的最分明秀眉开双眼风流着语声
　　映水曲　　　　　　　　　　　沈氏
范
静妻

轻鬓学浮云双蛾拟初月水澄正落钗萍开理垂发
　　玉树后庭花　　　　　　　　陈后主
丽宇芳林对高阁新妆艳质本倾城映户凝娇乍不
进出帷含态笑相迎妖姬脸似花含露玉树流光照
后庭
　　东飞伯劳歌　　　　　　　　　陆瑜
西王青鸟秦女鸾姮娥婺女惯相看谁家玉颜窥上
路粉色衣香杂风度九重楼槛芙蓉华四邻照镜菱
茭花新妆年几纔三五隐幔藏羞临网户然香气歇
不飞烟空留可怜年一年
　　新入姬人应令　　　　　　　　江总
洛浦流风漾淇水秦楼初日度阳台玉轶轻轮五香
散金灯夜火百花开非是妖姬渡江日定是神女隔
河来来时向月别姮娥别泪清吹悲箫史数钱拾翠
争佳丽拂红点黛何相似本持纤腰惑楚宫暂回舞
袖惊吴市新人羽帐挂流苏故人网户织蜘蛛梅花
柳色春难遍情来春去在须臾不用庭中赋绿草但
愿思着弄明珠
　　罗敷行　　　　　　　　　北魏高允
邑中有好女姓秦字罗敷巧笑美回盼鬓发复凝肤
脚着花文履耳穿明月珠头作堕马髻倒枕象牙梳
姌姌善趋步襜襜曳长裾王侯为之顾驷马自踟蹰
　　大堤女　　　　　　　　　　　王容
宝髻耀明珰香罗鸣玉佩大堤诸女儿一一皆春态
入花花不见穿柳柳阴碎东风拂面来由来亦相爱
　　日出东南隅行　　　　　　北周王褒
晓星西北没朝日东南隅阳□临玉女莲帐照金铺
凤楼称独立绝世良所无镜悬四龙网枕画七星图
银镂明光带金地织成襦调弦大垂手歌曲凤将雏
采桑三市路卖酒七条衢道逢五马客夹毂来相趋
将军多事势夫婿好形模高箱照云母壮马饰当颅
单衣火浣布利剑水精珠自知心所爱仕宦执金吾
飞甍雕翡翠绣桷画屠苏银烛附弹映鸡羽黄金步
摇动襜褕兄弟五日时来归高车竟道生光辉名唱
两行堂上起鸳鸯七十阶前飞少年任侠轻年月珠
丸出弹遂难追
　　日出东南隅行　　　　　　隋卢思道
初月正如钩悬光入绮楼中有可怜妾如恨亦如羞
深情出艳语密意满横眸楚腰宁且细孙眉本未愁
青玉忽当取双银讵可留会待东方骑遥居最上头
　　棹歌行　　　　　　　　　　　前人
秋江见底清越女复倾城方舟共采摘最得可怜名
落花流宝珥微吹动香缨带垂连理湿棹举木兰轻
顺风传细语因波寄远情谁能结锦缆薄暮隐长汀
　　美女篇　　　　　　　　　　　前人
京洛多妖艳余香爱物华俱临邓渠水共采邺园花
时摇五明扇聊驻七香车情疏看笑浅娇深眄欲斜
微津染长黛新溜湿轻纱莫言人未解随君独问家
　　后园宴　　　　　　　　　　　前人
常闻昆阆有神仙云冠羽佩得长年秋夕风动三株
树春朝露湿九芝田不如邺城佳丽所玉楼银阁与
天连太液回波千丈映上林花树百枝然流风续洛
渚行云在南楚可怜白水神可念青楼女便妍不羞
涩妖艳工言语池苑正芳菲得戏不知归媚眼临歌
扇娇香出舞衣纤腰如欲断侧髻似能飞南楼日已
暮长檐鸟应度竹殿遥闻凤管声虹桥别有羊车路
携手傍花丛徐入房栊欲眠衣先解半醉脸逾红
日日相看转难厌千娇万态不知穷欲知妾心无剧
己明月流光满帐中
　　东飞伯劳歌　　　　　　　　辛德源
合欢芳树连理枝荆王神女乍相随谁家妖艳荡轻
舟含娇转眄骋风流犀兰栏翠羽盖云罗雾縠莲
花带女儿年几十六七玉面新妆映朝日落花从风
俄度春空留可怜何处新
　　赋得北方有佳人　　　　　唐徐贤妃
由来称独立本自号倾城柳叶眉间发桃花脸上生
腕摇金钏响步转玉环鸣纤腰宜宝□红衫艳织成
悬知一顾重别觉舞腰轻
　　咏美人在天津桥　　　　　　骆宾王
美女出东邻容与上天津整衣香满路移步□生尘
水下看妆影眉头画月新寄言曹子建个是洛川神
　　和赵员外桂阳桥遇佳人　　　宋之问
江雨朝飞浥细尘阳桥花柳不胜春金鞍白马来从
赵玉面红妆本姓秦妒女犹怜镜中发侍儿堪感路
旁人荡舟为乐非吾事自叹空闺梦寐频
　　公子行　　　　　　　　　　刘庭芝
天津桥下阳春水天津桥上繁华子马声回合青云
外人影动摇绿波里绿波荡漾玉为沙青云离披锦
作霞可怜杨柳伤心树可怜桃李断肠花此日遨游
邀美女此时歌舞入娼家娼家美女郁金香飞去飞
来公子傍的的珠帘白日映娥娥玉颜红粉妆花际
徘徊双蛱蝶池边顾步两鸳鸯倾国倾城汉武帝为
云为雨楚襄王古来容光人所羡况逢今日遥相见
愿作轻罗着细腰愿为明镜分娇面与君相向转相
亲与君双栖共一身愿作贞松千岁古谁论芳槿一
朝新百年同谢西山日千秋万古北邙尘
　　西施咏　　　　　　　　　　　王维
艳色天下重西施宁久微朝为越溪女暮作吴宫妃
贱日岂殊众贵来方悟稀邀人傅脂粉不自着罗衣
君宠益娇态君怜无是非当时浣纱伴莫得同车归
持谢邻家子效颦安可希
　　美人分香　　　　　　　　　孟浩然
艳色本倾城分香更有情髻鬟垂欲解眉黛拂能轻
舞学平阳态歌翻子夜声春风狭斜道含笑待逢迎
　　越女　　　　　　　　　　　王昌龄
越女作桂舟还将桂为楫湖上水渺漫清江不可涉
摘取芙蓉花莫摘芙蓉叶将归问夫婿颜色何如妾
　　采莲曲　　　　　　　　　　　前人
吴姬越艳楚王妃争弄莲舟水湿衣来时浦口花迎
入采罢江头月送归
荷叶罗裙一色裁芙蓉向脸两边开乱入池中看不
见闻歌始觉有人来
　　醉戏窦子美人　　　　　　　　岑参
朱唇一点桃花殷宿妆娇羞偏髻鬟细看只似阳台
女醉着莫许归巫山
　　卢姬篇　　　　　　　　　　　崔颢
卢姬少小魏王家绿鬓红唇桃李花魏王倚楼十二
重水晶帘箔绣芙蓉白玉栏干金作柱楼上朝朝学
歌舞前堂后堂罗袖人南□北□花泼春翠幌珠帘
斗丝管一弹一奏云欲断君王日晚下朝归鸣环佩
玉生光辉人生今日得娇贵谁道卢姬身细微
　　古风二首　　　　　　　　　　李白
燕赵有秀色绮楼青云端眉目艳皎月一笑倾城欢
常恐碧草晚坐泣秋风寒纤手怨玉琴清晨起长叹
焉得偶君子共乘双飞鸾
　　其二
美人出南国灼灼芙蓉姿皓齿终不发芳心空自持
由来紫宫女共妒青蛾眉归去潇湘沚沈吟何足悲
　　中山孺子妾歌　　　　　　　　前人
中山孺子妾特以色见珍虽然不如延年妹亦是当
时绝世人桃李出深井花艳惊上春一贵复一贱关
天岂由身芙蓉老秋霜团扇羞网尘戚姬髡
一
作翦
发
入舂市万古共悲辛
　　陌上桑　　　　　　　　　　　前人
美女渭桥东春还事蚕作五马如飞龙青丝结金络
不知谁家子调笑来相谑妾本秦罗敷玉颜艳名都
绿条映素手采桑向城隅使君且不顾况复论秋胡
寒螀爱碧草鸣凤栖青梧托心自有处但怪傍人愚
徒令白日暮高驾空踟蹰
　　西施　　　　　　　　　　　　前人
西施越溪女出自苎萝山秀色掩今古荷花羞玉颜
浣纱弄碧水自与清波闲皓齿信难开沈吟碧云间
勾践征绝艳扬蛾入吴关提携馆娃宫杳渺讵可攀
一破夫差国千秋竟不还
　　寄远　　　　　　　　　　　　前人
爱君芙蓉婵娟之艳色色可餐兮难再得怜君冰玉
清回之明心情不极兮意已深朝共琅玕之绮食夜
同鸳鸯之锦衾恩情婉娈忽为别使人莫错乱愁心
乱愁心涕如雪寒灯厌梦魂欲绝觉来相思生白发
盈盈汉水若可越可惜凌波步罗□美人美人兮归
去来莫作朝云暮雨兮飞阳台
　　越女词　　　　　　　　　　　前人
长干吴儿女眉目艳新月屐上足如霜不着鸦头□
　　浣纱石上女　　　　　　　　　前人
玉面耶溪女青娥红粉妆一双金齿屐两足白如霜
　　口号吴王美人半醉　　　　　　前人
风动荷花水殿香姑苏台上宴吴王西施醉舞娇无
力笑倚东□白玉□
　　陌上赠美人　　　　　　　　　前人
骏马骄行踏落花垂鞭直拂五云车美人一笑褰珠
箔遥指红楼是妾家
　　丽人行　　　　　　　　　　　杜甫
三月三日天气新长安水边多丽人态浓意远淑且
真肌理细腻骨肉匀绣罗衣裳照暮春蹙金孔雀银
麒麟头上何所有翠微叶垂鬓唇背后何所见珠
压腰衱稳称身就中云幕椒房亲赐名大国虢与秦
紫驼之峰出翠釜水精之盘行素鳞犀箸厌饫久未
下鸾刀缕切空纷纶黄门飞鞚不动尘御厨络绎送
八珍箫鼓哀吟感鬼神宾从杂沓实要津后来鞍马
何逡巡当轩下马入锦茵杨花雪落覆白苹青鸟飞
去衔红巾炙手可热势绝伦慎莫近前丞相嗔
　　观美人卧　　　　　　　　　　梁锽
妾家巫峡阳罗帐寝银□晓日临□久春风引梦长
落钗仍鬓微汗欲销香纵使朦胧觉魏犹逐楚王
　　岐王席上咏美人　　　　　　　张谔
半额画双蛾盈盈烛下歌玉杯寒意少金屋夜情多
香艳王分帖裙娇敕赐罗平阳莫相妒唤出不如他
　　情人玉清歌　　　　　　　　　前人
洛阳有人名玉清
一作洛阳城中
有一人名玉清
可怜玉清如其名
善踏斜柯能独立婵娟花艳无人及珠为□玉为缨
临春风吹玉笙悠悠满天星黄金阁上晚妆成云和
曲中为曼声玉梯不得踏摇袂两盈盈城头之日复
何情
　　美女篇　　　　　　　　　　　王琚
东邻美女实名倡绝代容华无比方浓纤得中非短
长红素天生谁饰妆桂楼椒阁木兰堂绣户雕轩文
杏梁屈曲屏风绕象□葳蕤翠帐缀香囊玉台龙镜
洞彻光金炉沈烟酷烈芳遥闻行佩音锵锵含娇欲
笑出洞房二人三五闺心切褰帘卷幔迎春节清歌
始发词怨咽鸣琴一弄心断绝借问哀怨何所为盛
年情多心自悲须臾破颜倏敛态一悲一喜并相宜
何能见此不注心惜无媒氏为传音可怜盈盈直千
金谁家君子为□砧
　　赠赵使君美人　　　　　　　　张谓
红粉青娥映楚云桃花马上石榴裙罗敷独向东方
去漫学他家作使君
　　丽人曲　　　　　　　　　　崔国辅
红颜称绝代欲并真无侣独有镜中人由来自相许
　　赠元载歌妓　　　　　　　　　杨炎
雪面淡眉天上女凤箫鸾翅欲飞去玉山翘翠步无
尘楚腰如柳不胜春（
杜阳杂编云载宠姬薛瑶英玉质香肌善歌舞唯炎及贾至与
　载善得见炎作长歌赠之今不全）

　　咏被中绣□　　　　　　　　夏侯审
云里蟾钩落凤窝玉郎沈醉也摩挲陈王当日风流
甚只向波心觅□罗
　　伦开府席上赋得咏美人名解愁　卢纶
不敢苦相留明知不自由嚬眉乍欲语敛笑又低头
舞态兼微醉歌声似带羞今朝总见也只不解人愁
　　章仇公席上咏真珠姬　　　　李彦远
神女初离碧玉阶彤云犹拥牡丹□应知子建怜罗
□顾步裴回拾翠钗
　　赠佳人　　　　　　　　　　武元衡
步摇金翠玉搔头倾国倾城胜莫愁若逞仙姿游洛
浦定知神女谢风流
　　赠李司空妓　　　　　　　　刘禹锡
浮渲梳头宫样妆春风一曲杜韦娘司空见惯浑闲
事断尽苏州刺史肠（
本事诗云李绅罢镇在京慕刘名尝邀至第中厚设饮馔酒酣
　命妙妓歌以送之刘于席上赋诗李因以妓赠之崔令钦教坊记云杜韦娘歌曲名非妓姓名也）

　　莺莺诗　　　　　　　　　　　元稹
殷红浅碧旧衣裳取次梳头暗淡妆夜合带烟笼晓
日牡丹经雨泣残阳依稀似笑原非笑仿佛闻香不
是香频动横波娇不语等闲教见小儿郎
　　离思三首　　　　　　　　　　前人
自爱残妆晓镜中环钗谩篸绿丝丛须臾日射燕脂
颊一朵红苏旋欲融
　　其二
红罗着压逐时新杏子花纱嫩曲尘第一莫嫌材地
弱些些纰缪最宜人
　　其三
曾经沧海难为水除却巫山不是云取次花丛懒回
顾半缘修道半缘君
　　白衣裳二首　　　　　　　　　前人
雨湿轻尘隔院香玉人初着白衣裳半含惆怅闲看
绣一朵梨花压象□
　　其二
藕丝衫子柳花□空着沈香慢火熏闲倚屏风笑周
昉枉抛心力画朝云
　　简简吟　　　　　　　　　　白居易
苏家小女名简简芙蓉花柳叶眼十一把镜学点
妆十二抽针能绣裳十三行坐事调品不肯迷头白
地藏玲珑云髻生花样飘飖风袖蔷薇香殊姿异态
不可状忽忽转动如有光二月繁霜杀桃李明年欲
嫁今年死丈人阿母勿悲啼此女不是凡夫妻恐是
天仙谪人世只合人间十三岁大都好物不坚牢彩
云易散琉璃脆
　　卢侍御小妓乞诗座上留赠　　　前人
郁金香汗裛歌巾山石榴花染舞裙好似文君还对
酒胜于神女不归云梦中那及觉时见宋玉荆王应
羡君
　　邻女　　　　　　　　　　　　前人
娉婷十五胜天仙白日姮娥旱地莲何处闲教鹦鹉
语碧纱□下绣□前
　　李势女　　　　　　　　　　　前人
减一分太短增一分太长不朱面若花不粉肌如霜
色为天下艳心乃女中郎自言重不幸家破身未亡
人各有一死此死职所当忍将先人体与主为疣疮
妾死主意快从此两无妨愿信赤心语速即白刃光
南郡忽感激却立舍锋铓抚背称阿□归我如归乡
竟以恩信待岂止猜妒忘由来几上肉不足挥干将
南郡死已久骨枯墓苍苍愿于墓上头立石镌此章
劝诫天下妇不令阴胜阳
　　杂诗五首
录
三首
　　　　权德舆
婉彼嬴氏女吹箫偶萧史彩鸾驾非烟绰约两仙子
神期谅交感相顾乃如此岂比成都人琴心中夜起
　　其二
阳台巫山上风雨忽清旷朝云与游龙变化千万状
魂交复目断缥缈难比况兰泽不可亲凝情坐惆怅
　　其三
淇水春正绿上宫兰叶齐光风两摇荡鸣佩出中闺
一顾授横波千金呈瓠犀徒然路傍子恍恍复凄凄
　　杂兴五首　　　　　　　　　　前人
丛鬓愁眉时势新初笄绝代北方人一颦一笑千金
重肯似成都夜失身
　　其二
乍听丝声似竹声又疑丹穴九雏惊金波露洗净于
昼寂寞不堪深夜情
　　其三
琥珀尊开月映帘调弦理曲指纤纤含羞敛态劝君
住更奏新声刮骨盐
　　其四
乳燕双飞莺乱啼百花如绣照深闺新□对镜知无
比微笑时时出瓠犀
　　其五
巫山云雨洛川神珠襻香腰稳称身惆怅妆成君不
见含情起立问傍人
　　胡姬词　　　　　　　　　　杨巨源
妍艳照江头春风好客游当垆知妾惯送酒为郎羞
香渡传蕉扇妆成上竹楼数钱怜皓腕非是不能留
　　崔娘诗　　　　　　　　　　　前人
清润潘郎玉不如中庭蕙草雪消初风流才子多春
思肠断萧娘一纸书
　　美人春怨　　　　　　　　　　前人
妾家巫峡阳罗幌寝兰堂晓日临□久春风引梦长
落钗仍挂鬓微汗欲消黄纵使朦胧觉魂犹逐楚王
　　艳女词　　　　　　　　　　　前人
露井桃花发双双燕并飞美人恣态里春色上罗衣
自爱频开镜时羞欲掩扉心知行路客遥惹五香归
　　名姝咏　　　　　　　　　　　前人
阿娇年未多体弱性能和怕重愁拈镜怜轻喜曳罗
临津双洛浦对月两嫦娥独有荆王殿时时暮雨过
　　别赠二首
录
一首
　　　　　杜牧
娉婷褭褭十三余豆蔻梢头二月初春风十里扬州
路卷上珠帘总不如
　　张静婉采莲歌　　　　　　　温庭筠
　静婉羊□妓也其容绝世□自为采莲二曲今乐
　府所存失其故意因歌以俟采诗者
兰膏坠发红玉春燕钗拖颈抛盘云城西杨柳向娇
晚门前沟水波粼粼麒麟公子朝天客珂马珰珰（
一作
堂堂一作当当）
度春陌掌中无力舞衣轻剪断鲛绡破春碧
抱月飘烟一尺腰麝脐龙髓怜娇娆秋罗拂水
一
作衣

碎光动露重花多香不销鸂交交
三作
胶胶
塘水满绿
芒如粟莲茎短一夜西风送雨来粉痕零落愁红浅
船头折藕丝暗牵藕根莲子相留连郎心似月月易
缺十五十六清光圆
　　醉后赠冯姬　　　　　　　　李□玉
黄昏歌舞促琼筵银烛台西见小莲二寸横波回慢
水一双纤手语香弦桂形浅拂梁家黛瓜字初分碧
玉年愿托襄王云雨梦阳台今夜降神仙
　　同郑相井歌姬小饮戏赠
一作杜丞相
悰筵中赠美人

　　　　　　　　　　　　　　　　前人
裙拖六幅湘江水鬓耸巫山一段云风格只应天上
有歌声岂合世间闻胸前瑞雪镫斜照眼底桃花酒
半醺不是相如怜赋客教容易见文君
　　龙安寺佳人阿最歌八首　　　　前人
团圆明月面冉冉柳枝腰未入鸳鸯被心长似火烧
　　其二
见面知何益闻名忆转深拳挛荷叶子未得展莲心
　　其三
欲摘不得摘如看波上花若教亲玉树情愿作蒹葭
　　其四
门路穿茶房廊映竹烟会须随鹿女乞火到□前
　　其五
不是求心印都缘爱绿珠何须同泰寺然后始为奴
　　其六
既为金界客任改净人名愿扫琉璃地烧香过一生
　　其七
素腕撩金索轻红约翠纱不如栏下水终日见桃花
　　其八
第一龙宫女相怜是阿谁好鱼输獭尽白鹭镇长饥
　　戏赠姬人　　　　　　　　　　前人
骰子逡巡裹手拈无因得见玉纤纤但知谑道金钗
落图向人前露指尖
　　贻美人　　　　　　　　　　章孝标
诸侯帐下惯新妆皆怯刘家薄媚娘宝髻巧梳金翡
翠罗裙宜着绣鸳鸯轻轻舞汗初沾袖细细歌声欲
繞梁何事不归巫峡去故来人世断人肠
　　采桑秦氏女
昔昔盐二
十首之一
赵嘏
南陌采桑出谁知妾姓秦独怜倾国貌不负早莺春
珠履荡花湿龙钩折桂新使君那驻马自有侍中人
　　美人尝茶行　　　　　　　　崔珏
云鬟枕落困春泥玉郎为碾瑟瑟尘闲教鹦鹉啄□
响和娇扶起浓睡人银瓶贮泉水一掬松雨声来乳
花熟朱唇啜破绿云时咽入香喉爽红玉明眸渐开
转秋水手拨丝簧醉心起台前却坐推金筝不语思
量梦中事

　闺艳部艺文四
词

　　巫山一段云　　　　　　　　唐昭宗
缥缈云间质盈盈波上身袖罗斜举动埃尘明艳不
胜春　翠鬓晚妆烟重寂寂阳台一梦冰眸莲脸见
长新巫峡更何人
　　忆江南　　　　　　　　　　崔怀玉
平生愿愿作乐中筝得近玉人纤手子砑罗裙上放
娇声便死也为荣
　　巫山一段云　　　　　　　　毛文锡
貌掩巫山色才过濯锦波阿谁提笔上银河月里写
嫦娥　薄薄施铅粉盈盈挂绮罗菖蒲花役梦魂多
年代属元和
　　麦秀两岐　　　　　　　　　　和凝
凉簟铺斑竹鸳枕并红玉脸莲红眉柳绿胸雪宜新
浴淡黄衫子裁春縠异香芬馥　羞道交回烛未惯
双双宿树连枝鱼比目掌上腰如束娇娆不争人拳
局黛眉微蹙
　　遐方怨　　　　　　　　　　　顾敻
帘影细簟纹平象纱笼玉指镂金罗扇轻嫩红双脸
似花明两条眉黛远山横　凤箫歇镜尘生辽塞音
书绝梦魂长暗惊玉郎经岁负娉婷教人怎不恨无
情
　　南歌子　　　　　　　　　　　前人
远山愁黛碧横波慢脸明腻香红玉茜罗轻深院晚
堂人静理银筝　鬓动行云影裙遮点屐声娇羞爱
问曲中名杨柳杏花时节几多情
　　春光好　　　　　　　　　　欧阳炯
胸铺雪脸分莲理繁弦纤指飞□金凤语转婵娟
嘈囋如敲玉佩清泠似滴香泉曲罢问郎名个甚想
夫怜
　　赤枣子　　　　　　　　　　　前人
莲脸薄柳眉长等闲无事莫思量每一见时明月夜
损人情思断人肠
　　谒金门　　　　　　　　　　　阎选
美人浴碧沼莲开芬馥双髻绾云颜似玉素娥辉淡
绿　雅态芳姿闲淑雪映钿装金斛水溅青丝珠断
续酥融香透肉
　　风流子　　　　　　　　　　孙光宪
楼倚长衢欲暮瞥见神仙伴侣微傅粉拢梳头隐映
画帘开处无语无绪慢曳罗□归去
　　浣溪沙　　　　　　　　　　　前人
碧玉衣裳白玉人翠眉红脸小腰身瑞云飞雨逐行
云　除却弄珠兼解佩便随西子与东邻是谁容易
比真真
　　应天长　　　　　　　　　　　前人
翠凝仙艳非凡有窈窕年华方十九鬓如云腰似柳
妙对绮弦歌醁酒　醉瑶台携玉手共燕此宵相偶
魂断晚□分手泪沾金缕袖
　　南歌子　　　　　　　　　　　前人
艳冶青楼女风流似楚真骊珠美玉未为珍窈窕一
枝芳柳入腰身　舞袖频回雪歌声几动尘慢凝秋
水顾情人祇缘倾国着处觉生春
　　菩萨蛮　　　　　　　　　　无名氏
牡丹含露真珠颗美人折向庭前过含笑问檀郎花
强妾貌强　檀郎故相恼须道花枝好一面发娇嗔
碎挼花打人
　　甘州曲　　　　　　　　　南唐后主
画罗□能解束称腰身柳眉桃脸不胜春薄媚足精
神可怜沦落在风尘
　　一斛珠
咏佳
人口
　　　　　同前
晓妆初过沉檀轻注些儿个向人微露丁香颗一曲
清歌暂引樱桃破　罗袖裛残殷色可杯深旋被香
醪涴绣□斜□娇无那烂嚼红绒笑向檀郎唾
　　更漏子　　　　　　　　　　宋晏殊
蕣华浓山翠浅一寸秋波如剪红日永绮筵开暗随
仙驭来　遏云声回雪袖占断晓莺春柳纔送目又
颦眉此情谁得知
　　渔家傲　　　　　　　　　　　前人
楚国细腰元自瘦文君腻脸谁描就日夜鼓声催箭
漏昏复昼红颜岂得长依旧　醉折嫩房和蕊天
丝不断清香透却傍小阑凝望久风满袖西池月上
人归后
　　前调　　　　　　　　　　　　前人
宿蕊斗攒金粉闹青房暗结蜂儿小敛面似啼还似
笑天与貌人间不是铅华少　叶软香清无限好风
头日脚干催老待得玉京仙子到刚向道红颜只合
长年少
　　菊花新　　　　　　　　　　　张先
堕髻慵妆来日暮家在柳桥堤下住衣缓绛绡垂琼
树袅一枝红雾　院深池静花相妒粉墙低乐声时
度长恐舞筵空轻化作彩云飞去
　　浪淘沙　　　　　　　　　　　柳永
有一个人人飞燕精神急锵环佩上华裀促拍尽随
红袖举风柳腰身　簌簌轻裙妙尽尖新曲终独立
敛香尘应是四肢娇困也眉黛双颦
　　河传　　　　　　　　　　　　前人
翠深红浅愁蛾黛蹙娇波刀剪奇容妙技互逞舞裀
歌扇妆光生粉面　坐中醉客风流惯尊前见特地
惊狂眼不似少年时节千金争选相逢何太晚
　　玉蝴蝶　　　　　　　　　　　前人
是处小街斜巷烂游花馆连醉瑶卮选得芳容端丽
冠绝吴姬绛唇轻笑歌尽雅莲步稳举措皆奇出屏
帏倚风情态约素腰肢　当时绮罗丛里知名虽久
识面何迟见了千花万柳比并不如伊未同欢寸心
暗许欲话别纤手重携结前期美人才子合是相知
　　前调　　　　　　　　　　　　前人
误入平康小巷画檐深处朱箔微褰罗绮丛中偶认
旧识婵娟翠眉开娇横远岫绿鬓亸浓染春烟忆情
牵粉墙曾□窥宋三年　迁延珊瑚筵上亲持犀管
旋迭香笺要索新词殢人含笑立尊前按新声珠喉
渐稳想旧意波脸增妍苦留连凤衾鸾枕忍负良缘
　　合欢带　　　　　　　　　　　前人
身材儿早是妖娆算举措实难描一个肌肤浑似玉
更都来占了千娇妍歌艳舞莺惭巧舌柳妒纤腰自
相逢便觉韩娥价减飞燕声销　桃花零落溪水潺
湲重寻仙径非遥莫道千金酬一笑便明珠万斛须
邀檀郎幸有凌云词赋掷果丰标况当年便好相携
凤楼深处吹箫
　　洞仙歌　　　　　　　　　　　前人
佳景留心惯况年少彼此风情非浅有笙歌巷陌绮
罗庭院倾城巧笑如花面恣雅态明眸回美盼同心
绾算国艳仙材翻恨相逢晚　缱绻洞房悄悄绣被
重重夜永欢余共有海约山盟记得翠云偷剪和鸣
彩凤于飞燕向柳径花阴携手遍情眷恋问其间密
约轻怜事何限忍聚散况已结深深愿人间天上暮
云朝雨长相见
　　浣溪纱　　　　　　　　　　　苏轼
学画□儿正妙年阳城下蔡困嫣然凭君莫唱短姻
缘　雾帐吹笙香袅袅霜庭按舞月娟娟曲终红袖
落双缠
　　鹧鸪天　　　　　　　　　　　前人
罗带双垂画不成殢人娇态最轻盈酥胸斜抱天边
月玉手轻弹水面冰　无限事许多情四弦丝竹苦
丁宁饶君拨尽相思调待听梧桐叶落声
　　三部乐　　　　　　　　　　　前人
美人如月乍见掩暮云更增妍绝算应无恨安用阴
晴圆缺娇甚空只成愁待下□又懒未语先咽数日
不来落尽一庭红叶　今朝置酒强起问为谁减动
一分香雪何事散花却病维摩无疾却低眉惨然不
答唱金缕一声怨切堪折便折且惜取少年花发
　　意难忘　　　　　　　　　　　前人
花拥鸳房记拖肩髻小约鬓眉长轻身翻燕舞低语
啭莺簧相见处便难忘□亲度瑶觞向夜阑歌翻郢
曲带换韩香　别来音信难将似云收楚峡雨散巫
阳相逢情有在不语意难量些个事断人肠怎禁得
恓惶待与伊移根换叶试又何妨
　　满庭芳　　　　　　　　　　　前人
香叆雕盘寒生冰筋画堂别是风光主人情重开宴
出红妆腻玉圆搓素颈藕丝嫩新织仙裳双歌罢虚
檐转月余韵尚悠扬　人间何处有司空见惯应谓
寻常坐中有狂客恼乱愁肠报道金钗坠也十指露
春□纤长亲曾见全胜宋玉想象赋高唐
　　浣溪纱　　　　　　　　　　晏几道
小杏春声学浪仙疏梅清唱替哀弦似花如雪绕琼
筵　粉月痕妆罢后脸红莲艳酒醒前今年新调
得人怜
　　采桑子　　　　　　　　　　　前人
红碧玉新名旧犹绾双螺一寸秋波一斛明珠觉
未多　小来竹马同游客惯听清歌今日蹉跎恼乱
工夫晕翠蛾
　　菩萨蛮　　　　　　　　　　　前人
娇香淡染胭脂雪愁春细画弯弯月花月镜边人浅
妆匀未成　佳期应有在试倚秋千待满地落英红
万条杨柳风
　　鹧鸪天　　　　　　　　　　　前人
楚女腰肢越女粉圆双蕊髻中开朱弦曲怨愁春
尽绿酒杯寒记夜来　新掷果旧分钗冶游音信隔
章台花间锦字空频寄月底金鞍竟未回
　　生查子　　　　　　　　　　　秦观
眉黛远山长新柳开青眼楼阁断霞明罗幕春寒浅
　杯嫌玉漏迟烛厌金刀剪月色忽飞来花影和帘
卷
　　菩萨蛮　　　　　　　　　　晁端礼
远山眉映横波脸脸波横映眉山远云鬓插花新新
花插鬓云　断魂离思远远思离魂断门掩未黄昏
昏黄未掩门
　　江城子
赠
娉娉
　　　　　晁补之
娉娉问道似轻盈好佳名也堪称楚观云归重见小
樊惊豆蔻梢头春尚浅娇未顾已倾城　章台休□
旧青青燕离情恨难平无事飞花撩乱扑旗亭不似
刘郎春草小能步步伴人行
　　小重山　　　　　　　　　　　贺铸
花院深疑无路通碧纱影下玉芙蓉当时偏恨五
更钟分携处斜月小帘栊　楚梦冷沉踪一双金缕
枕半□空画楼临水凤城东楼前柳憔悴几秋风
　　马家春慢　　　　　　　　　　前人
珠箔风轻绣帘浪卷乍入人间蓬岛斗玉阑干渐庭
馆玲珑春晓天许奇葩贵品异繁杏夭桃轻妙命化
工倾国风流与一枝纤巧　尊前五陵年少纵丹青
异格难仿颜貌惹露凝烟困红娇额微颦低笑须信
浓香易歇更莫惜醉攀吟繞待舞蝶游蜂细把芳心
都告
　　万年欢　　　　　　　　　　　前人
淑质柔情靓妆艳笑未容桃李争妍红粉墙东曾记
窥宋三年不分云朝雨暮向西楼南馆留连何尝信
美景良辰赏心乐事难全　青门解袂画楼回首初
沉汉佩永断湘弦漫写浓愁幽恨封寄鱼笺拟话当
时旧好问同谁与醉尊前除非是明月清风向人今
夜依然
　　调笑令
泰
娘
　　　　　　　毛滂
香歇袂红黦记立河桥花自折隼旟绀幰城西阙教
妾惊鸿回雪铜驼春梦空愁绝云破碧江流月
　　清平乐　　　　　　　　　　　前人
锦屏夜夜绣被熏兰麝帐掩芙蓉长不下垂尽银台
蜡灺　脸痕微着流霞瞢腾越恁秾华睡破半残妆
粉月随雪到梅花
　　鹧鸪天　　　　　　　　　　李之仪
浓丽妖妍不是妆十分风艳夺韶光牡丹开就应难
比繁富犹疑过海棠　须仔细更端相烂霞流晕带
朝阳千金未足酬真赏一度相看一断肠
　　浣溪纱
刘平
叔家妓
　　　赵令畤
稳小弓□三寸罗歌唇清韵一樱多灯前秀艳总横
波　指下鸣琴清杳渺掌中回旋小婆娑明朝归路
奈情何
　　卜算子　　　　　　　　　　陈师道
纤□小腰身明秀天真面淡画修眉小作春中有相
思怨　背立向人羞颜破因谁倩不比阳台梦里逢
亲向春前见
　　菩萨蛮
咏
目
　　　　　　　谢绛
娟娟侵鬓妆痕浅双眸相媚弯如剪一瞬百般宜无
端笑与啼　酒阑思翠被特故瞢腾地生怕促归轮
微波先注人
　　朝玉阶　　　　　　　　　　　前人
春色欺人拂眼青柳条绿丝□雪花轻黄金纔锁掩
银屏阴沈深院静语娇莺　美人春困宝钗横惜花
芳态泪盈盈风流何处最多情千金一笑须信倾城
　　西江月　　　　　　　　　　　谢逸
窄袖浅笼温玉修眉淡扫遥岑行时云雾绕衣襟步
步莲生宫锦　菊与秋烟共晚酒随人意俱深尊前
有客动琴心醉后清狂不禁
　　南歌子
方钱
塘侍儿
　　　周紫芝
蝉薄轻梳鬓螺香浅画眉西湖人道似西施人似西
施浓淡更相宜　画烛催歌板飞花上舞衣殷勤犹
劝玉东西不道使君肠断已多时
　　水龙吟　　　　　　　　　　　前人
楚山千迭浮云楚云只在巫山住鸾飞凤舞当时空
记梦中奇语晓日曈昽夕阳零乱袅红萦素问如今
依旧霏霏冉冉知他为谁朝暮　玉佩烟鬟飞动炯
星眸人间相遇嫣然一笑阳城下蔡尽成惊顾蕙帐
春浓兰衾日暖未成行雨但丁宁莫似阳台梦断又
随风去
　　减字木兰花　　　　　　　　周邦彦
风鬟雾鬓便觉蓬莱三岛近水秀山明缥缈仙姿画
不成　广寒丹桂岂是夭桃尘俗世只恐乘风飞上
琼楼玉宇中
　　忆秦娥　　　　　　　　　　　前人
香馥馥尊前有个人如玉人如玉翠翘金凤内家妆
束　娇羞爱把眉儿蹙逢人只唱相思曲相思曲一
声声是怨红愁绿
　　柳梢青　　　　　　　　　　　前人
有个人人海棠标韵飞燕轻盈酒晕潮红羞娥凝绿
一笑生春　为伊无限伤心更说甚巫山楚云斗帐
香销纱□月冷着意温存
　　南歌子　　　　　　　　　　　前人
腻颈凝酥白轻衫淡粉红碧油凉气透帘栊指点庭
花低影云母屏风　恨逐瑶琴写书劳玉指封等闲
赢得瘦仪容何事不教云雨略下巫峰
　　烛影摇红　　　　　　　　　　前人
香脸轻匀黛眉巧画宫妆浅风流天付与精神全在
娇波转早是萦心可惯更那堪频频顾盼几回得见
见了还休争如不见　烛影摇红夜阑饮散春宵短
当时谁解唱阳关离恨天涯远无奈云收雨散□栏
干东风泪眼海棠开后燕子来时黄昏庭院
　　看花回
咏
眼
　　　　　　　前人
秀色芳容明眸就中奇绝细看艳波欲溜最可惜微
重红绡轻帖匀朱傅粉几为严妆时涴睫因个甚底
死嗔人半晌斜盼费贴燮　斗帐里浓欢意惬带困
时似开微合曾倚高楼望远自笑指频□知他谁说
那日分飞泪雨纵横光映颊搵香罗恐揉损与他衫
袖裛
　　菩萨蛮　　　　　　　　　　　蔡伸
杏花零落清明雨卷帘双燕来还去枕上玉芙蓉
香堆镜红　翠翘金钿雀蝉鬓慵梳掠心事一春闲
黛眉颦远山
　　清平乐　　　　　　　　　　　前人
明眸秀色肌理凝香雪罗绮丛中标韵别捧酒歌声
清越　不辞醉脸潮红却愁归骑匆匆回首绿朱
户断肠明月清风
　　采桑子慢　　　　　　　　　　前人
明眸秀色别是天真潇洒更鬒发堆云玉脸淡拂轻
霞醉里精神象中标格谁能画当时携手花笼淡月
重门深亚　巫峰梦回已成陈事岂堪重话谩赢得
罗襟清泪鬓边霜华念伤怀□阑烟水渺无涯秦源
目断碧云暮合难认仙家
　　生查子　　　　　　　　　　向子諲
娟娟月入眉整整云归鬓镜里弄妆迟帘外花移影
　斜窥秋水长软语春莺近无计奈情何只有相思
分
　　南歌子
郭小
娘道装
　　　　前人
缥缈云间质轻盈波上身瑶林玉树出风尘不是野
花凡草等闲春　翠羽双垂珥乌纱巧制巾经珠不
动两眉颦须信铅华销尽见天真
　　鹧鸪天　　　　　　　　　　　前人
几处秋千懒不收花梢柳外出纤柔霞衣轻举疑奔
月宝髻倾欹若坠楼　争缥缈斗风流蜂儿蛱蝶共
嬉游朝朝暮暮春风里惊落梨花未肯休
　　殢人娇　　　　　　　　　　　前人
白似梨花柔于柳絮蝴蝶儿镇长一处春风骀荡蓦
然吹去争得倩游丝半空惹住　波上精神掌中态
度分明是采云团做当年飞燕从今不数只恐是高
唐梦中神女
　　小梅花　　　　　　　　　　　前人
花如颊眉如叶小时笑弄□前月最盈盈最惺惺闲
愁未识无计定深情十年空省春风面花落花开不
相见要相逢得相逢须信灵犀中自有心通　同杯
杓同斟酌千愁一醉都忘却花阴边柳阴边几回拟
待偷怜不成怜伤春玉瘦慵梳掠抛掷琵琶闲处着
莫猜疑莫嫌迟鸳鸯翡翠总是一双飞
　　虞美人　　　　　　　　　　　吴儆
双眸剪水团香雪云际看新月生绡笼粉倚纱全
似瑶池疏影浸梅花　金翘翠靥双蛾浅敛袂低歌
扇羞红腻脸语声低想见流苏帐掩烛明时
　　西江月　　　　　　　　　　　黄机
捻翠低垂嫩匀红倒簇繁英秾纤消得比娉婷酒
入香肌成晕　帘幕阴阴牖阑干曲曲池亭枝头
不起梦春酲莫遣流莺唤醒
　　忆王孙　　　　　　　　　　　陆游
春风楼上柳腰肢初试花前金缕衣袅袅娉娉不自
持晓妆迟画得蛾眉胜旧时
　　临江仙　　　　　　　　　　张孝祥
画楼前初立马隔帘笑语相亲铅华洗尽见天真
衫儿轻罩雾髻子直梳云　翠叶银丝茉莉樱桃淡
注香唇见人不语解留人数杯愁里酒两眼醉时春
　　彩鸾归令　　　　　　　　　张元干
珠履争围小立春风趁拍低态闲不管乐催伊整朱
衣　粉融香汗随人劝玉困花娇月样宜凤城灯夜
旧家时数他谁
　　眼儿媚　　　　　　　　　　赵长卿
南枝消息杳然间寂寞倚雕阑紫腰艳艳青腰袅袅
风月俱闲　佳人环佩玉阑珊作恶探花还玉纤捻
粟樱唇呵粉愁点眉弯
　　一斛珠
重
午
　　　　　　　前人
淡妆浓西湖人面两奇绝菖蒲角黍家家节水戏
鱼龙十里画帘揭　凌波无限生尘□冰肌莹彻香
罗雪游船且莫催归楫遮莫黄昏天外有新月
　　行香子　　　　　　　　　　　前人
一种春光占断东君惜算秾李韶华争并得粉腻酥
融娇欲滴端的尊前旧曾相识　向夜阑酒醒霜浓
寒又力但与冰姿添夜色绣幕银屏人寂寂只许刘
郎暗传消息
　　生查子　　　　　　　　　　　管鉴
天教百媚生赋得多情怨背整玉搔头宽了黄金钏
　情随歌意深故故回娇盼不是不相知只为难相
见
　　沁园春
美人
指甲
　　　　　刘过
销薄春冰碾轻寒玉渐长渐弯见凤□泥污偎人强
剔龙涎香断拨火轻翻学抚瑶琴时时欲剪更掬水
鱼鳞波底寒纤柔处试摘花香满镂枣成斑　时将
粉泪偷弹记绾玉曾教柳傅看算恩情相着搔便玉
体归期暗数划遍阑干每到相思沉吟静处斜倚朱
唇皓齿间风流甚把仙郎暗掐莫放春闲
　　前调
美
人足
　　　　　　　前人
洛浦凌波为谁微步轻尘暗生记踏花芳径乱红不
损步苔幽砌嫩绿无痕衬玉罗悭销金样窄载不起
盈盈一段春嬉游倦笑教人款捻微腿些根　有时
自度歌声悄不觉微尖点拍频忆金莲移唤文鸳得
侣绣茵催衮舞凤轻分懊恨深遮牵情半露出没风
前烟缕裙知何似似一钩新月浅碧笼云
　　前调
美
人眉
　　　　　　邵亨贞
巧斗弯环纤凝妩媚明妆未收似江亭晓玩遥山拂
翠宫帘暮卷新月横钩扫黛嫌浓涂铅讶浅能画张
郎不自由伤春倦为皱多无力翻做娇羞　填来不
满横秋料着得人间多少愁记鱼笺缄启背人偷敛
雁钿胶并运指轻柔有喜先占长颦难效柳叶轻黄
今在否双尖锁试临鸾一展依旧风流
　　前调
美
人目
　　　　　　　前人
漆点填眶凤梢侵鬓天然俊生记隔花瞥见疏星炯
炯倚阑凝注止水盈盈端正窥帘瞢腾并枕睥睨檀
郎长是青端相久待嫣然一笑密意将成　困酣曾
被莺惊强临镜援挲犹未醒忆帐中亲见似嫌罗密
尊前相顾翻怕灯明醉后看承歌阑斗弄几度孜孜
频送情难忘处是鲛绡搵透别泪双零
　　瑞鹤仙
买妾
名雪香
　　　　蒋捷
素肌元是雪向雪里带香更添奇绝梅花太孤洁问
梨花何似风标难说长洲漾楫料池边芙蓉乍折对
珠笼自剪凉衣爱把淡罗轻迭　清澈螺心翠靥龙
吻琼涎总成虚设微微醉缬灯晕弄明灭筭银台
高处芳菲仙佩步遍纤云万叶觉来时人在红帱半
廊界月
　　贺新郎　　　　　　　　　　　韩玉
绰约人如玉试新妆娇黄半绿汉宫匀注倚傍小阑
闲伫立翠带风前似舞记洛浦当年俦侣罗□尘生
香冉冉料征鸿微步凌波女惊梦断楚江渚　春工
若见应为主忍都教闲亭邃馆冷风凄雨待把此花
都折取和泪连香寄与须信道离情如许烟水茫茫
斜照里是骚人九辨招魂处千古恨与谁语
　　忆王孙　　　　　　　　　　吕渭老
轻罗团扇掩微羞酒满玻璃花满头小板齐声唱石
州月如钩一寸横波入鬓流
　　六□令　　　　　　　　　　方千里
照人明艳肌雪消繁燠娇云慢垂柔领绀发浓于沐
微晕红潮一线拂向桃腮熟群芳难逐天香国艳恰
比春兰共秋菊　当时相见恨晚彼此萦心目别后
空忆仙姿路隔吹箫玉何处阑干十二缥缈阳台曲
佳期重卜都将离恨拚与尊前细留嘱
　　玲珑四犯　　　　　　　　　　前人
倾国名姝似晕雪匀酥无限娇艳素质闲姿天赋淡
蛾丰脸还是睡起慵妆顾鬓影翠云零乱怅平生把
鉴惊换依旧琐逢见　绣帏凝想鸳鸯荐画屏烘
兽烟葱蒨依红傍粉怜香玉聊慰风流眼空叹倦客
断肠奈听彻残更急点仗梦魂一到花月底休飘散
　　青玉案
采
莲女
　　　　　陈允平
凉庭背倚斜阳树过几阵菇蒲雨自棹轻舟穿柳去
绿红裙袄与花相似撑入花深处　妾家住在鸳鸯
浦妾貌如花被花妒折得花归娇厮花心多怨妾
心多恨胜似莲心苦
　　踏莎行　　　　　　　　　　石孝友
钗凤摇金髻螺分翠铢衣稳束宫腰细绿柔红小不
禁风海棠无力贪春睡　剪水精神怯春情意霓裳
一曲当时事五陵年少本多情为何特地添□□
　　临江仙　　　　　　　　　　　前人
枕上莺声初破睡悄寒轻透帘帏起来惆怅有谁知
雨狂风转急揉损好花枝　薄幸别来春又老等闲
误却佳期斜阳影里立多时远山何事翠相对蹙修
眉
　　秋蕊香　　　　　　　　　　赵希
髻稳冠宜翡翠压鬓彩丝金蕊远山碧浅蘸秋水香
暖榴裙衬地　亭亭二八余年纪恼春意玉云凝重
步尘细独立花阴宝砌
　　步蟾宫　　　　　　　　　　无名氏
东风□就腰肢细系六幅裙儿不起看来只惯掌中
行怎教在烛花影里　更阑应是铅华退暗蹙损眉
峰双翠夜深着裲小鞋儿斜靠着屏风立地
　　鹧鸪天
佳
人
　　　　　　无名氏
全似丹青搵染成更将何物比轻盈雪因舞态羞频
下云为歌声不忍行　螺髻小凤□轻天边斗柄又
斜横水晶庭柱琉璃帐客去谁同看月明
　　五彩结同心　　　　　　　　无名氏
珠帘垂户金索悬家接浣纱溪路相见桐阴下一
钩月恰在凤凰栖处素琼捻就宫腰小花枝袅盈盈
娇步新妆浅满腮红雪绰约片云欲度　尘寰岂能
留住只愁化作彩云飞去蝉翼衫儿薄冰肌莹轻罩
一团香雾彩笺巧缀相思苦脉脉动怜才心绪好作
今秦楼活计吹箫伴侣
　　人月圆　　　　　　　　　元赵孟俯
一枝仙桂香生玉消得唤卿卿缓歌金缕轻敲象板
倾国倾城　几时不见红裙翠袖多少闲情想应如
旧春山淡淡秋水盈盈
　　浣溪纱
赠
粉儿
　　　　　　詹正
淡淡青山两点春娇羞一点口儿樱一梭儿玉一緺
云　白藕香中见西子玉梅花下遇文君不曾真个
也销魂
　　踏莎行
啼
痕
　　　　　　王德琏
粉结红冰香消獭髓镜鸾影里人憔悴梨花带雨不
禁愁玉纤弹尽真珠泪　恨锁春山娇横秋水脸桃
零落胭脂碎故将罗帊搵啼痕寄情欲比相思字
　　前调
眉
　　　　　　　　　前人
淡扫春痕轻笼芳靥捧心不效吴宫怨楚梅酸蹙翠
尖纤湘烟碧聚愁萋蒨　绀雨寒凝月钩金□莺吭
咽处微偷敛新翻舞态太娇娆镜中蛾绿如香点
　　江城梅花引　　　　　　　　　张翥
玉儿睡起帊蒙头更娇柔见郎羞缟袂仙人一笑艳
明眸粉瘦红憨春梦断画阑畔对西风忆旧游　忆
卿恨卿思悠悠怕凄凉不耐秋艳绝韵经香又绝特
地风流宜与云鬟双插倚妆楼月又渐低霜又冷花
似雪满苍苔总是愁
　　多丽
为友人
书所见
　　　　前人
小庭□帘栊婀娜蓬莱恨匆匆归鸿度影东风摇荡
情怀不多时见他行过霎时后依旧回来银铤双鬟
玉丝头导一尖生色合欢□麝香粉绣茸衫子窄窄
可身裁偶回头笑涡透脸蝉影笼钗　忆疏狂随车
信马那知沦落天涯豆蔻初可怜春早菖蒲晚难见
花开红叶波深彩楼天远浪凭青鸟信音乖等闲是
这番迷眼无处可安排行云断梦魂不到恐赋阳台
　　好女儿　　　　　　　　　　明杨慎
柳似腰肢月似蛾眉看千娇百媚堪怜处有红拂当
筵金莲衬步玉笋弹□　心事一春谁问同心结断
肠词叹双鱼不见征鸿远蕉心绿展樱唇红满梅子
黄时
　　灼灼花
佳
人足
　　　　　　前人
谁把纤纤月掩在湘裙褶凤翠花明猩红珠莹蝉纱
雪迭颤巍巍一对玉弓儿把芳心空拽　掌上呈娇
怯痛惜还轻捻戏□含莲齿痕斜印凌波罗□踏春
回露湿怕春寒倩檀郎温热
　　青玉案　　　　　　　　　　　马洪
平川渺渺花无数明镜里孤舟度花下美人和笑顾
问郎莫是乞浆崔护别久来何暮　盈盈罗□凌波
步眉月连娟鬓如雾人世光阴花上露这回休去再
来须误个是桃源路
　　菩萨蛮
闺人
纤趾
　　　　　徐渭
千娇更是罗□浅有时立在秋千板板已窄棱棱犹
余三四分　红绒刚半索绣满帮儿雀莫去踏香堤
游人量印泥
　　多丽　　　　　　　　　　　王肯堂
步花阴满园春色飘零过横塘曲阑斜折崎岖转入
水亭坐无聊起看画障行还倦闲拨炉熏暗觉声喧
微窥影乱映门一线露罗裙双扉启缟衣翠袖相簇
度银屏霎时间虚雪艳素壁霞明　细看他莲随
步起果然兰并肌芬脸盈盈疑开蛤帐腰细细堪试
香尘腻发盘云修眉偃月珊瑚一伙蹙朱樱擎浆处
春纤如削浑是玉雕成临别去流波回障面笑狂
生
　　沁园春
美人
指甲
　　　　沈景高
新脱鱼鳞平分鹅管爱勒眉弯记掐恨香蕉愁悰细
说划情嫩竹怨曲新翻纔贴梅钿旋挑铅粉绣领重
交犹道寒娇无奈笑轻拈杏带浅揭湘斑　宫棋也
学偷弹时绾就同心羞自看解传杯频赌藏阄罗袖
归鞭重数刻印阑干暗解绡囊倦调瑶瑟喂蕊莺儿
绣阁间凝情处把爪犀漫剥消遣春闲
　　玉蝴蝶　　　　　　　　　　陈子龙
纔过十三春浅珠帘开也一段云轻愁绝腻香温玉
弱不胜情渌波泻月华清晓红露滴花睡初醒理银
筝纤芽半掩风送流莺　娉婷小屏深处海棠微雨
杨柳新晴自笑无端近来憔悴为谁生假娇憨戏揉
芳草暗伤感泪点春冰且消停萧郎归矣莫怨飘零
　　浣溪纱　　　　　　　　　　施绍莘
手揭帘衣漾晓风小釭余灿画屏中有人羞倩拾□
弓　眉学蛾妆黄嫩点鬓偷鸦润绿新笼耐人瞧
面微红
　　踏莎行　　　　　　　　　　沈宜修
叶绍
袁妻

芳草青归梨花白润春风又入昭阳鬓绣日静绮
罗闲金钿二八人如蕣　碧字题眉红香写晕青鸾
玉线裙榴衬若教阿母不须疑妆台试向飞琼问

　闺艳部汇考
尔雅
　　释训
委委佗佗美也

注
皆佳丽美艳之貌
疏
李巡曰皆容之美也孙炎
　曰委委行之美诗墉风君子偕老云委委佗佗毛
　传云委委者行可委曲踪迹也佗佗者德平易也
　是皆佳丽美艳之貌也
美女为媛

注
所以结好媛
疏
诗墉风君子偕老云展如之人
　兮邦之媛也故此释之郭云所以结好媛孙炎云
　君子之援助然则由有美可以援助君子故云美
　女为媛
方言
　　娥媌姣姝妦妍好
娥好也秦曰娥宋魏之间谓之秦晋之间凡好
而轻者谓之娥自关而东河济之间谓之媌或谓之
姣赵魏燕代之间曰姝或曰妦自关而西秦晋之故
都曰妍好其通语也

注
娥言娥娥也言也今关西人呼好为媌
　姣言姣洁也妦言妦容也秦旧都今扶风雍丘也
　晋旧都今太原晋阳县也其俗通呼好为妍
　　□嫽
□嫽好也青徐海岱之间□或谓之嫽好凡通语也
　　娃□窕艳娥窈
娃□窕艳美也吴楚衡淮之间曰娃南楚之外曰□
宋卫晋郑之间曰艳陈周南之间曰窕自关而西秦
晋之间凡美色或谓之好或谓之窕故吴有馆娃之
宫娥之台秦晋之间美貌谓之娥美状为窕美色
为艳美心为窈
　　奕□
奕偞容也自关而西凡美容谓之□宋卫曰□陈楚
汝颍之间谓之奕
輶轩绝代语
　　娃娥窈窕艳美
吴有馆娃宫秦有榛娥宫秦晋间美貌为娥言娥娥
也美状为窕言闲都也美色为艳言光艳也美心为
窈言幽静也
榛
音秦

说文
　　女
孈愚□多态也读若隓
嫢媞也读若癸秦晋谓细腰为嫢
姿态也
好也诗曰静女其
姝好也
娃吴楚之间谓好曰娃
婠体德好也
婜美也
婵婵娟态也
嫙好也
巧也一曰女子笑貌诗曰兆兆
娇姿也
姣好也
媌目里好也
娥秦晋谓好曰娙娥
娙长好也
妗妗也一曰善笑貌
姼美女也
媞谛也一曰妍黠也
姽闲体行姽姽也
媄色好也
妩媚也
嬥直好貌
嫷南楚之外谓好曰嫷
三女为美也
白好也
媛美女也诗曰邦之媛兮
□妇人美也
通俗文
　　媌□婠
容丽曰媌形美曰□容媚曰婠
　　婐娜
肌骨弱柔曰婐娜颊妍美曰嫌媚容貌
纂文
　　孚瑜
孚瑜美色也

　闺艳部列传一
　　周
　　骊姬
按国语献公伐骊戎克之灭骊子获骊姬以归立以
为夫人史苏朝告大夫曰乱本生矣君灭其父而畜
其子祸之基也畜其子又从其欲子思报父之耻而
信其欲虽好色必恶心不可谓好好其色必授之情
彼得其情以厚其欲从其恶心必败国且深乱乱必
自女戎三代皆然骊姬果作难杀太子而立二公子
按公羊传骊姬国色也
　　南之威
按战国策晋文公得南之威三日不听朝遂推南之
威而远之曰后世必有以色亡其国者
　　夏姬
按诗经陈风胡为乎株林从夏南匪适株林从夏南
笺
夏姬陈大夫妻夏征舒之母郑女也征舒字子南
夫字御叔正义曰宣九年左传称陈灵公与孔宁仪
行父通于夏姬十年经云陈夏征舒弒其君平国传
曰陈灵公与孔宁仪行父饮酒于夏氏公谓行父曰
征舒似汝对曰亦似君征舒病之公出自其厩射而
杀之昭二十八年左传叔向之母论夏姬云是郑穆
公少妃姚子之子子貉之妹也子貉早死而夭盖天
锺美于是楚语云昔陈公子夏为御叔娶于郑穆公
女生子南子南之母乱陈而亡之是言夏姬所出及
夫子名字也
按左传成公二年楚之讨陈夏氏也庄王欲纳夏姬
申公巫臣曰不可君召诸侯以讨罪也今纳夏姬贪
其色也贪色为淫淫为大罚周书曰明德慎罚文王
所以造周也明德务崇之之谓也慎罚务去之之谓
也若兴诸侯以取大罚非慎之也君其图之王乃止
子反欲取之巫臣曰是不祥人也是夭子蛮杀御叔
弒灵侯戮夏南出孔仪丧陈国何不祥如是人生实
难其有不获死乎天下多美妇人何必是子反乃止
王以予连尹襄老襄老死于邲不获其尸其子黑要
烝焉巫臣使道焉曰归吾聘女又使自郑召之曰尸
可得也必来逆之姬以告王王问诸屈巫对曰其信
知罃之父成公之嬖也而中行伯之季弟也新佐中
军而善郑皇戍甚爱此子其必因郑而归王子与襄
老之尸以求之郑人惧于邲之役而欲求媚于晋其
必许之王遣夏姬归将行谓送者曰不得尸吾不反
矣巫臣聘诸郑郑伯许之及共王即位将为阳桥之
役使屈巫聘于齐且告师期巫臣尽室以行申叔诡
从其父将适郢遇之曰异哉夫子有三军之惧而又
有桑中之喜宜将窃妻以逃者也及郑使介反币而
以夏姬行将奔齐齐师新败曰吾不处不胜之国遂
奔晋而因却至以臣于晋晋人使为邢大夫子反请
以重币锢之王曰止其自为谋也则过矣其为吾先
君谋也则忠忠社稷之固也所益多矣且彼若能利
国家虽重币晋将可乎若无益于晋晋将弃之何劳
锢焉七年楚共王即位子重子反杀巫臣之族而分
其室
　　白台闾须
按战国策梁王觞诸侯于范台左白台而右闾须南
威之美也
　　西施郑旦
按吴越春秋越王谓大夫种曰孤闻吴王淫而好色
惑乱沈湎不领政事因此而谋可乎种曰可破夫吴
王淫而好色宰嚭佞以曳心往献美女其必受之惟
王选择美女二人而进之越王曰善乃使相者国中
得苎萝山鬻薪之女曰西施郑旦饰以罗縠教以容
步习于土城临于都巷三年学服而献于吴乃使相
国范蠡进曰越王勾践窃有二遗女越国洿下困迫
不敢稽留谨使臣蠡献之大王不以鄙陋寝容愿纳
以供箕之用吴王大悦曰越贡二女乃勾践尽忠
于吴之证也子胥谏曰不可王勿受也臣闻五色令
人目盲五音令人耳聋昔桀易汤而灭纣易文王而
亡大王受之后必有殃臣闻越王朝书不倦晦诵竟
夜且聚敢死之士数万是人不死必得其愿越王服
诚行仁听谏进贤是人不死必成其名越王夏被毛
裘冬御絺绤是人不死必为对隙臣闻贤士国之宝
美女国之咎夏亡以妹喜殷亡以妲己周亡以褒姒
吴王不听遂受其女国卒亡
按拾遗记越有美女二人一名夷光一名修明以贡
于吴吴处以椒华之宫贯细珠为帘幌朝下以蔽景
夕卷以待月二人当轩并坐理镜靓妆于珠幌之内
窃窥者莫不动心惊魂谓之神人吴王妖惑忘政及
越兵入国乃抱二女以逃吴苑越军乱入见二女在
树下皆言神女望而不敢侵今吴城□门内有朽株
尚为祠神女之处
按夷光修明别无所考盖即
西施郑旦而二其名故附焉

按吴地记嘉兴县南一百里有语儿亭勾践令范蠡
取西施以献夫差西施于路与范蠡潜通三年始达
于吴遂生一子至此亭其子一岁能语因名语儿亭
越绝书曰西施亡吴国后复归范蠡同泛五湖而去
按琅嬛记采兰杂志西施举体有异香每沐浴竟宫
人争取其水积之罂瓮用松枝洒于帷幄满室俱香
罂瓮中积久下有浊渣凝结如膏宫人取以晒干香
逾于水谓之沈水制锦囊盛之佩于宝□交趾密香
树水沈者曰沈水亦因此借名
　　赵武灵王惠后
按史记赵世家武灵王十六年王梦见处女鼓琴而
歌诗曰美人荧荧兮颜若苕之荣命乎命乎曾无我
嬴异日王饮酒乐数言所梦想见其状吴广闻之因
夫人而内其女娃嬴孟姚也孟姚甚有宠于王是为
惠后
按刘向列女传赵灵吴女号孟姚吴广之女赵武灵
王之后也初武灵王娶韩王女为夫人生子章立以
为后章为太子尝梦见处女鼓瑟而歌曰美人荧荧
兮颜若苕之荣命兮命兮逢天时而生曾莫我嬴嬴
异日王饮酒乐数言所梦想见其人吴广闻之乃因
后而入其女孟姚甚有色焉王爱幸之不能离数年
生子何孟姚数言后有淫意太子无慈孝之行王乃
废后与太子而立孟姚为惠后以何为王是为惠文
王武灵王自号主父封章于代号安阳君四年朝群
臣安阳君来朝主父从旁观窥群臣宗室见章累然
也屈于弟心怜之是时惠后死久恩衰乃欲分赵而
王章于代计未决而辍主父游沙丘宫章以其徒作
乱李兑乃起四邑之兵击章章走主父主父开之兑
因围主父宫既杀章乃相与谋曰以章围主父即解
兵吾属夷矣乃遂围主父主父欲出不得又不得食
乃探雀而食之三月余遂饿死沙丘宫诗曰流言
以对寇攘式内言不善之内出也
　　楚王夫人郑□
按战国策张仪之楚贫舍人怒而欲归张仪曰子必
以衣冠之敝故欲归待我为子见楚王当是之时南
后郑□贵于楚张子见楚王楚王不说张子曰王无
所用臣臣请北见晋君楚王曰诺张子曰王无求于
晋国乎王曰黄金珠玑犀象出于楚寡人无求于晋
国张子曰王徒不好色耳王曰何也张子曰彼郑周
之女粉白黛黑立于衢闾非知而见之者以为神王
曰楚僻陋之国也未尝见中国之女如此其美也寡
人见之独何为不好色也乃资之以珠玉南后郑□
闻之大恐令人谓张子曰妾闻将军之晋国偶有金
千斤进之左右以供刍秣张子辞楚王曰天下闭关
不通未知见日也愿王赐之觞王曰诺乃觞之中饮
再拜而请曰非有他人于此也愿王召所便习而觞
之王曰诺乃召南后郑□而觞之张子再拜而请曰
仪有死罪于大王王曰何也曰仪行天下遍矣未尝
见人如此其美而仪言得美人是欺王也王曰子释
之吾固以为天下莫若是两人也
　　阴姬
按战国策阴姬与江姬争为后司马喜谓阴姬公曰
事成则有土得民不成则恐无身欲成之何不见臣
乎阴姬公稽首曰诚如君言事何可豫道者司马喜
即奏书中山王曰臣能弱赵强中山中山王说而见
之曰愿闻弱赵强中山之说司马喜曰臣愿之赵观
其地形险阻人民贫富君臣贤不肖商敌为资未可
豫陈也中山王遣之见赵王曰臣闻赵天下善为音
佳丽人之所出也今者臣来至境入都邑观人民谣
俗容貌颜色殊无佳丽好美者以臣所行多矣周流
无所不至未尝见人如中山阴姬者也不知者特以
为神人言不能及也其容貌颜色固以过绝人矣若
其眉目准頞权衡犀角偃月彼乃帝王之后非诸侯
之姬也赵王意移大说曰吾愿请之何如司马喜曰
臣窃见其佳丽口不能无道尔即欲请之是非臣所
敢议愿王无泄也司马喜辞去归报中山王曰赵王
非贤王也不好道德而好声色不好仁义而好勇力
臣闻其乃欲请所谓阴姬者中山王作色不说司马
喜曰赵强国也其请之必矣王如不与即社稷危矣
与之即为诸侯笑中山王曰为将奈何司马喜曰王
立为后以绝赵王之意世无请后者虽欲得请之邻
国不与也中山王遂立以为后赵王亦无请言也
　　赵悼倡后
按刘向列女传倡后赵悼襄王之后也前日而乱一
宗之族既寡悼襄王以其美而取之李牧谏曰不可
女之不正国家所以覆而不安也此女乱一宗大王
不畏乎王曰乱与不乱在寡人为政遂娶之初悼襄
王后生子嘉为太子倡后既入为姬生子迁倡后既
嬖幸于王阴谮后及太子于王使人犯太子而陷之
于罪王遂废嘉而立迁黜后而立倡姬为后及悼襄
王薨迁立是为幽闵王倡后淫佚不正通于春平君
多受秦赂而使王诛其良将武安君李牧其后秦兵
径入莫能距迁遂见虏于秦赵亡大夫怨倡后之谮
太子及杀李牧乃杀倡后而灭其家共立嘉于代七
年不能胜秦赵遂灭为郡诗云人而无礼不死何俟
此之谓也
　　秦
　　虞姬
按汉书项籍传籍有美人姓虞氏常幸从
　　汉
　　卓文君
按史记司马相如传司马相如蜀郡成都人字长卿
以赀为郎事孝景帝为武骑常侍因病免客游梁梁
孝王令与诸生同舍乃着子虚之赋会梁孝王卒相
如归而家贫无以自业素与临□令王吉相善相如
往舍都亭临□令缪为恭敬日往朝相如临□中富
人卓王孙为具召之并召令令既至卓氏客以百数
长卿病不能往临□令自往迎相如酒酣临□令前
奏琴曰窃闻长卿好之愿以自娱相如辞谢为鼓一
再行是时卓王孙有女文君新寡好音故相如缪与
令相重而以琴心挑之相如之临□车骑雍容闲雅
甚都及饮卓氏弄琴文君窃从户窥之心说而好之
恐不得当也既罢相如乃令人重赐文君侍者通殷
勤文君夜亡奔相如相如乃与驰归家居徒四壁立
卓王孙大怒曰女至不材我不忍杀不分一钱也人
或谓王孙王孙终不听文君久之不乐曰长卿第俱
如临□从昆弟假贷犹足为生何至自苦如此相如
与俱之临□尽卖其车骑买一酒舍酤酒而令文君
当垆相如身自着犊鼻裈与庸保杂作涤器于市中
卓王孙闻而耻之为杜门不出昆弟诸公更谓王孙
曰有一男两女所不足者非财也今文君已失身于
司马长卿长卿故倦游虽贫其人材足依也且又令
客奈何相辱如此卓王孙不得已分与文君僮百人
钱百万及其嫁时衣被财物文君乃与相如归成都
买田宅为富人居久之蜀人杨得意为狗监侍上上
读子虚赋而善之得意曰臣邑人司马相如为此赋
上召问相如相如请为天子赋游猎赋成奏之天子
以为郎蒙唐略通夜郎因通西南夷□筰之君长闻
南夷与汉通得赏赐多多愿为内臣妾请吏天子拜
相如为中郎将建节往使乘传至蜀蜀太守以下郊
迎县令负弩先驱于是卓王孙喟然而叹自以得使
女尚司马长卿晚
按西京杂记司马相如初与卓文君还成都居贫愁
懑以所著鹔□裘就市人阳昌贳酒与文君为欢既
而文君抱颈而泣曰我平生富足今乃以衣裘贳酒
遂相与谋于成都卖酒相如亲着犊鼻裈涤器以耻
王孙王孙果以为病乃厚给文君文君遂为富人文
君姣好眉色如望远山脸际常若芙蓉肌肤柔滑如
脂十七而寡为人放诞风流故悦长卿之才而越礼
焉长卿素有消渴疾及还成都悦文君之色遂以发
痼疾乃作美人赋欲以自刺而终不能改卒以此疾
至死文君为诔传于世
按采兰杂志卓文君闺中庭内有一井文君手汲则
甘香用以沐浴则滑泽鲜好他人汲之与常井等沐
浴亦不少异至今尚存即文君井也
　　王嫱
按后汉书匈奴列传初元帝时以良家子选入掖庭
时呼韩邪来朝帝敕以宫女五人赐之昭君入宫数
岁不得见御积悲怨乃请掖庭令求行呼韩邪临辞
大会帝召五女以示之昭君丰容靓饰光明汉宫顾
景裴回竦动左右帝见大惊意欲留之而难于失信
遂与匈奴生二子及呼韩邪死其前阏氏子代立欲
妻之昭君上书求归成帝敕令从胡俗遂复为后单
于阏氏焉
按西京杂记元帝后宫既多不得常见乃使画工图
形案图召幸之诸宫人皆赂画工多者十万少者亦
不减五万独王嫱不肯遂不得见匈奴入朝求美人
为阏氏于是上案图以昭君行及去召见貌为后宫
第一善应对举止闲雅帝悔之而名籍已定帝重信
于外国故不复更人乃穷案其事画工皆弃市籍其
家赀皆巨万
按妆楼记明妃秭归人临水而居恒于溪中盥手溪
水尽香今名香溪
按邹之麟女侠传昭君字嫱南郡人也初元帝时以
良家子选入掖庭会匈奴单于朝求美人为阏氏帝
敕以宫女赐之昭君入宫数岁未得见御积悲怨乃
请掖庭令求行单于临辞大会帝召女以示之昭君
丰容靓色光明汉宫顾影徘徊竦动左右帝见大惊
意欲留之而重难改更遂与匈奴昭君戎服乘马提
一琵琶出塞而去
　　梁冀妻孙氏
按后汉书梁冀传冀妻孙寿襄城君兼食阳翟租岁
入五千万加赐赤绂比长公主寿色美而善为妖熊
作愁眉□妆堕马髻折腰步龋齿笑以为媚惑冀亦
改易舆服之制作平上軿车埤帻狭冠折上巾雍身
扇狐尾单衣寿性钳忌能制御冀冀甚宠惮之初父
商献美人友通期于顺帝通期有微过帝以归商商
不敢留而出嫁之冀即遣客盗还通期会商薨冀行
服于城西私与之居寿伺冀出多从苍头篡取通期
归截发刮面笞掠之欲上书告其事冀大恐顿首请
于寿母寿亦不得已而止冀犹复与私通生子伯玉
匿不敢出寿寻知之使子引诛灭友氏冀虑寿害伯
玉常置复壁中冀爱监奴秦宫官至太仓令得出人
寿所寿见宫辄屏御者托以言事因与私焉宫内外
兼宠威权大震刺史二千石皆谒辞之冀用寿言多
斥夺诸梁在位者外以谦让而实崇孙氏宗亲冒名
而为侍中卿校尉郡守长吏者十余人皆贪叨凶淫
各遣私客籍属县富人被以它罪闭狱掠拷使出钱
自赎赀物少者至于死徒延熹二年太史令陈授陈
灾异日食之变咎在大将军冀闻之收考授死于狱
帝由此发怒遂与中常侍单超等五人谋诛冀使黄
门令具瑗与司隶校尉张彪共围冀第收冀冀及妻
寿即日皆自杀诸梁及孙氏中外宗亲送诏狱无少
长皆弃市
　　冯方女
按典论司隶冯方女国色也避乱扬州袁术登城见
而悦之遂纳焉甚爱幸诸妇害其宠语之曰将军贵
人有志节当时时涕泣忧愁必长见敬重冯氏以为
然后见术辄垂涕术以其有心志益哀之诸妇人因
而绞杀悬之厕梁术诚以为不得志而死乃厚加殡
敛
　　三国
　　曹氏
按三国魏志荀彧传注晋阳秋曰荀粲常以妇人才
智不足论自宜以色为主骠骑将军曹洪女有美色
粲于是聘焉容服帷帐甚丽专房欢宴历年后妇病
亡未殡傅嘏往唁粲粲不哭而神伤嘏问曰妇人才
色□茂为难子之娶也遗才而好色此自易遇今何
哀之甚粲曰佳人难再得顾逝者不能有倾国之色
然未可谓之易遇痛悼不能已岁余亦亡
　　桥公二女
按三国吴志周瑜传策欲取荆州以瑜为中护军领
江夏太守从攻拔之时得桥公二女皆国色也策
自纳大桥瑜纳小桥
按江表传曰策从容戏瑜曰桥公二女虽流离得吾
二人作婿亦足为欢
　　孙亮四姬
按拾遗记孙亮尝作琉璃屏风甚薄而莹彻每于月
下舒之爱姬四人皆振古绝色一名朝姝二名丽居
三名洛珍四名洁华使四人坐屏风内外望之如无
隔惟香气不通于外为四人合四气香异国所出凡
经践蹑宴息之处香气沾衣历年弥盛百浣不歇因
名百濯香或以人名香故有朝姝香丽居香洛珍香
洁华香亮每游宴四人皆同舆席以香名前后为次
所居室名为思香媚寝
　　晋
　　贾午
按晋书贾充传贾午充少女也韩寿字德真美姿貌
善容止贾充辟为司空掾充每燕宾寮其女辄于青
璅中窥之见寿而悦焉问其左右识此人不有一婢
说寿姓字云是故主人女大感想发于寤寐婢后往
寿家且说女意并言其女光丽艳逸端美绝伦寿闻
而心动便令为通殷勤婢以白女女遂潜修音好厚
相赠结呼寿夕入寿劲捷过人逾垣而至家中莫知
惟充觉其女悦畅异于常日时西域有贡奇香一着
人经月不歇帝甚贵之惟以赐充及大司马陈骞其
女密盗以遗寿充寮属与寿燕处闻其芬馥称之于
充自是充意知女与寿通而其门合严峻不知所由
得入乃夜中阳惊有盗因使循墙以观其变左右白
曰无余异惟东北角如狐狸行处充乃考问女之左
右具以状对充秘之遂以女妻寿官至散骑常侍河
南尹元康初卒子谧为充嗣
　　翾风
按拾遗记石季伦爱婢名翾风魏末于胡中得之年
始十岁使房内养之至十五无有比其容貌特以姿
态见美妙别玉声巧观金色石氏之富方比王家骄
侈当世珍宝奇异视如瓦砾积如粪土皆殊方异国
所得莫有辨识其出处者乃使翾风别其声色悉知
其处言西方北方玉声沉重而性温润佩服者益人
性灵东方南方玉声轻洁而性清凉佩服者利人精
神石氏侍人美艳者数千人翾风最以文词擅爱石
崇尝语之曰吾百年之后当指白日以汝为殉答曰
生爱死离不如无爱妾得为殉身其何朽于是弥见
宠爱崇常择美容姿相类者十人装饰衣服大小一
等使忽视不相分别常侍于侧使翾风调玉以付工
人为倒龙之佩萦金为凤冠之钗言刻玉为倒龙之
势铸金钗象凤皇之冠结袖绕楹而舞昼夜相接谓
之恒舞欲有所召不呼姓名悉听佩声视钗色玉声
轻者居前金色艳者居后以为行次而进也使数十
人各含异香行而语笑则口气从风而扬又屑沈水
之香如尘末布象□上使所爱者践之无迹者赐以
真珠百琲有迹者节其饮食令身轻弱故闺中相戏
曰尔非细骨轻躯那得百琲真珠及翾风年三十妙
年者争嫉之竞相排毁石崇受谮润之言即退翾风
为房老使主群少乃怀怨而作五言诗曰春华谁不
美卒伤秋落时突烟还自低鄙退岂所期桂芳徒自
蠹失爱在蛾眉坐见芳时歇憔悴空自嗤石氏房中
并歌此为乐曲至晋末乃止
　　高柔妻胡氏
按孙统高柔集叙柔字世远乐安人婚泰山胡氏女
年二十姿色艳逸近是上流妇人柔家道隆崇既罢
司空参军安固令营宅于伏川驰动之情既薄又爱
玩贤妻便有终焉之志尚书令何充取为冠军参军
僶俯应命眷恋绸缪不能相舍相赠诗书清婉辛切
　　李势妹
按天中记桓温平蜀以李势妹为妾甚有宠常着斋
后主始不知既闻与数十婢拔白刃袭之正值李梳
头发委藉地肤色玉曜不为动容徐曰国破家亡无
心至此今日若能见杀乃是本怀主于是掷刀前抱
之曰阿子我见亦怜何况老奴遂善之
　　大苻氏
按十六国春秋后燕录慕容熙昭仪大苻氏故中山
尹苻谟之长女也名曰娀娥纳为贵人未几进昭仪
熙甚幸之乃为昭仪凿曲光海清凉池季夏盛暑士
卒不得休息暍死者大半苻氏美而艳好微行游宴
熙弗之禁也未几而卒
　　梁
　　刘孝仪妹
按太清记刘孝仪诸妹文彩艳质甚于神人也
　　羊侃妾
按南史梁羊侃传侃性豪侈善音律自造采莲棹歌
两曲甚有新致姬妾侍列穷极奢靡有弹筝人陆太
喜着鹿角爪长七寸□人张净婉腰围一尺六寸时
人咸推能掌上舞又有孙荆玉能反腰贴地衔得席
上玉簪敕歌人王娥儿东宫亦歌者屈偶之并
妙尽倚曲一时无对
按诚斋杂记羊侃妾孙荆玉能反腰贴地衔席上玉
簪谓之弓腰
　　隋
　　红拂
按张说□髯客传炀帝之幸江都命司空杨素守西
京素奢贵自奉礼异人臣每宾客上谒未尝不踞□
而见令美人捧出侍婢罗列颇僭于上末年益甚一
日卫公李靖以布衣来谒素亦踞见之靖前揖曰天
下方乱英雄竞起公为帝室重臣须以收罗豪杰为
心不宜踞见宾客素敛容与语大悦一妓有殊色执
红拂立于前独目靖靖既去妓指吏问曰去者处士
住何处吏具以对妓颔而去靖归逆旅其夜五更初
忽闻扣门声靖起问乃紫衣戴帽人杖揭一囊靖问
谁曰妾杨家之红拂妓也靖遽延入脱衣去帽乃十
八九佳丽人也素面华衣而拜靖惊答妓曰妾侍杨
司空久阅天下人多矣未有如公者丝萝非独生愿
托乔木故来奔耳靖曰杨司空权动京师如何曰彼
尸居余气不足畏也诸妓知其无成去者众矣彼亦
不甚逐也计之详矣幸无疑焉问其姓曰张问伯仲
之次曰最长观其肌肤仪状真天人也靖不自意获
之益喜惧瞬息万虑不安而窥户者足无停履既数
日闻追访之声意亦非峻乃雄服乘马排闼而去

　闺艳部列传二
　　唐
　　张嘉贞女
按开元天宝遗事郭元振少时美风姿有才艺宰相
张嘉贞欲纳为婿元振曰知公门下有女五人未知
孰陋事不可仓卒更待忖之张曰吾女各有姿色即
不知谁是匹偶以子风骨奇秀非常人也吾欲令五
女各持一丝幔前使子取便牵之得者为婿元振欣
然从命遂牵一红丝线得第三女大有姿色后果随
夫贵达
　　饼师妻
按孟启本事诗宁王宪贵盛宠妓数十人皆绝艺上
色宅左有卖饼者妻纤白明媚王一见注目厚遗其
夫取之宠惜逾等环岁因问之汝复忆饼师否默然
不对王召饼师使见之其妻注视双泪垂颊若不胜
情时王座客十余人皆当时文士无不凄异王命赋
诗王右丞维诗先成云莫以今时宠难忘昔日恩看
花满眼泪不共楚王言座客无敢继者王乃归饼师
以终其志
　　裴六郎
按通幽记哥舒翰有爱妾曰裴六郎容范旷代善歌
舞
　　虢国夫人
按乐史太真外传贵妃有姊三人皆丰硕修整工于
谑浪巧会旨趣每入宫中移晷方出天宝七载封大
姨为韩国夫人三姨为虢国夫人八姨为秦国夫人
同日拜命皆月给钱十万为脂粉之资然虢国不施
妆粉自衒美艳常素面朝天当时杜甫有诗云虢国
夫人承主恩平明骑马入宫门却嫌脂粉污颜色淡
扫蛾眉朝至尊又赐虢国照夜玑秦国七叶冠盖希
代之珍其恩宠如此
　　章台柳
按许尧佐章台柳传天宝中昌黎韩翊有诗名性颇
落拓羁滞贫甚有李生者与翊友善家累千金负气
爱才爱姬曰柳氏艳绝一时喜谈谑善讴咏李生居
之别第与翊为宴歌之地而馆翊于其侧翊素知名
其所候问皆当时之彦柳氏自门窥之谓其侍者曰
韩夫子岂长贫贱者乎遂适意焉李生素重翊无所
□□惕惜后知其意乃具膳请翊饮酒酣李生曰柳夫人
容色非常韩秀才文章特异欲以柳荐枕于韩君可
乎翊惊栗避席曰蒙君之恩解衣辍食久之岂宜夺
所爱乎李坚请之柳氏知其意诚乃再拜引衣接席
李坐生于客位引满极欢李生又以资三十万佐翊
之费翊悦柳氏之色柳氏慕翊之才两情皆获喜可
知也明年礼部侍郎杨度擢上第屏居闲处柳氏谓
翊曰荣名及亲昔人所尚岂宜以濯浣之贱稽采兰
之美乎翊由是省家于清池岁余乏食鬻妆具以自
给天宝末盗覆二京士女奔骇柳氏以色艳独异且
惧不免乃剪发毁形寄迹法灵寺是时侯希逸自平
卢节度淄青素籍翊名请为书记洎神武返正翊乃
遣使间行求柳氏以练囊盛麸金题之曰章台柳章
台柳昔日青青今在否纵使长条似旧垂也应攀折
他人手柳氏捧金呜咽左右凄悯答之曰杨柳枝芳
菲节所恨年年赠离别一叶随风忽报秋纵使君来
岂堪折无何有蕃将沙叱利者初立功窃知柳氏之
色劫以归第宠之专房及希逸除左仆射入觐翊从
行至京师已失柳氏所在叹想不已偶于龙首冈见
苍头以骏牛驾辎軿从两女奴翊偶随之自车中问
曰得非韩员外乎某乃柳氏也使女奴窃言失身沙
叱利阻同车者请诘旦相待于道政里门及期而往
以轻素结玉合实以香膏自车中授之曰当遂永诀
愿置诚念乃回车以手挥之轻袖摇摇香车辚辚目
断意迷失于惊尘翊大不胜情会淄青诸将合乐酒
楼使人请翊翊强应之然意气皆丧音韵凄咽有虞
侯许俊者以材力自负抚剑言曰必有故愿一效用
翊不得已具告之俊曰请足下数字当力致之乃衣
缦胡佩双鞬从一骑径造沙叱利之第候其出行里
余乃被衽执辔犯关排闼急趋而呼曰将军中恶使
召夫人仆侍辟易无敢仰视遂升堂出翊札示柳氏
挟之跨鞍马逸尘断倏忽乃至引裾而前曰幸不辱
命四座惊叹柳氏与翊执手涕泣相与罢酒是时沙
叱利恩宠殊等翊俊惧祸乃诣希逸希逸大惊曰吾
所为事俊乃能尔乎遂献状曰检校尚书金部员外
兼御史韩翊久列参佐累彰勋效顷从乡赋有妾柳
氏阻绝凶寇依止名尼今文明抚运遐迩率化将军
沙叱利凶恣挠法凭恃微功驱有志之妾干无为之
政臣部将兼御史中丞许俊族本幽蓟雄心勇决却
夺柳氏归于韩翊义切中抱虽招感激之诚事不先
闻固乏训齐之令寻有诏柳氏宜还韩翊许俊赐钱
二百万翊后累迁至中书舍人
　　红绡
按杨巨源奴传唐大历中有崔生者其父为显
僚与盖代之勋臣一品者熟生时为千牛其父使往
视一品疾一品召生入室生少年容貌如玉拜传父
命一品忻然爱慕命坐与语时三妓人艳皆绝代居
前以金瓯贮含桃而擘之沃以甘酪而进一品遂命
衣红绡妓者擎一瓯与生食生赧不食一品命红绡
妓以匙进之生不得已而食妓哂之遂辞去一品曰
郎君暇必相访无间老夫也命红绡送出院时生回
顾妓立三指又反掌者三然后指胸前小镜子云记
取余更无言生归达一品意返学院神迷意夺语减
容沮恍然凝思日不暇食但吟诗曰误到蓬莱顶上
游明珰玉女动星眸朱扉半掩深宫月应照璚芝雪
艳愁左右莫能究其意时家有奴磨勒顾瞻郎
君曰心中有恨何不报老奴生曰汝辈何知而问我
襟怀间事磨勒曰但言当为郎君释解生骇异具告
之磨勒曰小事耳何自苦耶生又白其隐语勒曰有
何难会立三指者一品宅中有十院歌姬此乃第三
院耳反掌三者数十五指以应十五之数十五夜月
圆如镜令郎君来耳生大喜谓曰何计而能导我磨
勒笑曰后夜乃十五夜请深青绢两匹为郎君制束
身之衣一品宅有猛犬守歌妓院门非常人不得辄
入入必噬杀之其警如神其猛如虎即曹州孟海之
犬也世间非老奴不能毙此犬今夕当为郎君挝杀
之遂携炼椎而往食顷而回曰犬已毙固无碍耳夜
三更与生衣青衣遂负而逾十重垣乃入歌妓院内
至第三门绣户不扃金缸微明惟闻妓长叹而坐若
有所俟但吟诗曰深洞莺啼别院香偷来花下解珠
珰碧云飘断音书绝空倚玉箫愁凤凰侍卫皆寝邻
近然生遂缓缓搴帘而入良久验是生姬跃下榻
执手曰知郎君悟必能默识所以手语耳又不知
郎君有何神术而能至此生具告磨勒之谋姬曰磨
勒何在曰帘外耳遂召以金瓯酌酒而饮之姬白生
曰某家本富居在朔方主人拥旄逼为姬仆不能自
死尚且偷生虽绮罗珠翠如坐桎梏贤爪牙既有神
术何妨为脱狴牢所愿既申虽死不悔生愀然不语
磨勒曰娘子意既坚确此亦小事耳姬甚喜磨勒请
先为负其囊橐装奁如此三复焉然后曰恐迟明遂
负生与姬飞出峻垣十余重一品家之守御无惊者
遂归学院而匿之及旦一品家方觉又见犬已毙一
品大骇曰此必侠士挈之无更声闻徒为后患耳姬
隐崔生家二载因花时驾小车游曲江为一品家人
潜志认遂白一品一品异之召崔生诘其事惧不敢
隐遂言奴磨勒一品曰他事不问某须为天下人除
害命甲士五十人严持兵仗围崔生院使擒磨勒磨
勒持匕首飞出高垣瞥若翅翎疾同鹰隼攒矢如雨
莫能中之顷刻之间不知所向后一品悔惧每夕多
以家童持剑戟自卫如此周岁方止后十余年崔家
有人见磨勒卖药于洛阳市容颜如旧
　　薛瑶英
按杜阳杂编元载宠姬薛瑶英攻诗书善歌舞仙姿
玉质肌香体轻虽旋波摇光飞燕绿珠不能过也瑶
英之母赵娟亦本岐王之爱妾也后出为薛氏之妻
生瑶英而幼以香之故肌香也及载纳为姬处金
丝之帐却尘之褥其褥出自勾骊国一云是却尘之
兽毛所为其色殷鲜光无比衣龙绡之衣一袭无
一二两抟之不盈一握载以瑶英体轻不胜重衣故
于异国求是服也唯贾至杨公南与载友善故往往
得见歌舞至因赠诗曰舞怯铢衣重笑疑桃脸开方
知汉武帝虚筑避风台公南亦作长歌褒美其略云
雪面淡蛾天上女凤箫鸾翅欲飞去王钗宝翠步无
尘楚腰如柳不胜春瑶英善为巧媚载惑之怠于庶
务而瑶英之父曰宗本兄曰从义与赵娟递相出入
以构贿赂号为关节更与中书主吏卓倩等为腹心
而宗本辈以事告者载未尝不颔之天下赍宝货求
大官职无不恃载权势指薛卓为梯媒及载死瑶英
自为俚妻矣论者以元载丧令德而崇贪名自一妇
人而致也
　　刘无双
按薛调刘无双传王仙客者建中中朝臣刘震之甥
也初仙客父亡与母同归外氏震有女曰无双小仙
客数岁皆幼稚戏弄相狎震之妻常戏呼仙客为王
郎子如是者凡数岁而震奉孀姊及抚仙客尤至一
日王氏姊疾且重召震约曰我一子之念可知也恨
不见婚宦无双端丽聪慧我深念之异日无令归他
族我以仙客为托尔诚许我瞑目无所恨震曰姊宜
安静自颐养无以他事自挠其姊竟不痊仙客护丧
襄邓服阕思念身世孤孑如此宜求婚娶以广后嗣
无双长成矣我舅氏岂以位尊官显而废旧约耶于
是饰装抵京师时震为尚书租庸使门馆赫奕冠盖
填塞仙客既觐致于学舍弟子为伍舅甥之分依然
如故但寂然不闻选取之议又于隙间窥见无双
姿质明艳若神仙中人仙客发狂唯恐姻亲之不谐
遂鬻囊橐得钱数百万舅氏舅母左右给使达于
养皆厚遗之又因复设酒馔中门之内皆得入矣诸
表同处悉敬事之遇舅母生日市新奇以献雕镂犀
玉以为首饰舅母大喜又旬日仙客遣老妪以求亲
之事闻于舅母舅母曰是我所愿也即当议其事又
数夕有青衣告仙客曰娘子适以情事言于阿郎阿
郎云向亦未许之模样云云恐是参差也仙客闻之
心气俱丧迟旦不寐恐舅氏之见弃也然奉事不敢
懈怠一日震趋朝至日初出忽走入宅汗流气促唯
言却大门却大门一家惶骇不测其由良久乃
言泾原兵士反姚令言领兵入含元殿天子出苑北
门百官奔赴行在我以妻女为念略归部署疾召仙
客与我勾当家事我嫁与尔无双仙客闻命惊喜拜
谢乃装金银罗锦二十驮谓仙客曰汝易衣服押领
此物出开远门觅一深隙店安下我以汝舅母及无
双出启夏门繞城续至仙客依所教至日落于城外
店中待久不至城门自午后扃南望目断遂乘骢
秉烛繞城至启夏门门亦守门者不一持白棓或
坐或立仙客下马徐问曰城中有何事如此又问今
日有何人出此门者曰朱太尉已作天子午后有一
人带领妇人四五辈欲出此门街中人皆识云是租
庸使刘尚书门司不敢放出近夜追骑至一时驱向
北去也仙客失声恸哭却归店三更向尽城门忽开
见火炬如昼兵士皆持兵挺刃传呼斩砍使出城搜
城外朝官仙客舍辎骑惊走归襄阳村居三年后知
复京阙重经海内无事乃入京访舅氏消息至新
昌南街立马仿徨之际忽有一人马前拜熟视之乃
旧使苍头塞鸿也鸿本王家生其舅常使得力遂留
之握手垂涕仙客谓鸿曰阿舅阿母安否鸿云并在
兴化宅仙客喜极云我便过街去鸿云某已得从良
客户有一小宅子贩缯为业今日已夜郎君且就客
户一宿来早同去未晚遂引至所居饮馔甚备至昏
黑乃闻报曰尚书受伪命官与夫人皆处极刑无双
已入掖庭矣仙客哀冤号绝感动邻里谓鸿曰四海
至广举目无亲戚未知托身之所又问曰旧家人谁
在鸿曰唯无双所使婢采苹者今在金吾将军王遂
中宅仙客曰无双固无见期得见采苹死亦足矣由
是乃刺谒以从侄礼见遂中具道本末愿纳厚价以
赎采苹遂中深见相知感其事而许之仙客税屋与
鸿苹居塞鸿每言郎君渐长合求官职悒悒不乐何
以遣时仙客感其言以情恳告遂中遂中荐见仙客
于京兆尹李齐运齐运以仙客前衔为富平县尹知
长乐驿累月忽报有使押领内家三十人往园陵以
备洒扫宿长乐驿毡车子十乘下讫仙客谓塞鸿曰
我闻宫嫔选在掖庭多是衣冠子女我恐无双在焉
汝为我一窥可乎鸿曰宫嫔数千岂使及无双仙客
曰汝但去人事亦未可定因令塞鸿假为驿吏烹茗
于帘外仍给钱三千约曰坚守茗具无暂舍去忽有
所睹即疾报来塞鸿唯唯而去宫人悉在帘下不可
得见但夜语喧哗而已至夜深群动皆息塞鸿涤器
篝火不敢辄寐忽闻帘下语曰塞鸿塞鸿汝争得知
我在此也郎健否言讫呜咽塞鸿曰郎君见知此驿
今日疑娘子在此令塞鸿问候又曰我不久语明日
我去后汝于东北舍阁子中紫褥下取书送郎君言
讫便去忽闻帘下极闹云内家中恶中使索汤药甚
急乃无双也塞鸿疾告仙客仙客惊曰我何得一见
塞鸿曰今方修渭桥郎君可假作理桥官车子过桥
时近车子立无双若认得必开帘子当得瞥见耳仙
客如其言至第三车子果开帘子窥见真无双也仙
客悲感怨慕不胜其情塞鸿于阁子中褥下得书送
仙客花笺五幅皆无双真迹词理哀切叙述周尽仙
客览之茹恨涕下自此永诀矣其书后云常见敕使
说富平县古押衙人间有心人今能求之否仙客遂
申府请解驿务归本官遂寻访古押衙闲居于村墅
仙客造谒见古生生所愿必力致之绘彩宝玉之赠
不可胜纪一年未开口秩满闲居于县古生忽来谓
仙客曰洪一武夫年且老何所用郎君于某竭分察
郎君之意将有求于老夫老夫乃一片有心人也感
郎君之深恩愿粉身以答效仙客泣拜以实告古生
古生仰天以手拍脑数四曰此事大不易然与郎君
试求不可朝夕便望仙客拜曰但生前得见岂敢以
迟晚为恨耶半岁无消息一日扣门乃古生送书书
云茅山使者回且来此仙客奔马去见古生乃无一
言又启使者复云杀却也且吃茶夜深谓仙客曰宅
中有家人识无双否仙客以采苹对立取而至古生
端相喜云借留三五日郎君且归后累日忽传说曰
有高品过处置园陵宫人仙客心甚异之令塞鸿探
所杀者乃无双也仙客号哭乃叹曰本望古生今死
矣为之奈何流涕欷歔不能自已是夕更深闻扣门
甚急及开门乃古生也领一子入谓仙客曰此无
双也今死矣心头微暖后日当活微灌汤药切须静
密言讫仙客抱入合子中独守之至明遍体有暖气
见仙客哭一声遂绝救疗至夜方愈古生又曰暂借
塞鸿于后掘一坑坑稍深抽刀断塞鸿头于坑中仙
客惊怕古生曰郎君莫怕今日报郎君恩足矣比闻
茅山道士有药术其药服之者立死三日却活某使
人专求得一丸昨令采苹假作中使以无双逆党赐
此药令自尽至陵下托以亲故百缣赎其尸凡道路
邮传皆厚赂矣必免漏泄茅山使者及舁人在野
外处置讫老夫为郎亦自刎郎君不得更居此门外
有担子一十人马五匹绢三百匹五更挈无双便发
变姓名浪迹以避祸言讫举刃仙客救之头已落矣
遂并尸盖覆讫未明而发历西蜀下峡寓居于渚宫
悄不闻京兆之耗乃挈家归襄邓别业与无双谐老
男女成群赞曰人生之契阔会合多矣若罕有斯比
尝闻古今所无无双遭乱世籍没而仙客之志死而
不夺卒遇古生之奇法取之冤死者十余人艰难走
窜其后归故乡为夫妇五十年何其异哉
　　崔莺莺
按会真记贞元中有张生者性温茂美丰容内秉坚
孤非礼不可入或朋从游宴扰杂其间他人皆汹汹
拳拳若将不及张生容顺而已终不能乱以是年二
十三未尝近女色知者诘之谢而言曰登徒子非好
色者是有淫行余真好色者而适不我值何以言之
大凡物之尤者未尝不留连于心是知其非忘情者
也诘者哂之亡几何张生游于蒲蒲之东十余里有
僧舍曰普救寺张生寓焉适有崔氏孀妇将归长安
路出于蒲亦止兹寺崔氏妇郑女也张出于郑绪其
亲乃异派之从母是岁浑瑊薨于蒲有中人丁文雅
不善于军军人因丧而扰大掠蒲人崔氏之家财产
甚厚多奴仆旅寓惶骇不知所托先是张与蒲将之
党友善请吏护之遂不及于难十余日廉使杜确将
天子命以统戎节令于军军由是戢郑厚张之德甚
因饰馔以命张中堂宴之复谓曰姨之孤嫠未亡提
携幼稚不幸属师徒大溃实不保其身弱子幼女犹
君之生也岂可比常恩哉今俾以仁兄礼奉见冀所
以报恩也命其子曰欢郎可十余岁容甚温美次命
女莺莺出拜尔兄尔兄活尔久之辞疾郑怒曰张兄
保尔之命不然尔且虏矣能复远嫌乎久之乃至常
服悴容不加新饰垂鬟黛接双脸断红而已颜色艳
异光辉动人张惊为之礼因坐郑傍以郑之抑而见
也凝睇怨绝若不胜其体问其年纪郑曰今天子甲
子岁之七月终今贞元庚辰生十七年矣张生稍以
词导之不对终席而罢张自是惑之愿致其情无由
得也崔之婢曰红娘生私为之礼者数四乘间遂道
其衷婢果惊沮溃然而奔张生悔之翌日婢复至张
生乃羞而谢之不复云所求矣婢因谓张曰郎之言
所不敢言亦不敢泄然而崔之族姻君所详也何不
因其德而求娶焉张曰予始自孩提性不苟合或时
纨绮闲居曾莫流盼不为当年终有所蔽昨日一席
间几不自持数日来行忘止食忘饱恐不能逾旦暮
若因媒氏而娶纳采问名则三数月间索我于枯鱼
之肆矣尔其谓我何婢曰崔之贞顺自保虽所尊不
可以非语犯之下人之谋固难入矣然而善属文往
往沈吟章句怨慕者久之君试为喻情诗以乱之不
然则无由也张大喜立缀春词二首以投之是夕红
娘复至持彩笺以授张曰崔所命也题其篇曰明月
三五夜其词曰待月西厢下迎风户半开拂墙花影
动疑是玉人来张亦微喻其旨是夕岁二月旬有四
日矣崔之东有杏花一树攀援可逾既望之夕张因
梯其树而逾焉达于西厢则户半开矣红娘寝于
上因惊之红娘骇曰郎何以至张因绐之曰崔之笺
召我矣尔为我告之亡几红娘复来连曰至矣至矣
张生且喜且骇谓必获济及崔至则端服严容人数
张曰兄之恩活我之家厚矣是以慈母以弱子幼女
见托奈何因不令之婢致淫逸之词始以护人之乱
为义而终掠乱以求之是以乱易乱其去几何诚欲
寝其词则保人之奸不义明之于母则背人之惠不
祥将寄于婢仆又惧不得发其真诚是用托短章愿
自陈启犹惧兄之见难是用鄙靡之词以求其必至
非礼之动能不愧心特愿以礼自持毋及于乱言毕
翻然而逝张自失者久之复逾而出于是绝望数夕
张君临轩独寝忽有人觉之惊欻而起则红娘敛衾
携枕而至抚张曰至矣至矣睡何为哉置枕设衾而
去张生拭目危坐久之犹疑梦寐然而修谨以俟俄
而红娘捧崔氏而至至则娇羞融冶力不能运支体
曩时端庄不复同矣是夕旬有八日矣斜月晶荧幽
辉半张生飘飘然且疑神仙之徒不谓从人间至
矣有顷寺钟鸣天将晓红娘促去崔氏娇啼宛转红
娘又捧之而去终夕无一言张生辨色而兴自疑曰
岂其梦耶及明靓妆在臂香在衣泪光荧荧然犹莹
于茵席而已是后十余日杳不复至张生赋会真诗
三十韵未毕而红娘适至因授之以贻崔氏自是复
容之朝隐而出暮隐而入同会于曩所谓西厢者几
一月矣张生常诘郑氏之情则曰知不可奈何矣因
欲就成之亡何张生将至长安先以诗谕之崔氏宛
无难词然而愁怨之容动人矣将行之夕不复可见
而张生遂西不数月复游于蒲舍于崔氏者又累月
崔氏甚工刀札善属文求索再三终不可见往往张
生自以文挑之不甚观览大略崔之出人者势必穷
极而貌若不知言则敏辨而寡于酬对待张之意甚
厚然未尝以词继之时愁艳幽邃恒若不识喜愠之
容亦罕形见异时独夜操琴愁弄凄恻张窃听之求
之则终不复鼓矣以是愈惑之张生俄以文调及期
又当西去当去之夕不复自言其情愁叹于崔氏之
侧崔已阴知将诀矣恭貌怡声徐谓张曰始乱之终
弃之固其宜矣愚不敢恨必也君乱之君终之君之
惠也则没身之誓其有终矣又何必深感于此行然
而君既不怿无以奉宁君常谓我善鼓琴向时羞颜
所不能及今且往矣既君此诚因命拂琴鼓霓裳羽
衣序不数声哀音怨乱不复知其是曲也左右皆歔
欷崔亦遽止投琴泣下流涟趋归郑所遂不复至明
旦而张行明年文战不胜遂止于京因贻书于崔以
广其意崔氏缄报之词粗载于此云捧览来问抚爱
过深儿女之情悲喜交集兼惠花胜一合口脂五寸
致耀首膏唇之饰虽荷殊恩谁复为容睹物增怀但
积悲叹耳伏承使于京中就业进修之道固在便安
但恨僻陋之人永以遐弃命也如此知复何言自去
秋以来常忽忽如有所失于喧哗之下或勉为语笑
闲宵自处无不泪零乃至梦寐之间亦多叙感咽离
忧之思绸缪缱绻暂若寻常幽会未终惊魂已断虽
半衾如暖而思之甚遥一昨拜辞倏逾旧岁长安行
乐之地触绪牵情何幸不忘幽微眷念亡斁鄙薄之
志无以奉酬至于终始之盟则固不忒忆昔中表相
因或同宴处婢仆见诱遂致私诚儿女之心不能自
固君子有援琴之挑鄙人无投梭之拒及荐寝席义
盛意深愚细之情永谓终托岂期既见君子而不能
定情致有自献之羞不复明侍巾帻没身永恨含叹
何言倘仁人用心俯遂幽劣虽死之日犹生之年如
或达士略情舍小从大以先配为丑行谓要盟之可
欺则当骨化形消丹诚不没因风委露犹托清尘存
没之诚言尽于此临纸呜咽情不能伸千万珍重珍
重千万玉环一枚是儿婴年所弄寄充君子下体所
佩玉取其坚润不渝环取其终始不绝兼乱丝一絇
文竹茶碾子一枚此数物不足见珍意者欲君子如
玉之贞俾志如环不解泪痕在竹愁绪萦丝因物达
诚永以为好耳心迩身遐拜会无期幽愤所锺千里
神合千万珍重春风多厉强饭为佳慎言自保无以
鄙为深念张生发其书于所知由是时人多闻之所
善杨巨源好属词因为赋崔娘诗一绝云清润潘郎
玉不如中庭蕙草雪销初风流才子多春思肠断萧
娘一纸书河南元稹亦续生会真诗三十韵曰微月
透帘栊萤光度碧空遥天初缥缈低树渐葱茏龙吹
过庭竹鸾歌拂井桐罗绡垂薄雾环佩响轻风绛节
随金母云心捧玉童更深人悄悄晨会雨蒙蒙珠莹
光文履花明隐绣栊瑶钗行彩凤罗帔掩丹虹言自
瑶华浦将朝碧玉宫因游李城北偶向宋家东戏调
初微拒柔情已暗通低环蝉影动回步玉尘蒙转面
流花雪登抱绮丛鸳鸯交颈舞翡翠合欢笼眉黛
羞偏聚唇朱暖更融气清兰蕊馥肤润玉肌丰无力
慵移腕多娇爱敛躬汗光珠点点发乱绿葱葱方喜
千年会俄闻五夜穷留连时有限缱绻意难终慢脸
含愁态芳词誓素衷赠环明运合留结表心同啼粉
流清镜残灯繞暗虫华光犹苒苒旭日渐曈曈乘鹜
还归洛吹箫亦止嵩衣香犹染麝枕腻尚残红羃羃
临塘草飘飘思渚蓬素琴鸣怨鹤清汉望归鸿海阔
诚难度天高不易冲行云无处所萧史在楼中张之
友闻之者莫不耸异之然而张亦志绝矣稹特与张
厚因征其词张曰大凡天之所命尤物也不妖其身
必妖于人使崔氏子遇合富贵乘宠娇不为云为雨
则为蛟为螭吾不知其所变化矣昔殷之辛周之幽
据百万之国其势甚厚然而一女子败之溃其众屠
其身至今为天下僇笑余之德不足以胜妖孽是用
忍情于时坐者皆为深叹后岁余崔已委身于人张
亦有所娶后乃因其夫言于崔求以外兄见夫语之
而终不为出张怨念之诚动于颜色崔知潜赋一章
词曰自从消瘦减容光万转千回懒下不为旁人
羞不起为郎憔悴却羞郎竟不之见后数日张生将
行又赋一章以谢绝之曰弃置今何道当时且自亲
还将旧来意怜取眼前人自是绝不复知矣时人多
许张为善补过者矣予尝于朋会之中往往及此意
者使夫知者不为为之者不惑贞元岁九月执事李
公垂宿于予靖安里第语及于是公垂卓然称异遂
为莺莺歌以传之崔氏小名莺莺公垂以命篇
　　沈真真
按丽情集太常博士郑还古寓东郡与柳将军同巷
还古将调西都柳盛张筵以饯尽出家妓讴歌荐酒
行杯有第三姬容艳妖绝郑窃窥之有眷眷意柳谓
郑曰此沈真真本良家子颇好文辞请赋诗以定情
候博士拜命即当送贺还古赋诗曰洞房出神仙清
声当管弦词轻白苎曲歌揭彩云篇既未生裴秀何
妨乞郑元不堪金谷水横过坠楼前柳览诗大喜俾
真真拜谢还古抵京旋拜伊阙令得重疾驰书告柳
柳即送真真赴京迎郑出相见真真饰容致拜还古
起前遽执真真手长吁而卒
　　崔护妻
按孟启本事诗博陵崔护姿质甚美而孤洁寡合举
进士下第清明独游都城南得居人庄一亩之宫而
花木丛萃寂若无人叩门久之有女子自门隙窥之
问曰谁耶以姓字对曰寻春独行酒渴求饮女子以
杯水至开门设命坐独倚小桃斜柯伫立而属意
殊厚妖姿媚态绰有余妍崔以言挑之不对目注者
久之崔辞去送至门如不胜情而入崔亦眷盼而归
嗣后绝不复至及来岁清明日忽思之情不可抑径
往寻之门墙如故而已锁扃之因题诗于左扉曰去
年今日此门中人面桃花相映红人面祇今何处去
桃花依旧笑春风后数日偶至都城南复往寻之闻
其中有哭声叩门问之有老父出曰君非崔护耶曰
是也又哭曰君杀吾女护惊起莫知所答老父曰吾
女笄年知书未适人自去年以来常恍惚若有所失
比日与之出及归见左扉有字读之入门而病遂绝
食数日而死吾老矣此女所以不嫁者将求君子以
托吾身今不幸而殒得非君杀之耶又特大哭崔亦
感动请入哭之尚俨然在崔举其首枕其股哭而
祝曰某在斯某在斯须臾开目半日复活矣父大喜
遂以女归之
　　湖州里姥女
按于邺扬州梦记杜牧少有逸才弱冠擢进士第复
捷制科性疏野放荡唯以宴游为事闻湖州名郡风
物妍好且多奇色因游焉湖州刺史某乙素厚牧颇
喻其意牧至每为之曲宴周游凡优姬倡女力所能
致者悉为致之牧曰美矣未尽善也乙复候其意牧
曰愿得张水嬉使州人毕观候四面云集某当间行
寓目冀有遇焉乙大喜如命至日两岸观者如堵迨
暮竟无所得将罢舟舣岸于丛人中有里姥引头
女年十余岁牧熟视曰此真国色向诚虚耳因使语
其母将接致舟中母女皆惧牧曰且不即纳当为后
期姥曰他年失信复当何如牧曰吾不十年必守此
郡十年不来乃从尔所适可也母许诺因以重币结
之为盟而别故牧归朝颇以湖州为念然以官秩尚
卑殊未敢发寻拜黄州池州又移睦州皆非意也牧
素与周墀善会墀为相乃并以三笺干墀乞守湖州
意以头目疾冀于江外疗之大中三年始授湖州刺
史比至郡则已十四年矣所约者已从人三载而生
一子牧既即政亟使召之其母惧其见夺携幼以同
往牧诘其母曰曩既许我矣何为反之母曰向约十
年十年不来而后嫁嫁已三年矣牧因取其载词视
之俯首移晷曰其词也直强之不祥乃厚为礼而遣
之因赋诗以自伤曰自是寻春去较迟不须惆怅怨
芳时狂风落尽深红色绿叶成阴子满枝
　　步非
按皇甫枚非传临淮武公业咸通中任河南府功
曹参军爱妾曰非姓氏容止纤丽若不胜绮罗
善秦声好文笔尤工击瓯其韵与丝竹合公业甚嬖
之其比邻天水赵氏第也亦衣缨之族不能斥言其
子曰象端秀有文纔弱冠矣时方居丧礼忽一日于
南垣隙中窥见非神气俱丧废食忘寐乃厚赂公
业之阍以情告之阍有难色复为利所动乃令其妻
伺非间处具以象意言焉非闻之但含笑凝睇
而不答门媪尽以语象象发狂心荡不知所持乃取
薛涛笺题绝句曰一睹倾城貌尘心只自猜不随萧
史去拟学阿兰来以所题密缄之祈门媪达非
读毕吁嗟良久谓媪曰我亦曾窥见赵郎大好才貌
此生薄福不得当之盖鄙武生悍非良配耳乃复
酬篇写于金凤笺曰绿惨双蛾不自持只缘幽恨在
新诗郎心应似琴心怨脉脉春情更拟谁封付门媪
令遗象象启吟讽数四拊掌喜曰吾事谐矣又以剡
溪玉叶纸赋诗以谢曰珍重佳人赠好音彩笺芳翰
两情深薄于蝉翼难供恨密似蝇头未写心疑是落
花迷碧洞只思轻雨洒幽襟百回消息千回梦裁作
长谣寄绿琴诗去旬日门媪不复来象


　闺艳部纪事一
潜夫论潜叹篇昔纣好色九侯闻之乃献厥女纣则
大喜以为天下之丽莫若此也以问妲己妲己惧进
御而夺己爱也乃伪俯而泣曰君王年即耆邪明既
衰邪何貌恶之若此而覆谓之好也纣于是渝而以
为恶则大怒遂脯厥女而烹九侯自此之后天下之
有美女者乃皆重室昼闭惟恐纣之闻也
六韬纣囚文王于羑里散宜生受命而行宛怀条涂
之山有玉女三人散宜生得之因费仲而献之于纣
以免文王
史记周本纪共王游于泾上密康公从有三女奔之
其母曰必致之王夫兽三为群人三为众女三为粲
王田不取群公行下众王御不参一族夫粲美之物
也众以美物归女而何德以堪之王犹不堪况尔小
丑乎小丑备物终必亡康公不献一年共王灭密
左传桓公九年宋华父督见孔父之妻于路目逆而
送之曰美而艳
桓公十六年初卫宣公烝于夷姜生急子属诸右公
子为之娶干齐而美公取之生寿及朔属寿于左公
子夷姜缢宣姜与公子朔构急子公使诸齐使盗待
诸莘将杀之寿子告之使行不可曰弃父之命恶用
子矣有无父之国则可也及行饮以酒寿子载其旌
以先盗杀之急子至曰我之求也此何罪请杀我乎
又杀之二公子故怨惠公十一月左公子泄右公子
职立公子黔牟惠公奔齐
襄公二十五年东郭偃臣崔武子棠公死偃御武子
以吊焉见棠姜而美之使偃取之偃曰男女辩姓今
君出自丁臣出自桓不可武子筮之遇困之大过史
皆曰吉示陈文子文子曰夫从风风陨妻不可娶也
且其繇曰困于石于蒺藜入于其宫不见其妻凶
困于石往不济也据于蒺藜所恃伤也入于其宫不
见其妻凶无所归也崔子曰嫠也何害先夫当之矣
遂取之庄公通焉骤如崔氏以崔子之冠赐人侍者
曰不可公曰不为崔子其无冠乎崔子因是又以其
间伐晋也曰晋必将报欲弒公以说于晋而不获间
公鞭侍人贾举而又近之乃为崔子间公夏五月莒
为且于之役故莒子朝于齐甲戌飨诸北郭崔子称
疾不视事乙亥公问崔子遂从姜氏姜入于室与崔
子自侧户出公拊楹而歌侍人贾举止众从者而入
闭门甲兴公登台而请弗许请盟弗许请自刃于庙
弗许皆曰君之臣杼疾病不能听命近于公宫陪臣
于掫有淫者不知二命公逾墙又射之中股反队遂
弒之二十八年国人灭崔氏其妻缢
宋芮司徒生女子赤而毛弃诸堤下共姬之妾取以
入名之曰弃长而美平公入夕共姬与之食公见弃
也而视之尢姬纳诸御嬖生佐
昭公二十八年初叔向欲娶于申公巫臣氏其母欲
娶其党叔向曰吾母多而庶鲜吾惩舅氏矣其母曰
子灵之妻杀三夫一君一子而亡一国两卿矣可无
惩乎吾闻之甚美必有甚恶是郑穆少妃姚子之子
子貉之妹也子貉早死无后而天锺美于是将必以
是大有败也昔有仍氏生女黰黑而甚美光可以鉴
名曰元妻乐正后夔取之生伯封实有豕心贪婪无
厌忿颣无期谓之封豕有穷后羿灭之夔是以不祀
且三代之亡共子之废皆是物也女何以为哉夫有
尤物足以移人苟非德义则必有祸叔向惧不敢取
平公强使取之生伯石伯石始生子容之母走谒诸
姑曰长叔姒生男姑视之及堂闻其声而还曰是豺
狼之声也狼子野心非是莫丧羊舌氏矣遂弗视
昭公二十八年昔贾大夫恶娶妻而美三年不言不
笑御以如皋射雉获之其妻始笑而言贾大夫曰才
之不可以已我不能射女遂不言不笑夫
尹文子大道上篇齐有黄公者好谦早有二女皆国
色以其美也尝谦辞毁之以为丑恶丑恶之名远布
年过而一国无聘者卫有鳏夫时冒娶之果国色然
后曰黄公好谦故毁其子不姝美于是争礼之
吴越春秋平王使无忌为太子娶于秦秦女美容无
忌报平王曰秦女天下无双王可自取王遂纳秦女
为夫人而幸爱之
战国策楚怀王拘张仪将欲杀之靳尚为仪谓王之
幸夫人郑□曰子亦自知且贱于王乎郑□曰何也
尚曰张仪者秦王之忠信有功臣也今楚拘之秦王
欲出之秦王有爱女而美又简择宫中佳丽好玩习
音者以欢从之资之金玉宝器奉以上庸六县为汤
沐邑欲因张仪内之楚王楚王必爱秦女资强秦以
为重挟宝地以为资势必为王妻以临于楚王惑于
虞乐必厚尊敬亲爱之而忘子子益贱而日疏矣郑
□曰愿委之于公为之奈何曰子何不急言王出张
仪张子得出德子无已时秦女必不来而秦必重子
子内擅楚之贵外结秦之交畜张子以为用子之子
孙必为楚太子矣此非布衣之利也郑□遂说楚王
出张子
魏王遗楚王美人楚王说之夫人郑□知王之说新
人也甚爱新人衣服玩好择其所喜而为之宫室卧
具择其所善而为之爱之甚于王王曰妇人所以事
夫者色也而妒者其情也今郑□知寡人之说新人
也其爱之甚于寡人此孝子之所以事亲忠臣之所
以事君也郑□知王以己为不妒也因谓新人曰王
爱子美矣虽然恶子之鼻子为见王则必掩子鼻新
人见王因揜其鼻王谓郑□曰夫新人见寡人则揜
其鼻何也郑□曰妾知也王曰虽恶必言之郑□曰
其似恶闻王之臭也王曰悍哉令劓之无使逆命
说苑齐王建九重之台募国中有画者赐之钱狂卒
敬君常苦饥寒妻端正敬君工画贪赐书画去家日
久思念其妻遂画其像向之嘻笑旁人见之以白王
王即设酒与君相乐谓敬君曰国中献女无好者以
钱百万请妻可乎不者杀汝敬君慞惶听许
拾遗记燕昭王即位二年广延国来献善舞者二人
一名旋娟一名提嫫并玉质凝肤体轻气馥绰约而
窈窕绝古无伦或行无迹影或积年不饥昭王处以
单绡华幄饮以瓀之膏饴以丹泉之粟王登崇霞
之台乃召二人徘徊翔舞殆不自支王以缨缕拂之
二人皆舞容冶妖丽靡于鸾翔而歌声轻扬乃使女
伶代唱其曲清响流韵虽飘梁动木未足嘉也其舞
一名萦尘言其体轻与尘相乱次曰集羽言其婉转
若羽毛之从风末曲曰旋怀言其支体缠蔓若入怀
袖也乃设麟文之席散荃芜之香香出波弋国浸地
则土石皆香着朽木腐草莫不郁茂以熏枯骨则肌
肉皆生以屑喷地厚四五寸使二女舞其上弥日无
迹体轻故也时有白鸾孤翔衔千茎穟于空中自生
花实落地则生根叶一岁百获一茎满车故曰盈车
嘉穟麟文者错杂宝以饰席也皆为云霞麟凤之状
昭王复以衣袖麾之舞者皆止昭王知其神异处于
崇霞之台设枕席以寝燕遣侍人以卫之
襄阳耆旧纪楚襄王游云梦望朝云之余上有云气
宋玉曰昔先王游高唐怠而昼寝梦一妇人暧乎若
云皎乎若星将行未至如浮如倾对曰我帝委女名
瑶姬未行而丧封乎巫山之台精魂为草實为灵芝
史记张耳列传张耳尝亡命游外黄外黄富人女甚
美嫁庸奴亡其夫去抵父客父客素知张耳乃谓女
曰必欲求贤夫从张耳女听乃卒为请决嫁之张耳
张耳是时脱身游女家厚奉给张耳张耳以故致千
里客乃宦魏为外令名由此益贤
桓谭新论陈平说阏氏言汉有美女有容貌天下无
有今急驰使归迎欲进单于单于见必爱之则阏氏
言之单于而得逸也
晋书阮籍传邻家少妇有美色当垆沽酒籍常诣妇
饮醉便卧其侧籍既不自嫌其夫察之亦不疑也兵
家女有才色未嫁而死而籍不识其父兄径往哭尽
哀而还
谢鲲传邻家高氏女有美色鲲尝挑之女投梭折其
两齿时人为之语曰任达不已幼舆折齿鲲闻之□
然长啸曰犹不废我啸歌
世说新语温公丧妇从姑刘氏家值乱散唯有一女
甚有姿态姑以属公□婚公密有自婚意答云佳婿
难得但如峤比云何姑云丧败之余乞粗存活便足
慰吾余年何敢希汝比却后少日公报姑云已□得
婚处门地粗可婿身名宦尽不减峤因下玉镜台一
枚姑大喜既婚交礼女以手披纱扇抚掌大笑曰我
固疑是老奴果如所卜玉镜台是公为刘越石长史
北征刘聪所得
三国典略俗说宋祎是石崇妓绿珠弟子有色善吹
笛后在晋明帝处帝疢患笃群臣进谏请出宋祎帝
曰卿诸人谁欲得之阮遥集时为吏部尚书对曰愿
以赐臣即与之
邺中记广陵公陈达妺才色甚美发长七尺石虎以
为夫人
十六国春秋前秦录初坚之灭燕慕容冲姊清河公
主年十四有殊色坚纳之宠冠后庭冲年十三亦有
龙阳之姿坚又幸之姊弟专宠宫人莫进长安歌之
曰一雌复一雄双飞入紫宫
古今乐录桃叶王子敬妾也笃爱之为之歌其一篇
云桃叶映花红无风自婀娜二篇云桃叶复桃叶桃
树连树根
异苑晋义熙三年山阴徐琦每出门见一女子貌极
艳丽琦便解银钤赠之女曰感君佳贶以青铜镜与
琦便结为伉俪
幽明录近有一富家止生一男姿容过常游市见一
女子美丽卖胡粉爱之无繇自达乃托买粉日往市
得粉便去初无所言积渐久女深疑之明日复来问
曰君买此粉将欲何施答曰意相爱乐不敢自达然
恒欲相见故假此为因缘耳女怅然微应之曰见爱
如斯敢辞奔赴遂窃订约薄暮果到男不胜其悦把
臂曰宿愿始申于此欢跃遂死女惶惧不知所以因
循而还至食时父母怪男不起往视已死遂就殡殓
发箧笥中见百余裹胡粉大小一积其母曰杀吾儿
者此粉也入市遍买胡粉以此比之手迹如先遂执
问女曰何杀吾儿女闻呜咽具以实陈父母不信遂
以诉官女曰妾岂复□死乞一临尸尽哀县令许焉
径往抚之恸哭曰不幸致此若死魂而灵复何恨哉
男豁然更生具说情状遂为夫妇子孙繁茂焉
侍儿小名录宋阮佃夫有宠于明帝庐江何恢有妓
张耀华美而有宠为广州刺史将发要佃夫饮设乐
见张氏悦而求之恢曰恢可得此人不可得也佃夫
拂衣出户曰惜指失掌耶遂讽有司以公事弹恢
隋书五行志东魏北豫州刺史高仲密妻李氏慧而
艳齐世子澄悦之仲密内不自安遂以武牢叛阴引
西魏大战于河阳神武为西兵所窘仅而获免
诚斋杂记杨素有美妾姿色绝伦时有千牛桑和有
妖蛊异术常一见妇人即便能致炀帝密使窃之素
宅深邃和朝奉诏夜便窃以送帝帝奇其能诏素赐
之吁和之术何异□□奴乎安知非剑仙也
卢氏杂记庐江王瑗宠姬亭亭本贾人妻有殊色瑗
杀其夫而纳之瑗败而入宫复侍文皇
朝野佥载唐初兵部尚书任敕赐宫女皆国色妻
妒烂二女头发秃尽太宗闻之令上宫赍金胡饼酒
赐之云饮之立死三品合置姬媵尔不妒不须饮
之若妒即饮柳氏拜敕讫曰妾与结发夫妻俱出
微贱更相辅翼遂致荣官今多内嬖诚不如死遂
饮尽然非鴆也既睡醒帝谓曰其性如此朕亦当
畏之因诏二女令别宅安置
唐史宠姐宁王爱姬王宴客妓妾皆在独宠姐无得
见者李太白恃酒强之乃设七宝帘使宠姐隔帘而
歌
女红余志宠姐每眼一转宪即知其意宫中谓之眼
语又能作眉言宪宁王也
贤奕编宁王尝猎于鄠县界搜林莽草际一柜□锁
甚固王命发之乃一少女问其所自姓莫氏夜遇贼
僧劫至此王惊悦之载以后乘时明皇方求极色王
以莫氏姝丽即表上之具奏所由上令充才人
开元天宝遗事长安城中有豪民杨崇义者家富数
世服玩之属僣于王公崇义妻刘氏有国色与邻舍
儿李弇私通情甚于夫遂有意欲害崇义忽一日醉
归寝于室中刘氏与李弇同谋害之埋于枯井中其
时仆妾辈并无所觉惟有鹦鹉一只在堂前架上洎
杀崇义之后其妻诈令童仆四散寻□其夫遂经府
陈词言其夫不归窃虑为人所害府县官吏日夜捕
贼涉疑之人及童仆辈经拷捶者百数人莫究其弊
后来县官等再诣崇义家检校其架上鹦鹉忽然声
屈县官遂取于臂上因问其故鹦鹉曰杀家主者刘
氏李弇也官吏等遂执缚刘氏及捕李弇等下狱备
招情款府尹具事案奏闻明皇叹讶久之其刘氏李
弇依刑处死封鹦鹉为绿衣使者付后宫养喂张说
后为绿衣使者传好事者传之
李林甫有女六人各有姿色雨露之家求之不允林
甫厅事壁间开一横窗饰以杂宝缦以绛纱常日使
六女戏于窗下每有贵人子弟入谒林甫即使女于
窗中自选可意者事之
梦游录天宝初有范阳卢子在都应举频年不第渐
窘迫尝乘驴行见一精舍中有僧开讲听徒甚众卢
子诣讲筵倦寝梦至精舍门见一青衣携一篮樱桃
在下坐卢子访其谁氏因与青衣同餐樱桃青衣云
娘子姓卢嫁崔家今孀居在城因访近属即卢子再
从姑也青衣曰岂可阿姑同在一都郎君不往起居
者卢子便随之过天津桥入水南一坊有一宅门甚
高大卢子立于门下青衣先入顷有四人出门与卢
子相见皆姑之子也一任户部郎中一前任郑州司
马一任河南功曹一任太常博士二人衣绯二人着
绿形貌相见言叙颇极欢畅斯须引入北堂拜姑姑
衣紫衣年可六十许言词高朗威严甚肃卢子莫敢
仰视令坐悉访内外备谙氏族遂访儿婚姻未卢子
曰未姑曰吾有一甥女姓郑早孤遗吾妹鞠养甚有
容质颇令淑当为儿妇平章计必允遂卢子遽即拜
谢乃遣迎郑氏妹有顷一家并到车马甚盛遂检历
择日云后日大吉因与卢子定谢姑云聘财函信礼
物儿并莫忧吾悉与处置儿在城有何亲故并抄名
姓并其家第凡三十余家并在台省及府县官明日
下函其夕成礼事事华盛殆非人间明日设席大会
都城亲表礼毕遂入一院院中屏帷□席皆极珍异
其妻年可十四五容色美丽宛若神仙卢子不胜喜
遂忘家属又秋试之时姑曰礼部侍郎与姑有亲必
合极力更勿忧也明春遂擢第又应宏词姑曰吏部
侍郎与儿子弟当家连官情分偏洽令渠为儿必取
高第及榜出又登甲科授秘书郎姑云河南尹是姑
堂外甥令渠奏畿县尉数月□授王屋尉迁监察转
殿中拜吏部员外郎判南曹铨毕除郎中余如故知
制诰数月即真迁礼部侍郎两载知举赏平允朝
廷称之改河南尹旋属车驾还京迁兵部扈从到京
除京兆尹改吏部侍郎三年掌铨甚有美誉遂拜黄
门侍郎平章事恩渥绸缪赏赐甚厚作相五年因直
谏忤旨改左仆射罢知政事数月为东都留守河南
尹兼御史大夫自婚媾后至是经三十年有七男三
女婚宦俱毕内外诸孙十人后因出行却到昔年精
舍遂见其中有讲遂下马礼谒以故相之尊处端揆
居守之重前后导从颇极贵盛辉映左右升殿礼佛
忽然□醉良久不起既而梦觉乃见着白衫服饰如
故前后官吏一人亦无仿徨迷惑徐徐出门乃见小
竖捉驴执帽在门外立谓卢曰人饥驴饥郎君何久
不出卢访其时奴曰向午矣卢子罔然叹曰人世荣
华□达富贵贫贱亦当然也而今而后不更求宦达
矣寻仙访道绝人世焉
默记达奚盈盈者天宝中贵人之妻姿艳冠绝一时
会贵人者病同官之子为千牛者失索之甚急明皇
闻之诏大索京师无所不至而莫见其迹因问近往
何处其父言贵人病尝往问之诏且索贵人之室盈
盈谓千牛曰今势不能自隐矣出亦无甚害千牛惧
得罪盈盈因教曰第不可言在此上问何往但云所
见人物如此所见幕帏帐如此所食物如此势不
繇己决无患矣既出明皇大怒问之对如盈盈言上
笑而不问后数日虢国夫人入内明皇戏谓曰何久
藏少年不出耶夫人亦大笑而已
嘉话录王承升有妹国色德宗纳之不恋宫室德宗
曰□相女子乃出之□其母兄不得嫁进士朝官任
配军将作亲情后适元士会因以流落真□相女子
也
虚楼续本事诗郭暧宴客有婢镜儿善弹筝姿色绝
代李端在坐时窃寓目属意甚深暧觉之曰李生能
以弹筝为题赋诗娱客吾当不惜此女李即席口号
曰鸣筝金粟柱素手玉房前欲得周郎顾时时误拂
弦暧大称善彻席上金玉酒器并镜儿赠李
洪遂侍儿小名录崔紫云兵部李尚书乐妓词华清
峭眉目端丽李公罢镇北都为尹京洛时方家妓盛
列诸府有宴台官不赴杜紫微时为分司御史遇公
有宴故留南行一位待之为访诸妓并归北行三重
而坐宴将醉杜公轻骑而来连饮三觥顾北行回顾
主人曰尝闻有能篇咏紫云者今日知名不虚得倘
垂一惠无以加焉诸妓皆回头揜笑杜作诗曰华堂
今日绮筵开谁遣分司御史来忽发狂言惊满座两
行红粉一时回诗罢升车亸鞚而归
本事诗李逢吉性刚愎而沉猜多忌好危人略无怍
色刘禹锡有妓甚丽李阴以计夺之约某日皇城中
置宴朝贤宠嬖并请早赴境会□阍吏先放刘家妓
从门入倾都惊异无敢言者刘皇惑吞声又翊日与
相善数人谒之但相见如常从容久之并不言境会
之所以座中默然相目而已既罢一揖而退刘叹□
而归无可奈何作诗四章以拟四愁其一云玉钗重
合两无缘鱼在深潭鹤在天得意紫鸾休舞镜能言
青鸟罢衔笺金盆已覆难收水玉轸长拖不续弦若
向蘼芜山下过遥将红泪洒穷泉其二云鸾飞远树
栖何处凤得新巢已去心红粉尚留香漠漠碧云初
断信沉沉情知点污投泥玉犹自经营买笑金从此
山头似人石丈夫形状泪痕深其三曰但曾行处遍
寻看虽是生离死一般买笑树边花已老画眉窗下
月先残云藏巫峡音容断路隔星桥过往难莫怪诗
成无泪滴尽倾东海也须干其四云三山不见海沉
沉岂有仙娥更可寻青鸟去时云路断姮娥归处月
宫深纱窗遥想春相忆书幌谁怜夜独吟料得夜来
天上镜只因偏照两人心　又全唐诗话李逄吉闻
刘有美姬请携来一见不敢辞盛妆而往李见之命
与众姬向面李妓四十余人皆处其下既入不复出
顷之李以疾辞遂罢坐信宿绝不复知刘怨叹不已
为诗投献李但含笑曰大好诗遂绝
天中记余媚娘者才妇也适周氏夫亡以介洁自守
陆希声时为正郎闻其容美而善书巧智无比使行
人中善言者媒游说之媚娘曰陆郎中必得儿侍巾
栉须立誓不置侧室及女奴则可为陆家新妇希声
诺之既娶三年劈笺沫墨更唱迭和媚娘又能馔玉
色鲙妙不可及无何希声复获名姬柳蕣英者媚娘
怨之谕令入家同处希声以为诚然既共居略无它
说候希声他适即召蕣英闭室中手刃杀之碎其肌
体盛以二大合封题云送物归别墅阍吏异之送京
兆狱媚娘遂就极典
云溪友议真娘者吴国之佳人也时人比于钱唐苏
小小死葬吴宫之侧行客慕其华丽竞为诗题于墓
树栉比鳞臻有举子谭铢者吴门秀逸之士也因书
绝句以贻后之来者睹其题处经游之者稍息笔矣
诗曰虎丘山下冢累累松柏萧条尽可悲何事世人
偏重色真娘墓上独题诗
全唐诗话元稹廉问浙东有刘采春自淮甸而来容
华莫比元赠诗曰新妆巧样画双蛾谩裹常州透额
罗正面偷匀光滑笏缓行轻踏皱纹波言辞措雅风
流足举止低回秀媚多更有恼人肠断处选词能唱
望夫歌望夫歌即罗唝曲也
古今诗话白乐天有二妾樊素善歌小蛮善舞尝有
诗曰樱桃樊素口杨柳小蛮腰二妾既长有诗云一
树春风万万枝嫩于金色软于丝后二妾各去又有
诗云病与乐天相伴住春同樊素一时归
杜阳杂编宝历二年浙东国贡舞女二人一曰飞鸾
二曰轻凤修眉伙首兰气融冶冬不纩衣夏不汗体
所食多荔枝榧实金屑龙脑之类衣軿罗之衣戴轻
金之冠表异国所贡也軿罗衣无缝而成其纹巧织
人未之识焉轻金冠以金丝结之为鸾鹤状仍饰以
五彩细珠玲珑相续可高一尺秤之无二三分上更
琢玉芙蓉以为二女歌舞台每歌一声如鸾凤之音
百鸟莫不翔集其上及观于庭际舞态艳逸更非人
间所有每歌罢上令内人藏之金屋宝帐盖恐风日
所侵故也由是宫中语曰宝帐相重重一双红芙蓉
钗小志郑注赴河中姬妾百余尽熏麝香气闻数里
逆于人鼻是岁自京兆至河中所过瓜尽一不获
真珠叙绿真珠某镇襄阳时所纳也有殊色歌舞之
态时号绝伦
摭言张祜客淮南幕中赴宴杜牧同坐有所属意索
骰子赌钱酒后微吟曰骰子逡巡裹手拈无因得见
玉纤纤祜曰但知报道金钗落仿□还应露指尖
东观奏记毕諴本估客之子连升甲乙科杜琮为淮
南节度使置幕中始落盐籍文学优赡遇事无滞在
翰林上恩顾特异许用为相深为丞相令狐绹所忌
自邠宁连移凤翔昭义北门三镇皆绹缓其入相之
谋也諴思有以结绹在北门求得绝色非人世所易
有盛饰珠翠专使献绹绹一见之心动谓其子曰尤
物必害人毕太厚于吾无分今以是饵吾将以族吾
家也一见返之专人不敢将回驿候諴意諴又沥血
输启事于绹绹终不纳乃命郡吏货之东头医官李
元伯上所狎昵者以钱七十万致于家乃舍之正堂
元伯夫妻执贱役以事焉逾月尽得其欢心矣乃进
于上上一见惑之宠冠六宫元伯烧伏火丹砂进之
以市恩泽致上疮疾皆元伯之罪也懿宗即位元伯
与山人王岳道士虞紫芝俱弃市
全唐诗话崔郊寓居汉上有婢端丽善音律既贫鬻
婢于连帅给钱四十一万宠眄弥深郊思慕无已其
婢因寒食来从事家值郊立于柳阴马上涟泣誓若
山河郊赠之以诗曰公子王孙逐后尘绿珠垂泪滴
罗巾侯门一入深如海从此萧郎是路人或有嫉郊
者写诗于座公睹诗令召崔生左右莫之测也及见
郊握手曰侯门一入深如海从此萧郎是路人便是
公作耶遂命婢同归至于帏幌奁匣悉为增饰之
卢氏杂说江陵寓居士子忘其姓名有美姬甚贫求
尺题于交广间游索去万计支持五年粮食且戒其
姬曰某若五年不归任尔改适士子去后五年未归
姬遂为前刺史所纳在高丽坡底及明年士子归已
失姬所在寻访知处遂为诗求媒寄之诗云阴阴漠
漠下阳台惹着襄王更不回五度看花空有泪一心
如结不曾开纤罗自合依芳树覆水宁思返旧杯惆
怅高丽坡底宅春光无复下山来刺史见诗遂给一
百千及资装便遣还士子
北梦琐言浙西周宝侍中博陵崔夫人乃干符中时
相之姊妹也少为女道士或云寡而冠帔自幽独焉
大貂素以豪侠闻知崔有美色逾垣而窃之宗族亦
莫知其存殁尔后周除浙右其内亦至国号乃具车
马偕归崔门曰昔者官职卑下未敢先言此际叨尘
亦不相辱相国不得已容之此事凤翔杨少尹说之
甚详近代江南锺令内子乃卢肇员外之女也乱散
失身弟兄有在班行者耻之乃曰小娘子何不自杀
而偶非丈夫也
词话韦庄字端己着秦妇吟称为秦妇吟秀才举干
宁进士以才名寓蜀蜀主建羇留之庄有宠人姿质
艳丽兼善词翰建闻之托以教内人为词强夺去庄
追念悒怏作荷叶杯小重山词情意凄怨人相传播
盛行于时

　闺艳部纪事二
十国春秋卢文进初为刘守光骑将已而降后唐庄
宗拜蔚州刺史以属其弟存矩存矩时统山后八军
知文进有女少而艳求为侧室文进不得已与之而
内常切齿欲甘心焉因与乱军袭杀存矩
南唐近事严续相公歌姬唐镐给事通犀带皆一代
尤物也唐有慕姬之色严有欲带之心因雨夜相第
有呼卢之会唐适预焉严命出妓解带较胜于一掷
举坐屏气观其得失六骰数巡唐彩大胜唐乃酌酒
命美人歌一曲以别相君宴罢拉而偕去相君怅然
遣之
清异录刘鋹昏纵角出得波斯女年破瓜黑腯而慧
艳善淫曲尽其妙鋹嬖之赐号媚猪
十国春秋南汉后主时有宫人素馨以殊色进性喜
插白花遂名其花曰素馨花
墨客挥犀柳如京开知蔡州有监兵钱供奉者亦忠
懿之近属也乃父方奉朝请在京师开来谒造其书
阁见壁有绘妇人像甚美诘以谁氏监正对曰某之
女弟也既笄矣柳喜曰开丧偶逾期愿娶为继室钱
曰俟白家君敢议姻事柳曰以开之材学不辱于钱
氏之门遂强委禽焉不旬日遂成礼钱不敢拒走介
白其父遂乞上殿面诉柳开劫取臣女仁宗问曰识
柳开否曰不识谓曰奇士也卿家可谓得嘉婿矣吾
为卿媒可乎钱父不敢再言但拜谢而退
墨客挥犀湖南之俗好事妖神杀人以祭之凡得儒
生为上祀僧为次余人为下有儒生行郴连道中日
将暮遇□者问秀才欲何往生告之故□者曰前有
猛兽为暴不宜夜行此下有民居可以托宿生信之
趋而前始入一荒径诘屈行者甚少忽见高门大第
主人出见客甚喜延入一室供帐赫然肴馔丰美既
夕有妇人出向生所窥其色甚妍丽生戏一言挑之
欣然而就生由是流连数日妇人亦比夜而至情意
款昵乃私谓生曰是家将谋杀子以祭鬼我亦良家
子为其所劫至此所以遣妾侍君者欲以缀君留耳
生闻大骇乃夜穴壁与妇人同出比明行四十里投
近县县遣吏卒捕之尽得奸状前后被杀者数十人
前所见指途□者亦其党也尽抵极法生用赏得官
遂与妇人偕老焉
阴德传彭城刘元溥女将出适求女奴资行用钱八
十万得四人一人名兰荪者有殊色而风骨姿态不
类贱隶元溥诘其情果衣冠子已再易主元溥焚券
以家财五十万先其女而嫁之
投辖录章子厚惇初来京师赴省试年少美丰姿当
日晚独步御街见雕舆数乘从卫入都最后一舆有
一妇人美而艳揭帘以目挑章章因信步随之不觉
至夕妇人以手招与同舆载至一甲第甚雄壮妇人
者蔽章杂众人以入一院甚深邃若无人居者少选
前妇人始至备酒馔甚珍章因问其所妇人笑不答
自是妇人引侪辈迭相往来甚众俱亦姝丽询之皆
不顾而言他每去则以拒锁扃之如是累日夕章为
之体敝意甚仿徨一姬年差长忽发问曰此岂郎所
游之地何为至此耶我主翁行迹多不循道理宠婢
多而无嗣每钩致少年与群婢合久则毙之此地数
人矣章惶骇曰果尔为之奈何姬曰观子之容盖非
碌碌者似必能脱主人翊日入朝甚早今日解我之
衣以衣子我且不复锁门俟至五鼓吾来呼子急随
我登厅事我当以□役之服被子随前趋以出可以
无患矣尔后慎勿以语人亦勿复游此街不然吾与
若皆祸不旋踵诘旦果来叩户章用其术遂免于难
及既贵始以语族中所厚善者云后得其主之姓但
不晓于人耳少年不可不知诫也
墨庄漫录东坡在杭州一日游西湖坐孤山竹阁前
临湖亭上时二客皆有服预焉久之湖心有一彩舟
渐近亭前靓妆数人中有一人尢丽方鼓筝年三十
余风韵雅绰有态度二客竞目送之曲未终翩然
而逝公戏作长短句云凤凰山下雨初晴水风清晚
霞明一朵芙蓉开过尚盈盈何处飞来双白鹭如有
意慕娉婷忽闻江上弄哀筝苦含情遣谁听烟敛云
收依约是湘灵欲待曲终寻问取人不见数峰青
王直方立之父名棫家多侍儿而小鬟素儿尤妍丽
王尝以蜡梅花送晁无咎以诗五绝谢之有云芳菲
意浅姿容浅忆得素儿如此梅
桐江诗话畅姓惟汝南有之其族尢奉道男女为黄
冠者十之八九时有女冠畅道姑姿色妍丽神仙中
人也少游挑之不得乃作诗云曈人剪水腰如束一
幅乌纱裹寒玉超然自有姑射姿回看粉黛皆尘俗
雾合云窗人莫窥门前车马任东西礼罢晓坛春日
净落红满地乳鸦啼
春渚纪闻徐黄州之子叔广十四秀才东坡先生与
其舅张仲谟书所谓十三十四者皆俊性者是也尝
出先生醉墨一轴字画欹倾龙蛇飞动乃是张无尽
过黄州而黄州有四侍人适张夫人携其一住婿家
为浴儿之会无尽乃戏语云厥有美妾良有令妻公
即续之为小赋云道得征艹郑赵姓称孙姜闫齐浴
儿于玉之家一夔足矣侍坐于冰清之仄三英粲
兮既暮而张夫人复还其一乃闫姬也最为徐所宠
公复书绝句云玉笋纤纤揭绣帘一心偷看绿罗尖
使君三尺球头帽须信从来只有檐
清尊录崇宁中有王生者贵家之子也随计至都下
尝薄暮被酒至延秋坊过一小宅有女子甚美独立
于门徘徊徙倚若有所待者生方注目忽有驺骑呵
卫而至下马于此宅女子亦避去匆匆遂行初不暇
问其何姓氏也抵夜归复过其门则寂然无人声循
墙而东数十步有隙地丈余盖其宅后也忽自内掷
一瓦出拾视之乃有字云夜于此相候生以墙上剥
粉戏书瓦背云三更后宜出也复掷入焉因稍退十
余步伺之少顷一男子至周视地上无所见微叹而
去既而三更鼓月高雾合生亦倦睡欲归矣忽墙门
轧然而开一女子先出一老媪负笥从后生遽就之
乃适所见立门首者熟视生愕然曰非也回顾媪媪
亦曰非也将复入生挽而之曰汝为女子而夜与
人期至此我执汝诣官丑声一出辱汝门户我邂逅
遇汝亦有前缘不若从我去女泣而从之生携归逆
旅匿小楼中女自言曹氏父早死独有己一女母锺
爱之为择所归女素悦姑之子某欲嫁之使乳媪达
意于母母意以某无官勿从遂私约相奔墙下微叹
而去者当是也既南宫不利迁延数月无归意父使
人询之颇知有女子偕处大怒促生归扃之别室女
所赍甚厚大半为生费所余与媪坐食垂尽女使人
访其母则以亡女故抑郁而死久矣女不得已与媪
谋下汴访生所在时生侍父官闽中女至广陵资尽
不能进遂隶乐籍易姓为苏媛生游四方亦不知女
安否数年自浙中召赴阙过广陵女以倡侍燕识生
生亦讶其似女屡目之酒半女捧觞劝不觉两堕
酒中生凄然曰汝何以至此女以本末告随语零
生亦愧叹流涕不终席辞疾而起密召女纳为侧室
其后生子仕至尚书郎历数郡生表弟临淮李从为
余言
徐观莲塘二姬传政和七月之望士人杨彦采陆升
之载酒出莲塘舟回日夕夜泊横桥下月色明霁酒
各半醒闻邻船有琵琶声意其歌姬舟也蹑而窥之
见灯下有一姬自弄弦索二人径往见之询其由答
曰妾大都乐籍供奉女也从人来游江南值彼往云
间收布妾独处此候之尚未回也二人命取舟中馂
余肴核就灯下同酌姬举止闲雅姿色娟丽二人情
动于中稍挑谑之姬亦不以为嫌求其歌以侑觞则
曰妾近夕冒风喉咽失音不能奉命二人强之乃曰
近日游访西子陈迹得古歌数首敢奉清尘不讶为
荷凡一歌侑饮一觞歌曰半夜娃宫作战场血腥犹
杂宴时香西施不及烧残烛犹为君王泣数行彦采
曰歌韵悠柔含悲耸怆固云美矣第西施乃亡人国
妖艳之流不足道也愿更他曲以涤尘抱何幸如之
姬更歌曰家国兴亡良有以吴人何苦怨西施西施
若是亡吴国越国亡来又是谁彦采曰此言固是然
皆古人陈言素所厌闻大都才人三山五岳精灵间
气所聚会有何新声倾耳一听又歌曰家是红罗亭
上仙□来尘世已多年君心已逐东流水错把无缘
当有缘歌毕掀篷跃入水中彦采大惊汗背而觉一
梦境也寻升之共话醉眠脚后不能寤也翌日事传
吴下
挥麈余话徐干臣伸三衢人政和初以知音律为太
常典乐出知常州尝自制转调二郎神之词云闷来
弹鹊又搅碎一帘花影谩试着春衫还思纤手熏彻
金虬烬冷动是愁端如何向但怪得新来多病嗟旧
日沈腰如今潘鬓怎堪临镜重省别时泪滴罗襟犹
凝为我厌厌日高慵起长托春酲未醒雁足不来马
蹄难驻门掩一亭芳景空伫立尽日栏干倚遍昼长
人静既成会开封尹李孝寿来牧吴门李以严治京
兆号曰李闫罗道出郡下干臣大合乐燕劳之喻群
倡令讴此词必待其问乃止娼如戒歌至三四李果
询之干臣蹙额云某顷有一侍婢色艺冠绝前岁以
亡室不容逐去今闻在苏州一兵官处屡遣信欲复
来而今之主公靳之感慨赋此词中所叙多其书中
语适有天幸公拥麾于彼不审能为我地否李云此
甚不难可无虑也既次无锡宾赞者请受谒次第李
云郡官当至枫桥桥距城十里而远翌日舣舟其所
官吏上下望风股栗李一阅刺字忽大怒云都监在
法不许出城乃亦至此使郡中万一有火盗之虞岂
不殆哉斥都监下阶荷杖送狱又数日取其供牍判
奏字其家震惧求援宛转哀鸣致恳李笑道且还徐
典乐之妾了来理会兵官者解其指即日承命然后
舍之
金史欢都传欢都祖石鲁与昭祖交相得初乌札萨
部有美女名罢敌悔青岭东混同江蜀束水人掠而
去生二女长曰达回幼曰滓赛昭祖与石鲁谋取之
遂偕至岭右炷火于箭端而射蜀束水人怪之皆走
险久之无所复见却还所居昭祖及石鲁以众至虏
二女子以归
崔立传李琦者山西人入京娶夹谷元之妻妻年二
十余有姿色立初拘随驾官之家属妻舆病而往得
免琦娶之后人有言其美者立欲强之琦每见立欲
夺人妻必差其夫远出一日差琦出京琦以妻自随
如是者再三立遂欲杀琦
诗词余话詹天游名正字可大风流才思不减昔人
故宋驸马杨镇有十姬皆绝色名粉儿者犹胜一日
招天游宴尽出诸姬佐觞天游属意于粉儿口占一
词云淡淡青山两点春娇羞一点口儿樱一梭儿玉
一緺云白藕香中见西子玉梅花下遇文君不曾真
个也消魂杨遂以粉儿赠之曰天游真个消魂也后
为翰林学士熊纳文尝以□香遗之因作庆清朝慢
以谢其词云红雨争妍芳尘生将春都揉成泥分
明惠风微露搏搦花枝款款汗酥熏透娇羞无奈湿
云痴偏□称霓裳霞佩玉骨冰肌柳不似兰不似风
流处那更着意闻时蓦地生绡扇内凉浮动好风微
醉得浑无气力海棠一色睡胭脂滋味滞人花气争
知
元史燕铁木儿传燕铁木儿后房充斥不能尽识一
日宴赵世延家男女列坐名鸳鸯会见座隅一妇色
甚丽问曰此为谁意欲俱与归左右曰此太师家人
也
垄起杂事张士信守湖州饰二美姬以进士诚起香
桐芳蕙二馆以居之又选三吴良家女八十余人充
内使时宫阙未备就于府后起重楼邃阁数十间以
为闺闱之所名之曰春锦园
吴江县志陈某者洪武时为序班一子騃甚妻梁氏
有国色知书善吟时周庄顾学文者沈万三赘婿也
知而慕之因以税长拿舟往来常泊其河下梁亦窥
视焉学文乃赂恶少年诱其夫饮博而使媪持异饰
挑之遂成私约序班兄知之使童子窃其私书封寄
序班思有以中之及蓝玉事发序班从旁诬奏学文
与蓝通谋诏捕获之词连父妻姻党及其雠七十二
家转相援引连及千人
常熟县志直塘钱外郎险人也里妇赵重阳美而艳
钱诱其夫行商因与赵通一日夫归钱即治装遣之
矣会潮涸暂还钱方拥赵畅饮夫惮其强忍耻赴舟
钱杀之而诈以被盗闻官夫族发其谋邑令杨子器
逮讯不承姑系于狱自是亢旱累月桑民怿先生谒
令曰君知所以不雨乎赵重阳狱未决耳子器悟立
按使服其辜顷之大雨钱夤缘移之郡狱重贿狱中
盗伴认商事钱乃援盗词巧辨曹郡守凤召诘子
器具言其宄钱又奏之于朝下南京法司提问竟赂
要津得脱钱与赵出部门扬扬得意也晴霁中雷霆
忽作二人皆震死
泾林杂记唐伯虎名寅字子畏才高气雄藐视一世
而落拓不羁弗修边幅每遇花酒会心处辄忘形骸
其诗画特为时珍重锡山华虹山学士所尤推服彼
此神交有年尚未觌面唐往茅山进香道出无锡计
还棹时当往诣华倾倒晚泊河下登岸闲行偶见乘
舆车来女从如云有丫鬟貌尤艳丽唐不觉心动潜
尾其后至一高门众拥而入唐凝盼怅然因访居民
知是华学士府唐归神思迷惑辗转不寐中夜忽生
一计若梦魇状被发狂呼众惊起问故唐曰适梦中
见一天神朱发獠牙手持金杵进香不虔圣帝见谴
令我击汝持杵欲下予叩头哀乞再三云姑且恕尔
可只身持香沿途礼拜至山谢罪或可幸免不则祸
立降矣予惊醒战悚今当遵神教独往还愿汝辈可
操舟速回毋混乃公为也即微服持袍伞奋然登岸
疾行而去有追随者大怒逐回潜至华典中见主柜
者卑词气曰小子吴县人颇善书欲投府上写帖幸
为引进取笔书数行于一纸授之主者持进白华呼
之入见仪表俊伟字画端楷颇有喜色问平日习何
业曰幼读儒书颇善作文屡试不得进学流落至此
愿备书记之末公曰若尔可作吾大官伴读赐名华
安送至书馆安得进身潜访前所见丫鬟云名桂华
乃公所素宠爱者计无所出居久之偶见郎君文义
有未妥处私加改窜或为代作师喜其徒日进持文
夸华华曰此非孺子所及必倩人耳呼子诘之弗敢
隐因出题试安援笔立就举文呈华手有枝指华阅
之词意兼美益喜甚留为亲随俾掌文房凡往来书
札悉令裁复咸当公意未几主典者告殂华命安暂
摄出纳惟慎毫忽无私公欲令即代而嫌其未婚难
以重托呼媒为择妇安闻潜乞于公素所知厚者曰
安蒙主公提拔复谋为置室恩同天地第不欲重费
经营或以侍儿见配可耳所知因为转达华曰婢媵
颇众可令自择安遂微露欲得桂华公初有难色而
重违其意择日成婚另饰一室供帐华侈合□之夕
相得甚欢居数日两情益深唐遂吐露情实云吾唐
解元也慕尔姿容屈身就役此得谐所愿皆天缘也
岂宜久羁可潜遁归苏彼不吾测当图偕老耳女欣
然愿从遂买小舟乘夜遄发天晚家人见安房门封
锁启视室中衣饰细□俱各登记毫无所取华沉思
莫测其故令人遍访杳无形迹年余华偶至阊门见
书坊中坐一人形极类安从者以告华令物色之唐
尚在坊持文翻阅手亦有枝指仆尤骇异询为何人
旁云此唐伯虎也归以告华遂持刺往谒唐出迎坐
定华审视再三果克肖茶至而指露益信为安无疑
奈难以直言踌□未发唐命对酌半酣华不能忍因
缕述安去来始末以探之唐但唯唯华又云渠貌与
指颇似公不识何故唐又唯唯而不肯承华狐疑欲
起别去唐曰幸少从容当为公剖之酒复数行唐命
童秉烛前导入后堂请新娘出拜珠珞重遮不露娇
面拜毕唐携女近华令熟视之笑曰公言华安似不
佞不识桂华亦似此女否乃相与大笑而别华归厚
具妆奁赠女遂缔姻好云
祝允明义虎传荆溪有二人髫丱交壮而贫富不同
窭子以故宴安无他技独微解书数妻且艳富子乃
设谋谓曰若困甚盍图济乎窭告以不能故富子曰
固知也某山某甲丰于贿乏主计吏□人久矣若才
正应膺此若欲吾为善策之窭子感谢富子取具舟
费并载其艳者以去抵山又谓曰吾故未尝夙语彼
彼突见若夫妇得无少忤子一忤且不可复进留而
内守舟吾与若先焉窭子从之偕上山富子宛转引
行险恶溪林中窭子胼碎破血出被踝踵不已至
极寂处乃蹴而委于地出腰钺斫之陨绝富子谓死
矣哭下山谓艳者曰若夫啮于虎矣若之何妇惟哭
富子又谓曰哭何为吾试同若往检□不见乃更造
计耳妇亦从之偕上山富子又宛转引行别险恶溪
林中至极寂处拥而求淫妇未答忽虎出丛柯间咆
哮奋前啮富子去毙焉妇惊定心念彼习行且尔吾
夫其果在虎腹中矣不怨客转身而归迷故途顺途
而哭倏见一人步于旁问故妇陈之人言尔勿哭当
返诸舟可归尔舟在彼遂导之返见舟而灭盖神云
妇登舟莫为计俄而山中又一人哭而出遥察之厥
雄也妇疑骇其鬼与夫亦疑妇当为贼收矣何独尚
存哉既相逼果夫果妻也相携大恸而苏各道故夫
曰彼图淫若固未□图死我固未死图报贼贼固自
得报矣我何憾亦何不可置邪于是悲而慰哭而笑
终归完于乡祝子曰视贼始谋时何义哉已乃以巧
败受不义之诛于虎虎亦巧矣非虎也天也使妇不
遇虎得理于人而报贼且未必遂遂且未若此快也
故巧不足以尽虎以义表焉可也
虎荟陈氏家义兴山中夜闻虎当门大虓开门视之
乃一少艾虽衣襦雕损而妍姿不伤问之知是商女
随母上冢作寒食为虎所搏至此陈妇见其端丽讽
之曰能为吾子妇乎女谢唯命乃遂配其季子逾月
父母踪迹得之喜甚遂为婚姻谓为虎媒
潘之恒滁妇传溧阳马一龙者新领解北上过滁阳
抵宿见店主当垆妇丽甚马为之销魂荡思乃前揖
主人曰若妇美而艳自是将来贵人何不许我我将
介蹇修求之可乎主人曰客痴矣此我媳也何得妄
言马遂因酒狂宛转哀恳主人复笑曰若备礼财黄
金千两吾许从公盖以马行李萧然故诳之耳马欣
诺与盟而退明日辞主人行十余里向关津乃解鞍
踟□遇公车必揖于前曰余溧阳马一龙也适在邸
有一诖误非千金不解公辈念同袍能解囊假数金
乎时公车四方凑集且闻马奇才新举首无不愿纳
交进金于是不数日千金数满矣马奉金率舆从还
过店主进金请妇行主人乃大笑曰向我戏若耳岂
真有若事而以千金卖媳者耶马未答而其媳从内
靓妆而出拜主人曰既为翁媳翁安得以媳为戏自
此何面目复为翁媳乎请从客行践翁之盟时马仆
从甚都一拥而去莫敢谁何主人惟有骇叹而已
情史类略楚中贾人某者年二十余妻美而艳夫妇
之爱甚笃某商于粤久不归其家近市楼居妇偶当
垂帘而望忽见美男子貌类其夫乃启帘流眄既
觉其□赧然而避男子新安人客二年矣见楼上美
人眄己深以为念叩姓名于市东鬻珠老媪因遣重
贿求计通之媪曰老妇知之矣此贞妇不可犯也寻
常罕睹其面安能为汝谋耶新安客哀祈不已媪曰
郎君明日午余可多携白镪到馆对门典肆中与某
交易若蒙见召老妇得入其门或有机耳然期在合
欢勿计岁月客唯唯去媪因选囊中大珠并簪珥之
珍异者明日至肆中佯与新安人较直良久于日中
照弄珠色把玩搔头市人竞观喧笑声彻妇所妇果
临窗来窥即命侍儿招媪媪收货入笥曰阿郎如尔
直老妇卖久矣便过从与妇作礼出货相示数语匆
匆即收拾曰适有急事他出烦为简置少间徐来等
论既去数日不至一日雨中来曰老妇爱女有事数
日奔走负期今日雨中请观一切缨络妇人出箧中
种种奇妙老媪宣叹不一形容既毕妇量媪货酬之
有方媪喜曰如尊意所衡固无憾向者新安客高下
不情徒负此丰标耳妇复请迟价之半以俟夫归媪
曰邻居复相疑耶妇既喜价轻复幸半赊留之饮媪
机颖巧捷彼此惟恨相知之晚明日媪携酌相过倾
倒极欢自此妇日不能无媪矣媪与妇益狎时进语
挑之妇年少未免愁叹之意形于颜色因留媪宿媪
亦言家中喧杂爱此中幽静明日当携卧具来此次
日妇为之下榻媪靡夕不至联□相向中夜谈笑两
不相忌新安人数问媪期却曰未未至秋月过谓媪
曰初谋柳叶未黄今行将白雪侵枝矣媪曰今夕随
老妇入成败系此也因授之计媪每夜黑至妇家是
夕阴雨与新安人同入而伏之寝门之外媪与妇酌
于房雨声甚戚笑剧加殷媪强饮侍儿侍儿不胜醉
卧他所独两人深饮各酣适有飞蛾来火上媪佯以
扇扑之灯灭伪启门索火复佯笑曰忘携烛去折旋
之际则已暗导其人于卧榻矣顷之辞以夜深火静
复闭门妇畏暗数数呼媪媪曰老妇当同帷作伴耳
乃挟其人登妇□妇犹以为媪也启被抚其身曰姥
体滑如是其人不言腾身而上妇已神狂听其轻薄
而已欢毕始问为何人媪乃前谢罪述新安客爱慕
之意妇已堕术中遂不能舍相爱逾于夫妇将一年
新安人费已千金一日结伴欲返流涕谓妇曰别后
相思乞一物以当会面妇开箱简珍珠衫一件自提
领袖为其人服之曰道路苦热极生清凉幸为君里
衣如妾得近体也其人珍重而别相约明年共载他
往新安人自庆极遇珠衫未尝去体顾之辄泣是年
为事梗明年复商于粤旅次适遇楚人同馆相得颇
欢戏道生平隐事新安人自言曾于君乡遇一妇如
此盖楚人外氏故客粤中主人皆外氏旧交故楚人
假外氏姓名作客新安人无自物色也楚人内惊佯
不信曰亦有证乎新安人出珠衣泣曰欢所赠也君
归囊之便幸作书邮楚人曰仆之中表不敢得罪新
安人亦悔失言收衣谢过楚人货尽归家谓妇曰适
经汝家汝母病甚渴欲见汝便当速去复授一简书
曰料理后事语至家与阿父相闻我初归不及便来
妇人至母家视母颜色初无恙因大惊发函视之则
离婚书也阖门愤恸不知所出父至婿家请故婿曰
第还珠衫则复相见父归述婿语妇人内□欲死父
母不详其事姑慰解之期年有吴中进士宦粤过楚
择妾媒以妇对进士出五十金致之妇人家告婿婿
简妇房中大小十六箱皆金帛宝珠封畀妻去闻者
莫不惊嗟期年楚人复客粤偶与主人算货不直语
竞拉翁仆地暴死二子讼之官官即进士也夜深张
灯简状妾侍侧见前夫名氏哭曰是妾舅氏今遭不
幸愿丐生还官曰狱将成矣妇人长跪请死官曰起
徐当处分明白明日欲出复泣曰事若不谐生勿得
见矣官乃语二子若父伤未形须刷洗一验欲移尸
置漏泽园二子家累千金耻亏父体叩头言父死状
甚彰毋烦剜剔官曰不见伤痕何以律罪二子恳请
如前官曰若父老矣死其分也我有一言足雪若憾
若能听否二子咸请惟命官曰令楚人服斩衰呼若
父为父葬祭悉令经纪执绋□踊一随若行若父快
否二子叩头曰如命举问楚人楚人喜于拯死亦顿
首如命事毕妾求与舅氏相见男女相抱痛哭逾情
官疑之因叩其实则故夫妇也官不忍仍使携归出
前所携十六箱还妇且护出境楚人已继娶前妇归
反为侧室或曰新安人以念妇故再往楚中道遭盗
劫及至不见妇愁思病剧不能归乃召其妻妻至会
夫己物故楚人所置后室即新安人妻也
眉公见闻录荣襄公袁宗皋为世宗日讲官敷陈明
鬯上喜钦赐公家奴女婢各六人初公为长史时中
酒昼寝偶梦一美姬扶□跪请曰妾备充李白洲下
陈今愿治相公帷箔公惊觉召黄夫人语异之既而
李以党宸濠败妻孥殁入官至是公所受赐婢女李
姬果与焉则昔梦中人也
篷栊夜话余夜投屯溪胡氏酒馆馆人醉归踉跄与
余接语又引余袖令视其二女二女匿笑帷中不肯
出时于灯后闪露偶一瞥眼皆殊色也女又摘琵琶
弦唱蔡郎词断续窈袅余幞被不能寐知其欲为眩
乱乃诡呼店妪寄行□久之检视□中悉布衲草履
始寂然不复弄姿越二日上贾人船有操舟健儿与
余仆语宛转诘之即其二婿也往来溪中如织岁一
二省家不能信宿留也
松江府志俞明时弱冠就学郡中舍于诸父家邻有
美女目挑之明时佯勿喻无何夜有叩户声觇之即
是女也明时曰男爱行女爱节其他又何爱焉女大
愧悟潜去明日即迁舍女逾年于归卒为贤妇

　闺艳部杂录
诗经正义美女而谓之姬姜者以黄帝姓姬炎帝姓
姜二姓之后子孙昌盛其家之女美者尤多遂以姬
姜为妇人之美称成九年左传引逸诗云虽有姬姜
无弃憔悴是以姬姜为妇人美称也
穆天子传赤乌之人好献女于天子女听女列为嬖
人曰赤乌氏美人之地也宝玉之所在也
庄子西施毛嫱人之所美也鱼见之深入鸟见之高
飞
慎子毛嫱西施天下之至姱也衣以被褐则见者皆
走易以元緆则行者皆止
越绝书美人宫周五百九十步陆门二水门一今北
坛利里丘土城句践所习教美女西施郑旦宫台也
女出于苎罗山欲献于吴自谓东陲僻陋恐女朴鄙
故近道居去县五里
鸿烈解待西施毛嫱而为配则终身不家矣
画西施之面美而不可说
佳人不同体美人不同面
美女摈于宫
美人者非必西施之种
说苑美女者丑妇之仇也
书曰五事一曰貌貌若男子之所恭敬妇人之所以
姣好也
新论黄公美女乃得丑名
扬蛾眉者为丑女之所妒
□颜玉理眄视巧笑众目之所悦也轩皇爱嫫母之
丑貌不易落英之丽容
镜形如杯以照西施镜纵则面长镜横则面广非西
施貌易所照变也
盐铁论说西施之美无益于容
论衡夫好容人所好也其遇固宜或以丑面恶色称
媚于上嫫母无盐是也嫫母进于黄帝无盐纳于齐
王故贤不肖可豫知遇难先图
魏女色艳郑□鼻之
外史王之宫粲姬盆幕融如阳春歌姬倚瑟舞姝临
纛
拾遗记列女成群迷心动虑所爱之容恐不及玉纤
腰皓齿患不如神
述异记吴故宫有香水溪俗云西施浴处人呼为脂
粉塘吴王宫人濯妆于此溪上源至今馨香古诗云
安得香水泉濯郎衣上尘
诗品女有扬蛾入宠再盼倾国
文心雕龙里丑捧心不关西施之嚬
唐乐史绿珠传绿珠者姓梁白州博白县人也州则
南昌郡古越地秦象郡汉合浦郡地唐武德初削平
萧铣于此置南州寻改为白州取白江为名州境有
博白山博白江盘龙洞房山双角山大华山山上有
池池中有婢妾鱼绿珠生双角山下美而艳赵俗以
珠为上宝生女为珠娘生男为珠儿绿珠之字由此
而称晋石崇为交趾采访使以真珠三斛致之崇有
别庐在河南金谷涧中有金水自太白源来崇即川
阜制园馆绿珠能吹笛又善舞崇以明妃曲教之而
自制新诗曰我本良家子将适单于庭辞别未及终
前驱已抗旌仆御涕流漓辕马悲且鸣哀□伤五内
涕泣沾珠缨行行日已远遂造匈奴城延伫于穷庐
加我阏氏名殊类非所安虽贵非所荣父子见凌辱
对之惭且惊杀身良不易默默以苟生苟生亦何聊
积思愤且盈愿假飞鸟翼弃之以遐征飞鸣不我顾
伫立以屏营昔为匣中玉今为粪上英朝华不足欢
甘与秋草并传语后世人远嫁难为情崇又作懊恼
曲以赠绿珠崇之美艳者千余人择数十人妆饰一
等使同侍之不相分别刻玉为倒龙佩镂金为凤凰
钗结袖绕楹而舞欲有所召者不呼姓名悉听佩声
视钗色佩色轻者居前钗色艳者居后以为行次而
进赵王伦乱常贼类孙秀使人求绿珠崇方登凉观
临清水妇人侍侧使者以告崇出侍婢数百人以示
之皆蕴兰麝而被罗绮曰在所择使者曰君侯服御
丽则丽矣然受命指索绿珠不知孰是崇勃然曰吾
所爱不可得也秀因是谮伦族之收兵忽至崇谓绿
珠曰我今为尔获罪绿珠泣曰愿□死于君前崇固
止于是坠楼而崇弃东市时人名其楼曰绿珠楼楼
在步广里近狄泉在王城之东绿珠有弟子朱韩有
国色善吹笛后入晋明帝宫中今白州有一派水自
双角山出合容州江呼为绿珠江亦犹归州有昭君
滩昭君村昭君场吴有西施谷脂粉塘盖取美人出
处为名又有绿珠井在双角山下者老传云汲此井
者诞女必多美丽里闾有识者以美色无益于国以
巨石填之尔后虽有产女端妍者而七窍四肢多不
完具异哉山水之使然昭君村生女皆炙破其面故
白居易诗曰不敢往者戒恐贻来者冤至今村女面
烧灼成瘢痕又以不完具而惜焉牛僧儒周秦行纪
云夜宿薄太后庙见戚夫人王嫱太真妃潘淑妃各
赋诗言志别有善笛女子短鬟窄衫贝带貌甚美与
潘氏偕来太后接坐居之令吹笛往往亦及酒太后
顾而谓曰识此否石家之绿珠也潘妃养作妹太后
曰绿珠能无诗乎绿珠相谢作诗曰今日人非昔日
人笛声空怨赵王伦红残翠碎花楼下金谷千年更
不春太后曰牛秀才远来今日谁人与伴绿珠曰石
尉卫性严忌今有死不可及乱事虽诡□聊以解颐
噫石崇之败虽自绿珠始亦其来有渐矣崇常刺荆
州夺远使臣杀客商以致巨富又遗王恺鸩鸟共
为鸩毒之事有此阴谋加以美燕邀集令美人行酒
客饮不尽者令黄门斩美人王丞相与大将军常共
访崇丞相素不能饮□自强至于沉醉至大将军故
不饮以观其气色已斩三人君子曰祸福无门惟人
所召崇心不义举动杀人乌得无报也非绿珠无以
速石崇之诛非石崇无以显绿珠之名绿珠之堕楼
侍儿之有真节者也比之于古则有田六出六出者
王进贤侍儿也进贤晋愍太子妃洛阳乱石勒掠进
贤渡孟津欲妻之进贤骂曰我皇太子妇司徒公女
小子敢干我乎言毕投河六出曰大既有之小亦宜
然复投河中又有窈娘者武周朝乔知之宠婢也盛
有姿色特善歌舞知之教之读书善属文深所爱幸
时武承嗣骄贵内宴酒酣迫知之将金玉赌窈娘知
之不肯便使人就家强载以归知之怨悔作绿珠篇
以叙其怨词曰石家金谷重新声明珠十斛买娉婷
此日可怜无复比此时可喜得人情君家闺阁欲窥
难尝将歌舞借人看富贵雄豪非分理骄矜势力横
相干辞君去君终不忍徒劳掩面伤红粉百年离别
在高楼一代红颜为君尽知之私赂承嗣家阉奴传
诗于窈娘窈娘得诗悲泣投井而死承嗣令汲出于
衣中得诗鞭杀阉奴讽吏罗织之以至杀焉悲夫二
子以爱姬示人掇丧身之祸所谓倒持太阿授人以
柄易曰慢藏诲盗冶容诲淫其此之谓乎后诗人题
歌舞妓者皆以绿珠为名庾肩吾曰兰堂上客至绮
席青弦抚自作明君辞还数绿珠舞李元操云绛树
摇歌扇金谷舞筵开罗袖拂归客留欢醉玉杯江总
诗云绿珠含舞孙秀强相邀绿珠之没已数百年
矣诗人尚□之不已其故何哉盖一婢子不知书而
能感主恩愤不顾身其志烈凛凛诚足使后人仰慕
歌咏也至有享厚禄盗高位亡仁义之行怀反复之
情暮四朝三唯利是视节操反不若一妇人岂不愧
哉今为此传非徒衒美丽张祸源且欲惩戒辜恩负
义之类也季伦死后十日赵王伦败左卫将军赵泉
斩孙秀于中书军士赵骏剖秀心食之伦囚金墉城
赐金屑酒伦□以巾覆面曰孙秀□我也饮金屑而
死皆夷家族南阳生曰此乃天之报怨不然何以枭
夷之立见乎
绿珠已入烈部
故以此入杂录

妆楼记女星傍一小星名始影妇女于夏至夜候而
祭之得好颜色
闻见后录归州有昭君村村人生女无美恶皆炙其
面白州有绿珠村旧井尚存或云饮其水生美女村
人竟以瓦石实之岂亦以二女子所遭为不祥耶容
斋五笔诗三百篇中其誉妇人者至多如叙宗姻之
贵者如平王之孙齐侯之子汾王之甥蹶父之子齐
侯之子卫侯之妻东宫之妹邢侯之姨谭公惟私夸
服饰之盛者若副笄六珈如山如河玉之瑱也象之
揥也赞容色之美者若唐棣之华华如桃李鬒发如
云手如柔荑肤如凝脂领如蝤蛴齿如瓠犀螓首蛾
眉巧笑倩兮美目盼兮颜如舜华洵美且都语嫁聘
之侈者若百两彭彭八鸾锵锵不显其光诸娣从之
祁祁如云烂其盈门其词可谓尽善矣魏晋六朝流
连光景不可胜述唐人播之歌诗固亦极挚若态浓
意远淑且真肌理细腻骨肉匀绣罗衣裳照暮春蹙
金孔雀银麒麟翠微叶垂鬓唇珠压腰衱稳称身
深宫高楼入紫清金作蛟龙盘绣楹佳人当窗弄白
日弦将手语弹鸣筝回眸一笑百媚生六宫粉黛无
颜色后宫佳丽三千人三千宠爱在一身金屋妆成
娇侍夜玉楼宴罢醉和春楼上楼前尽珠翠眩转荧
煌照天地此皆李杜元白之丽句也予独爱朱庆余
闺意一绝句上籍水部者曰洞房昨夜停红烛待晓
堂前拜舅姑妆罢低声问夫婿画眉深浅入时无细
味此章不谈量女之容貌而其华艳韶好体态温柔
风流酝藉非第一人不足当也欧阳公所谓状难写
之景如在目前含不尽之意见于言外然后为工斯
之谓也庆余名可久以字行登宝历进士而官不达
著录于艺文志者只一卷予家有之他不逮此张籍
酬其篇云越女新妆出镜心自知明艳更沉吟齐纨
未是人间贵一曲菱歌直万金其爱之重之可见矣
然比之庆余殊为不及
槁简赘笔自古咏妇人诗云手如柔荑肤如凝脂领
如蝤蛴齿如瓠犀螓首蛾眉巧笑倩兮美目盼兮宋
玉云增之一分则太长减之一分则太短施朱太赤
傅粉太白固已的的分其状貌矣韩退之云清声而
便体秀外而慧中飘轻裾曳长袖粉白黛绿者列屋
而闲居妒宠而负恃争妍而取怜又何费辞之繁至
元微之云近昵妇人晕洎眉目绾约头发衣服广修
之度匹配色泽尤极怪艳因为艳诗可谓直状略无
隐蓄陶渊明作闲情赋固多微词梁昭明便谓白玉
微瑕以此言之宜乎当时深斥以为淫言绮语入人
肌肤偶读元氏叙诗寄乐天书故录其语
墨庄漫录玉台新□梁沈约休文有六忆诗盖艳词
也其后少有效其体者王全玉乃作宫体十忆诗李
元膺重见之爱其词意宛转且曰读之动人老狂不
能已聊复效尤亦作十绝谓忆行忆坐忆饮忆歌忆
书忆博忆颦忆笑忆眠忆妆也其一曰屏帐腰支出
洞房花枝窣地领巾长裙边遮定双鸳小只有金莲
步步香其二曰椅上藤花阚面平绣裙斜绰茜罗轻
踏青姊妹频来唤鸳履贪弓不意行其三曰绿蚁频
催未厌多帕罗香□衬金荷从教弄酒春衫涴别有
风流上眼波其四曰一串红牙碎玉敲碧云无力驻
云霄也知唱到关情处缓按余声眼色招其五曰纤
玉参差象管轻蜀笺小研碧窗明袖纱密掩嗔郎看
学写鸳鸯字未成其六曰小阁争筹画烛低锦茵围
坐玉相欹娇羞惯被吾郎戏袖掩春□出注迟其七
曰漫注横波无语处轻拢小板欲歌时千愁万恨关
心曲却使眉尖学别离其八曰从来题目值千金无
事羞多始见心乍向客前犹掩敛不知已觉钿窝深
其九曰泥娇成困曰初长暂卸轻裙玉簟凉漠漠帐
烟笼玉枕粉肌生汗白莲香其十曰宫样梳儿金缕
犀钗梁水玉刻蛟螭眉间要点双心事不管萧郎只
画眉其情致殊妍丽自非风流才思者不能作也
西施美人也三尺童子皆知其为越献于吴以亡吴
也吴越春秋云越王使相者得苎萝山鬻薪之女曰
西施郑旦饰以罗縠教以容步而献于吴庄子曰西
施病心而矉其里之丑人见而美之归亦捧心而矉
孟子云西子蒙不洁则人皆掩鼻而过之注云西子
古之好女西施也毛嫱亦美人也庄子曰毛嫱丽姬
人之所美也鱼见之深入鸟见之高飞释音注司马
彪云毛嫱古美女一云越王美姬也骊姬晋献公嬖
之以为夫人崔撰本作西施又慎子云毛嫱西施天
下之至姣也按左氏传越之灭吴在鲁哀公之二十
二年孟子尝见梁惠王齐宣王自鲁哀公之二十二
年至魏王之元年一百四年至齐宣王之元年一百
三十二年乃魏惠王之二十九年也史记庄子传云
名周与梁惠王齐宣王同时则庄子与孟子盖一时
慎子名到与淳于髡驺奭之徒皆战国时人亦庄孟
一时也又史记表晋献公五年伐骊戎得骊姬是岁
己酉也至魏惠王之元年三百七年若以毛嫱为越
王美姬又与骊姬非同时而崔撰以骊姬为西施故
以为近故说者谓庄孟慎子所言西施皆越之献吴
者然予读管子小称篇有云毛嫱西施天下之美人
也盛怒气于面不能以为好史记表齐威公小白之
元年丙申也鲁欲与齐公子纠入后小白齐距鲁生
致管仲是岁至越灭吴计二百一十三年而管仲之
书已言毛嫱西施是二人者皆前古之人矣岂越之
西施冒古之美人以为名耶是有二西施矣而毛嫱
亦非越王之美姬明甚司马彪之注乃臆说也当更
质于博洽者
唐来鹏有观忏会夫人诗云回眸绿水初波起合掌
白莲花未开嘉佑中有王永年者娶宗女求举于窦
卞杨绘得监金耀门书库永年尝置酒延卞绘出其
妻间坐妻以左右手掬酒以饮卞绘谓之曰白莲花
盏可谓善体物者也然意亦取鹏之诗云
李文叔尝有杂书论左马班范韩之才云司马迁之
视左丘明如丽倡黠妇长歌缓舞间以谐笑倾盖立
止亦可喜矣然而不如绝代之女方且却铅黛曳缟
纻施帷幄裴徊微吟于高堂之上使淫夫穴隙而见
之虽失气疾归不食以死而终不敢意其一启齿而
笑也
彦周诗话诗人写人物态度至不可移易元微之李
娃行云髻鬟峨峨高一尺门前立地看春风此定为
媢妇退之华山女诗云洗妆拭面着冠帔白咽红颊
长眉青此定是女道士东坡作芙蓉城诗亦用长眉
青三字云中有一人长眉青□如微云淡疏星便有
神仙风度
彦周诗话杨炎歌云雪面淡蛾天上女凤箫鸾翅欲
飞去玉钗翘碧步无尘楚腰如柳不胜春为元载侍
姬瑶英作也
彦周诗话杜牧之作赤壁诗云折剑沉沙铁未消自
将磨洗认前朝东风不与周郎便铜雀春深锁二乔
意谓赤壁不能纵火为曹公夺二桥置之铜雀台上
也孙氏霸业系此一战社稷存亡生灵涂炭都不问
只恐捉了二乔可见措大不识好恶
彦周诗话王晋卿得罪外谪后房善歌者名啭春莺
乃东坡所见也亦遂为密县马氏所得后晋卿还朝
寻访微知之作诗云佳人已属沙咤利义士今无古
押衙仆在密县与马缙辅游甚久知之最详缙辅在
其兄处犹见之国色也西清诗话中载此事云过颍
昌见之传误也
西溪丛语杜牧之诗云娉娉袅袅十三余豆蔻梢头
二月初不解豆蔻之义阅本草岂蔻花作穗嫩叶卷
之如生初如芙蓉穗头深红色叶渐展花渐出而色
微淡亦有黄白色似山姜花花生叶间南人取其未
大开者谓之含昭花言尚小如□身也
吴越春秋云吴国西子被杀杜牧之诗云西子下姑
苏一舸逐鸱夷东坡词云五湖闻道扁舟归去仍携
西子予问王性之性之云西子自下姑苏一舸自逐
范蠡遂为两义不可云范蠡将西子去也尝疑之别
无所据因观唐景龙文馆记宋之问分题得浣纱篇
云越女颜如花越王闻浣纱国微不自宠献作吴宫
娃山薮半潜匿苎罗更蒙遮一行霸勾践再笑倾夫
差艳色夺常人效颦亦相夸一朝还旧都靓妆寻若
耶鸟惊入松萝鱼畏沉荷花始觉冶容妾方□群心
邪此诗云复还会稽又与前不同当更详考
墨子云楚灵王好细腰故其臣皆三饭为节胁息然
后带缘墙然后起韩非子云楚庄王好细腰一国皆
饥色刘禹锡踏歌行云为是襄王故宫地至今犹是
细腰多未知孰是
野客丛谈韦苏州诗曰西施且一笑众女安得妍而
白乐天诗曰回眸一笑百媚生六宫粉黛无颜色杜
子美诗云须臾九重真龙出一洗万古凡马空而东
坡颂曰奋鬣长鸣万马皆喑等一意耳其后用之益
精明余尝用是语为一联云六宫无色回眸笑万马
皆喑奋鬣鸣吴曾漫录谓白乐天回眸一笑百媚生
盖祖李白清平词一笑皆生百媚之语李白之语又
有所自观江总回身转佩百媚生插花照镜千娇出
意又出此
东坡诗曰他年一舸鸱夷去应记侬家旧姓西赵次
公注按寰宇记东施家西施家施者其姓所居在西
故曰西施今云旧姓西施不契勘耳余恐言旧住西
传写之误遂以住为姓既是姓西何问新旧此说甚
不通应记侬家旧住西正此一字语意益精明矣
李贺诗西施晓梦绡帐寒香鬟堕髻半沉檀辘轳
哑转鸣玉惊起芙蓉新睡足以芙蓉睡足事为西施
用亦佳唐诗亦有一枝娇醉卧芙蓉之语
扪虱新话东坡酷爱西湖尝作诗云若把西湖比西
子淡妆浓抹总相宜识者谓此两句已道西湖好处
公又有诗曰云山已作歌眉浅山下碧桃清似眼予
谓此诗又是为西子写生也
诚斋杂记响屧廊以楩梓板铺于地上西施行则有
声故名
采兰杂志昔有妇人思所欢不见□涕泣恒洒于
北墙之下后洒处生草其花甚媚色如妇面其叶正
绿反红秋开名曰断肠花又名八月春即今秋海棠
也
奚囊橘柚丽居孙亮爱姬也鬒发香净一生不用洛
成疑其有辟尘犀钗子也注曰洛成即今篦梳似落
尘字误未考
下帷短牒明妃秭归人临水而居恒于溪中盥手溪
水尽香今名香溪
元池说林立夏日俗尚啖李时人语曰立夏得食李
能令颜色美故是日妇人作李会取李汁和酒饮之
谓之驻色酒
长松茹退憨憨子曰天下以美妇人譬好花以好花
譬美妇人殊不知以人譬花以花譬人而能譬之者
非花非人也故曰境缘无好丑好丑起于心
辍耕录余向在武林日于一友人处见陈居中所画
唐崔丽人图其上有题云并燕莺为字联徽氏姓崔
非烟宜采画秀玉胜江梅薄命千年恨芳心一寸灰
西厢旧红树曾与月徘徊余丁卯春三月衔命陜右
道出于蒲东普救之僧舍所谓西厢者有唐丽人崔
氏女遗照在焉因命画师陈居中绘模真像意非登
徒子之用心迨将勉情锺始终之戒仍拾四十言使
好事者知百劳之歌以记云泰和丁卯林锺吉日十
洲锺玉大志宜之题延佑庚申春二月余传命至东
平顾市粥双莺图观久之弗见主人而归夜宿府治
西轩梦一丽人绡裳玉质逡巡而前曰君玩双莺图
虽佳非君几席间物妾流落久矣有双莺名冠古今
愿托君为重觉而□之未卜其何祥迟明欲行忽主
人携莺图来且四轴余意丽人双莺符此数耳继出
一小轴乃梦所见有诗四十字跋语九十八识曰泰
和丁卯出蒲东普救僧舍绘唐崔氏莺莺真十洲种
玉大志宜之题画与诗书皆神品也余惊诧良久时
有司郡官吏环视因缩不目托以跋语佳胜赎之吁
物理相感果何如耶岂法书名画自有灵耶抑名不
朽者随神耶遇合有定数耶余尝谓关睢硕人姿德
兼备君子之配也琴心雪句才艳联芳文士之偶也
自诗书道废丈夫弗学况女流乎故近世非无秀色
往往脂粉腥秽鸦凤莫辨求其仿佛待月章之万一
绝代无闻焉此亦慨世降之一端也因归于我义弗
辞已宜之者盖前金赵愚轩之字曾为巩西簿遗山
谓泰和有诗名五言平淡他人未易造信然泰和丁
卯迨今百十四年云其月二日壁水见士思容题右
共五百九字虽不知壁水见士为何如人然二君之
风韵可想见矣因俾嘉禾绘工盛懋临写一轴适舅
氏赵公待制雍见而爱之就为录文于上按唐元微
之传奇莺莺事以为张生寓蒲之普救寺适有孀妇
崔氏亦止兹寺崔氏妇郑女也生出于郑视郑则异
派之从母因丁文雅军扰掠蒲人郑惶骇不知所措
生与将之党善请吏护之不及于难郑厚生德谓曰
姨之弱子幼女当以仁兄之礼奉承命莺莺出拜颜
色艳异光辉动人生问其年纪郑曰十七岁矣生自
是惓之私礼莺莺之侍婢红娘间道其意既而诗章
往复遂酬所愿中间离合多故然不能终谐伉俪说
者以为生即张子野宋王性之着传奇辨正按微之
作姨母郑氏墓铭云其既丧夫遭军乱微之为保护
其家又作陆氏志云余外祖睦州刺史郑济白乐天
作微之母郑氏志亦言郑济女而唐崔氏谱永宁尉
鹏娶郑济女则莺莺乃崔鹏之女于微之为中表也
传奇言生年二十二乐天作微之墓志以太和五年
薨五十三即当以大历十四年乙未生至贞元庚辰
正二十二岁凡此数端决为微之无疑特托他姓以
避就耳
丹铅总录方逊志云子美论书则贵瘦硬论画马则
鄙多肉此自其天资所好而言非通论也大抵字之
肥瘦各有宜未必瘦者皆好而肥者便非也譬之美
人然东坡云妍媸肥瘦各有态玉环飞燕谁可轻又
曰书生老眼省见稀画图俱怪周昉肥此言非特为
女色评持以论书画可也予尝与陆子渊论字子渊
云字譬美女清妙清妙不清则不妙予戏答曰丰艳
丰艳不丰则不艳子渊首肯者再
世传西施随范蠡去不见所出只因杜牧西子下姑
苏一舸逐鸱夷之句而附会也予切疑之未有可证
以折其是非者一日读墨子曰吴起之裂其功也西
施之沉其美也喜曰此吴亡之后西施亦死于水不
从范蠡去之一证墨子去吴越之世甚近所书得其
真然犹恐牧之别有见后检修文御览见引吴越春
秋逸篇云吴亡后越浮西施于江令随鸱夷以终乃
嗟曰此事正与墨子合杜牧未精审一时□笔之过
也盖吴既灭即沉西施于江浮沉也反言耳随夷
者子胥之谮死西施有力焉胥死盛以鸱夷今沈西
施所以报子胥之忠故云随鸱夷以终范蠡去越亦
号夷子杜牧遂以子胥夷为范蠡之夷乃影
撰此事以堕后人于疑网也既又自笑曰范蠡不幸
遇杜牧受诬千载又何幸遇予而雪之亦一快哉
诗有女同车颜如舜华将翱将翔佩玊琼琚彼美孟
姜洵美且都孟姜世族贵女也美质之佳丽也都饰
之闲雅也颜如舜华可以言美矣佩玉琼琚可以言
都矣盖冶容艳态多出于膏腴甲族熏浓含浸之下
彼山姬野妇虽美而不都纵有舜华之颜加以琼琚
之佩所谓婢作夫人鼠披荷带故曰三代仕宦方会
穿衣吃饭苟非习惯则举止羞涩乌有闲雅乎汉宫
尹夫人之见邢夫人贾充家郭氏之见李氏亦可证
也譬之士之有所卓立必藉国家教养父兄渊源师
友讲习三者备而后可采薪之女教之容止七日而
倾吴宫钓渭之夫立之尚父三年而集周统岂理之
常也哉
病榻手欥说者曰宋人小说不及唐人是也殊不知
唐人小说不及汉人如华峤明妃传云丰容靓饰光
明汉宫顾影徘徊耸动左右伶元飞燕外传云以辅
属体无所不靡郭子横丽娟传云玉肤柔软吹气胜
兰不欲衣缨拂之恐体痕也
女红余志语曰欲知菡色但请看芙蓉欲知莫愁
美但看阿侯容阿侯莫愁子也
戏瑕毛嫱丽姬人之所美也鱼见之深入鸟见之高
飞此出漆园氏语故唐人宋之问浣溪篇云鸟惊入
松萝鱼畏沉荷花后世遂称沈鱼落雁之容至抱朴
子曰昔西施心痛卧于道侧兰麝芬芬见者咸美其
容此又言色能感夫草木不独鱼鸟之有情者矣
楚小记章华台旁土城故址云是灵王细腰宫也舞
榭歌台烟消烬灭美人香骨化作车尘惟留得破寺
钟声共白杨萧萧相和耳
逌旃璅言大同妇人好饰尚脂多美而艳夫妇同行
人不知是夫有是妇也
析津日记古诗燕赵多佳人美者颜如玉被服罗裳
衣当户理清曲然燕中妇女虽曰秾丽大约调朱杀
粉涂饰为多十三而嫁至三十而□□矣此如舜华
易落何如玉之有
珍珠船意可香初名宜爱或云此江南宫中香有美
人字曰宜爱此香故名宜爱
秦韩出异姝娇妍委靡消魂夺目邻国购之千金不
许

　闺艳部外编一
三余帖嫦娥奔月之后羿昼夜思维成疾正月十四
夜忽有童子诣宫求见曰臣夫人之使也夫人知君
怀思无从得降明日乃月圆之候君宜用米粉作丸
团圆如月置室西北方呼夫人之名三夕可降耳如
期果降复为夫妇如初今言月中有嫦娥大谬盖月
中主者乃结璘非嫦娥也
述异记武都大夫化为女子颜色美丽盖山之精也
蜀王娶以为妻无几物故遂葬于成都郭中
搜神记汉谈生者年四十无妇常感激读诗经夜半
有女子年可十五六姿颜服饰天下无双求就生为
夫妇言曰我与人不同勿以火照我也三年之后方
可照耳与为夫妇生一儿已二岁不能忍夜伺其寝
后盗照视之其腰已上生肉如人腰已下但有枯骨
妇觉遂言曰君负我我垂生矣何不能忍一岁以相
照也生辞谢涕泣不可复止云与君虽大义永离顾
念我儿若贫不能自偕活者暂随我去方遗君物生
随之去入华堂室宇器物不凡以一珠袍与之曰可
以自给裂取生衣裾留之后生持袍诣市睢阳王家
买之得钱十万王识之曰是我女袍那得在市此必
发冢乃拷取之生具以实对王犹不信乃视女冢冢
完如故发视之棺盖下果得衣裾呼其儿视正类王
女即召谈生复赐遗之以女婿表其儿为郎中
三国魏志锺繇传注陆氏异林曰繇尝数月不朝会
意性异常或问其故云尝有好妇来美丽非凡问者
曰必是鬼物可杀之妇人后往不即前止户外繇问
何以曰公有相杀意繇曰无此勤勤呼之乃入繇意
虽有不忍之心然犹斫之伤髀妇人即出以新□拭
血竟路明日使人寻迹之至一大冢中有好妇人形
体如生人着白练衫丹绣裲裆伤左髀以裲裆中□
拭血
李善感甄赋注东阿王汉末求甄逸女不遂太祖回
与五官中郎将植殊不平昼思夜想忘寝与食黄初
中入朝帝示植玉缕金带枕植见之不觉泣下时已
为郭后谗死帝意亦悟因令太子留宴饮以枕植
植还度轘辕将息洛水上忽见女子来自云我本托
心君王其心不遂此枕是我嫁时从嫁前与五官中
郎将今与君王遂用荐枕席欢情交集又云岂不欲
常见但为郭后以糠塞口今被发掩面羞将此形貌
重睹君王耳言讫遂不复见所在遣人献珠于王王
答以玉佩悲喜不能自胜因作感甄赋后明帝见之
改为洛神赋
丹铅总录博陵县有郝仙女庙仙女魏青龙中山人
年及笄姿色姝丽采苹水中苍烟白雾俄失所在母
哀求水滨愿言一见良久异香袭人隐约于波渚间
曰儿以灵契托迹绡宫阴主水府世缘已断毋用悲
悒而今而后使乡梓田蚕岁宜有感而通乃为吾验
后人立庙焉有题喜迁莺于壁云汀洲苹满记翠笼
采采相将邻媛苍渚烟生金支光烂人在雾绡鲛馆
小鬟顿成云散罗袜凌波不见翠鸾远但清溪如镜
野花留靥情眷惊变现身后神功绕就吴蚕茧汉女
菱歌湘妃瑶瑟春动倚云层殿彤车载花一色醉就
碧桃清宴故山晚叹流年一笑人间飞电
蒋子文传会稽鄮县东野有女子姓吴字望子年十
六姿容可爱其乡里有解鼓舞神者要之便往缘塘
行半路忽见一贵人端正非常贵人乘船手力十余
整顿令人问望子欲何之具以事对贵人云我正往
彼便于入船共去望子辞不敢忽然不见望子既拜
神坐见向船中贵人俨然端坐即蒋侯像也问望子
来何迟因掷两橘与之数数形见遂隆情好心有所
欲□空中下之常思啖鲙双鲤随心而至望子芳香
流闻数里颇有神验经三年望子忽生外意神便绝
往来
齐谐记阳羡许彦于绥安山行遇一书生年十七八
卧路侧云脚痛求寄鹅笼中彦以为戏言书生便入
笼笼亦不更广书生亦不更小宛然与双鹅并坐鹅
亦不惊彦负笼去都不觉重前行息树下书生乃出
笼谓彦曰欲为君薄设彦曰善乃口中吐出一铜奁
子其中诸馔珍羞方丈器皿皆铜气味香旨世所罕
见酒数行谓彦曰向将一妇人自随今欲暂邀之彦
曰善又于口中吐一女子年可十五六衣服绮丽容
貌殊绝共坐宴俄而书生醉卧此女谓彦曰虽与书
生结妻而实怀怨向亦窃得一男子同行书生既眠
暂唤之君幸勿言彦曰善女子于口中吐出一男子
年可二十三四亦□悟可爱乃与彦叙寒温书生卧
欲觉女子口吐一锦行障遮书生书生乃留女子共
卧男子谓彦曰此女虽有心情亦不甚向复窃得一
女人同行今欲暂见之愿君勿泄彦曰善男子又于
口中吐一妇人年可二十许共酌戏谈甚久闻书生
动声男子曰二人眠已觉因取所吐女人还纳口中
须臾书生处女乃出谓彦曰书生欲起乃吞向男子
独对彦坐然后书生起谓彦曰暂眠遂久君独坐当
悒悒耶日又晚当与君别遂吞其女子诸器皿悉纳
口中留大铜盘可二尺广与彦别曰无以谢君与君
相忆也彦大元中为兰台令史以盘饷侍中张散散
看其铭题云永平三年作
会稽赵文韶为东宫扶侍坐清溪中桥与尚书王叔
卿家隔一巷相去二百步许秋夜嘉月怅然思归倚
门唱西乌夜飞其声甚哀怨忽有青衣婢年十五六
前曰王家娘子白扶侍闻君歌声有闺人逐月游戏
遣相闻耳时未息文韶不之疑委曲答之亟邀相过
须臾女到年十八九行步容色可怜犹将两婢自随
问家在何处举手指王尚书宅曰是间君歌声故来
相诣岂能为一曲耶文韶即为歌草生盘石音韵清
畅又深会女心乃曰但令有瓶何患不得水顾谓婢
子还取箜篌为扶侍鼓之须臾至女为酌两三弹泠
泠更增楚绝乃令婢子歌繁霜自解裙带系箜篌腰
叩之以倚歌歌曰日暮风吹叶落依枝丹心寸意愁
君未知歌繁霜侵晓幕何意空相守坐待繁霜落歌
阕夜已久遂相伫燕寝竟四更别去脱金簪以赠文
韶文韶亦答以银□白璃琉匕各一枚既明文韶出
偶至清溪庙歇神坐上见□甚疑而悉委之屏风后
则琉璃匕在焉箜篌带缚如故祠庙中惟女姑神像
青衣婢立在前细视之皆夜所见者于是遂绝当宋
元嘉五年也（
按杨升庵集清溪小姑蒋子文第三妹也清溪地名小姑所居晋乐府有清溪
　小姑词）

邢子才山河别记王敬伯字子升会稽人美姿容年
十八仕为东宫扶侍休假还乡行至吴通波亭维舟
中流月夜理琴有一美女子从三四女披帏而入施
锦被于东□设杂果酌酒相献酬令小婢取箜篌作
宛转歌婢甚羞涩低回殊久云昨宵在雾气中弹今
夕声不能畅女迫之乃解裙中出金带长二尺许以
挂箜篌弹弦作歌女脱头上金钗扣琴而和之其歌
曰月既明西轩琴复清良宵美酝且同醉朱弦发响
新愁生歌宛转宛转婉以哀愿为星与汉光景共徘
徊又曰悲且伤参差共成行低红掩翠浑无色金徽
玉轸为谁锵歌宛转宛转清复悲愿为烟与雾氤氲
共容姿天明女留锦四端卧具绣枕囊并佩各一双
为赠敬伯以象板牙火笼玉琴轸答之来日闻吴令
刘惠明之女船中失锦四端及女郎卧具绣囊佩等
简括诸同行至敬伯船获之敬伯具言夜来之事及
女仪状从者容质并所答赠物令使简之于帐后得
牙火笼箧中得玉琴轸令乃以婿礼敬伯厚加赠遗
而别敬伯问其部下人云女郎年十六名妙容字稚
华去冬遇疾而逝未死之前有婢名春条年十六一
名桃枝年十五皆能弹箜篌又善宛转歌相继而死
并有姿容昨从者即此婢也敬伯因号其琴曰灵感
穷怪录刘导字仁成沛国人好学笃志专勤经籍慕
晋关康曾隐京口与同志李士烟同宴于时春江初
霁共叹金陵皆伤兴废俄闻松下有数女子笑声乃
见一青衣女童立导之前云馆娃宫归路经此闻君
志道高闲欲冀少留愿从顾盼语讫二女至容质甚
异皆如仙者衣红紫绢縠馨香袭人俱年二十余导
与士烟不觉起拜谓曰人间下侣何降神仙二女相
视而笑曰勿尔轻言愿从容以陈幽衷导饮就席谓
曰尘凡浊酒不可以进二女笑曰既来叙会敢不同
觞衣红绢者西施也谓导曰适自广陵渡江而至殆
不能堪深愿思饮衣青绢者夷光也谓导曰同宫姊
妹久旷深幽与妾此行盖为君子导谓夷光曰夫人
之姊固为导匹乃指士烟曰此夫人之偶也夷光熟
视之西施曰李郎丰仪亦足闲畅夷光曰阿夫妇容
貌岂得动人合座喧笑俱起就寝临晓请去尚未天
明西施谓导曰妾本浣纱之女吴王之姬君固知之
矣为越所迁妾落他人之手吴王没后复居故国今
吴王已髦不任妾等夷光是越王之姬越昔贡吴王
者妾与夷光相爱坐则同席出则同车今者之行实
因缘会言讫惘然导与士烟深相感恨闻京口晓锺
各执手曰后会无期西施以宝钿一只留与导夷光
亦折裙珠一双赠士烟言讫共乘宝车去如风雨音
犹在耳顷刻无踪时梁武天监十一年七月也
神异录邺中妇人窦建德常发邺中一墓无他物开
棺见一妇颜色如生姿容绝丽年二十余衣服形制
非近世者候之似有气息乃收还军养之三日而能
言云我魏文帝宫人随甄皇后在邺死葬于此命当
更生而我无家属可以申诉遂至幽隔不知今乃何
时也说甄后见害事了了分明建德甚宠爱之其后
建德为太宗所灭帝将纳之乃具以事白且辞曰妾
幽闭黄壤已三百年非窦公何以得见今日死乃妾
之分也遂饮恨而卒帝甚伤之
通幽记丽春者唐韦讽祖母之美婢也祖母妒之乘
夫他出生埋丽春于园中至韦讽时已九十年矣讽
好园事锄地见发掘之乃丽春也眉目渐开已而前
来拜跪曰丽春初蒙冤死即被二黑人引至一王府
春亦不敢自诉而阴府已经知悉减主母十一年禄
以与春乃付判官处分适判官去职此事遂寝九十
年盖阴司亦以下人故不急也昨天官来搜幽司积
滞者皆决遣春是以得生讽问曰天官何状春曰绛
衣赤冠如今道士一也又问曰汝尸何以不毁曰冥
事未结尸不毁也盖地界主以药传之耳讽遂以为
室相道幽冥事劝讽修德曰天报之以福信也劝讽
修炼入仙之路福之福也嗣后数年忽失讽春所在
时武德二年八月也
广异记开元中易州司马郑州张果女卒权瘗阁下
有刘乙来代其子常止阁中日暮有美女来情好遂
洽经数月忽谓刘曰我前张司马女没殡此阁命当
重活与君好合后三日君可见发指其瘗处而去刘
如期发之至明复活渐能言语坐起数日父诣阁中
见女在焉问知其由乃歔欷叹曰此冥期至感何为
隐蔽因遣报果请婚父母惊喜赴期遂成嘉偶后产
数子
王氏纪闻陇西李强名妻清河崔氏甚美一子生七
年矣开元三十二年强名为南海丞方暑月妻因暴
病卒广州嚣热死后埋棺于土其外以墼围而封之
强名痛其妻夭年而且远官哭之甚恸日夜不绝数
日妻见梦曰吾命未合绝今帝许我活矣然吾形已
败帝命天鼠为吾生肌肤更十日后当有大鼠出入
墼棺中即吾当生也然当封闭门户待七七日当开
吾门出吾身吾即生矣及旦强名言之而其家仆妾
梦皆协十余日忽有白鼠数头出入殡所其大如
强名异之试发柩见妻骨有肉生焉遍体皆尔强名
复闭之积四十八日其妻又入梦曰吾明辰当活盍
出吾身吾即生矣及旦强名言之而发柩妻则苏矣
扶出浴之妻素美丽人也及乎再生则美倍于旧肤
体玉色倩盼多姿袪服靓妆人间殊绝矣强名喜于
色时广都督唐昭闻之令其夫人观焉于是别驾以
下夫人皆从强名妻盛服见都督夫人与抗礼颇受
诸夫人拜薄而观之如神仙中人也言语饮食如常
人而少言众人询之久而一对若问冥间事即杜口
虽夫子亦不答明日都督夫人置馔请至家诸官夫
人皆同往观悦其柔姿艳美皆曰目所未睹既而别
驾长史夫人等次日各列筵请之至宅而都督夫人
亦往如是已二十日矣出入如人惟沉静异于畴日
强名使于桂府七旬乃还去后其妻为诸家所迎往
来无恙强名至数日妻复言病一日遂亡计其再生
纔百日耳或曰有物凭焉
王氏纪闻唐张守珪之镇范阳檀州密云令有女年
十七姿色绝人女病逾年医不愈密云北山有道者
衣黄衣在山数百年称有道术令自至山请之道人
既至与之方女病立已令喜厚其贿财居月余女夜
卧有人与之寝而私焉其人每至女则昏魇及明人
去复如常如是数夕女惧告母母以告令乃移□近
己夜而伺之觉□动掩焉擒一人遽明灯至乃北山
道者令缚而讯之道者泣曰吾命当终被惑乃尔吾
居北山六百余载未尝到人间吾今垂千岁矣昨蒙
召殷勤所以到县及见公女意大悦之自抑不可于
是往来吾有道术常昼夜能隐其形所以家人不见
今遇此厄夫复何言令竟杀之
太真外传上在百花院便殿妃子后至上曰有一屏
风赐尔屏风以虹霓为名雕刻前代美人之形可长
三寸许其间服玩皆用众宝杂□而成水精为地外
以玳瑁水犀为押络以珍珠瑟瑟间缀精妙殆非人
力所制隋文帝造上赐焉妃归国忠家遂持去置楼
上未及将归国忠日午偃息楼上至□睹屏风在焉
纔就枕而屏风诸女悉下□前各通所号曰裂缯人
也定陶人也穹庐人也当垆人也亡吴人也步莲人
也桃源人也班竹人也奉五官人也温肌人也曹氏
投波人也吴宫无双返香人也拾翠人也窃香人也
金屋人也解佩人也为云人也董双成也为烟人也
画眉人也吹箫人也笑躄人也垓中人也许飞琼也
赵飞燕也金谷人也小鬓人也光发人也薛夜来也
结绮人也临春阁人也扶风女也国忠历历见之而
口不能发言诸女各以物列坐俄有织腰妓人近十
余辈曰楚章华踏谣娘也乃连臂而歌之曰三朵芙
蓉是我流大杨造得小杨收复有二三妓人曰楚宫
弓腰也何不见楚词别序云绰约花态弓身玉肌俄
而递为本艺将呈讫一一复归屏上国忠方醒惧甚
遽下楼急令封锁贵妃听之亦不欲见焉禄山乱后
犹存
异物志唐李元平大历五年客于东阳寺中读书岁
余薄暮见一女子红裙绣襦容色美丽领数青衣来
入僧院元平悦而窥之问以所适姓氏青衣怒曰谁
家儿郎遽此相逼俱为士类不合形迹也元平拜求
请见不许须臾女自院出四顾忽见元平有如旧识
元平非意所望延入问其行李女曰亦欲见君论夙
昔之事我已非人得无惧乎元平心相悦略无疑阻
女曰吾父昔任江州刺史君前身为门夫恒在使君
家长直虽生于贫贱而容色可悦我因缘之故私与
君通纔过十旬君患霍乱殁我不敢哭哀倍常情便
潜以朱笔涂君左股将以为志常持千眼千手□每
旦焚香发愿各生富贵之家相慕愿为夫妇请君验
之元平乃自视实如其言因留宿欢甚及晓将别谓
元平曰托生时至不可久留后身之父见任刺史我
年十六君即为县令此时正当与君为夫妇幸存思
恋慎勿婚也然天命已定君虽别娶亦不可得悲泣
而去他年果为夫妇
周秦行纪余贞元中举进士落第归宛叶间至伊阙
南道鸣皋山下将宿大安民舍会暮不能至更十余
里一道甚易夜月始出忽闻有异香气因趋进行不
知近远见火明意为庄家更前驱至一大宅门庭若
豪富家黄衣阍人曰郎君何至余答曰僧孺姓牛应
进士落第往家本往大安民舍误道来此黄衣入告
少时出曰请郎君入余问谁氏宅黄衣曰第进无须
问入十余门至大殿蔽以珠帘有朱衣紫衣人百数
立阶陛间左右唱拜帘中语曰妾汉文帝母薄太后
此是庙郎不当来何辱至此余曰臣家宛下将归失
道恐死豺虎敢乞托命太后遣轴帘避席曰妾故汉
室老母君唐朝名士不相君臣幸希简敬便上殿来
见太后着练衣状貌瑰伟不甚年高劳余曰行役无
苦乎召坐食顷间殿内有笑声太后曰今夜风月甚
佳偶有二女伴相寻况又遇嘉宾不可不成一会呼
左右屈两娘子出见秀才良久有二女子从中至从
者数百人前立者一人狭腰长面多发不妆衣青衣
仅可二十余太后曰高祖戚夫人余下拜夫人亦拜
更一人柔肌稳身貌舒态逸光彩射远近多服花绣
年低于太后后曰此元帝王嫱余拜如戚夫人王嫱
复拜各就坐坐定太后使紫衣中贵人曰迎杨家潘
家来久之空中见五色云下闻笑语声寖近太后曰
杨潘至矣忽车音马迹相杂罗绮焕耀旁视不给有
二女子从云中下余起立于侧见前一人纤腰修眸
容甚丽衣黄衣冠玉冠年三十许太后曰此是唐朝
太真妃子余即伏谒拜如臣太真曰吾得罪先帝皇
朝不置妾在后妃数中设此礼岂不虚乎不敢受却
答拜更一人厚肌敏视小质洁白齿极卑被宽博衣
太后曰齐潘淑妃余拜之如妃子既而太后命进馔
少时馔至芳洁万端皆不能名余但欲充腹不能足
食已更具酒其器用尽如王者太后语太真曰何久
不来相看太真谨容对曰三郎数幸华清宫扈从不
得至太后又谓潘妃曰子亦不来何也潘妃匿笑不
禁不成对太真视潘妃而对曰潘妃向玉奴说懊恼
东昏侯疏狂终日出猎故不得时谒耳太后问余今
天子为谁余对曰今皇帝先帝长子太真笑曰沈婆
儿作天子也大奇太后曰何如主余对曰小臣不足
以知君德太后曰然无嫌但言之余曰民间传圣武
太后首肯三四太后命进酒加乐乐妓皆少女子酒
环行数周乐亦随辍太后请戚夫人鼓琴夫人约指
以玉环光照于座引琴而鼓声甚怨太后曰牛秀才
邂逅到此诸娘子又遇相访今恳以尽平生欢牛秀
才固才士盍各赋诗言志不亦善乎遂各授与笺笔
逡巡诗成薄后诗曰月寝花宫得奉君至今犹愧管
夫人汉家旧是笙歌处烟草几经秋复春王嫱诗曰
雪里穹庐不见春汉衣虽旧泪痕新如今最恨毛延
寿爱把丹青错画人戚夫人诗曰自别汉宫休楚舞
不能妆粉恨君王无金岂得迎商叟吕氏何曾畏木
强太真诗曰金钗堕地别君王红泪流珠满御□云
雨马嵬分散后骊宫不复舞霓裳潘妃诗曰秋月春
风几度归江山犹是汉宫非东昏旧作莲花地空想
曾披金缕衣再三邀余作诗余不得辞遂应命作诗
曰香风引到大罗天月地云□拜洞仙尽道人间惆
怅事不知今夕是何年别有善笛女子短发丽服貌
甚美而且多媚潘妃偕来太后以接座居之时令吹
笛往往亦及酒太后顾而问曰识此否石家绿珠也
潘妃养作妹故潘妃与俱来太后曰绿珠岂能无诗
乎绿珠乃谢而作诗曰此日人非昔日人笛声空怨
赵王伦红残翠碎花楼下金谷千年更不春诗毕酒
既止太后曰牛秀才远来今夕谁人为伴戚夫人先
起辞曰如意成长固不可且不宜如此潘妃辞曰东
昏以玉儿身死国除玉儿不宜负他绿珠辞曰石卫
尉性严急今有死不及乱太后曰太真今朝先帝贵
妃不可言其他乃顾谓王嫱曰昭君始嫁呼韩单于
复为株絫单于妇固自困且苦寒地胡鬼何能为昭
君幸无辞昭君不对低眉羞恨俄各归休余为左右
送入昭君院会将旦侍人告起昭君垂泣持别忽闻
外有太后命遂出见太后太后曰此非郎君久留地
宜亟还更索酒酒再行已戚夫人潘妃绿珠皆泣下
竟辞去太后使紫衣送往大安抵西道旋失使人所
在时始明矣余就大安里问其里人云去此十余里
有薄太后庙余却回望庙宇荒毁不可入非向者所
见矣余衣上香经十余日不歇
郑德璘传贞元中湘潭尉德璘家居长沙有亲表居
江夏每岁一往省焉中间涉洞庭历湘潭常遇老叟
棹舟而鬻菱芡虽白发而有少容德璘与语多及元
解诘曰舟无糗粮何以为食叟曰菱芡耳德璘好酒
每挈松醪春过江夏遇叟无不饮之叟饮亦不甚愧
荷德璘抵江夏将返长沙驻舟于黄鹤楼下傍有鹾
贾韦生者乘巨舟亦抵于湘潭其夜与邻舟告别饮
酒韦生有女居于舟之舵橹邻舟女亦来访别二女
同处笑语夜将半闻江中有秀才吟诗曰物触轻舟
心自知风恬浪静月光微夜深江上解愁思拾得红
蕖香惹衣邻舟女善笔札因睹韦氏籹奁中有红笺
一幅取而题所闻之句亦吟哦良久然莫晓谁人所
制也及旦东西而去德璘舟与韦氏舟同离鄂渚信
宿及暮又同宿至洞庭之畔与韦生舟楫颇相近韦
氏美而艳琼英腻雪莲蕊莹波露濯蕣姿月鲜珠彩
于水窗中垂钓德璘因窥见之甚悦遂以红绡一尺
上题诗曰纤手垂钩对水窗红蕖秋色艳长江既能
解佩投交甫更有明珠乞一双强以红绡惹其钓女
因收得吟玩久之然虽讽读即不能晓其义女不工
笔札又耻无所报遂以钓丝投夜来邻舟女所题红
笺德璘谓女所制甚喜然莫晓诗义亦无计遂其款
曲繇是女以所得红绡系臂甚爱惜之风清月明韦
舟遽张帆而去风势将紧波涛恐人德璘舟小不敢
同越然意殊恨恨将暮有渔人语德璘曰向者贾客
巨舟已全家没于洞庭矣德璘大骇神思恍惚悲慨
久之不能排抑将夜为吊江姝诗二首曰湖面征风
且莫吹浪花初绽月光微沉潜暗想横波泪得共鲛
人相对垂洞庭风软荻花秋新没青娥细浪愁泪滴
白苹君不见月明江上有轻鸥诗成酹而投之精贯
神祇遂感水神持诣水府府君览之召溺者数辈曰
谁是郑生所爱而韦氏亦不能晓其来繇有主者搜
臂见红绡府君语韦曰德璘异日是吾邑之明宰况
曩有义相及不可不曲活尔命因召主者携韦氏送
郑生韦氏视府君乃一老叟也逐主者疾趋而无所
碍道将尽睹一大池碧水汪然遂为主者推堕其中
或沉或浮亦甚困苦时已三更德璘未寝但吟红笺
之诗悲而益苦忽有物触舟然舟人已寝德璘秉烛
照之见衣服彩绣似是人形惊而拯之乃韦氏也系
臂红绡尚在德璘喜跃良久女苏及晓方能言乃说
府君感君而活我命德璘曰府君何人也终不省悟
遂纳为室感其异也将归长沙后三年德璘当调选
欲谋醴陵令韦氏曰不过作巴陵耳德璘曰子何以
知之韦氏曰向者水府君言是吾邑之明宰洞庭乃
属巴陵此可验矣德璘志之及选果得巴陵令既至
巴陵县使人迎韦氏舟楫至洞庭值逆风不进德璘
使佣篙工者五人而迎之内有老叟挽舟若不为意
韦氏怒而唾之叟回顾曰我昔水府活汝性命不以
为德今反生怒韦氏乃悟恐悸召叟登舟拜而进酒
果叩头曰吾之父母当在水府可省觐否叟曰可须
臾舟楫似没于波然无所苦俄到往时之水府大小
倚舟号恸访其父母居止俨然第舍与人世无异韦
氏询其所须父母曰所溺之物皆能至此但无火化
所食惟菱芡耳持白金器数事遗女曰吾此无用处
可以赠汝不得久留促其相别韦氏遂哀恸别其父
母叟以笔大书韦氏巾曰昔日江头菱芡人蒙君数
饮松醪春活君家室以为报珍重长沙郑德璘书讫
叟遂为仆侍数百辈迎归府舍俄顷舟出湖畔一舟
之人咸有所睹德璘详诗意方悟水府老叟乃昔日
鬻菱芡者岁余有秀才崔希周投诗卷于德璘内有
江上夜拾得芙蕖诗即韦氏所投德璘红笺诗也德
璘疑诗乃诘希周对曰数年前泊舟于鄂渚江上月
明时当未寝有微物触舟芳香袭鼻取而视之乃一
束芙蓉也因而制诗既成讽□良久敢以实对德璘
叹曰命也然后更不敢越洞庭德璘官至刺史
才鬼记李章武字子飞其先中山人生而敏博遇事
便了工文好学虽弘道自高恶为洁饰而容貌闲美
即之温然少与清河崔信友善信亦雅士多聚古物
以章武精敏每寻访辨论皆洞达元微研究原本时
人比之张华贞元七年崔信任华州别驾章武自长
安诣之数日出行于市北见一妇人甚美因绐信云
须州外与亲故知闻遂僦舍于美人之家主人姓王
此则其子妇也乃悦而私焉居月余所用计三万余
子妇所供费倍之既而两心克谐相思弥切无何章
武系事告归长安殷勤叙别章武留交颈锦绮一端
仍赠诗曰鸳鸯绮知结几千丝别后寻难见翻伤未
别时子妇答以白玉指环曰念指环相思重相忆愿
君永持玩循环无终极章武有仆杨杲子妇赍钱一
千以奖其服事之勤既别积八九年章武游宦亦无
从与之相闻至贞元十一年因友人张元宗令下邽
县章武又自京师与元会忽思曩好乃回车涉渭水
访之日冥达华州将舍于王氏之室至其门□无行
迹但外有宾榻而已章武以为下里之民或废业即
农暂居郊野或宾从邀集未始归复但休止其门且
将别适他舍见东邻之妇就而访之乃云王氏之长
老皆舍业而出游其子妇殁已再周矣又详与之谈
即云某姓杨第六为东邻妻复问郎何姓章武具语
之又云曩曾有仆姓杨名杲乎曰有之因泣告曰某
为里中妇五年与王氏相善尝云我夫室犹如传舍
阅人多矣其余往来见调者皆殚财穷产甘辞厚誓
未尝动心顷岁有李十八郎曾舍于我家我初见之
不觉自失遂私侍枕席实蒙欢爱令我不忘今与之
别累年矣思慕之心或竟日不食终夜无寝我家人
固不可托脱有至者愿以物色名氏求之如不参差
相记祗奉并语深意但有仆夫杨杲即是不二三年
子妇寝疾临死复见托曰我本寒微曾辱君子厚顾
心常感念久以成疾自料不治曩所奉托万一至此
愿申九泉衔恨千古暌离之叹仍乞留止此冀神会
于仿□之中章武乃求邻妇为开门命从者具食物
方将设裀席忽有一妇人持出房扫地邻妇亦不
之识章武因访所从来云是舍中人又过而诘之徐
曰王家亡妇感郎恩情将见会恐生怪怖故使相闻
章武许诺云章武所由来者实为此也虽显晦殊途
人皆忌惮而思念情至实所不疑语毕执人欣然
而去逡巡映门即不复见乃具饮馔食饮毕安寝至
二更许篝灯在□之东南忽尔稍暗如此再三章武
心知有变因命移烛背墙置室东南隅旋闻西北角
悉窣有声如有人形冉冉而至五六步即可辨其容
色衣服乃主人子妇也与昔日不异但举止浮急音
调轻清耳章武下□迎拥携手款若平生之欢自云
在冥录中都忘亲戚但思君子之心如平昔耳章武
倍与狎昵无他异但数请令人视明星若出当还不
可久住每讲欢之暇即恳托谢邻妇杨氏云非此人
谁达尔幽恨至五更有人告可还子妇泣下□与章
武连臂出门仰望天河呜咽悲怨却入室自于裙带
上解锦囊囊中取一物似弹丸其色绀碧质又坚密
似玉而冷状如小叶章武不之识子妇曰此即所谓
靺鞨宝出昆仑元圃中彼亦不可得妾近与西岳玉
京夫人戏见此物在众宝珰中爱而访之夫人遂解
以相授又云洞天群仙每得此一□皆为光荣以郎
奉元道有精识故以投赠愿常宝之此非人间之有
遂吟诗曰河汉已倾斜神魂欲超越愿郎更迥抱终
天从此别章武取白玉宝簪一以酬之并答诗曰分
从幽显隔岂谓有佳期宁辞重重别所叹去何之因
相持泣良久子妇复为诗曰昔辞怀复会今别便终
天新悲与旧恨千古闭重泉章武答曰后期杳亡约
前恨已相寻别路行无信何因得寄心款曲叙别讫
遂却赴西北隅行数步犹回顾拭泪云李郎无舍念
此泉下人复哽咽伫立视天欲明急趋至角即不复
见矣但空室窅然寒灯半灭而已章武乃促装自下
邽归长安复归安定后复之下邽与张元宗及群官
携酒宴饮酒酣章武怀感因即事赋诗曰水不西归
月暂圆令人怅望古城边萧条明发分岐路知更相
逢何岁年吟毕与群官别独行数里又自讽诵忽闻
空中叹赏音调凄恻问之即王氏子妇也自云冥中
各有地分今于此闻郎高□知郎恩眷故冒阴司之
责远来奉送千万自珍章武愈感之及至长安与道
友陇西李助语助亦感其诚而赋诗曰石沉辽海阔
剑别楚天长会合知无日离心满夕阳章武既事东
平丞相府因闲召玉工视所得靺鞨宝工亦不知不
敢雕刻后奉使大梁又召玉工粗能辨乃因其形刻
作檞叶象奉使上京每以此物贮怀中至市东街独
见胡僧忽近马叩头云君有宝物在乞一见尔乃引
于静处开怀示僧捧玩移时云此天上至物非人间
有也章武复来华州访遗杨六娘至今不绝云
博物志博陵崔书生住长安永乐里先有旧业在渭
南贞元中尝因清明节归渭南行至昭应北墟垄之
间日已晚歇马于古道左比百余步见一女子靓妆
华服穿越榛莽似失路于松柏间崔闲步渐近乃以
袂掩面而足趾跌蹶屡欲仆地崔使小童逼而觇之
乃二八绝代之姝也遂令小童诘之曰日暮何无俦
侣而仓皇于墟墓间耶默不对又令一童将所乘马
逐之更以仆马奉送美人回顾意似微纳崔乃偻而
缓逐之美人上马一仆控之而前纔数百步忽见女
奴三数哆口坌息踉跄而谓女郎曰何处来数处求
之不得拥马行十余步则长年青衣驻立以俟渐近
乃拜谢崔曰郎君愍小娘子失路脱骖仆以济之今
日色已暮邀郎君至庄可矣崔曰小娘子何独步凄
惶如此青衣曰因被酒兴酣至此取北行一二里复
到一树林室屋甚盛桃李甚芳又有青衣七八人迎
女郎而入少顷一青衣出传主母命曰小外生因避
酒逃席失路赖遇君子恤以仆马不然日暮或值恶
狼狐媚何所不至阖宅戴佩且憩即当奉邀青衣数
人更出候问如亲戚之密顷之邀崔入宅既见乃命
具酒酒至从容叙言某王氏外生女艳丽精巧人间
无双欲侍君子巾栉何如崔迈逸者因酒拜谢于座
侧俄命外生出实神仙也一住三日燕游欢洽无不
酣畅王氏常呼其姨曰玉姨玉姨好与崔赌王爱崔
口脂合子玉姨输则有玉环相酬崔输且多先于长
安买得合子六七枚半输玉姨崔亦赢玉指环二枚
忽一日一家大惊曰有贼至其妻推崔生于后门出
纔出妻已不见但身卧一穴中惟见芫花半落松风
晚清黄萼紫英草露沾衣而已其玉指环犹在衣带
却省初见美人之路而行见童仆具锸发掘一墓
穴已至榇中见铭记曰后周赵王女玉姨之墓平生
怜重王氏外生外生先殁后令与同葬柩棺俨然开
榇中有一合合内有玉环六七枚比其赌者果无异
矣又一合中有口脂合子数枚乃崔生输者也崔生
问仆人但见郎君入柏林寻□不得方掘此穴果不
误也玉姨呼崔生奴仆为贼耳崔生感之急为掩瘗
仍旧云
逸史昔有卢李二生隐居太白山读书兼习吐纳导
引之术一旦李生告归曰某不能甘此寒苦且浪迹
江湖诀别而去后李生知橘子园人吏隐欺欠折官
钱数万贯羁縻不得东归贫甚偶过扬州阿使桥逢
一人草蹺布衫视之乃卢生生昔号二舅李生与语
哀其褴褛卢生大骂曰我贫贱何畏公不作好弃身
凡弊之所又有欠负身被囚拘尚有面见我乎李生
厚谢二舅笑曰居处不远明日即将奉迎至旦果有
一仆驰骏足来云二舅遣迎郎君既去马疾如飞过
城南数十里路侧朱门斜开二舅出迎星冠霞帔容
貌光泽侍婢数十人与桥下仪状全别邀李生中堂
宴馔名花异木若在云霄既夜引李生入北亭命酌
曰兼与公求得佐酒者颇善箜篌须臾红烛引一女
子至容色极艳新声甚嘉李生视箜篌上有朱字一
行云天际识归舟云间辨江树罢酒二舅曰莫愿作
婚姻否李生曰某安敢二舅许为成之又曰公所欠
官钱多少曰二万贯乃与一拄杖曰将此于波斯店
取钱可从此学道无自秽也纔晓前马至二舅令李
生去送出门波斯见拄杖惊曰此卢二舅拄杖何以
得之依言付钱遂得无事其年往汴州行军陆长源
以女嫁之既婚颇类卢二舅北亭之所睹者复解箜
篌果有朱字视之天际之诗两句也李生具说扬州
城南卢二舅亭中筵宴之事妻曰少年兄弟戏书此
昨梦使者云仙官追一如公所言也李生欢讶欲寻
二舅之居唯见荒草不复睹亭台矣
博异志沈亚之以记室从陇西公谓军泾州陇西公
言少从邢凤游凤帅家子无他能后寓居长安平康
里南以钱百万质故豪洞门曲房之第即其寝而昼
偃梦一美人自西楹来环步从容执卷且吟为古妆
高鬟长眉衣方领绣带被广袖之襦凤大悦问丽人
何所自而临我哉美人笑曰此妾家也而君客于妾
宇下焉有所自凤曰愿示其书目美人曰妾好诗而
尝缀此凤曰丽人幸少留得赐观览美人授诗坐西
□凤发卷视其首篇题之曰春阳曲终四句其后他
篇皆数十句美人曰君必欲传之无令过一篇凤即
起从东庑下几上取彩笺传春阳之曲其词曰长安
少女踏春阳何处春阳不断肠舞袖弓弯浑忘却罗
帏空度九秋霜凤吟卒请曰何谓弓弯曰妾昔年父
母教妾此舞美人乃起整衣张袖舞数拍为弓弯之
状以示凤既罢美人低佪良久却辞去凤曰愿复少
从容须臾间竟去凤亦旋觉昏然忘其所记凤更衣
即于怀袖中得其词惊视方省所梦时贞元中也又
吴兴姚合谓亚之曰吾友王炎云元和初夕梦游吴
侍吴王久之闻宫中出辇鸣箫击鼓言葬西施王悲
悼不止立招词客作挽歌炎遂应教作西施挽歌其
词曰西望吴王阙云书凤字牌连工起珠帐择土葬
金钗满地红心草三层碧玉□春风无处所凄恨不
胜怀进词王甚嘉之乃寤能记其实炎太原人也
元怪录进士王胜盖夷元和中求荐于同州时宾馆
填溢假郡功曹王翥第以俟试既而他室皆有客惟
正堂以草绳系其门自牖而窥其室独□上有褐衾
□北有破笼此外更无有问其邻曰处士窦三郎玉
居也二客以西厢为窄思与同居甚喜其无姬仆也
及暮窦处士者一驴一仆乘醉而来夷胜前谒且曰
胜求解于郡以宾馆喧故寓于此所得西廊亦甚窄
君子既无姬仆又是方外之人愿略同此堂以俟郡
试玉固辞按对之色甚傲夜深将寝忽闻异香扑鼻
惊起寻之则见堂中垂帘帏欢然笑语于是夷胜突
入其堂中屏帏四合奇香


　闺艳部外编二
王宇司马才仲传司马才仲名槱陜州人初在洛阳
昼寐梦一美姝牵帷而歌曰妾本钱塘江上住花落
花开不管流年度燕子衔将春色去纱窗几阵黄梅
雨才仲爱其词因询曲名云是黄金缕且曰后日相
见于钱塘江上及才仲以东坡先生荐应制举中等
遂为钱塘幕官为秦尉少章道其事少章续其词后
云斜插犀梳云半吐檀板轻敲唱彻黄金缕梦断彩
云无觅处夜凉明月生南浦顷之复梦美姝笑迎曰
夙愿谐矣遂与同寝自是每夕必来才仲为同采谈
之咸曰公廨后有苏小小墓得非妖乎不逾年而才
仲得疾所乘游舫舣泊河塘柁工遽见才仲携一丽
人登舟即前声诺声断火起舟尾仓忙走报其衙则
才仲死而家人已恸哭矣
夷坚志宣和中京师士人元夕出游至二美楼下观
者填塞不可前少驻步见美妇人举措仓惶若有所
失问之曰我逐时观灯迷失伴侣今无所归士以言
诱之欣然曰我不能归必被他人掠卖幸君子怜之
士人喜即手与还舍如是半月宠嬖殊甚亦无有
人踪迹之者一日召所善友与饮命妇人侍酒甚款
后数日友复来曰前日所见之妇安从得之曰吾以
金买之也友曰恐不然子当实告我我前日酒间见
每过烛后色必变意非人类不可不察士人曰相处
累月乌有是友曰葆真宫王文卿法师善符箓试谒
之若是祟渠必能言不然无伤也遂同往谒王一见
惊曰妖气甚浓势将难治此祟绝异非常鬼也历指
坐间他客曰异日皆当为佐证坐者尽恐士人已先
闻友言不敢复隐具告之师曰此物平时有何嗜好
曰一钱箧极巧常佩于身不以示人王即朱书二符
授之曰公归俟其寝以一符置其首一置箧中士人
归其妇大骂曰托身于君久矣乃不见信令道士书
符以鬼待我士初犹设词以对妇人曰某仆为我言
一符欲置吾首一置箧中何讳也士人不能隐密访
之仆初不言益疑之迨夜俟其睡妇张灯制衣达旦
不息士愈窘亟走谒王师师喜曰渠不过能忍一夕
今夕必寐第从吾戒是夜果熟睡乃如戒施符天明
无所见意谓已去越二日开封府遣狱吏逮王师下
狱曰某家妇人瘵疾三年临病革乃大呼曰葆真宫
王法师杀我遂死家人方与沐浴见首下及腰间皆
有符乃诣府投牒云王以妖术杀其女王具言其所
以即追士人并向日坐上诸客证之皆同得免王师
建昌人
玉照新志张子韶凌季文俱武林人少长同肄业乡
里宣和末居清湖中时东西两岸居民稀少白地居
多二人夜同步河之西见一妇人在前衣妆楚楚因
纵步觇之常不及焉至空迥处忽见回顾二人而笑
真绝色也方欲询之乃缓步自水面而东二公惊骇
而退
夷坚志舒州胡永孚言其叔父顷为蜀中倅至官数
日季子适后圃见墙隅小屋垂箔若神祠有老兵出
拜曰前通判之女年十八岁未嫁而死葬于此今其
父去官于某处矣问容貌如何老兵曰无所识尝闻
诸偶言前后太守阅妇人多矣未有如此女之美者
胡子方弱冠未授室闻之心动指几上香炉曰此香
火亦大冷落明日取熏炉花壶往为供私酌酒奠之
心摇摇然冀幸一见自是屋帘微动若有人呼啸声
俄一女子袪服出光丽动人胡子心知所谓径就之
女曰毋用惧我我乃室中人也感子眷眷是以一来
胡惊喜欲狂即与偕入室夜分乃去旦复至以为常
课业尽废家人少见其面亦不复窥园惟精爽憔悴
饮食减损父母深忧之密叩宿直小兵云夜闻与人
切切笑语呼问其子子不敢讳以实告父母曰此鬼
也当为汝治之子曰不然相接以来初颇为疑今有
日矣察其起居言语动息与人无分毫异安得为鬼
父母曰然则有何异曰但每设食时未尝下箸只饮
酒啖果实而已父母曰候其复至强之食吾当观之
子反室而女至命其食强之至于再三不可曰常时
往来无所碍今食此则身有所著欲归不得矣子又
强之不得已一举箸父母自外入女矍然起将蔽匿
而形不能隐踧踖惭窘泣拜谢罪胡氏尽室环视问
其情状曰亦自不觉向者意欲来则来欲去则去不
谓今若此又问曰既不能去今为人耶鬼耶曰身在
此留则为人矣有如不信请发瘗验之如其言破冢
见柩有隙可容指中空空然胡氏乃大喜曰冥数如
此是吾家妇也为改馆于外择谨厚婢仆视之走介
告其家且纳币焉女父遣长子及家人来视真女也
遂成礼而去后生男女数人今尚存女姓赵氏
夷坚志有士夫自浙西赴官湖外妻绝美舟过杨子
江大风作于金山寺下舟覆妻孥尽溺唯士人赖小
艇得脱就寺哀恸累日然后去三年后秩满东还复
经故处就寺设水陆供荐祷于佛乞使妻早受生罢
时已四更少焉童奴扫地逢一妇人满身流液馋涎
裸跣抱柱如醉如痴唤之不应黎明僧众聚观士人
亦至细认之乃其妻也骇怖无以喻命加熏燎具汤
药守之至食时稍稍知人自引手接汤俄而复活夫
妇相持而泣遂言其故曰我初时如被人拖脚引下
吃水数口入水底为一绿衣官人入穴穴高且深
置我土室中以我为妻每夜袖糕饼之属饲我未尝
茹荤问其安得此物初犹笑不言及既昵熟方云是
水陆会中得来因告之曰我囚闷已久试带我出瞻
仰佛事少欢心意如何彼坚拒不可求之屡矣一夕
许之我因攀险梯危上寺中望灯烛荧煌华幡间列
及诣香案边听疏乃是君官位姓名追荐我者我料
君在此盘旋繞寺不肯返绿衣屡见促我故延留会
罢烛灭强拽我行我闻君咳声愿见不得紧抱廊柱
不放遭他殴打困极他怕天晓始舍去此身堕九泉
下不知岁月赖君复生皆佛力广大所致喜甚而哭
夫亦哭遂为夫妇如初满寺之人莫不惊异绿衣者
盖水府判官也
临川贡士张赴省试行次玉山道中暮宿旅店揭
荐治榻得绢画一幅展视之乃一美人写真其傍题
四娘二字以问主者答曰非吾家物比来士子应诏
东下每夕有寓客殆好事少年所携而遗之者旅
怀淫荡注目不释援笔书曰□土为香祷告四娘四
娘有灵今夕同□因挂之于壁酤酒独酌持杯接其
昒曰能为我饮否灯下恍惚觉轴上应声莞尔微笑
醉而就枕俄有女子卧其侧撼之使醒曰我是卷中
人感尔多情故来相伴于是抚接尽欢将晓告去曰
先诣前途相候自是每夜必来暨到临安亦然但不
肯说乡里姓氏尝谓之曰汝既通灵能入贡院探
题目乎曰不可彼处神人守卫巡察周备无路可入
试罢西归追随如初将至玉山惨然曰明当抵向来
邂逅之地正使未晚盍弛担吾当与子诀别及期
执其手曰我未曾娶愿与汝同归白母以礼婚聘女
曰我宿缘合伉俪今则未也君今举失利明年授室
为别不久他时当自知瞥然而去果下第寻约婚
于崇仁吴氏来春好合妻之容貌绝类卷中人而排
行亦第四一日戏语妻曰方媒妁许议卿吾私遗画
工图尔貌妻未之信开笥出示吴门长幼见之合词
赞叹以为无分毫不似可谓异矣
赵喜奴传旅医卢生以术行售庆元二年抵邵武泰
宁境上地名白塔村时已黄□不逢舍馆□瞻之次
值小茅屋亟就之虽略有灯火而无人出应卢呼问
此为谁家一丽女方出曰我乃赵喜奴也即求寄宿
荅曰此不是道店又无男子寻常不曾着人歇今难
前进理须相容卢欣然而留且悦其色态顿生慕想
既濯足偕仆往西房下榻妄念之深三更不交睫忽
有击门者惊问之则云喜奴至卢振衣延接女曰恰
来一见便如所怀缘旁人注目不敢辄相邀唤今已
夜半能过我啜茶乎卢大喜满望使仆守舍随入坐
于堂乃言我自一见后便愿共一夕之欢少偿夙契
真非偶然卢逊谢不已从容颇久别有鸦鬟从后出
笑云何用闲谈虚度良宵诚为可惜喜奴起白曰合
备酒殽为礼值夜不能姑相与绸缪徐当卜昼耳语
讫携手同归极风流雅之致迨晓仆开眼不见主
人出寻之回视已所寝正在五道小庙侧草露之上
主人□坐庙中如酩酊状仆探药筒饵以苏合香圆
始觉乃登涂
瞿佑聚景园记延佑初永嘉滕生名穆年二十六美
风调善吟咏为众所重素闻临安山水之胜思一游
焉甲寅岁以乡书赴荐至则侨居涌金门外无日不
往来于南北两山间七月之望于院赏莲因宿湖
中泊舟雷峰塔下是夜月色如昼荷香满身时闻大
鱼跳踯于波间宿鸟飞鸣于崖际生已大醉寝不能
寐披衣而起沿堤观望行至聚景园信步而入时宋
亡已四十年园中台馆如会芳殿清辉阁翠花亭皆
已颓毁惟瑶津西轩岿然独存生至轩中□栏少憩
俄见一美人先行一侍女随之自外而入风鬟云鬓
绰约多姿望之殆若神仙生于轩下屏息以观其所
为美人言曰湖山如故风景不殊但时移世换令人
有黍离之悲行至园北太湖石畔遂闻叹息徐徐而
□诗曰湖上园亭好重来忆旧游征歌调玉树阅舞
按梁州径狭花迎辇池深柳拂舟昔人皆已没谁与
话风流生放逸者初见其貌已不能定情及闻此作
技痒不可复禁即于轩下续吟曰湖上园亭好相逢
绝代人嫦娥辞月殿织女下天津未会心中意浑疑
梦里身愿吹邹子律幽谷发阳春吟已趋出赴之美
人亦不惊讶徐言曰固知君在此特来相访耳生问
其姓名美人曰妾弃人间已久欲自陈叙诚恐惊动
郎君生闻此言审其为鬼亦无所惧因问之乃曰芳
华姓卫故宋理宗朝宫人年二十四而没殡此园侧
今晚因往演福堂访贾贵妃蒙延坐久不觉归迟致
令郎君于此久待即命侍女曰翘翘可于舍中取裀
席酒果来今夜月色如此郎君又至不可虚度可便
于此赏月也翘翘应命而去须臾携紫氍毹铺于中
庭设白玉碾花樽碧琉璃盏醪醴馨香非世所有与
生谈谑笑咏词旨清婉复命翘翘歌以侑酒翘翘请
歌柳耆卿望海潮辞美人曰对新人不宜歌旧曲即
于座上自制木兰花慢一阕命翘翘歌歌曰记前朝
旧事曾此地会神仙向月地云阶重携翠袖来拾花
钿繁华总随流水叹一场春梦杳难圆废港芙蕖浥
露断堤杨柳摇烟两峰南北只依然辇路草芊芊怅
别馆离宫烟销凤盖波没龙船平生银屏金屋对添
灯无焰夜如年落日牛羊陇上西风燕雀林边歌毕
美人然垂泪生以言慰解仍微词挑之以观其意
即起谢曰殂谢之人久为尘土幸得奉事巾栉虽死
不朽且郎君适间诗句固已许之矣愿吹邹子之律
而一发幽谷之春也生曰向者之诗率口而出实本
无意岂料便成谶语良久月翳西垣河倾东岭即命
翘翘撤席美人曰敝居僻陋非郎君所处只此西轩
可也遂携手而入假寝轩下交会之际无异于人将
旦挥涕而别至昼往访于园侧果有宋宫人卫芳华
之墓墓左一小丘即翘翘所瘗也生感叹逾时迨暮
又赴西轩则美人已先至矣迎谓生曰日间感君相
访然妾止卜其夜未卜其昼故不奉见数日之后当
得无间尔自是无夕不会经旬之后白昼亦见生遂
携归所寓安焉已而生下第东归美人愿随去生问
翘翘何以不从曰妾既奉侍君子旧宅无人留渠看
守尔生遂与之同归乡里绐其家人曰娶于良家众
见其举止温柔言词慧利信且悦焉美人处生之室
奉长上以礼待婢仆以恩左右邻里俱得其欢心且
又勤于治家洁于守己虽中门之外未尝轻出众咸
贺生得内助荏苒三载当丁巳之初秋生又治装赴
浙省乡试行有日矣美人请于生曰临安妾乡也从
君至此已阅三秋今愿偕行以视翘翘生许诺遂同
载抵钱塘僦屋以居至之明日适值七月之望美人
谓生曰三年前曾于此夕与君相会适当今夕之期
欲与君同赴聚景再续旧游可乎生如言载酒而往
至晚月上东垣莲开南浦露柳烟篁动摇堤岸宛然
昔日之景行至园前则翘翘迎拜于路首曰娘子陪
侍郎君遨游城郭首尾数年已极人间之乐独不念
旧居乎三人入园又至西轩而坐美人忽垂泪告生
曰感君不弃得侍房帷未遂深欢又当永别生曰何
故对曰妾本幽阴之质久践阳明之世甚非所宜特
以与君有宿世之缘故相从尔今缘尽自当奉辞生
惊问曰然则何时对曰止在今夕尔生凄惋不已美
人曰妾非不欲终事君子然而程期有限不可逾越
若顾迟留须当获戾非止有损于妾亦将不利于君
生意稍悟然悲伤感怆彻晓不寐及山寺钟鸣水村
鸡唱急起与生为别解所御玉指环系生衣带曰异
日见此无忘旧情遂分袂而去然犹频频回顾良久
始灭生大恸而返翌日具殽醴焚楮镪于墓下生作
文以吊之从此遂绝生独居旅邸如丧配偶试期既
迫亦无心入院遂惆怅而归亲党问其故始具述之
众咸叹异生自是终身不娶入雁荡山采药遂不知
所终
幽怪录元延佑间天水赵源侨寓葛岭其侧即贾似
道宅也日晚徙倚门外忽有一女子从东来绿衣双
鬟年可十五六姿色明媚源注目久之明日出门又
见如此凡数度源戏问之曰姐姐家居何处暮暮来
此女笑而拜曰儿家与君为邻君自不识耳源试挑
之女子欣然而应遂留宿焉明旦辞去夜则复来如
此月余问其居止姓名女子终不告但曰儿常衣绿
但呼我为绿衣人可也源一夕被酒戏之曰绿兮衣
兮绿衣黄裳女子有惭色数夕不至及再来源叩之
乃曰本欲与郎君偕老奈何以婢妾待之然君已知
之矣不敢复隐源问其故女惨然曰得无难乎儿实
非今世人亦非有祸于君者但冥数当然耳源大惊
曰愿闻其详女子曰儿故宋平章秋壑之侍女也本
临安良家子少善奕棋年十五以棋童入侍每秋壑
回朝宴坐半闲堂必召儿侍奕备见宠爱是时君为
其家苍头职主煎茶每因供进茶瓯得至后堂君时
年少美姿容儿见而慕之尝以绣罗钱箧乘暗投君
君亦以玳瑁脂盒为赠彼此虽各有意内外严密莫
得其便后为同辈所觉谗于秋壑遂与君同赐死于
断桥之下君今已再世为人而儿犹在鬼录得非命
欤言讫呜咽泣下源亦为之动容久之乃曰审如此
则君与我乃再世姻缘也当更加亲爱以偿畴昔因
曰汝之精气能久存于世耶女曰数至则散矣源曰
何时女曰三年耳及期病卧不起曰曩固与君言矣
面壁而化源大恸举衣衾而葬之感其情不复娶投
灵隐寺为僧
异闻总录致和中镇江府丹徒县李主簿被转檄往
湖州方田府差二吏曰徐璋曰蔡禋与偕行既至境
馆于近郊观音院僧房其旁一小室扃鐍甚固二吏
窃窥之见壁间挂美女子像前设香火知为殡宫私
自谓曰我□客旅凄单若得如此人来伴一笑何幸
哉徐以叩僧僧云郡人张文林今为明州象山令其
长妇死攒殡彼室浅土中而委吾岁时供事此其画
像也是夕璋既寝禋寐未熟见女子褰帏入笑曰汝
旦昼有意羡我故来相就将与汝周旋切勿语人无
以为怪而生疑惧禋欣然满望留之狎昵自是与璋
异榻每夕必至逾月矣二吏以装赍垂竭启主簿求
暂归主簿曰璋善笔札吾不可阙禋独归足矣至夜
女子来问欲归之故禋告之女曰我有金钗遗汝持
货足以少济愿罢西去之役即拔头上钗授禋明日
鬻于肆得钱万六千而绐谓璋曰适入城偶逢乡人
以此借我今当共用之毋庸归也璋默念我与彼同
里巷岂有乡人至而不识之理且闻禋夜夜若与人
私语恐异时败将为己累乃着意伺之一日天欲晓
正值女子从禋榻而下急掩之仆于地若初死者衣
冠俨然咸惊怖不知所为以实告主僧属守视而拘
二吏于官付狱究鞫复移文象山张令遣老妪诣寺
发瘗则已空矣遂得免未几还丹徒竟以忧骇得疾
禋璋并殂
杨维桢南楼美人传刘天麒尝中秋夕独卧小楼窗
忽自启视之一美人靓妆缟服肌体娇腻真绝色也
天麒恍惚不敢语已而揽其袪乃莞尔纳之天麒曰
敢请姓氏当倩媒求聘耳美人曰妾上失姑嫜终鲜
兄弟何聘乎汝知今夕南楼故事只呼南楼美人可
也天曙嘱曰君勿轻泄妾当夕至语讫越邻家台榭
而去自是每夜翩翩而至相爱殊切一日天麒露其
事于酒余人曰此妖也君获祸深矣迨夕美人让曰
妾见君青年无偶故失身奉君何泄我枢机致人有
祸君之说遂悻悻而去将岁杳然天麒深忿前言但
临衾拭泪而已至明岁秋夕尝忆前事楼中朗吟前
赤壁赋云桂棹兮兰桨击空明兮溯流光渺渺兮予
怀望美人兮天一方歌未罢美人忽越台榭而至曰
妾见君朝夕忧忆又为冯妇相与至夜半美人潸然
泣曰风情有限世事难遗闻君新婚在迩今将永别
不然不直分爱于贤配抑将不利于君天麒稍悟犹
豫间美人不见矣天麒婚后更无他异
陈愔牡丹灯记方氏之据浙东也每岁元夕于明州
张灯五夜倾城士女皆得纵观至正庚子之岁有乔
生者居镇明岭下初丧其偶鳏居亡聊不复出游但
倚门伫立而已十五夜三更尽游人渐稀见一丫鬟
挑双头牡丹灯前导一美人随后约年十七八红裙
翠袖迤投西而去生于月下视之韶颜稚齿真国
色也神魂飘荡不能自持乃尾之而去或先之或后
之行数十步女忽回顾微哂曰初无桑中之期乃有
月下之遇事非偶然也生即趋前揖之曰敝居咫尺
佳人可能回顾否女无难意即呼丫鬟曰金莲可挑
灯同往也于是金莲复回生与女携手至家极其欢
昵自以为巫山洛浦之遇不是过也生问其姓名居
址女曰姓符丽卿其字淑芳其名故奉化州判女也
先人既殁家事零替既无兄弟仍鲜族党止妾一身
遂与金莲侨居湖西尔生留之宿态度精妍词气婉
媚低帏昵枕甚极欢爱天明辞别而去及暮则又至
如是者将半月邻翁疑焉穴壁窥之则见一粉妆髑
髅与生并坐于灯下大骇明旦诘之秘不肯言邻翁
曰嘻子祸矣人乃至盛之纯阳鬼乃幽阴之邪秽今
子与幽阴之魅同处而不知邪秽之物共宿而不悟
一日真元耗尽灾眚来临惜乎以青春之年而遽为
黄壤之客也悲夫生始惊惧备述厥繇邻翁曰彼言
侨居湖西往访问之则可知矣生如其教径投月湖
之西往来长堤之上高桥之下访于居人询于过客
并言无有将夕矣乃入湖心寺少憩行遍东廊复转
西廊廊尽得一暗室则有旅榇白纸题其上曰故奉
化州判女丽卿之柩柩前悬一双头牡丹灯灯下立
明器女子背上有金莲二字生见之毛发尽竖寒粟
遍身奔走出寺不敢回顾是夜借宿邻翁之家忧怖
之色可掬邻翁曰元妙观魏法师故开府王真人弟
子符箓为当今第一汝宜急往求焉明日生谒法师
望见其至惊曰妖气甚浓何为来此生拜座下具述
其事法师以朱书符二道授之令其一置于门一悬
于榻仍戒不得再往湖心寺生受符而归如法安顿
自此果绝来矣一月有余不觉又往衮绣桥访友留
饮至醉却忘法师之戒径取湖心寺路以回将及寺
门复见金莲迎拜于前曰娘子久待何一向薄情如
是遂与生俱入内廊直抵室中女子宛然在坐数之
曰妾与君素非相识灯下一见感君之意遂以全体
事君暮往朝来于君不薄奈何信妖道之言遽生疑
惑便欲永绝薄情如是妾恨之深矣今幸得见岂能
相舍即握生手至于柩前柩忽自开拥之同入随即
闭矣生遂死于柩中邻翁怪其不归远近寻问及至
寺侧西廊停柩之室见生之衣裾微露于柩外请于
寺僧而发之死已久矣与女子之尸俯仰卧于柩内
女貌如生寺中僧众叹曰此奉化州判符君之女也
死时年十有七权厝于此举家还去竟绝音耗至今
十有三年矣不意作怪如是遂以尸柩及生殡于西
门之外是后云阴之昼月黑之夜往往见生与女子
携手同行一丫鬟挑灯前导遇之者□得重疾寒热
交作荐以功德祭以牢醴庶获可痊否则不起矣居
人大惧竞往元妙观谒魏法师而诉焉法师曰吾之
符箓止能治其未然今祟成矣非吾所知也闻有铁
冠道人者见居四明山顶考劾鬼神法术灵验汝辈
宜往求之遂至山攀缘藤葛蓦越溪涧其上绝顶果
有草庵一所道人□几而坐方看道童调鹤众罗拜
庵下告以来故道人曰山林隐士旦暮且死乌有奇
术君辈过听矣拒之甚坚众曰某等实不知盖元妙
观魏法师所指教尔道人曰吾老矣不复下山已六
十余年小子饶舌烦吾一行即与童子下山步履轻
捷径至西门外结方丈之坛踞席端坐书符焚之忽
见符吏数辈黄巾帛袄金甲雕戈长皆丈余屹立擅
下鞠躬请命貌甚虔肃道人曰此间有邪祟为祸惊
扰生民汝辈岂不知耶宜疾驱之将吏受命即往不
移时以枷锁押女子与生并金莲俱到坛所鞭捶挥
扑流血淋漓道人诃责良久令具供状将吏遂以纸
笔授之俱各供数百言今录其略于此乔生供曰伏
念某丧室鳏居倚门独立犯在色之戒动多欲之求
不能效孙叔见两头蛇而决断乃致如郑子逢九尾
狐而爱怜事既莫追悔将奚及符女供曰伏念某青
年弃世白昼无邻六魄虽离一灵未泯灯前月下逢
五百年欢喜冤家世上民间作千万人风流话本迷
不知返罪安可逃金莲供曰伏念某杀青为骨染素
成胎坟陇埋藏是谁作俑而用面目机发比人具体
而微既有名字之称可乏精灵之异因而得计岂敢
为妖供毕将吏取呈道人以巨笔判曰盖闻大禹铸
鼎而神奸鬼秘莫能逃其形温峤燃犀而水府龙宫
俱得见其状惟幽明之异趣乃诡怪之多端物既不
祥遭之有害故大厉入门而晋景殁妖豕啼野而齐
襄殂降祸为妖兴作孽是以九天设斩邪之所十
地分罚恶之司魑魅魍魉无以容其奸夜乂罗剎不
得肆其暴矧此清平之世坦荡之时而乃变幻形躯
依附草木天阴雨湿之夜月落参横之辰潜于梁而
有声窥其室而无睹蝇营狗苟羊狠狼贪疾如飘风
烈若猛火乔家子生犹不悟死何惜焉符氏女死尚
贪淫生可知矣况金莲之怪诞假明器以成形惑世
诬民违条犯法狐绥绥而有荡鹑奔奔而无良恶贯
已盈罪名不宥陷人坑从今填满迷魂阵自此打开
烧毁双明灯押赴九幽狱沉沦阴翳永无出期判词
已具主者奉行急急如律令即见此三鬼悲啼踯躅
为将吏驱捽而去道人拂袖入山明日众姓往谢之
不复可见也止有草庵存焉急往元妙观访魏法师
而审问其故其法师则已病喑□不能言矣
耳谭福清茂村韩生庆云授徒于长乐之蓝田石尢
岭间见岭下遗骸伤之归具插自为瘗埋是夜有
人剥啄篱外启户见艳丽女子曰妾王玉英也家世
湘潭宋德佑间父为闽守将兵御元兵战死妾不肯
辱与其家死岭下岁久骸骨遇出蒙公覆掩恩最深
重来相报耳妾非人然不可谓非人理有冥合君其
勿疑遂与合亡何生子受孕以七月七日庆云母亦
微知其事急欲见孙因抱归女戒曰儿受阳气尚浅
未可令人遽见忽母来登楼女已抱子从窗牖逸去
噉儿果尚弃在地始犹谓是莲子察之乃蜂房也抱
儿归湘潭无主者乃故弃之河旁书衣带间曰十八
年后当来归湘潭有黄公者富而无子拾之稍长清
□敏慧异常儿名曰鹤龄旋生二子曰鹤筭二龄共
习制举之业颇有声已而二弟皆授室独鹤龄泥衣
带中语未决然已捐金四十委禽于其里易氏矣先
是女即归楚尝以二竹策与生令击策则女即至凡
有疾痛祸患得女一语即获庇佑后以人言疑女为
妖又诬生失行淫主人女褫去章服女故来渐疏相
期惟一岁一来来必以七月七夕久之女谓生曰儿
生已符衣带之期可来视之生遂抵湘潭伪作星家
言谒黄公公出三子年甲生指鹤龄者曰此非公子
即浪得当归矣黄公色动问所自来生曰吾即弃儿
父故来试公傥不寒盟有衣带语在公曰固也我已
有子不死沟壑公若还珠可忘阿保他且勿论顷者
委禽之资当为计耳因问儿所在曰应试长沙去也
生即往视一见两皆感动若不胜情其弟暨家奴皆
大诟禁不令与语生自忖贫既不能偿金又婚未易
就以咨女亦莫为计遂弃之归始来浮湘屡经险女
皆在舟中阴为卫又为经纪其资斧至儿不得疾归
女亦恚恨若有待耳抵闽人皆惊诧盖始皆谓生必
死狐媚今不然知非祟也女能诗长篇短咏落笔数
千言皆臻理致其咏某贞妇诗曰芳心未可轻行露
高节何须怨凯风其忆生曰洞里仙人路不遥洞庭
烟雨昼潇潇莫教吹笛城头阁尚有销魂乌鹊桥莫
讶鸳鸯会有缘桃花结子已千年尘心不释蓝桥路
信是蓬莱有谪仙朝暮云骖闽楚关青鸾信不继尘
寰乍逢仙侣抛桃打笑我清波照雾鬟诸篇为人所
诵生始命赋万鸟鸣春即成四律今即以名集计十
余卷
泾林杂记洪武初吴江沈韶年弱冠美姿容诗学萨
天锡字学边伯京皆为时辈所称许尝和天锡过嘉
兴诗韵题吴中怀古天锡诗云七泽三江通甫里杨
柳芙蓉映湖水阊门过去是盘门半卷珠帘画楼里
蘼芜生遍鸳鸯沙东风落尽棠梨花馆娃香径走麋
鹿清夜鬼灯笼绛纱三高祠下东流续真娘墓上风
吹竹西施去后屧廊倾岁岁春深烧痕绿韶和云东
南形胜繁华里一片笙箫沸江水小姬白苎制青衫
桂楫兰桡镜光里舞台歌榭临溪沙粉墙半出樱桃
花采香蝴蝶飞不去扑落轻盈团扇纱吴歌子夜凭
谁续柳阴吹散柯亭竹范蠡扁舟去不还惟有春波
照人绿他诗皆类此然以家富不欲仕众知其然复
利其贿或欲举为孝廉或欲保为生员旁午纷纭殊
无宁日韶虽不吝于财实厌其挠乃谋于妻兄张氏
欲远游以避之拉中表陈生梁生乘峨舸载重资遨
游江汉次九江府爱匡庐之秀览彭蠡之清留连郡
郭吊古寻幽众稍讥之韶不恤也因叹曰吾侪幸家
富年少粗知文墨兹行盖避人耳岂能效王戎□执
牙筹屑屑计刀锥之利哉偶秋雨新霁水天一色韶
偕陈梁二生同访琵琶亭吟白司马芦花枫叶之篇
想京城女银瓶铁骑之韵引睇四望徘徊久之于时
月明风细人静夜深方取酒共酌闻月下仿佛有歌
声乍远乍近或高或低三人相顾错愕梁生戏曰得
非商妇解事乎韶曰尔时乐天尚须千呼万唤今日
岂得容易呈身哉陈生曰老大蛾眉琵琶哀怨纵使
尊前轻拢慢捻适足以增天涯沦落之感岂能醉而
成欢耶韶曰且静听之良久而寂酒罢回船竟莫知
其何故独韶跌宕好事多情翌日往究其实踌蹰之
间了无所见兴阑体倦方欲言还忽有奇香馥郁缥
缈而来韶异之延□出俟茶顷一丽人宫妆艳饰貌
类天仙二小姬前导一持黄金吊炉一抱紫罗绣褥
冉冉登□意必贵家宅眷临赏于此隐壁后避之小
姬铺褥庭心丽人席地而坐顾姬曰何得有生人气
无乃昨夕狂客在是乎韶惧其搜索趋出拜见且谢
唐突丽人曰朝代不同又无名分何唐突之有但诸
郎夜来谈笑以长安娼女浮梁商妇见目毋亦太过
乎韶仓卒莫知所对丽人呼使同裀辞让再四固命
之乃就席因问姓氏丽人曰欲陈本末惧骇君听然
吾非祸于人者幸勿见讶妾伪汉陈主婕妤郑婉娥
也年二十而死殡于近亭二侍女一名钿蝉一名金
雁亦当时殉葬者韶素有胆气兼重风情不以为怪
也丽人曰妾沉郁独居无以适意每于此吟弄聊遣
幽怀讵意昨宵为诸郎所据败兴浩歌而返今幸对
此良宵复遇佳客足以偿矣使钿蝉归取酒肴饮于
亭上自歌其词曰郎忆之乎即昨日所讴之念奴娇
也词曰离离禾黍叹江山似旧英雄尘土石马铜驼
荆棘里阅遍几番寒暑剑戟灰飞旌旗鸟散底处寻
楼橹喑呜叱□只今犹说西楚憔悴玉帐虞兮灯前
掩面泪交飞红雨凤辇羊车行不返九曲愁肠慢苦
梅瓣凝妆杨花翻曲回首成终古翠螺青黛绛仙慵
画眉妩歌竟劝韶尽饮数杯后韶豪态逸发议论风
生与丽人谈元末群雄起灭事历历如目睹且询陈
主行事之详丽人凄然泪下数行已收泪曰且谈风
月不必深言徒令人怀抱作恶耳因口占一诗曰凤
舰龙舟事已空银屏金屋梦魂中黄芦晚日空残垒
碧草寒烟锁故宫隧道鱼灯油欲尽妆台鸾镜匣长
封凭君莫话兴亡事泪湿胭脂损旧容诵毕索和韶
即依韵赓以酬之曰结绮临春万户空几番挥泪夕
阳中唐环不见亲留袜汉燕犹余旧守宫别苑秋深
黄叶坠寝园春尽碧苔封自惭不是牛僧孺也向云
□拜玉容丽人唶唶曰可谓知音于是促席罢饮共
宿于庭相与讲欢一如人世少焉天上乌啼城头鼓
歇两人扶携而起曰今夕当归舍中谋为久计不可
风眠露宿贻俗子辈嗤笑韶颔之亟返逆旅则陈梁
二生紧候开舟乃绐曰昨得家书促回甚急必有他
故不得同行矣二生信之执手而别韶是晚再去金
雁已先在矣遂导过亭北竹阴中半里余见朱门素
壁灯烛交辉纔及重堂丽人迎笑出紫玉杯饮韶曰
此吾主所御今以劝郎意亦不薄矣宿留月余不啻
胶漆一夕丽人语韶曰妾死时伪汉方盛主宠复深
故玉匣珠襦殡送极一时之富贵幽宫神道坟茔备
一品之威仪是故五体依然三魂不昧向者庐君爱
女南极夫人偶此嬉游授妾以太阴炼形之术为之
既久不异生人夜出昼藏逍遥自在君宜就市求青
羊乳半杯勤勤滴妾目中乳尽眼开白日可起韶如
言求乳以滴其两眦屈指三旬□然能步或同携素
手游衍隧中或并倚香肩笑歌亭上韶迷恋情深乡
闾念浅春来秋去四载于兹是年冬初丽人无故忽
然泪下悲不自胜怪而问之初则隐忍弗言继则
举声大恸韶慰解万方乃一启齿曰与郎冥契尽在
来朝不觉悲伤至此耳韶闻言凄惶感怆欲自缢于
隧间丽人不可曰郎阳寿未终妾阴质未化倘沉溺
世缘致君非命冥司必加重谴兼之定数举莫能逃
纵曰舍生亦为徒死韶乃止金雁钿蝉辈亦依依不
忍舍咸设饮食与韶送程既晓丽人奉赤金条脱一
双明珠步摇一对付生曰表诚寓意睹物思人再会
无期愿郎珍重亲送至大门之外掩袂障面而还韶
犹悲不自已残泪盈眸顾盼之间失其所在乃重寻
原店收拾归家数月梁生至自襄阳陈生客死房县
方咎韶负约韶密以告弗信也出条脱步摇示之乃
惊曰此非尘土间物奇宝也诚子之遇仙矣知此事
者惟梁生一人故生有琵琶佳遇诗并附于此诗云
忆昔少年日加冠礼初成春衣紫罗带白马红繁缨
吴中自昔称繁华回还十里皆荷花窥红问绿谢游
冶与余共泛星河槎星槎留连盆浦边空亭醉访琵
琶弦银篦击节不堪问锦袜生尘殊可怜庐山月下
犹未去娉婷王貌湖边遇追随钿雁双娇娆直入金
屏最深处春风东来绽牡丹洞房香雾滃椒兰含情
惯作云雨梦鸳枕愁生清夜阑前朝佳丽夸飞燕图
出千人万人羡太真颜色赵姬肤绣帐悬灯几回见
情缘忽断两分飞归来如梦还如痴缥囊留得万金
赠凄凉忍看徒伤悲徒伤悲难再得当初若悟有分
离此生何用逢倾国韶从此不复再娶投礼道士周
元初为师授五雷斩勘之法往来两浙间驱邪治病
祷雨祈晴多有应验后失所在近有人于终南及嵩
山诸处见之疑其得道云
沈仕桃花仕女传绍兴上舍葛棠狂士也博学能文
下笔千余言未尝就稿恒慕陶潜李白为人事□效
之景泰辛未筑一亭于园额其亭曰风月平分旦夕
浩歌纵酒以自适焉亭后张一桃花仕女古画尝对
之曰诚得此女捧觞岂吝千金夜饮半酣见一美姬
进曰久识上舍词章之士日间重辱垂念兹特歌以
侑觞棠略不计其真伪曰吾欲一杯一咏姬乃连□
百绝如云梳成松髻出帘迟折得桃花一两枝欲插
上头还住手遍从人问可相宜欹枕卷纱衾玉
腕斜笼一串金梦里自家撩鬓发索郎抽落凤凰簪
家住东吴白石矶门前流水浣罗衣朝来系着木兰
棹闲看鸳鸯作对飞石头城外是江滩滩上行舟多
少难潮信有时还又至郎舟一去几时还山桃花开
红更红朝朝愁雨又愁风花开花谢难相见懊恨无
边总是空芙蓉肌肉绿云鬟几许幽情欲话难闻说
春来倍惆怅莫教长袖倚阑干余皆忘之矣棠沉醉
而卧晓视画上忽不见仕女少焉复在棠大异即裂
碎之
大别狐记天顺甲申年间浙江蒋生贾于江湖后客
汉阳马口某店而齿尚少美丰仪相距数家马氏有
女临纤皎光采射人生偶入窃见之叹羡魂销是
夜女自来曰承公垂盼妾亦关情故来呈其丑陋然
家严刚厉必慎口修持始永其好生喜甚遂共枕席
而缄口禁足惟恐负女然生渐惫瘁其侪若夜闻人

　闺艳部选句
古谚古语心诚怜白发元情不怡艳色媸
女爱不敝席男欢不尽轮
宠女不敝席宠男不敝轩
美女入室恶女之仇
汉司马相如子虚赋于是郑女曼姬被阿緆揄纻缟
杂纤罗垂雾縠襞积褰绉纡徐委曲郁桡溪谷纷纷
霏霏扬袘戌削蜚襳垂髾扶舆猗摩翕呷萃蔡下縻
兰蕙上拂羽盖错翡翠之葳蕤缪绕玉绥眇眇忽忽
若神僊之髣□于是乃相与獠于蕙圃媻姗勃窣而
上乎金堤
上林赋若夫青琴宓妃之徒绝殊离俗妖冶闲都靓
妆刻饰便嬛绰约柔挠嫚嫚妩媚纤弱曳独茧之褕
眇阎易以戌削便姗嫳屑与俗殊服芬芳沤郁酷
烈淑郁皓齿粲烂宜笑的皪长眉连娟微睇□藐色
授魂与心愉于侧
张衡思元赋载太华之玉女兮召洛浦之宓如咸姣
丽以蛊媚兮增嫮眼而蛾眉舒訬婧之纤腰兮扬杂
错之□徽离朱唇而微笑兮颜的□以遗光献环琨
与玙缡兮申厥好之元黄虽色艳而赂美兮志浩荡
而不嘉为材悲于不纳兮并咏诗而清歌歌曰天地
烟熅百卉含花鸣鹤交颈雎鸠相和处子怀春精魂
回移如何淑明忘我实多
定情赋夫何妖女之淑丽光华艳而秀容断当时而
呈美冠明匹而无双叹曰大火流兮草虫鸣繁霜降
兮草木零秋为期兮时已征思美人兮愁屏营
七辨西施之徒姿容修嫭弱颜回植妍夸闲暇形似
削成腰如约素淑性窈窕秀色美艳鬒发元髻光可
以鉴靥辅巧笑清眸流盼皓齿朱唇的皪粲练于是
红华曼理遗芳酷烈侍夕先生同兹宴假明兰灯
指图观列蝉绵宜愧夭绍纡折此女色之丽也
崔骃七依于是置酒乎燕游之堂张乐乎长娱之台
酒酣乐中美人进以承宴调欢欣以解容回顾百万
一笑千金振飞毂以长舞袖凭细腰以务抑扬当此
之时孔子倾于阿谷柳下忽而更婚老□遗其虚静
扬雄失其太元
蔡邕检逸赋夫何姝妖之媛女颜炜而含荣普天
壤其无俪旷千载而特生余心悦于淑丽爱独结而
未并情罔象而无主意徙倚而左倾昼骋情以舒爱
夜托梦而交灵
协和婚赋丽女盛饰如春华
魏陈思王集讽汉广之所咏觌游女于水滨耀神景
于中沚被轻縠之纤罗遗芳烈而静步抗皓手而清
歌歌曰望云际兮有好仇天路长兮往无由佩兰蕙
兮为谁修嬿婉绝兮我心愁
王粲七释丽才美色希世特立丰肤曼肌弱骨纤形
鬒发元鬓修项秀颈红颜照曜若苕荣戴明巾之
羽雀杂华镊之葳蕤珥照夜之双珰焕□爚以垂晖
锺会菊花赋乃有毛嫱西施荆姬秦嬴妍姿妖艳一
顾倾城擢纤纤之素手雪皓腕而露形仰抚云髻俯
弄芳荣
晋陆机七征盖闻沫北有采唐之思淇上有送予之
叹关睢以寤寐为戚溱洧以谑浪为欢若夫妖嫔艳
女搜群擢俊穆藻仪于令表茂当年之柔嫚罄妍规
之绰约体每变而增闲秀芳蕤其愉愉若余□之可
餐
张协安石榴赋尔乃挺蒂金芽承蕤荫佳人之
元髻发窈窕之素女游女一顾倾城无盐化为南威
梁简文帝梅花赋于是重闺佳丽貌婉心怜早花
之惊节讶春光之遣寒夹衣始薄罗袖初单折此芳
花举兹轻袖或插鬓而问人或残枝而相授恨鬟前
之大空嫌金钿之转旧顾影丹墀弄此娇姿洞开春
牖四卷罗帷春风吹梅畏落尽贱妾为此敛蛾眉花
色持相比恒愁恐失时
何逊七召秦氏独立燕姬绝世如短如长不秾不细
信耳目之珍冶乃古今之佳丽妍姿艳逸淑性闲华
效施朱于宋里结堕马于梁家折纤腰以微步呈皓
腕于轻纱临池正领拂镜看花观堵墙以飒沓倾城
国以喧哗墨欲归而抽轸惠将返而回车　又绿珠
绛树宋韩娥青春婉娩上客经过开洞房以命赏
召才人而合宴举轻幔以徐来隔珠帘而可见□披
象簟户垂罗荐听促柱之方遒闻度声之始啭步想
象以顿足腕蹁跹而拂面托斜视于遗簪寄含情而
举扇　又绮霞映水蛾月生天解鸳鸯才绣被拂蛩
距之长毡烛中帷而动烂香出帐而微烟愿横衾以
自昵脱斜领于君前
吴均连珠盖闻艳丽居身而以蛾眉入妒
北周庾信春赋出丽华之金屋下飞燕之兰宫钗朵
多而讶重髻鬟高而畏风眉将柳而争绿面共桃而
竞红
七夕赋于是秦娥丽妾赵艳佳人窈窕名燕逶迤姓
秦嫌朝□之半故怜晚节之全新此时并舍房栊共
往庭中缕条紧而贯矩针鼻细而穿空
隋薛道衡宴喜赋乃有丹墀缥碧柘馆椒宫徘徊宛
转掩映玲珑妖姬淑媛玉貌花丛织女下而星落姮
娥来而月空澄妆影于歌扇散衣香于舞风拭珠沥
于罗袂传金杯于素手
唐白居易和梦游春诗霞光抱明月莲艳开初旭缥
缈云雨仙氛氲兰麝馥风流薄梳洗时世宽妆束袖
□异文绫裾轻单丝縠□腰银线压梳掌金筐蹙带
襭紫蒲萄□花红石竹凝情多未语付意微相瞩眉
敛远山青鬟低片云绿帐牵翡翠带被解鸳鸯幞秀
色似堪餐秾华如可掬
宇文氏妆台记序北州才女妍面而□桃花东国
王孙舐娇痕而求獭髓
张咏踏青诗春游千万家美人颜如花三三两两映
花立飘飘似欲乘烟霞