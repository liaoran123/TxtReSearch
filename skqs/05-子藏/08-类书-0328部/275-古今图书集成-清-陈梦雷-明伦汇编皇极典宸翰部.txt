
　宸翰部艺文一
圣
艺附
　　为纳言姚等谢敕赐飞白书表
　　　　　　　　　　　　　　　唐李峤
臣等言今月十一日侍宴蒙恩作飞白书题臣等
名字垂赐跪承宝贶仰戴琼文如披七曜之图似发
五神之检九霄灵泽与垂露而同沾千载嘉祥共回
鸾而并集冠六文而首出掩八体而孤骞眇乎若游
雾之拂春林霭乎似轻云之上秋汉颉皇之始模虫
篆未足多奇刘后之尝学史书孰云能拟固已工逾
悬帐妙尽刻符锺繇竭力而难比伯英绝筋而不逮
则知乃神乃圣包众智而同归多艺多材总群方而
兼善谅天机之独运岂凡识之能窥臣等才埒瓶筲
任叨衡石器满之诫每切于愚心栋隆之吉实□于
明代而大慈曲奖圣造不遗厚禄尊官既殚恩而极
宠良辰美景又蒙欢而接宴庆方行而未已泽未溥
而先加殊恩与骨肉等深缛礼共衣冠相绝今复亲
侍御筵特流宸翰嬴氏之魂游天上未比超升阚生
之名在日中讵方遐邈昔者韩棱深博肇蒙于署剑
田凤名流仅闻于题柱未有芝英草圣近缛于彩笺
合璧连珠俯光于掌握在臣叨忝独冠古今方且示
彼记言传诸贻训表一人之殊宠留百代之荣观手
舞足蹈徒申踊跃之心摩顶至踵岂答生成之施无
任欣戴之至谨诣阙奉表陈谢以闻
　　仁宗御飞白记　　　　　　宋欧阳修
治平四年夏五月余将赴亳假道于汝阴因得阅书
于子履之室而云章烂然辉映日月为之正冠肃容
再拜而后敢仰视盖仁宗皇帝之御飞白也曰此宝
文阁之所藏也胡为于子之室乎子履曰曩者天子
宴从臣于群玉而赐以飞白余幸得与赐焉余穷于
世久矣少不悦于时人流离窜斥十有余年而得不
老死江湖之上者盖以遭时清明天子向学乐育天
下之材而不遗一介之贱使得与群贤并游于儒学
之馆而天下无事岁时丰登民物安乐天子优游清
闲不迩声色方与群臣从容于翰墨之娱而余于斯
时窃获此赐非惟一介之臣之荣遇亦朝廷一时之
盛事也子其为我志之余曰仁宗之德泽涵濡于万
物者四十余年虽田夫野老之无知犹能悲歌思慕
千垄亩之间而况儒臣学士得望清光蒙恩宠登金
门而上玉堂者乎于是相与泫然流涕而书之夫玉
韫石而珠藏渊其光气常见于外也故山辉而白虹
水变而五色者至宝之所在也今赐书之藏于子室
也吾知将有望气言荣光起而烛天者必赐书之所
在也
　　谢赐御书诗表　　　　　　　　苏轼
臣轼言今月十五日赐宴东宫伏蒙圣恩赐臣御书
诗一首者玉斝金尊霈若云天之泽宝章宸翰焕乎
奎壁之文喜溢心颜光生怀袖伏念臣猥缘末技获
玷清流早岁数奇已老江湖之上余生何幸得依日
月之光入侍燕闲与闻讲学卒桓荣之业因人而成
登刘洎之□则臣岂敢夫何珍赐亦及微躯此盖伏
遇皇帝陛下道本生知才惟天纵文不数于游夏书
已逼于锺王心慕手追陋文皇之曲学笔纵字大笑
宋武之未工知臣遭遇之难欲以显荣其老镂之金
石庶传玩于人人付与子孙俾输忠于世世
　　仁宗飞白御书记　　　　　　　前人
问世之治乱必观其人问人之贤不肖必以世考之
孟子曰诵其诗读其书不知其人可乎是以论其世
也合抱之木不生于步仞之丘千金之子不出于三
家之市臣尝逮事仁宗皇帝其愚不足以测知圣德
之所至独私窃览观四十余年之间左右前后之人
其大者固已光明□伟深厚雄杰不可窥较而其小
者犹能敦朴恺悌靖恭持重号称长者当是之时天
人和同上下欢心才智不用而道德有余功业难名
而福禄无穷升遐以来十有二年若臣若子罔有内
外下至深山穷谷老妇稚子外薄四海裔夷君长见
当时之人闻当时之事未有不流涕稽首者也此岂
独上之泽与凡在庭者与有力焉太子少傅安简王
公讳举正臣不及见其人矣而识其为人其流风遗
俗可得而称者以世考之也熙宁六年冬以事至姑
苏其子诲出庆历中所赐公端敏二字飞白笔一以
示臣且谓臣纪之将刻石而传诸世臣官在太常职
在太史于法得书且以为抱乌号之弓不若藏此笔
保曲阜之履不若传此书考追蠡以论音声不若推
点画以究观其所用之意存昌歜以追嗜好不若因
褒贬以想见其所与之人或藏于名山或流于四方
凡所见者皆当耸然而作如望旄头之尘而听属车
之音相与勉为忠厚而耻为浮薄或由此夫
　　题太宗皇帝御书　　　　　　黄庭坚
熙陵以武定四方载櫜弓矢文治之余垂意翰墨妙
尽八法当时士大夫皆亲承指画尝称奖忠懿王笔
法入神品中外书学不能出其右仰观英鉴大不可
诬
　　仁宗皇帝御书记　　　　　　　前人
臣某元佑中待罪太史氏窃观金匮石室之书论载
仁宗皇帝在位四十有二年幼小遂生至于耆老安
乐田里不忧不惧百姓皆如刍狗无谢生之心又言
上天德纯粹无声色畋游之好平居时御笔墨尢喜
飞白书一书之成左右扶持争先乞去稍稍散落人
间庆云景星光被万物士大夫家或得只字片楮相
与传玩比于河图洛书敬爱所在如临父母此岂与
周人思召伯爱其甘棠同年而语哉恭惟昭陵复土
垂四十年至今父老言之未尝不霣涕后生闻说前
朝事无不踊跃恨不身当其时呜呼可谓有德君子
者耶窃尝深求太平之源而仁祖在位时未尝出奇
变古垂衣拱手以天下之公是公非进退大臣而百
官修职四裔承风臣亦不能识其所以然故秘阁校
理臣张公裕所藏书其子臣浩以示臣臣冒昧论着
如此誉天地之高厚赞日月之光华臣自知其不能
也
　　仁宗御书后序　　　　　　　陈师道
人皆有所好其上胜之其次任之其下蕴崇之也惟
至人无好有所好者同于人也神文圣武皇帝其好
之与人同其胜之与人异同以为德异以为法迩声
色而欲不胜理宝珠玉而利不胜义时游田而逸不
胜度故其在位四十余年而四方百物无所损益顾
好飞白书明窗净几时一为之以侈其好于是将相
宗戚家有藏焉臣不知书不能颂其美而窃有所叹
也凡艺不滞古则徇今滞古则舍己而就规矩徇今
则略法而逐世好故其弊君臣争名而祸乱从之臣
窃窥观皇帝会法而忘世会理而忘法故工拙偏正
不足论也所谓有其道而进于技者王者之于艺盖
如此彭城王氏世为贵将故其家有传焉其从孙万
寿主簿臣有基以皇帝所书六大字以示臣臣盖望
而知也臣不知书然望而知之者臣以理得之也臣
惟皇帝却天下之好而留神翰墨乃帝者之懿德来
世之伟闻而臣实惧焉臣闻故老言当斯之时二府
百吏内宗外姻下逮近习莫不好书夫士大夫阿主
之好而为书未害于政而臣惧小人因书以进也故
君子于其好又有慎焉臣惟皇帝之知此故世无其
传而臣之愚不得不惧也
　　徽宗雪江归棹图记　　　　　　蔡京
臣伏观御制雪江归棹水远无波天长一色群山皎
洁行客萧条鼓棹中流片帆天际雪江归棹之意尽
矣天地四时之气不同万物生天地间随气所运炎
凉晦明生息荣枯飞走蠢动变化无方莫之能穷皇
帝陛下以丹青妙色备四时之景色究万物之情态
于四图之内盖神智与造化等也大观庚寅春朔太
师楚国公致仕臣京谨记
　　仁宗飞白书序　　　　　　　　文同
仁宗皇帝飞白书乃圣人不可穷之大艺而无所拟
之绝学者也法传之于天义授之于神渊情睿思下
寓豪墨挥洒变动函负藏蓄齐阴阳之功合造化之
巧宜乎世人莫得窥其至精极妙之端涯者已若夫
皇居奥瑑贵室珍列有容摹肖时亦飘堕其能于此
以幸而获之者自将别为秘□尽略他玩流畀后嗣
传于无极而况密繇严从躬被宠锡将宜何如以奉
其休荣者哉嘉佑七年冬十二月戊申帝召侍臣二
十有八人观书于龙图天章阁又幸宝文阁是日上
亲御宝跗纵写华楮貂珰递荐簪笏环视云飞雾散
之状龙蟠凤矫之势震耸惊眩流动众目既而遂命
以书分赐左右太子宾客掌公禹锡时预此集乃蒙
帝子之殊渥焉怀归有光展对犹湿观其点分玺角
下压秦宝画立圭植高掩周瑞仰惟祥符之书氏阳
之诏始可相与配其瑰丽而并其崇严者欤熙宁五
年十月其孙文纪为陵州贵平县令袭衍复椟载以
临治愿将刊镂布示于远谋奉坚琰留置佛庙见求
短引以着其下懿哉侈君之赐扬祖之美乃文纪为
人子之道于是乎至矣故为题此初八日谨序
　　高宗赐赵延康御书跋　　　　　陆游
右知金坛县赵君师录高宗赐其大父延康公书
及延康移伪楚书共为一编以示史官陆某某曰延
康在宣和靖康间声望风采震曜一时及守宛丘百
战御狂寇卒全其城视唐代张巡许远颜真卿皆过
之来朝行在高皇盖欲以左辖命之议者谓宗室辅
政非故事遂止方公之南徙也谢表有云臣本支百
世侍从三朝又云坚壁以保近畿慨前功之俱废登
坛而陪盛礼怀曩遇以自怜读者悲之某又尝于公
从孙师严有翼家见公建炎奏议稿一编皆人所至
难言不知此稿皆在鉴堂集中否或可访于有翼院
中以补逸遗敢并以告嘉泰癸亥岁三月丙申臣某
谨识
　　高宗御书跋　　　　　　　　　前人
臣某少时与胡尚书之子杞同学于云门山中见高
皇帝赐尚书御题扇曰文物多师古朝廷半老儒盖
黄体也与此手诏绝相类后数年蒙收召得面天颜
距今四十四年矣伏读霣涕不知所云嘉泰癸亥五
月一日史官臣陆某谨题
　　宋徽宗摹唐人明皇训子图题跋
　　　　　　　　　　　　　　元赵孟俯
宣和帝手摹唐明皇训子图设色不甚深而人物古
雅笔意精巧图中隐几而坐者天颜肃穆目力注视
奕奕有生气童子媚好静秀展卷畏笃一武将拱立
丰下而谨若不敢肆者然可想其搴旗杀将之力余
一侍童一介士皆各得其意风神态度可与顾陆争
衡真英笔也后跋亦出手书所谓瘦金体天骨遒美
逸趣蔼然细玩之信不在李重光下诚足珍矣元贞
四年八月既望吴兴赵孟俯书
　　宋徽宗红栏鸂鶒图题跋　　明王世贞
宣和帝游后苑龙翔池见双鸂翘足红栏之上因
戏为此图设色不甚深而目睛羽文骈栖自得之状
描写都尽复作数百言叙其事书真所谓瘦金体乍
看不得佳结法亦时时露疏雅而天骨遒美逸趣蔼
然于细玩得之信不在李重光下也按邓公寿画继
称宣和五年赐宰臣以下燕琼林侍从皆预酒半遣
中使持大杯宣劝因以此图示群臣靡不环立耸叹
称服神妙然则当其时帝固自宝爱之若此而四百
余年后乃入吾手为游目助不大幸邪
　　宋徽宗画水图题跋　　　　　王登
宋徽庙长于绘画圣艺天纵余尝见其所作花鸟无
虑数十而山水则仅见溪山雪霁图在故太傅朱公
家叹其绝妙此卷画水全作平波无一笔溅瀑而汪
溏漾瀚有咫尺千里之势信乎卓荦不群奇之又奇
者矣溪山卷有米南宫长歌此图亦南宫跋二卷可
当太白残月皆生平快观者也卷首有奎章后有天
历二印盖元文宗好古置奎章阁以虞集为学士柯
九思为博士鉴定书画一时所藏号称武库此卷出
自尚方无疑天历者文宗所纪年也万历癸未秋仲
十又一日太原王登敬书
　　宋徽宗竹禽卷题跋　　　　　项元汴
徽宗万机之暇雅好书画兴学校艺如取士法丹青
卷轴真天纵之妙有晋唐逸韵尢善墨花丛密处微
露白道自家成趣不履袭古人轨辙极注思花鸟点
睛每用墨黑漆隐然豆许高出缣素间几欲飞动画
中押字天水及宣和政和小玺或用瓢印虫鱼篆文
汴也重购得此竹禽图展玩不忍释手为其有生气
也墨林主人项元汴谨题
　　宋徽宗雪江归棹图题跋　　　董其昌
宣和主人写生花鸟时出殿上捉刀虽着瘦金小玺
真赝相错十不一真至于山水惟见此卷观其行笔
布置所谓云峰石色迥出天机笔意纵横参乎造化
者是右丞本色宋时安得其匹也余妄意当时天府
收贮维画尚伙或徽庙借名而楚公曲笔君臣间自
相唱和而翰墨一段簸弄未可知耳王元美兄弟藏
为世宝虽权相迹之不得季白得之若过溪上吴氏
出右丞雪霁长卷相质便知余言不谬二卷足称雌
雄双剑瑞生莫生嗔妒否戊午夏五董其昌题
　　文华殿御书颂　　　　　　　支大纶
粤兹元黄昉判七政罗错断鳌补石穹规载廓巢风
永颓羲埃绵邈惟彼陶唐有此冀方虞舜入禅并曜
重光睦族徽典之纪之纲既缉玉帛爰同律历惟时
惟几聿修厥德禹乃嗣兴敬承弗忒汤缵禹祀肇修
人纪风愆永戒奄甸疆理周王代之如矢如砥三壤
经国九畴叙伦周礼周官郁郁其文条分缕析典则
斯存昭兹遐躅烂焉汗竹浃深极高民熙物育吁谟
懿范永植君鹄于铄我皇侔德昊苍睿思忡忡昧爽
靡遑跻唐埒虞肩夏踵殷鉴于有周乃武乃文黼座
高敞璇台迥矗凤藻云回龙章电烛法言在御载留
神瞩稽古立则日干日惕左右天经张弛民极覆之
帱之无怠无斁宝纶辉映干度永正勉勉我皇四方
其靖保我奉符式昭灵庆

　宸翰部艺文二
诗
　　奉述飞白书势　　　　　　唐岑文本
六文开玉篆八体曜银书飞毫列锦绣拂素起龙鱼
凤举崩云绝鸾惊游雾疏别有临池草恩沾垂露余
　　羽林恩召观御书王太尉碑　　　张说
陇首名公石来承圣札归鱼龙生意态钩剑动铓辉
字得神明保词□少女徽谁家羽林将又逐凤书飞
　　天章阁观御飞白书五言十韵　宋韩琦
内阁开清晓中天对迩臣唐虞遗典在河洛奥书陈
二圣勤劳旧千龄矩法新帝晖方咫尺宸翰复躬亲
鸾拂宫绡舞花随御笔春奎光连璧府剑影动龙津
今古神功绝颁宣上意均玉峰罗俎豆黼座拱星辰
鱼藻符亨会蓬瀛寄此身霞流仙饮罢又赐一杯醇
　　臣伏蒙圣恩今月二日就琼林苑特遣中使宠
　　赐御诗仰味圣言恭披宸翰曲推恩礼过将愚
　　臣感愧之深负荷弗克辄课愚陋恭和圣制
　　　　　　　　　　　　　　　文彦博
老臣为感圣恩殊趣治轻装觐帝居锡宴便蕃亲凤
扆赐章重迭捧龟书康时有志才终短报国无功术
己疏身在洛阳心魏阙愿倾丹恳上公车
　　谢上赐飞白书　　　　　　　欧阳修
至治臻无事丰年乐有成图书开秘府宴饫集群英
论道皇坟奥贻谋宝训明九重多暇豫八体极研精
笔力千钧劲毫端万象生飞笺金拜洒落赐玉锵鸣
盛际崇儒学愚臣滥宠荣惟能同舞兽闻乐识和声
　　依韵恭和圣制龙图天章阁观三圣御书
　　　　　　　　　　　　　　　　王珪
半夜传君召西清阅帝文笔回丹穴凤歌起沛乡云
御幄金虬转仙墀羽仗分君王自天纵况复睿心勤
　　和御制观三圣御书　　　　　　蔡襄
圣业存功德宸毫冠艺文势开千里浪光动九天云
法驾乘时至仙都与世分皇心钦宝训求治益精勤
　　奉题延佑宸翰
并
序
　　元邓文原
　钦惟仁宗上承祖武搜罗俊彦求治靡宁尤尊礼
　儒臣务敦风化由是治书侍御史臣郭贯擢礼部
　尚书凡在选者六人惟贯进秩有加亲洒宸翰昭
　示龙光忝备臣僚咸增鼓舞集贤直学士臣邓文
　原谨拜手稽首而作诗曰
宵旰需贤表荐绅秩宗首选赞华勋官联天府璇玑
象帝阐河图琬琰文曾听箫韶瞻晓日仰攀弓剑泣
秋云小臣作颂称仁圣湛露承恩未足云
　　次韵筠轩司徒足成旦公所藏英宗御题之句
　　元题曰日光照吾民月色清我心又题琴曰至
　　治之音　　　　　　　　　　　虞集
化国多长日高人侍紫宸观书从上相属笔念生民
云汉文章备风雷号令新惟应青简在能载古风淳
　　又
御翰龙池晓翻经鹫殿阴云依清静叶月印妙明心
千载堂堂去诸天肃肃临朱弦谁为鼓至治有遗音
　　玉隆宫所藏宋干道宸翰云壑二字
　　　　　　　　　　　　　　　　前人
昔者云归壑天章自九重日华常映凤山气尽成龙
俯仰遗陈迹高深俨德容飘然化春雨结想在高松
　　奎章阁有灵壁石奇绝名世御书其上曰奎章
　　元玉有敕命臣集赋诗臣再拜稽首而献诗曰
　　　　　　　　　　　　　　　　前人
禹贡收浮磬尧阶望矞云自天承雨露拔地起絪缊
击拊磬音合衡从玉兆分巨鳌三岛力威凤九苞文
辨位资干坎为山填幅员固知兴宝藏不假运神斤
书帙侵春润香炉借宿熏烟光晴冉冉波影昼沄沄
融结繇元化登崇荷圣君瑞于龟出洛重若鼎来汾
柱立尊皇极盘安广帝勋讵云陈秘玩因愿献前闻
　　敬书宸翰后　　　　　　　　丁鹤年
神龙归卧北溟波愁绝阴山敕勒歌惟有遗珠光夺
目万年留得照山河
　　中都龙兴寺伏睹御书第一山三大字碑有作
　　　　　　　　　　　　　　　明周启
九重宸翰丽天文三字穹碑压厚坤山色不知今古
异地灵惟戴帝王尊蛟龙绝巘盘亭构狮象诸天拱
寺门千载锺王夸健笔敢同羲画与时论
　　谢赐御书责难陈善四大字　　于慎行
龙笺一幅日星光天藻昭垂自尚方久向横经窥圣
蕴还因纳诲奉奎章琅函想见仙台动蓬室惊闻御
墨香儒术承恩逢景运非同常侍漫登□

　宸翰部纪事
圣
艺附
墨薮太昊庖牺氏获景龙之瑞始作龙书
炎帝神农氏因上党羊头山始生嘉禾八穗作八穗
书用颁行时令
黄帝时卿云常见郁郁纷纷作云书
云笈七签黄帝服斋中宫有大鸟衔图体备五色三
文成字又至翠妫之泉有黄龙负图而出于河其图
五色毕具白图兰叶而朱文帝令侍臣写之以示天
下曰河图书帝既得龙凤之图书仓颉之文即制文
章始代结绳之政以作书契
黄帝尝以金铸器皆有名题上古之字也
黄帝以四岳皆有佐命之山乃命潜山为衡岳之副
帝乃造山躬写形象以为五岳真形之图
墨薮少昊金天氏以鸟纪官作鸾凤书文章衣服取
以为象
书序孔壁得科斗文字书始云高阳氏作
金壶记高阳氏状科斗之形作科斗书亦曰篆文
墨薮高辛氏以人纪事象仙人形作人书车服书器
皆为之
陶唐氏因轩辕灵龟负图作龟书
夏后氏作锺鼎书以锺鼎形为象也
法帖神品目衡山岣嵝峰神禹治水碑在长沙凡七
十七字小孤山禹刻在扬子江中庐山洞中禹刻在
庐山上霄峰七十二字仅有鸿荒漾六字可辨
阳明洞禹书淳化阁帖禹书十二字
夏禹书石壁篆文在平江县昌江山
古今篆隶周武王因丹乌入室作鸟书又因白鱼之
庆作鱼书
坛山石刻记赞皇县坛山上有周穆王石刻四字曰
吉日癸巳笔力遒劲有剑拔弩张之状
金石录吉日癸巳四字世传周穆王书按穆王时所
用皆古文科斗书此字笔画反类小篆文
汉书卢绾传高祖绾同日生及高祖绾壮学书相爱
墨薮汉武代有灵芝三茎植于殿前遂歌芝房之曲
因述为灵芝书又名英芝
武帝有鼎小篆汾阴得鼎而作也
汉书元帝本纪赞元帝多材艺善史书鼓琴瑟吹洞
箫自度曲被歌声分刌节度穷极幼眇
注
应劭曰史
书周宣王太史史籀所作大篆
蔡希综法书论光武手赐万国者皆一札十行细书
成文
画史会要后汉明帝雅好图画别立画室又创立鸿
都学以积奇艺诏博洽之士班固贾逵取诸经史事
命上方画工图画谓之画赞
后汉书安帝本纪安帝年十岁好学史书和帝常称
之数见禁中
法书要录章草本汉章帝书也今淳化官帖有海咸
河淡其书为后世章草宗
魏志文帝本纪注典论帝自叙曰余年五岁上以世
方扰乱教余学射六岁知射又教余骑马八岁能骑
射以时之多故每征余常从建安初上南征荆州至
宛张绣降旬日而反亡兄孝廉子修从兄安民遇害
时余年十岁乘马得脱夫文武之道各随时而用生
于中平之季长于戎旅之间是以少好弓马于今不
衰逐禽辄十里驰射常百步日多体健心每不厌建
安十年始定冀州濊貊贡良弓燕代献名马时岁之
暮春勾芒司节和风扇物弓燥手柔草浅兽肥与族
兄子丹猎于邺西终日手获獐鹿九雉兔三十后军
南征次曲蠡尚书令荀彧奉使犒军见余谈论之末
彧言闻君善左右射此实难能余言执事未睹夫项
发口纵俯马蹄而仰月支也彧喜笑曰乃尔余曰埒
有常径的有常所虽每发辄中非至妙也若驰平原
赴丰草要狡兽截轻禽使弓不虚弯所中必洞斯则
妙矣时军祭酒张京在坐顾彧拊手曰善余又学击
剑阅师多矣四方之法各异唯京师为善桓灵之间
有虎贲王越善斯术称于京师河南史阿言昔与越
游具得其法余从阿学之精熟尝与刘勋邓展等共
饮宿闻展善有手臂晓五兵又称其能空手入白刃
余与论剑良久谓言将军法非也余顾尝好之又得
善术因求与余对时酒酣耳热方食芊蔗便以为杖
下殿数交三中其臂左右大笑展意不平求更为之
余言吾法急属难相中面故齐臂耳展言愿复一交
余知其欲突以取交中也因伪深进展果寻前余却
脚鄛正截其颡坐中惊视余还坐笑曰昔阳庆使淳
于意去其故方更授以秘术今余亦愿邓将军捐弃
故技更受要道也一坐尽欢夫事不可自谓己长余
少晓持复自谓无对俗名双戟为坐铁室镶楯为蔽
木户后从陈国袁敏学以单攻复每为若神对家不
知所出先曰若逢敏于狭路直决耳余于他戏弄之
事少所喜唯弹棋略尽其巧少为之赋昔京师先工
有马合乡侯东方安世张公子常恨不得与彼数子
者对上雅好诗书文籍虽在军旅手不释卷每每定
省从容常言人少好学则思专长则善忘长大而能
勤学者唯吾与袁伯业耳余是以少诵诗论及长而
备历五经四部史汉诸子百家之言靡不毕览
博物志文帝善弹棋能用手巾角时有一书生又能
低头以所冠着葛巾角撇棋
胡冲吴历文帝以素书所著典论及诗赋饷孙权又
以纸写一通与张昭
历代名画记少帝曹髦幼好学善书画初封高贵乡
公后即帝位曹髦之迹独高魏代有祖二疏图盗
图黄河流势新丰放鸡犬图传于代又有于陵子黔
娄夫妻图
宣和书谱晋武帝喜作字于草书尤工落笔雄健挟
英勇之气毅然为一代祖
晋书杜预传预启请伐吴之期帝报待明年方欲大
举预表陈至计时帝与中书令张华围□而预表适
至华推枰敛手曰陛下圣明神武朝野清晏国富兵
强号令如一吴主荒淫骄虐诛杀贤能当今讨之可
不劳而定帝乃许之
语林王武子与武帝围棋孙皓在侧武子问孙归命
何以好剥人面皮皓曰见无礼于君者则剥之武子
乃举棋局下
述书赋元帝豪翰英异用笔可观
注
今见潜润正书
七行
晋书明帝本纪明帝幼而聪哲为元帝所宠异雅好
文辞又习武艺
按张彦昭云善
书画最善画佛像

蔡谟传彭城王纮上言乐贤堂有先帝手画佛像经
历寇难而此堂犹存宜敕作颂
历代名画记明帝幼有对日之奇及长善书画有识
鉴
明帝有豳诗七月图毛诗图二列女二史记列女图
二杂鸟兽五游清池图息徒兰圃图杂畏鸟图洛神
赋图游猎图杂禽兽图东王公西王母图洛中贵戚
图穆王宴瑶池图汉武回中图瀛洲神图人物风土
图传于代又画列女禹会涂山殷汤伐桀图
清河书画舫明帝画本师王廙而沈着过之
宋忠僖家画本以穆天子燕瑶池图为第一神品上
上系晋明帝真笔
述书赋成帝草劲力外爽古风内含
注
今见草批谢
草张澄启七行
述书赋注康帝今见行书批答刘讷启七行
法帖释文淳化法帖有哀帝行书四行
淳化法帖有简文帝行书六行
述书赋孝武不规不矩气有余高体无所主
注
今见
行书一纸
宋书刘穆之传武帝书素拙穆之曰公但纵笔为大
字一字径尺无嫌大既足有所包其势亦伟帝从之
一纸不过六七字便满
南史宋少帝本纪少帝膂力绝人善骑射解音律
法书要录宋文帝善隶书次及行草规模大令自谓
不减于师
书断文帝隶书入妙行草入能
南史宋孝武帝本纪孝武帝少机□才藻甚美长于
骑射
述书赋注孝武帝今见正书启十行又行书四纸
书法要录虞龢论书表云陛下爰凝睿思淹留草法
拟效渐妍赏析弥妙字之美恶书之真伪剖判体趣
穷微入神
按此谓
宋明帝

南史齐高帝本纪高帝工草隶书奕棋第二品虽经
夷险不废素业
法书要录齐高帝善草书笃好不已祖述子敬稍乏
风骨尝与王僧虔赌书书毕曰谁为第一对曰臣书
臣中第一陛下书帝中第一帝笑曰卿可谓善自谋
矣然太祖与简穆赌书亦犹鸡之搏狸稍不自知量
力也
集事渊海齐高帝性宽大尝与直阁将军周覆给事
中褚思庄共棋累局不倦覆乃抑上手不许易行其
弘厚如此
书史会要武帝工行草尝睹落英茂木作瑞华书为
辞纪之
南史齐废帝本纪郁林王好隶书武帝特所钟爱敕
皇孙手书不得妄出以贵之
梁书武帝本纪帝六艺备闲棋登逸品草隶尺牍骑
射弓马莫不奇妙
陈庆之传庆之字子云义兴国山人也幼而随从高
祖高祖性好棋每从夜达旦不辍等辈皆倦寐惟庆
之不寝闻呼即至甚见亲赏
刘孝绰传高祖雅好虫篆
南史柳恽传梁武帝好奕棋使恽品定棋谱登格者
二百七十八人第其优劣为棋品三卷恽为第二焉
法书要录梁武帝好草书状貌亦古乏于筋骨既无
奇姿异态有减于齐高矣
述书赋注简文帝今见正书四纸并写禅师碑文及
行书四行
南史梁元帝本纪元帝工书善画自图宣尼像为之
赞而书之时人谓之三绝
梁宗室传临川王宏子正信常执白团扇湘东王取
题八字铭
唐诗纪事梁元帝为湘东王时好学着书常纪忠臣
义士及文章之美者笔有三品或以金银雕饰或用
斑竹为管忠孝全者用金管书之德行清粹者用银
管书之文章赡丽者以斑竹管书之
金楼子梁元帝画职贡图外国酋渠诸番土俗本末
仍各图其来贡者之状
历代名画记梁元帝任荆州刺史日画番客入朝图
武帝极称善又有游春苑白麻纸图鹿图师利图鹣
鹤陂泽图芙蓉醮鼎图并有题印传于后
注
李廌画
品云所画粉本鲁国而上三十五国皆写其使者欲
见天下一家要荒种落共来王之职状貌各不同
王氏画苑梁元帝撰山水松石格
画史会要梁元帝尝画圣僧武帝亲为赞之
书史会要陈武帝涉猎史籍善书
陈文帝留意经史号能书
南史陈宣帝本纪宣帝有勇力善骑射
孙玚传后主题孙玚铭后四十字遣左户尚书蔡征
就宅宣敕镌之
述书赋注后主今见行书一纸
魏书太武帝本纪太武帝始光二年初造新字千余
诏曰篆隶草楷并行于世然经历久远传习多失其
真今制定文字颁下远近永为楷式
历代名画记隋炀帝撰古今艺术图五十卷既画其
形又说其事
墨池璅录张天锡草书韵会有炀帝草书
大业拾遗记炀帝将幸江都命越王侑留守东都宫
女半不随驾争泣留帝攀车惜别指血染鞅帝不回
因飞白题二十字留赐宫妓云我梦江都好征辽亦
偶然但留颜色在离别止今年
金石表隋郑州刺史李渊为子祈疾疏大业二年行
书在鄠县
述书赋注高祖书师王褒得其妙故有梁朝风格
创业起居注高祖特善书工而且疾真草不拘常体
而草迹韶媚可爱尝一日注授千许人官更案遇得
好纸走笔若飞食顷而讫得官人等不敢取告符乞
宝神笔之迹遂各分所授官名而去
历代名画记唐高祖神武圣哲艺亡不周书画备能
宣和书谱唐太宗讳世民高祖之次子有隋末首建
大义起太原入长安取天下如运诸掌故史称除隋
之乱比迹汤武致治之美庶几成康夫可谓近古之
英主方天下混一四方无虞乃留心翰墨粉饰治具
雅好王羲之字心慕手追出内帑金帛购人间遗墨
得真行草二千二百余纸来上万机之余不废摸仿
先是释智永善羲之书而虞世南师之颇得其体太
宗乃以书师世南世南既亡以褚遂良侍书凡人间
所上羲之帖惟遂良究其真赝故所学尤胜尝谓朝
臣曰书学小道初非急务时或留心犹胜弃日然亦
未有不学而得者朕少时临阵料敌以形势为主今
吾学书亦然又尝作笔法指意笔意三说以训学者
盖所得其在是欤复善飞白一日宴三品以上于元
武门作飞白以赐臣下乘酒争取以为娱乐置弘文
馆选贵游子弟有字性者出禁中所藏书令学焉
海内有善书者亦许遣入馆由是十年间翕然向化
一日作真草屏幛以示群臣其笔力遒劲尤为一时
之绝又尝赞羲之传痛论字学固亦见其仿□观夫
渊源变态出于笔端者信非一日之习所由来远矣
今御府所藏一十有四正书诏敕行书诏敕道德敕
禊宴诗江叔帖艺韫帖好谦帖真迹帖枇杷子帖魏
仲思改名敕草书九仙门敕晚来敕手敕无为帖
书断太宗书受之于史陵
武平一徐氏法书记太宗于右军之书特留眷赏贞
观初下诏购求殆尽遗逸万几之暇备加执玩兰亭
乐毅尤闻宝重
唐会要贞观十四年四月二十二日太宗自为真草
书屏风以示群臣笔力遒劲为一时之绝初募人求
人间书凡真行二百九十纸装为七十卷草二干纸
装为八十卷每观政之暇则临看之尝谓宰臣曰凡
诸艺业未有不学而得者也病在心力懈怠不能专
精耳今吾临古人书殊不学其形势惟在求其骨法
及得骨力而形势自生耳吾之所为皆先作意是以
果能成也
金壶记太宗为飞白书鸾凤螭龙四字笔势惊绝谓
司徒长孙无忌吏部尚书杨师道曰朔旦旧俗必用
衣及物相贺今各贺卿飞白书
金石录唐晋祠铭温泉铭贞观中太宗御制并行书
旧唐书魏征传贞观十七年郑国公太子太师魏征
薨帝亲制碑文并为书石
通鉴贞观十八年四月刘洎上书上飞白答之曰今
闻谠言虚怀以改
唐会要太宗攻羲之书尤善飞白贞观十八年二月
十七日辛酉召三品以上赐宴于元武门太宗操笔
作飞白书群臣乘酒就太宗手中竞取散骑常侍刘
洎登□引手然后得之其不得者咸称洎登□罪当
死请付法太宗曰昔闻婕妤辞辇今见常侍登□
唐书李靖传靖五代孙芳彦太和中为凤翔司录参
军家故藏高祖太宗赐靖诏书数函上之一曰兵事
节度皆付公吾不从中治也一曰有昼夜视公疾大
老妪遣来吾欲熟知公起居状皆太宗手墨他大略
如此
马周传太宗尝以飞白书赐周曰鸾凤冲霄必假羽
翼股肱之寄要在忠力
寓简唐文皇帝妙于翰墨常病戈法难精乃作戬字
空其右而命虞永兴填之以示魏郑公曰朕学世南
似尽其法郑公曰天笔所临万象不能逃其形非臣
下可拟然惟戬字戈法乃逼真太宗惊叹
墨庄漫录润州苏氏家书画甚多书之绝异者有太
宗赐简易御书
历代名画记太宗书画备能
酉阳杂俎太宗虬须尝戏张弓挂矢好用四羽大笴
长常箭一肤射洞门阖上
高宗初扶□将戏弄笔左右试置纸于前乃乱画满
纸角边画处成草书敕字太宗遽令焚之不许传外
旧唐书高宗本纪永徽七年夏四月御安福门观僧
元奘迎御制并书慈恩寺碑文
墨池编高宗雅善真草隶飞白
唐会要龙朔二年四月上自为书与辽东诸将谓许
敬宗曰许圉师尝自爱书可于朝堂开示圉师见而
惊私谓朝官曰圉师见古迹多矣魏晋以后唯称二
王然逸少多力而少妍子敬多妍而少力今观圣迹
兼绝二王凤翥鸾回实古今书圣
唐书戴胄传胄无子以兄子至德为后至德干封中
累迁西台侍郎同东西台三品阅十数年父子继为
宰相世诧其荣高宗尝为飞白书赐侍臣赐至德曰
泛洪源俟舟楫郝处俊曰飞九霄假六翮李敬元曰
资启沃罄丹诚崔知悌曰仗忠节赞皇猷皆见意于
辞云
金石录唐登封纪号文干封元年高宗撰并行书碑
侧正书又小字书
裴漼嵩岳少林寺碑高宗咸亨中御飞白书题金字
波若碑永淳中御札又飞白书一飞字题寺壁
东观余论宋淳化阁帖第一卷吊江叔帖叔艺韫多
材帖答进枇杷并移营五桥南二帖皆高宗书
旧唐书明崇俨传润州栖霞寺是梁处士明山宾故
宅帝特为制碑文亲书于石论者荣之
唐书田游岩传帝营奉天宫田游岩旧宅直宫左诏
不听毁天子自书榜其门曰隐士田游岩宅
宣和书谱唐则天顺圣皇后武氏凛凛英断考其出
新意持臆说增减前人笔画自我作古为十九字曰
而
天
□
地
日
囝
月
星
君
年
正
臣
曌
县

戴
载
□
国
初
证
授
人
圣
生
当时
臣下章奏与天下书契咸用其字然独能行于一世
而止唐之石刻载其字者知其在则天时也虽然亦
本于喜作字初得晋王导十世孙方庆者家藏其祖
父二十八人书迹摹拓把玩自此笔力益进其行书
骎骎稍能有丈夫胜气今御府所藏行书一夜宴诗
历代名画记荐福寺天后飞白题额崇福寺武后题
额
旧唐书周允元传延载初允元除凤阁鸾台平章事
证圣元年卒则天为七言诗伤之又自缮写时以为
荣
金石录周登封元年升中述志碑武后自撰睿宗书
碑极壮伟立于嵩山之巅
周升仙太子碑圣历二年武后撰并行书
唐述圣记文明元年武后撰中宗正书
唐诗纪事正月八日立春内出彩花赐近臣武平一
应制诗成中宗手敕批云平一年虽最少文甚警新
今更赐花一枝以彰其美
历代名画记中宗书画备能
金石录唐龙兴圣教序神龙元年中宗撰相王旦正
书
唐书睿宗本纪帝好学通训诂工草隶书
述书赋注睿宗书法正体不尚浮华
图画见闻志唐延和元年七月改故建国寺为大相
国寺睿宗御书碑额为一绝
旧唐书元宗本纪帝性英断多艺善八分书
宣和书谱唐明皇英武该通临轩之余留心翰墨初
见翰苑书体狃于世习锐意作章草八分书遂摆脱
旧学观其批张九龄表赐裴耀卿诗与夫嘉宾之敕
五王之赞议者言其丰茂英特斯亦天亶如八分书
北京义堂与东岳封禅碑虽出于当时学士共相摹
勒然其风格大体皆有所授窦臮赋其书以谓风骨
巨丽碑板峥嵘思如泉而吐凤笔为海以吞鲸亦足
以状其瑰伟也今御府所藏二十有五隶书五王赞
法空寺喜雪篇太一字行书赐赵宣王等敕访道敕
嘉宾敕赐李含光敕二批答李含光表谢赐批答李
含光表投璧批答李含光表起居批答李含光表香
信批答李含光表谢修功德批答张九龄谢知制诰
表批答杨励俗等表批答裴耀卿等奏谢宣示圣旨
赐裴耀卿等诗鹡鸰颂送虚己赴蜀川诗春台望杂
言
柳氏旧闻元宗善八分书将命相先以御体书其姓
名置案上
古今法书苑唐明皇工八分章草丰茂英特初张说
为丽正殿学士献诗明皇自于彩笺上八分书赞
演繁露元宗开元中亲注孝经并制序八分书之立
于国学以层楼覆之
金石录唐鹡鸰颂天宝中明皇撰并行书天台山桐
柏观颂天宝元年明皇正书篆额
旧唐书司马承祯传开元十五年以司马承祯王屋
所居为阳台观上自题额
唐诗纪事开元十六年帝自择廷臣为诸州刺史诏
宰相诸王御史以上祖道洛滨盛具奏太常乐帛舫
水嬉命高力士赐诗令题座右帝亲书且给笔纸令
自赋
唐书宋璟传开元十七年璟为尚书右丞相张说为
左丞相源干曜为太子少傅同日拜有诏大官设馔
太常奏乐会百官尚书省吏堂帝赋三杰诗自写以
赐
张说传说尝自制其父赠丹州刺史骘碑文元宗闻
之御书其碑额赐之曰呜呼积善之墓又元宗为说
自制神道碑文御笔赐谥曰文贞
旧唐书卢怀慎传上幸东都还京师因校猎于城南
经卢怀慎别业遣中书侍郎苏颋为其碑文上自书
焉
卢奂传开元中卢奂为陕州刺史元宗幸京师次陕
城顿审其能政于厅事题赞而去
唐书韩思复传思复祖伦贞观中封长山县男思复
袭祖封拜太子宾客卒天子亲题其碑曰有唐忠孝
韩长山之墓
郑嵎津阳门诗注红楼中有元宗题诗草八分每一
篇一体
明皇杂录拾遗蔡孚进龙池篇其词甚美上为八分
书赐岐王王因制龙池曲以其篇为乐章
张彦远历代名画记元宗皇帝神武圣哲艺亡不周
书画备能
大唐新语元宗朝张说为丽正殿学士常献诗曰东
壁图书府西垣翰墨林诵诗闻国政讲易见天心元
宗深佳赏之优诏答曰得所进诗甚为佳妙风雅之
道斯焉可观并据才能略为赞述具如别纸宜各领
之元宗自于彩笺上八分书说赞曰德重和鼎功逾
济川词林秀发翰苑光鲜其徐坚已下并有赞述文
不尽载
张说既致仕在家修养乃乘间往景山之阳于先茔
建立碑表元宗仍赐御书碑额以宠之
玉海开元间明皇书六大字赐醴陵县登真宫又赐
御书飞白字
宋史方技传宋道士柴通元居承天观即唐轩游宫
有明皇诗石及所书道德经二碑
九域志亳州有道德经碑明皇书
旧唐书元宗本纪元宗多艺尤知音律
墨竹记墨竹肇自明皇
宣和书谱肃宗早岁时明皇为选佳士如贺知章等
侍读左右气味渐摩曾非一日又当明皇在御以行
书八分章草为时矜式肃宗以子职侍东宫方温凊
定省间得无过庭之训是宜行书亦有家法而其气
韵与能字者争衡也今御府所藏行书七赐李含光
敕二批答郭子仪表批答李季卿表批答李含光表
修斋批答李含光表修功德批答李含光表锡缣
金石录唐多心经天宝九载皇太子亨书工部尚书
来曜碑上元二年肃宗御篆额
潘氏纪闻明皇与贵妃采戏将北唯重四可转败为
胜上掷连叱呼之骰子宛转而成重四上大悦命高
力士赐四绯
宣和书谱唐代宗讳豫肃宗长子也明皇诸孙百余
人代宗最长为嫡皇孙聪明宽厚喜怒不形于色好
学强记深于易象宵旰之暇留心翰墨于行书益工
大抵有唐自太宗以还世相祖袭至代宗家学未坠
论其笔力则非有太宗明皇超迈之气然亦有足观
者今及见者春日雨晴燕诸王与夫秋中月夜之诗
笔法劲媚尚可以追配昔人云今御府所藏行书七
南郊口号岁功赞守岁诗秋中月夜诗秋日诗重阳
诗春日雨晴燕诸王诗
旧唐书郭子仪传代宗即位郭子仪上表进肃宗所
赐前后诏敕曰臣受恩塞下制敌行间东西十年前
后百战自灵武河北河南彭原鄜坊河东凤翔两京
绛州臣所经行赐手诏敕书凡二十卷
金石录唐慈恩寺常住庄地碑大历六年代宗篆额
金石略唐批答沙门佛藏表代宗书在京兆府
宣和书谱德宗讳适代宗长子也性识强敏群臣章
奏来上皆即批答笔无滞思翰墨落落可观今御府
所藏行书一批答赵惠伯表
旧唐书马燧传贞元元年河中平燧还太原德宗赐
燧宸扆台衡二铭燧至太原乃勒二铭于起义堂西
偏帝为题额
金石略唐批答河中尹浑瑊贺表德宗书在京兆府
唐书顺宗本纪顺宗讳诵德宗长子也为人宽仁喜
学艺善隶书
顺宗实录建中元年为皇太子德宗之为诗并他文
赐大臣者皆令上书之
旧唐书李晟传贞元五年晟与侍中马燧见于延英
殿诏有司各图其像于旧臣之次仍令皇太子书是
命纪于壁焉复命皇太子书其文以赐晟晟刻石于
门左
唐书李晟传帝至自梁晟以戎服见三桥帝纪其功
自文于碑敕皇太子书立于东渭桥以示后世又令
太子录副以赐
金石录唐段秀实碑贞元元年德宗撰皇太子诵行
书麟德殿宴群臣诗贞元四年德宗撰皇太子诵行
书韦皋纪功德碑贞元二十年德宗撰皇太子诵正
书
天中记唐顺宗在春宫日甚好弹棋时有吉达高釴
崔同杨同愿之徒悉为名手后窦深崔长孺甄偶独
孤辽亦为亚焉
旧唐书顺宗本纪赞顺宗为太子留心艺术善隶书
德宗工为诗每赐大臣方镇诗制必命书之
宪宗本纪元和四年秋七月朔御制前代君臣事迹
十四篇书于六扇屏风出书屏以示宰臣李藩等表
谢之
韦绶传元和十年绶充太子诸王侍读宪宗尝召对
绶奏曰太子学书至依字辄去旁人臣问之太子云
君父以此可天下奏事臣子不合全书上益嘉太子
之贤
文宗本纪太和八年御写周易义五道示群臣
裴度传开成四年上已曲江赐宴群臣赋诗度以疾
不能赴文宗遣中使赐度诗仍赐御札曰朕诗集中
欲得见卿唱和诗故令示此
书史会要文宗开奎章阁自写阁记甚有晋人法度
云汉昭回非臣庶所能及也
宣和书谱唐宣宗精于听断专事明察至于手写诏
敕而人一被识擢则为时之荣遇大扺伤于太察而
无复仁恩之意自是唐室至宣宗而复蹇矣当时法
书之盛如裴休辈尚能追步颜柳故诸宗承袭太宗
之学皆以翰墨流传至宣宗复以行书称盖其典刑
犹在也今御府所藏行书三赐李丛敕赐李丛手敕
赐李丛手诏
陆友研北杂志嘉兴天圣寺有唐宣宗真迹
册府元龟宣宗敦睦九族于诸侯王尤尽友爱即位
后于十六宅起雍和殿每月三两幸与诸侯王击鞠
合乐赐宴有差
天中记唐僖宗自普王即位素不晓棋一日梦人以
棋经三卷焚而使吞之及觉命待诏观棋凡所指画
皆出人意
贤奕编唐僖宗颇工众艺于音律蒱博蹴踘斗鸡无
不精妙尤善击球尝谓优人石野猪曰朕若应击球
进士举须为状元野猪对曰若遇尧舜作礼部侍郎
恐陛下不免驳放
宣和书谱唐昭宗为人明倩多艺喜作书初有志兴
复慨然思得非常之材相图回治具惜无以助之当
是时钱镠以节制领浙右虽称臣不乏贡赋而实霸
有一方信英雄也然昭宗于此乃能笼络驾驭推赤
心置人腹中使镠终唐室而不二心者昭宗实有以
归之也观其以衣襟书赐镠当时不能无意其书虽
不称于世而兴复之志于斯可见矣今御府所藏行
书一赐钱镠衣襟书
旧唐书昭宗本纪帝攻书好文尤重儒术
五代史韩建传光化元年昭宗还长安自为韩建画
像
宣和书谱梁太祖朱氏讳温批答贺表行书字体虽
纯熟然乏气韵当是笔吏所书方时温以唐之臣子
盗窃神器故多引瑞物为受命之符唐王天下以土
德而继王者莫若金于是梁以金承之而色尚白所
有之郡县至有以白乌白兔白鹦鹉白鹿为献者此
表献白鹿也今御府所藏行书一御批祥瑞表
梁末帝讳瑱太祖温第四子也以唐文德元年生于
东京美容仪为人沈厚未尝妄语言喜与闻人儒士
游唐光化元年授河南府参军温受禅封瑱均王伪
凤历元年二月瑱即位瑱无他伎喜弄翰墨多作行
书批敕大者或近盈尺笔势结密有王氏羲献帖法
流传到今览之便知非侍书者所能及也今御府所
藏行书一正明敕
五代史唐庄宗本纪庄宗善骑射胆勇过人尤喜音
律歌舞俳优之戏
义儿传李存贤少为军卒善角抵太祖击黄巢于陈
州得之养为子后为义儿庄宗即位拜右武卫上将
军庄宗亦好角抵尝与王都较而屡胜颇以自矜因
顾存贤曰尔能胜我与尔一镇存贤博而胜之
金石表千峰禅院敕后唐明宗行书天成元年立在
山西泽州
五代史晋出帝本纪出帝少而谨厚善骑射
周世宗本纪世宗器貌英奇善骑射通书史
宣和书谱世宗神武之略氤氲盘礡发于笔端其运
用处过人远甚赐张昭诏有行书法亦可见其略也
今御府所藏行书一赐张昭诏
书史会要辽太祖多用汉人教以隶书之半增损之
制契丹字数千以代刻木之约
辽史太祖本纪天显五年二月丙辰上与人皇王朝
皇太后太后以皆工书命书于前以观之
世宗本纪世宗仪观丰伟善骑射
圣宗本纪圣宗幼喜书翰既长精射法晓音律好绘
画
统和四年冬十月甲子上与大臣分朋击鞠
兴宗本纪兴宗幼而聪明长而魁伟善骑射好儒术
通音律
图画见闻志郭若虚曰皇朝与大辽驰礼继好息民
旷古未有庆历中其主
号
兴宗
以五幅缣画千角鹿图
为献旁题年月御画上命张图于太清楼下召近臣
纵观次日又敕中闱宣命妇观之毕藏于天章阁
书史会要道宗喜作字尝有所书秦越大长公主舍
棠阴坊第为大昊天寺碑及额今在燕京旧城
古今碑帖考辽大昊天寺碑道宗皇帝书
辽史马人望传人望判南京三司使事以年老改南
院宣徽使天祚手书宣马宣徽四字诏之
书史会要末帝亦能书尝奉道宗敕写五子之歌行
于时
云烟过眼录张氏收宋太祖御书一纸前据殿前军
马数次有御笔两行云我自别勾当公事谁要汝具
人数来后复有太祖御书字其下封禅卤簿使印印
上书臣陈康伯四字
书史会要太祖尝有所书诗数幅天下一统四大字
处分手札楷书三行传世人知宝爱
宋史太祖本纪太祖学骑射辄出人上尝试恶马不
试衔勒马逸上城斜道额触门楣坠地人以为首必
碎太祖徐起更追马腾上一无所伤又尝与韩令坤
博土室中雀斗户外因竞起掩雀而室随坏
玉海开宝九年太祖幸西都因行郊礼尝戏弹于门
之北壁其迹三存焉
宋史太宗本纪太宗性嗜学工文业多艺能
山堂考索五代以来笔札无体锺王之法几乎绝矣
太宗在南宫留意翰墨自是学者书体丕变
黄山谷集熙陵妙尽八法当时士大夫皆亲承指画
米芾海岳名言太宗真造八法草入三昧行书无对
飞白入神
墨池编太宗方在跃渊留神墨妙断行片简已为时
人所宝及既即位区内砥平朝廷燕宁万几之暇学
书至于夜分巧倍前古体兼数妙英气奇采飞动超
举圣神绝艺无得而名焉帝善篆隶草行飞白八分
而草书冠绝尝语近臣曰朕君临天下亦有何事于
笔研特中心好耳江东人能小草累召诘之殊不知
向背也小草字学难究飞白字势罕工我亦恐自此
废绝矣盖深虑书法之阙坠而勤以兴之也
太宗实录太宗尝夜召书学葛湍问徐铉草书如何
湍曰铉留心篆籀不闻草圣上曰铉尝见朕书否湍
曰臣僚非诏赐无由得观上喜于轴中出御草书二
纸曰一以赐汝一以赐铉
宋史王着传着授隆平主簿凡十一年不代着善攻
书笔迹甚媚颇有家法太宗以字书讹舛欲令学士
删定少通习者太平兴国三年转运使侯陟以著名
闻改卫寺丞史馆祇候委以详定篇韵六年召见赐
绯加著作佐郎翰林侍书与侍读更直于御书院太
宗听政之暇尝以观书文笔法为意诸家字体洞臻
精妙尝令中使王仁睿持御札示着着曰未尽善也
太宗临学益勤又以示着着答如前仁睿诘其故着
曰帝王始攻书或骤称善则不复留心矣久之复以
示着着曰功已至矣非臣所能及其后真宗尝对宰
相语其事且嘉着之善于规益于侍书待诏中亦无
其比
李至传太宗尝临幸秘阁出草书千字文赐李至勒
石上曰千字文乃梁武得破碑锺繇书命周兴嗣次
韵而成理无足取若有资于教化莫孝经若也乃书
以赐至
玉海太平兴国五年三月戊子会鞠于大明殿上获
多筭御制击球五七言诗各一首诏近臣属和
彭百川太平治迹统类雍熙三年十月朔上出飞白
书赐宰相李昉等因谓曰朕退朝未尝虚度光阴读
书外留意真草书近又学飞白昉等顿首谢
山堂考索端拱二年以御书急就章藏于秘阁刻石
赐近臣
玉海淳化二年草书飞白赐近臣上谓之曰夫欲学
书当须澄神静虑具在笔端方臻其要飞白近少习
者朕因得一古飞白障子仿而书之尽用笔之法是
知笔札至难
五年五月戊寅赐近臣飞白书各二轴十一月丙辰
赐近臣御飞白书各一轴别赐参政寇准飞白草书
各十八轴先是宰相吕蒙正等皆已得赐准出使在
外至是始及焉
谈苑前世钱文未有草书者淳化中太宗始以宸翰
为之既成以赐近臣王元之有诗云谪官无俸突无
烟唯拥琴书尽日眠还有一般胜赵壹囊中犹贮御
书钱
宋史胡仲尧传仲尧洪州奉新人累世聚居至数百
口构学舍于华林山别墅聚书万卷大设厨廪以延
四方游学之士雍熙二年诏旌其门闾仲尧诣阙谢
恩赐白金器二百两淳化五年遣弟仲容来贺寿宁
节召见仲容特授试校书郎赐袍笏犀带又以御书
赐之公卿多赋诗称美
魏丕传丕出为黄州刺史还朝召对便坐赐御书急
就章朱邸集丕退作歌以献因自述愿授台省之职
太宗面谕曰知卿本儒生然清望官奉给不若刺史
之优也
谢绛传太宗肇修三馆更立秘阁于升龙门左右亲
为飞白书额作赞刻石阁下
苏易简传帝尝以轻绡飞白大书玉堂之署四字命
易简榜于厅额易简会韩伾毕士安李至等往观上
闻遣中使赐宴甚盛至等各赋诗纪其事
赵普传普卒上撰神道碑铭亲八分书以赐之
向敏中传太宗飞白书敏中洎张咏二名付中书曰
此二人名臣也朕将用之左右因称其材并命为枢
密直学士
洪文抚传文抚南康建昌人六世义居室无异爨就
所居雷湖北创书舍招来学者至道中本军以闻遣
内侍裴愈赍御书百轴赐其家文抚遣弟文举诣阙
贡土物为谢太宗飞白一轴曰义居人以赐之
山堂考索至道二年六月出飞白书二十轴赐宰相
吕端等人五轴又以四十轴藏秘阁字皆方圆数尺
上曰飞白依小草书体与隶不同朕好之既久遂尽
其法
玉海太宗尝出飞白书四字占四幅广袤数尺先以
一幅赐宰臣吕端俄而枢密赵镕相继进帝曰昔闻
刘洎登□信有之矣
国老谈苑太宗一日写书笔滞思欲涤砚中宿墨顾
左右咸不在因自俯铜池涤之既毕左右方至上徐
顾曰尔辈何处来
蓬山志太宗每当暑月御书团扇赐馆阁学士
石林燕语太宗当天下无书留意艺文而琴棋亦皆
造极品时从臣应制赋诗皆用险韵往往不能成篇
而赐两制棋势亦多莫究所以故不得已则相率上
表乞免和诉不晓而已王元之尝有诗云分题宣险
韵翻势得仙棋又云恨无才应副空有表虔祈盖当
时事也
湘山野录太宗喜奕棋谏臣有乞编窜棋待诏贾元
于南州者且言元每进新图妙势悦惑明主而万机
听断大致壅遏复恐坐驰睿襟神气郁滞上谓言者
曰朕非不知聊避六宫之惑耳卿等不须上言
宋史潘慎修传慎修直秘阁善奕棋太宗屡召对奕
因作棋说以献太宗览而称善
国老谈苑真宗在东宫太宗勖令学草书
法帖释文真宗皇帝善草圣
书史会要真宗善书甚得晋人风度
宋史刘筠传筠爱庐江筑室城中构阁藏前后所赐
书帝飞白书曰真宗圣文秘奉之阁
潘仲骖大名府志真宗幸大名题诗宫壁数十篇字
可大如斗遒健有法
云烟过眼录真宗御书封泰山禁音乐批
玉海咸平四年上御龙图阁召辅臣观太宗草行飞
白篆籀八分书
会要大中祥符七年四月己巳群臣诣国子监观太
宗御书及新刻御制辨论遂宴本监
干兴元年三月丙子赐辅臣御飞白书各一轴初上
未尝为飞白书一日见飞白笔遂取试书其体势遒
劲有如夙习因以分赐焉十二月甲辰亲书唐贤诗
分赐
续闻见近录仁宗在春宫乘间时画马为戏内臣多
乞之张文懿为太子谕德亦从乞之上曰师父岂可
与马也乃大书寅亮天地弼予一人八字以遗之文
懿奏闻内中交贺
玉海天圣元年九月戊寅召辅臣于崇政殿西庑观
冯元讲论语赐御飞白书
三年四月己未赐辅臣御飞白书人十轴仍刻石赐
近臣
四年五月庚辰以端午赐辅臣御飞白书罗扇各二
五年九月癸卯召辅臣至崇政殿西庑观孙奭等讲
书赐织成御飞白字图己酉召辅臣观御飞白书慈
孝寺崇真殿牓于承明殿十一月上亲篆慈孝寺碑
额以宝相佛阁为慈尊阁御飞白书榜赐之
天圣八年八月诏观瑞谷于元真殿命从臣赋诗赐
御飞白书字各一轴
宋史仁宗本纪景佑二年置迩英延义二阁写尚书
无逸篇于屏
玉海宝元元年作舍人院阁上亲篆其榜曰紫微阁
以赐之
宋史张士逊传士逊以兵部尚书入相康定初累上
章请老乃拜太傅封邓国公致仕诏朔望朝见及大
朝会缀中书门下班与一子五品服士逊辞朝朔望
间遣中使劳问御书飞白千岁字赐之士逊因建千
岁堂
张观传观平生书必为楷字无一行草如其为人仁
宗飞白书清字赐观以赏其节
孙奭传仁宗时奭为龙图阁学士三请致仕不得求
近郡优拜工部尚书复知兖州诏须宴而后行又留
数月侍宴太清楼近臣皆预帝作飞白大字以赐二
府而小字赐诸学士独奭与晁迥兼赐大小字诏群
臣即席赋诗
李璋传章懿皇太后弟用和子累迁武胜军节度使
殿前都指挥使仁宗书忠孝李璋字赐之
李昭亮传昭亮以宣徽北院使判河阳徙延州以南
院使判澶州徙并州成德军拜同中书门下平章事
判大名府仁宗以涂金纹罗书曰李昭亮亲贤勋旧
命其子惟贤持以赐
宗室传宗望字子国仁宗尝御延和殿试宗子书以
宗望为第一赐涂金纹罗御书好学乐善四字赐之
即所居建御书阁帝为题其榜
宗立从张揆学春秋太清楼侍宴预坐悉赋祼玉诗
宗立诗先成仁宗称善屡赐飞白书旌其文雅
王钦若传钦若知江宁府仁宗尝为飞白书适钦若
有奏至因大书王钦若字是时冯拯病太后有再相
钦若意即取字缄置汤药合遣中人赍以赐且口宣
召之至国门而人未有知者既朝复拜司空门下侍
郎同平章事
蔡襄传襄字君谟仁宗时进知制诰每除授非当职
辄封还之帝遇之益厚赐其母冠帔以示宠又亲书
君谟两字遣使持诏予之
张洞传洞转太常博士判登闻鼓院仁宗方向儒术
洞在馆阁久数有建明仁宗以为知经会覆考进士
崇政殿因赐飞白善经字宠之洞献诗谢复赐诏奖
谕
李珣传珣知相州仁宗赐御制诗飞白字宠其行
王珪传珪为侍读学士仁宗宴宝文阁作飞白书分
赐侍臣命珪识岁月姓名再宴群王又使为序以所
御笔墨笺砚赐之
老学庵笔记仁宗皇帝庆历中尝赐辽使刘六符飞
白书八字曰南北两朝永通和好会六符知贡举乃
以两朝永通和好为赋题而以南北两朝永通好和
为韵云出南朝皇帝御飞白书其尊戴中国如此
闻见前录京城南愍贤寺温成张妃坟院也寺中有
帝御飞白书温成帐影
闻见后录李处度藏仁皇帝飞白四民安乐四字旁
题化成殿醉书赐贵妃
云烟过眼录仁宗飞白便面六枚
图画见闻志宋仁宗皇帝天资颖悟圣艺神奇遇兴
援毫超逾庶品伏闻齐国献穆大长公主丧明之始
亲画龙树菩萨命待诏镂板印施旧有家藏御画御
马一匹其毛赭白玉衔勒上有宸翰题云庆历四年
七月十四日御画兼有押字印宝兼曾见张文懿家
有小猿一轴仍闻禁中有天王菩萨像
懒真子仁宗道德如古帝王然禅学亦自高远仆游
阿育王山见皇佑中所赐大觉禅师怀琏御书五十
三卷而偈颂极多内有一颂留怀琏住京师云虚空
本无碍智解来作祟山即如如体不落偏中位
玉海至和元年九月王洙为学士仁宗尝以涂金龙
水笺为飞白词林二字赐之
二年飞白凤翔上清宫榜
归田录仁宗万机之暇无所玩好惟亲翰墨而飞白
尤为神妙凡飞白以点画象物形而点最难工至和
中有书待诏李唐卿撰飞白三百点以进自谓穷尽
物象上亦颇佳之乃特为清净二字以赐之其六点
尤为奇绝又出三百点外
玉海嘉佑中御书五台真容院宝章阁榜御篆文宣
王庙门并殿碑
嘉佑六年三月乙酉御崇政殿召辅臣观御书兖州
文宣王庙榜上巾栉而书其恭如是转运使张师中
进宝奎辉文歌
宋史吕夷简传夷简为世名相始王旦奇夷简谓王
曾曰君其善交之卒与曾并相后曾家请御篆墓碑
帝因惨然思夷简书怀忠之碑四字以赐之
归田录皇佑二年嘉佑七年季秋大享皆以大庆殿
为明堂明堂额御篆以金填字门牌亦御飞白皆皇
佑中所书神翰雄伟势若飞动余诗云宝墨飞云动
金文耀日晶者谓二牌也
宋史礼志嘉佑七年十二月特召两府近臣三司副
使台谏官皇子宗室驸马都尉管军臣僚至龙图天
章阁观三圣御书及宝文阁为飞白分赐下逮馆阁
官制观书诗赐韩琦以下和进遂宴群玉殿传诏学
士王珪撰诗序刊石于阁数日再会天章阁观三朝
瑞物复宴群玉殿酒行上曰天下久无事今日之乐
与卿等共之宜尽醉勿复辞因召韩琦至御榻前别
赐一大□出禁中名花金盘贮香药令各持归莫不
沾醉至暮而罢
后山谈丛嘉佑之末宴二府两制三馆于群玉殿御
书飞白以遍赐之蔡襄王珪同为学士襄有书名而
仁宗使珪题所赐两人各自得也
渑水燕谈录仁宗天纵多能尤精书学凡宫殿门观
多帝飞白题榜勋贤神道率赐篆螭首王曾之碑曰
旌贤寇准曰旌忠李迪曰遗直晏殊曰旧学丁度曰
崇儒王旦曰全德元老文彦博父均曰教忠积庆李
用和曰亲贤范仲淹曰褒贤曹利用曰旌功吕夷简
曰怀忠张士逊曰旧德狄青曰旌忠元勋其余不可
悉记或云初王子融守河中模唐明皇题裴耀卿碑
额献之仁宗乃赐文正碑曰旌贤大臣碑额赐篆盖
始于此其后英庙神考亦屡有赐者
山堂考索仁宗字势皆有法度崇政延英之宣示飞
白揭琳宫之榜篆额动感应之碑皆足以显一时之
荣遇
画史张丞相孙德淑收仁宗画黑猿上有小御宝画
奇甚
法帖释文英宗皇帝最喜书儒臣王广渊以书得侍
从
玉海治平元年英宗召辅臣观御篆孝严殿额于迎
阳门又御篆贾昌朝碑文御书四民安康字赐司马
光
宋史外戚传高士林字才卿宣仁圣烈皇后之弟也
累官内殿崇班殿直英宗书谨守法律四字诲之曰
能此则为良吏矣
高继勋传继勋子遵甫官至北作坊副使嘉佑八年
遵甫女正位皇后神宗即位册皇太后累赠继勋太
师尚书令兼中书令追封康王谥穆武熙宁九年帝
诏宰相王珪为神道碑御篆碑首曰克勤敏功锺庆
之碑
郑清之传熙宁三年清之封申国公四年遣中使赐
御书辅德明谟之阁
云烟过眼录游氏家藏徐熙山水人物一骑从数人
上有神宗飞白徐熙二字
法帖释文神宗皇帝喜徐浩书熙宁元丰间天下化
之
宋史哲宗本纪哲宗神宗第六子元丰五年封延平
郡王八年皇太后垂帘谕宰相王珪等曰皇子性庄
重从学颖悟手写佛书为帝祈福因出以示珪等所
书字极端谨珪等遂称贺奉制立为皇太子戊戌即
皇帝位
礼志元佑二年九月经筵讲论语彻章赐宰臣执政
经筵官宴于东宫帝亲书唐人诗赐之
东坡集迩英讲论语终篇赐执政讲读史官燕于东
宫又遣中使就赐御书诗各一首臣轼得紫薇花绝
句
玉海元佑五年召讲读官讲书读宝训赐御书诗一
首上亲书姓名于后
云烟过眼录哲宗御书便面掬水月在手弄花香满
衣中有御押李西台古篆并行书风后庙碑甚佳驸
马都尉王晋卿家物也
老学庵笔记禁中有哲宗皇帝宸翰四大字曰罚弗
及嗣更无他语此绍圣元符间有欲害元佑党人子
孙者故帝书此言
蔡绦铁围山丛谭国朝诸王弟多嗜富贵独佑陵在
藩时嗜玩早不凡所事者多笔研丹青图史射御而
已当绍圣元符间年始十六七于是盛名圣誉布在
人间识者已疑其当辟矣初与王晋卿诜宗室大年
令穰往来二人者皆喜作文辞妙图画而大年又善
黄庭坚故佑陵作庭坚书体后自成一法也时亦就
端邸内知客吴元瑜弄丹青元瑜者画学崔白书学
薛稷而青出于蓝者也后人不知往往谓佑陵画本
崔白书学薛稷凡斯失其源派
宋史徽宗本纪崇宁元年籍元佑及元符末宰相文
彦博等侍从苏轼等余官秦观等内臣张士良等武
臣王献可等凡百有二十人御书刻石端礼门
燕瑛传瑛以徽猷阁待制提举醴泉观拜户部侍郎
徽宗赐书仁人义士之家以表之盖取王安石赠其
曾大父肃诗语也
宗室传子淔请铸小铁钱因范格以进徽宗大悦御
书宣和通宝四字为钱文
老学庵笔记徽宗尝乘轻舟泛曲江有宫嫔持宝扇
乞书者上揽笔亟作草书一联云渚莲参法驾沙鸟
犯钩陈俄复取笔涂去犯钩陈三字曰此非佳语此
联实李商隐东宫诗亦不祥也李耕道云
玉海政和七年国子监辟雍御书大成殿榜宣和四
年幸秘书省宣示御书千文十体书洛神赋行草近
诗
洞天清录徽宗御府所储书其前必有御笔金书小
楷标题
铁围山丛谈裕陵作黄庭坚书体后自成一法
书史会要徽宗行草正书笔势劲逸初学薛稷变其
法度自号瘦金书
挥麈余话政和建艮岳异花奇石来自东南不可名
状忽灵壁县贡一巨石高二十余丈周围称是舟载
至京师毁水门楼以入千夫舁之不动或启于上云
此神物也宜表异之佑陵亲洒宸翰云庆云万态奇
峰仍以金带一条挂其上石遂可移省夫之半顷刻
至苑中
邓椿画继徽宗皇帝天纵将圣艺极于神即位未几
因公宰奉清闲之宴顾谓之曰朕万几余暇别无他
好惟好画耳故秘府之藏充牣填溢百倍先朝又取
古今名人所画上自曹弗兴下至黄居采集为一百
帙列十四门总一千五百件名之曰宣和睿览集盖
前世图籍未有如是之盛者也于是圣鉴周悉笔墨
天成妙体众形兼备六法独于翎毛尤为注意多以
生漆点睛隐然豆许高出纸素几欲活动众史莫能
也政和初尝写仙禽之形凡二十题曰筠庄纵鹤图
或戏上林或饮太液翔凤跃龙之形警露舞风之态
引吭唳天以极其思刷羽清泉以致其洁并立而不
争独行而不倚闲暇之格清迥之姿寓于缣素之上
各极其妙而莫有同者焉已而又制奇峰散绮图意
匠天成工夺造化妙外之趣咫尺千里其晴峦迭秀
则阆风群玉也明霞纾彩则天汉银潢也飞观倚空
则仙人楼居也至于祥光瑞气浮动于缥缈空明之
间使览之者欲跨汗漫登蓬瀛飘飘焉峣峣焉若投
六合而隘九州也五年三月上已赐宰臣以下燕于
琼林侍从皆预酒半上遣中使持大杯劝饮且以龙
翔池鸂图并题序宣示群臣凡预宴者皆起立环
观无不仰圣文睹奎画赞叹乎天下之至神至精也
其后以太平日久诸福之物可致之祥凑无虚日史
不绝书动物则赤乌白鹊天鹿文禽之属扰于禁
植物则桧芝珠莲金柑骈竹瓜花来禽之类连理并
蒂不可胜纪乃取其尤异者凡十五种写之丹青亦
目曰宣和睿览册复有素馨末利天竺娑罗种种异
产究其方域穷其性类赋之于咏歌载之于图绘续
为第二册已而玉芝竞秀于宫闼甘露宵零于紫篁
阳乌丹兔鹦鹉雪鹰越裳之雉玉质皎洁鸑鷟之雏
金色焕烂六目七星巢莲之龟盘螭翥凤万岁之石
并干双叶连理之蕉亦十五物作册第三又凡所得
纯白禽兽一一写形作册第四增加不已至累千册
各命辅臣题跋其后实亦冠绝古今之美也
画史会要徽宗尤善墨花石作墨竹紧细不分浓淡
一色焦墨丛密处微露白道自成一家画后押字用
天水及宣和政和小玺或用瓢印虫鱼篆文
清河书画舫王敬美氏尝以百千购藏宋徽宗雪江
归棹图卷绢本细着色御题玺押全其布景用笔大
有晋唐风韵当为宸翰中第一
宋史黄友传钦宗即位召友直徽猷阁制置司参谋
官同种师中解太原围友遣兵三千夺榆次得粮万
余斛明日大军进榆次十里而止友亟白师中地非
利将三面受敌论不合仰天叹曰事去矣迨晓兵果
四合矢石如雨敌益以铁骑士卒奔溃敌执友谓曰
降则赦汝友厉声曰男儿死耳遂遇害帝书忠节传
家四字旌其闾
李纲传靖康元年上手书裴度传赐李纲
玉海干道七年吴敏孙楠进一百轴刘愈进二轴八
年毛奎孙劝进十轴毛勤进一百轴九年陈过庭孙
述进十四轴张伯成进诏旨一轴程邵进御笔八十
八轴及东宫诗赋各一轴并钦宗御书
宋史赵鼎传鼎守左仆射知枢密院事建炎初上谕
之曰神宗哲宗两朝史事多失实非所以传信后世
宜加刊定鼎以宰相监修二史是非各得其正上亲
书忠正德文四字赐鼎又以御书尚书一帙赐之曰
书所载君臣相戒饬之言所以赐卿欲共由斯道
云烟过眼录高宗御书损斋二字并御制损斋记左
仆射沈该已下联名亲书表在后
高宗御题李伯时画归去来辞薛绍彭逐段书调词
又跋其后伯时天马图生意飞动有王晋卿苏子瞻
和诗在后
太平清话项希宪家马和之邠风一卷七月至狼跋
凡七段皆高宗补书经文高宗每云写字当写经不
惟学字又得经书不忘或每书毛诗虚其后命和之
图焉
挥麈后录吴傅朋说知信州朝辞上殿高宗云朕有
一事每以自慊卿书九里松牌甚佳向来朕自书易
之终不逮卿所书当令仍旧说皇恐称谢是日降旨
令根寻旧牌尚在天竺寺库堂中即复令张挂取宸
奎榜入禁中说所书至今揭于松门仰见圣德谦仁
之不伐也
四朝闻见录高宗御书六经尝以赐国子监及石本
予诸州庠上亲书翰墨稍倦即命吴后宪圣续焉至
今皆莫能辨
懒真子绍兴三年夏六月明州阿育王山住持净昙
以宸奎阁所藏仁宗御书诣行在所献书凡五十三
轴字体有三一曰真书二曰飞白三曰梵书且上二
书世多见之而梵书亦自奇古可骇愕也又有团扇
三柄皆有御书一长柄者三尺许恐是打扇用白藤
缚柄而三扇皆以青笺纸为上下承萼制度极草草
今中产之民所耻也大哉仁宗之盛德也
玉海兴绍五年四月庚戌上谕辅臣曰昨日范冲论
仁宗建迩英阁命蔡襄等书无逸孝经图列于左右
元佑初冲父祖禹为侍讲乞检寻二图如仁宗故事
哲宗从之冲劝朕手写无逸为二图设于讲殿之壁
今已写就赵鼎曰冲以世官侍经筵乞修祖宗故事
宜也陛下亲御翰墨不崇朝而图成仰见从善汲汲
之意
高宗诏书亲札云章奎画超古冠今
中兴纪事本永高宗以御书真草孝经赐秦桧绍兴
九年桧请刻之金石以传于后上曰世人以十八章
童蒙书不知圣人精微之学皆出乎此朕因学草圣
遂以赐卿岂足传后桧再三请乃从之
渭南集思陵妙悟八法留神古雅访求法书名画不
遗余力清闲之燕展玩摹拓不少怠
玉海高宗皇帝龙飞之初颇喜黄庭坚体格后又采
米芾已而皆置不用颛意羲献父子手追心摹曾不
数年直与之齐驱并辔绍兴十年御书太后玉册上
曰学书必以锺王为法然后出入变化自成一家
宋史秦桧传绍兴十五年桧除翰林学士十月帝亲
书一德格天扁其阁
曾惇石刻铺叙高宗即位十九年干戈之日居多乃
能亲书翰墨作小楷以书周易尚书毛诗春秋左传
全帙又节礼记中庸儒行大学经解学记五篇章草
语孟悉送成均
玉堂杂记太上尝书玉堂二字赐学士周茂振鳞之
刻石厅上
干淳起居注淳熙五年太上赐少保御书四轴随驾
宫人内官并赐金丝御书扇
齐东野语集芳园堂榭有名者曰蟠翠
古
松
雪香
古
梅
翠
岩
奇
石
倚绣
杂
花
挹露
海
棠
玉蕊
琼花
荼蘼
清胜
假
山
皆高宗御扁
老学庵笔记高庙尝临兰亭赐寿皇于建邸云可依
此临五百本
图画宝鉴高宗书画皆妙作人物山水竹石自有天
成之趣上用干封印晚居北内多用太上皇帝之宝
德寿殿宝御府图书
宋史镇王竑传沂王未有后选宗室子昀继之教授
郑清之日教昀为文购高宗书俾习焉
虞允文传隆兴三年虞允文使蜀太上赐御书圣主
得贤臣颂上又为之制跋
范成大传隆兴中上书崔实政论赐辅臣
萧燧传燧知枢密院孝宗每称其全护善类诚实不
欺手书二十八将传以赐
杨存中传存中以太师致仕尝营居凤山十年而就
极山川之胜后献于朝廷更筑室焉又葺园亭于湖
山之间高宗为书水月二字所居建阁以藏御书孝
宗题曰风云庆会之阁
玉海干道八年赐进士黄定等御书益稷谟
淳熙中御书旅獒篇赐进士姚颖等书唐元稹牡丹
诗扇赐吴琚书刘禹锡诗赐张子仁书杨杰二轩记
赐子仁书白居易七德舞赐翰林学士周必大御书
梅诗赐步帅岳建寿御书扇赐殿帅郭棣书杜牧战
论赐皇太子御书诗赐濮王士輵永阳王居广书琅
邪山诗赐吴琚书苏轼四诗石湖二字赐范成大
干淳起居注淳熙三年太上赐官家御书急就章并
金刚经官家却进御书真草千宇文太上甚喜云大
哥近日笔力甚进上起谢同皇太子蟠松下看御书
诗
玉海淳熙十二年洪迈直禁林赐宸翰唐白居易诗
一首宋鲍照舞鹤赋一轴
南宋宫殿记聚景园清波门外堂扁皆孝宗御书
洪迈野处猥□孝宗笔法之妙明堂严宗祀之恭经
阁崇奎章之奉赐书懋进士之训诗篇侈臣工之荣
钩珥昭回超冠八法
书史会要孝宗书有家庭法度
贵耳集孝宗万机余暇留心棋局诏国手赵鄂供奉
由是遭际官至武功大夫
性理会通刘恭甫奏便殿常见一马在殿廷间不动
疑之一日问王公明公明曰此刻木为之者上
孝
宗
万
机之暇即御之以习据鞍骑射
宋史史浩传浩进太师绍熙五年薨年八十九封会
稽郡王宁宗登极赐谥文惠御书纯诚厚德元老之
碑赐焉
宁宗本纪赵汝愚请立皇子嘉王为太子奉御批八
字以奏太皇太后曰既有御笔卿当奉行
何晏九江志皇甫履隐庐山光宗在东宫特书神泉
二字
玉海庆元二年五月诏详定官许及之编次太上领
尹日御笔为七十一册总目一册御笔六十五轴兵
籍一册十一月上诣寿康宫恭进圣安寿仁太上皇
帝领尹御笔案牍共七十一卷
宋史黄裳传裳为嘉王府翊善每岁诞节则陈诗以
寓讽其后又以王所讲三经为诗三章以进王喜为
置酒手书其诗以赐之
吴渊传渊拜资政殿大学士封金陵侯赐锦绣堂忠
勤楼大字
渭南集开禧皇帝亲御翰墨书崇道庵三字赐妙行
先生包道成
文征明甫田集史守之退处月湖与慈湖诸公讲肄
为乐宁宗书碧沚字赐之
湖山胜概灵隐观宁宗御书冲隐庵
书史会要宁宗书学高宗
癸辛杂识理宗被选时史卫王当国私引入书院中
试令写字即大书朕闻上古卫王栗而起曰此天命
也于是立储之意遂定
宋史赵与欢传与欢授安德军节度使开府仪同三
司万寿观使日食应诏言事益切月赐内帑与欢辞
不取理宗书安贫乐道植节秉忠字赐之
杨畋传畋历右谏议大夫卒家无余赀特赐黄金二
百两其后端平赠讲读官御飞白书扇遣使特赐置
其柩
齐东野语西湖一曲奇勋理宗御书
崇仁县志御书阁李梅亭造小港下居第后宋理宗
尝赐宸翰曰雪压乔林晚欲堆南枝何处得春来初
无急急争春意自是千花不敢开又书藏修经训竹
阁梅亭八字表四轴皆有御玺余诰制亦多刱高层
三层贮之其揭帖云敕书盈阁光增日制草藏家气
吐霓又云吾家欲问宝天子数封书又云云汉为章
天咫尺江山如画阁三重
玉海端平二年御书张九龄进金镜事赐真德秀
淳佑元年读仁皇训典终篇亲御奎章以礼记大学
张载西铭吕大临克己铭程颢颜乐亭分赐辅臣
齐东野语秋壑遂初客堂度宗御书
书史会要度宗书法体制不失家教
金史太祖本纪太祖十岁好弓矢甫成童即善射一
日辽使坐府中顾见太祖手持弓矢使射群鸟连三
发皆中辽使矍然曰奇男子也太祖尝宴纥石烈部
活离罕家散步门外南望高阜使众射之皆不能至
太祖一发过之度所至逾三百二十步宗室谩都诃
最善射远其不及者犹百步也天德二年立射碑以
识焉
完颜希尹传熙宗制女直字与完颜希尹所制字俱
行希尹所撰谓之女直大字熙宗所撰谓之女直小
字
世宗本纪世宗体貌奇伟善骑射国人推为第一每
出猎耆老皆随而观之
遗山集世宗御书田不伐望月婆罗门引元好问有
诗云承平旧物霓裳谱宝气辉辉映千古
金史章宗本纪章宗明昌元年敕外路求世宗御书
癸辛杂识金章宗之母乃徽宗某公主之女也故章
宗凡嗜好书札悉效宣和字画尤为逼真金国之典
章文物惟明昌为盛
春明梦余录庆寿寺旧有石刻金章宗飞渡桥飞虹
桥六大字
书史会要章宗喜作字专师宋徽宗瘦金书
绘事备考海陵炀王以才艺自矜好写方竹亦有奇
致尝遣使入宋藏画工于众中潜写西湖图归国而
绘己象于吴山最高处因有立马吴山第一峰之句
元史李孟传孟赐爵秦国公帝亲授以印章命学士
院降制又图其像敕词臣为之赞及御书秋谷二字
识以玺而赐之
邓文原巴西集邓文原题延佑宸翰诗序云仁宗亲
洒宸翰昭示龙光忝备臣僚咸增鼓舞
书史会要英宗怡情觚翰尝见宋宣和手敕卷首御
题四字又别楮日光照我民月色清我心十字一琴
上至治之音四字皆雄健纵逸而刚毅英武之气发
于笔端
黄文献公集至治二年命国工绘中书右丞相拜住
像敕翰林侍讲学士袁桷为之赞御书唐皮日休诗
我爱房与杜魁然真宰辅黄阁三十年清风亿万古
之诗以赐之
湖广通志泰定间陈楚舟使南番番王遗以金珠舟
却之使还上廉其却赂状御书雪蓬二字赐之以为
舟号敕建御书阁以旌之
书史会要文宗作字有晋人法度
辍□录文宗居金陵潜邸时命臣房大年画京都万
岁山大年辞以未尝至其地上索纸为运笔布画位
置令按□图上大年得□敬藏之意匠经营格法遒
整虽积学专工所莫能及
道园学古录奎章阁有灵壁石奇绝名世御书其上
曰奎章元玉
赵汸东山集天历二年文宗建奎章阁命虞集撰记
御书刻石识以天历之宝或加用奎章阁宝应赐者
必阁学士持诣榻前四复奏然后予之
袁中道游居录元文宗临唐太宗永怀二字以赐
子山
余阙青阳集上
顺
帝
潜邸广西时书方谷二字赐臣毛
遇顺谨赞曰皇德渊靓泊如太虚海上浴日惟书为
娱
李存俟庵集元统元年皇帝御明仁殿特书闲闲看
云四大字赐元教大宗师特晋上卿吴全节于是摸
刻饰以金碧赍归而揭之布衣臣李存言曰圣心之
安神气之和盖溢于笔墨之外不但度越前代有非
专门白首所能企及谨稽首而为之赞曰皇帝践祚
尚于文德伟哉天游先此翰墨惟大宗师实方外臣
应时顺事岂必隐沦故山之西有宇明静异其扁揭
昭乃修省燕闲特书龙相凤并焕乎天章谁其能名
微臣何有四海颂声
书史会要庚申帝改奎章阁为宣文留心翰墨所书
大字严正结密
名山藏臣林记熊鼎字伯颖吴元年为起居注上精
求礼乐之事尝召翰林学士朱升等陈乐器于庭上
击磬命升辨五音升对忤旨上大怒欲置之法鼎从
容论解上曰升每谓审音顾不辨宫征耶鼎对曰石
音难辨自古而然唐虞惟后夔能和磬声书曰于予
击石拊石百兽率舞上曰任此□儒治乐乐何繇和
鼎具言乐之和繇人所致人君能致中和则万民和
万民和而音乐和矣上怒乃解升既出谢曰非熊君
吾属几殆上尝字鼎不名一日以弓矢授鼎射鼎一
发中鹄上喜勺湩饮以赐明日又射召至榻前俯身
御弓矢为射容以教鼎鼎跪受弓左执之右手□一
矢鞬二矢向鹄三发连三中上嘉劳久之
宋学士集义乌黄昶引见于西苑上爱昶有俊才挥
毫赋一诗赠之字大如斝
双槐岁抄休宁朱学士允升预参帷幄尝请留宸翰
以光后圃书楼上亲书梅花初月楼以赐之
朱国祯涌幢小品太祖赐臣下御札甚多如中山王
宋学士者勿论方驻跸徽州御书一札赐汪同子孙
宝藏于家
书史会要太祖神明天纵默契书法御书第一山三
大字于凤阳龙兴寺端严遒劲妙入神品
刘五石瓠万历中阁臣申时行于故牍中得高皇
帝御笔七十六道装演以进
金台纪闻周元素太仓人善画太祖一日命画天下
江山图于便殿壁元素顿首曰臣粗能绘事天下江
山非臣所谙陛下东征西伐熟知险易请陛下规模
大势臣从中润色之太祖即援毫左右挥洒毕顾元
素成之元素从殿下顿首贺曰陛下江山已定臣无
所措手矣太祖笑而颔之
李贽续藏书董伦典教滇南建文在东宫怜其老且
远去赐白金若干镒及即位召拜礼部侍郎兼翰林
学士御书怡老堂扁及髹几玉鸠杖各一以赐之伦
上表谢略云桓荣设几杖于太常不闻宸翰之赐晏
殊题旧学于神道未见几杖之颁
列朝诗集成祖赐太子少师姚广孝七十寿诗二首
御书用紫粉金龙笺题云八月十三日有为善最乐
图书少师携至常熟入余庆书院谒文靖公祠其守
僧净心少同衣□谓之曰御书有余庆留此永镇山
门今在院中
名山藏典谟记永乐四年正月上谓侍臣曰朕闲中
肄书爱毫颖精妙称顺人意因叹匠艺如此本之素
治前代大儒君子皆是积勤造极今人学力未至便
谓道难岂求道易匠艺也
仁宗与宫僚邹济王汝玉徐善述等讲说诗书词赋
之业辞翰并精
书史会要仁宗万几之暇留意翰墨尝临兰亭帖赐
沈度意法神韵唐之太宗不能过也
名山藏典谟记宣宗读书一目数行尽□皆举经史
百家莫不涉意翰墨图画随意所在尽极精妙
宣宗御制集宣宗赐程南云草书歌云朕几务之暇
游心载籍及遍观古人翰墨有契于怀尝赋草书歌
以寓意焉以尔日侍之劳书以赐之草书所自何所
授初变楷法为章奏当时作者最得名崔瑗杜度张
伯英三人真迹已罕见后来继之有羲献笔端变化
妙入神逸态雄姿看劲健风惊电掣浮云飞蛟龙奋
跃猛虎驰汉晋草法千载师张颠藏真亦绝奇一代
精艺才数辈遗墨千人万人爱固知顿挫出腕力亦
用飞动生神采古来篆今已何况隶草愈多
吾书岂必论工致诚悬有言当默识
艺苑□言宣宗书出沈华亭兄弟而能于圆熟之外
以遒劲发之
书史会要宣宗时三杨蹇夏诸贤辅政泰交之际常
有御制诗歌必亲洒宸翰赐之行云流水飞动笔端
真天藻也其上紫泥为广运之宝
袁中道游居录宣庙画蟾吸树上蝉御书赐杨溥
列朝诗集宣宗万几之暇游戏翰墨点染写生遂与
宣和争胜
宣宗御制山水图歌序曰长春真人刘渊然志存闲
佚辞归南京朕重其去也因取孔子仁智寿乐之旨
援笔作山水图赐之
列卿纪贝泰为祭酒宣庙召见便殿赐御制招隐歌
及翎毛二十四幅
震泽集夏原吉诞辰上亲绘寿星图又亲绘秋香梅
竹二图文禽非熊春霁鱼游春水图赐焉
图绘宝鉴续纂宣庙御笔有山水有人物有花果翎
毛有草虫上有年月及赐臣宝用不一有广运之宝
武英殿宝雍熙世人等图书
珊瑚网宣宗九鸶芦雁二图章皇帝圣能天纵一出
自然若化工之于万物因物赋形不待矫揉而各遂
生成也敬观二图柳丝鸟毣细过于发一种生动之
致又居然写意家神逸品
涌幢小品墨兔图宣宗皇帝御笔也图以淡墨微围
其旁似碧空满月上有丹桂花子垂垂下有瑞草作
紫白色兔居中间意态安闲真是神物万历九年上
御文华殿宣召入直史臣王家屏沈懋张元忭刘元
震邓以赞入见取图示之令赋诗复命曰辅臣以下
皆可赋亲书于轴并得自用图记越三日诗成自大
学士张居正而下三十有五人进御上览之甚喜
彭公笔记景泰庚辰年四月六日辰刻上御南熏殿
召王翱李贤马昂彭时吕原五人入侍命内侍鼓琴
鼓者凡三人皆年十五六者上曰琴音和平足以养
性情曩在南宫自抚一二曲今不暇及矣所传曲调
传于太监李永昌永昌历事先帝最精于琴是三人
者皆不及也贤等对曰由此不辍亦可精妙因皆叩
头曰愿皇上歌南风之诗以解民愠幸甚上起人赐
金镶鹤顶博带一条皆亲授五人者皆叩头而出
名山藏典谟记宪宗时御翰墨作为诗赋以赐大臣
诸司章奏手自披阅字画差错亦蒙清问臣下益兢
业职事莫敢或欺
书史会要宪宗尝手题张三丰画像圣藻仙容两绝
尘表
图绘宝鉴续纂宪庙孝庙御笔皆神像上识以年月
及宝
书史会要孝宗酷爱沈度笔迹日临百字以自课又
令左右内侍书之
画史会要孝宗万几之暇游笔自娱点刷精研妙得
形似
震泽集王鏊孝庙御书赞云奋毫落纸思入混茫气
吞颜柳势压锺王渊停岳峙玉质金相
永陵编年史嘉靖五年八月上御书十二字曰法祖
安民奉天行道福善祸淫颁示辅臣
国朝列卿纪嘉靖五年刑部尚书赵鉴致仕陛辞上
特制诗一首书于龙笺赐之以宠其行
名山藏典谟记嘉靖十二年五月上演马南城还御
环碧殿召孚敬时献夫銮同观之马为玉麟飞白玉
驯碧玉骄照夜璧银河练瑶池骏飞云白凡七因使
中官领四臣看花嘉乐馆上乘玉麟飞转御重华殿
召论时政赐洒馔服色赋君臣同游诗
世庙识余录御书视日仪刻石礼部寅清堂前
餐微子集昌平九龙池上有粹泽亭亭池两榜世宗
皇帝御书也
昌平山水记昌平东山口有小山曰平台山成祖常
驻跸焉嘉靖十七年上幸平台山御题圣迹二字
列朝诗集神宗讳翊钧穆宗子留心翰墨每携大令
鸭头九帖虞世南临乐毅论米芾文赋以自随劝学
诗一章御书赐太监孙隆刻石吴中
于慎行谷城山房笔麈上
神
宗
初即位好为大书内使
环立求书者尝数十纸而外廷臣僚得受赐者惟内
阁讲臣而已所赐江陵如弼予一人永保天命尔惟
曲□汝作盐梅及捧日精忠堂阁之扁字画遒劲鸾
回凤舞时圣龄十余岁矣甲戌四月赐辅臣张公居
正宅揆保衡四字吕公调阳同心夹辅四字六卿正
己率属各一讲臣六人责难陈善各一六人者丁公
士美何公洛文陈公经邦许公国申公时行王公家
屏也丙子张公位及慎行补入讲幄上顾相君曰新
讲官二人尚未赐与大字内使已濡墨□上遂大书
二幅赐位及慎行字画比赐诸公者稍大庄劲胜前
时御龄已十五矣
神庙圣学纪要万历二年三月辛丑颁给御书于会
极门责难陈善五幅赐日讲官丁士美等敬畏二幅
赐正字官徐继申等
燕都游览志武清侯别业西北水中起高楼五楹楼
上复起一台俯瞰玉泉诸山御书青天白日四字于
中东西光华乾坤相对字各长二尺余
五石瓠神宗皇帝序草韵辨体一书颇备古今翰墨
之变又御书金折扇赐诸宫人则行体也
嘉善志毛尚忠为工部主事光宗在东宫识其才手
书承恩堂额赐之
崇祯遗录崇祯元年书敬天法祖扁额悬大殿两楹
书人心惟危道心惟微惟精惟一允执厥中十六字
五石瓠崇祯皇帝草书秀润娟好自题视民如伤望
道未见八字于便殿

　宸翰部杂录
扬子圣人肆笔而成书
唐会要刘洎上书曰纡宝思于天文则长河韬映摛
玉笔于仙札则流霞成采固已锱铢万代冠冕百王
崔融集于铄大禹显允天德龙画傍分螺书匾刻
窦臮述书赋我巨唐之膺休一六合而阐幽武功定
文德修高祖运龙爪陈睿谋自我雄其神貌冠梁代
之徽猷太宗则备集王书圣鉴旁启虽蹑闾井未登
阶陛质讵胜文貌能全体无风骨总法礼武后君临
藻翰时钦顺天经而永保先业从人欲而不顾兼金
睿宗垂文规模尚古飞五云而在天运三光以窥尸
开元应干神武聪明风骨巨丽碑版峥嵘思如泉而
吐凤笔为海而吞鲸
梦溪笔谈新五代史书唐昭宗幸华州登齐云楼西
北顾望京师作菩萨蛮辞三章其卒章曰野烟生碧
树陌上行人去安得有英雄迎归大内中今此辞墨
木犹在陕州一佛寺中纸札甚草草予顷年过陕曾
一见之后人题跋多盈巨轴矣
法书要录宋文帝有子敬风骨翕焕为美
梁武帝曰运笔斜则无芒角执手宽则书缓弱点掣
短则法拥肿点掣长则法离澌画短则字势横画疏
则字形慢拘则乏势放又少则纯骨无媚纯肉无力
少墨浮涩多墨笨钝比比皆然任意所之自然之理
也
宣和书谱唐以文皇喜字书之学故后世子孙尚得
遗法至于张官置吏以为侍书世不乏人良以此也
陆贽以内相辅赞奏牍动千百言度其可否从违常
与贽所陈相当而流离兵火遗散不复收是以存者
无几观其行书笔意亦不愧前人云
玉海太宗曰学书者当澄神静虑具在笔端方臻其
妙
文房四谱唐太宗曰攻书之时当收视听绝虑怡神
心正气和则契于元妙
息园存□古者书法之兴皆取象山水虫鱼草木之
类禹精于水今篆体皆有流水形
六研斋二笔宋徽宗自画漫游化城图人物如手小
指数千人城郭宫室麾幢鼓乐仙宾真宰云霞霄汉
禽畜龙马凡天地间所有之物色色备具观之令人
起神游八极之想不复知有人间世真奇物也今在
嘉兴陈氏又见其临李琚蜀道图旧在张受益家今
闻在京师某人处画明皇骑三骏照夜白出栈道飞
仙岭乍见小桥马惊不进远地二里见人摘瓜后有
数骑渐至真奇迹也
清河书画舫徽庙荷鹭惊鱼图有邓杞跋全仿江南
落墨写生遗法其百合奇石图尤妙乃宣和年间紫
宸殿御笔卷后有倪瓒张绅等跋右图运笔奇伟设
色如生真异制也
容春堂集论画者谓宋佑陵墨竹丛密处露微白道
自成一家不遵古人轨辙今观此幅信然乌乎古人
轨辙物理存焉小者且不可无而况大者乎佑陵于
是乎缪矣
弇州山人集里人顾君出宣和帝三马图示余或以
竹笔稍露蹊径疑为临本顾其饮龁腾嘶之态溢出
缣素间纵尔亦是隆准公的裔耳似非邯郸子舆也
当宣政时青羌赤狄千里之贡日至天□万匹往往
吾师而秘府所藏曹韩神品不下数千百轴宜其妙
也