
　侍卫部汇考一
　　周
周制天官置宫正宫伯地官置师氏保氏秋官置司
隶皆掌王宫宿卫而夏官虎贲旅贲节服三氏均司
禁旅
按周礼天官冢宰治官之属宫正上士二人中士四
人下士八人府二人史四人胥四人徒四十人
宫正掌王宫之戒令纠禁

注
纠犹割也察也
以时比宫中之官府次舍之众寡

注
时四时比校次其人之在否官府之在宫中者
　若膳夫玉府内宰内史之属次诸吏直宿若今部
　署诸庐者舍其所居寺
为之版以待

注
郑司农云为官府次舍之版图也待待比也郑
　元谓版其人之名籍待待戒令及比
夕击柝而比之

注
夕莫也莫行夜以比直宿者为其有解惰离部
　署郑司农云柝戒守者所击也
国有故则令宿其比亦如之

注
郑司农云故□灾令宿宿卫王宫春秋传曰忘
　守必危况有灾乎郑元谓故凡非常也文王世子
　曰公有出疆之政庶子以公族之无事者守于公
　宫正室守太庙诸父守贵宫贵室诸子诸孙守正
　宫下室此谓诸侯也王之庶子职掌国子之倅国
　有大事则帅国子而致于太子唯所用之者令宿
　之事盖亦存焉
辨外内而时禁

注
郑司农云分别外人内人禁其非时出入
稽其功绪纠其德行

注
稽犹考也计也功吏职也绪其志业
几其出入均其稍食

注
郑司农云几其出入若今时宫中有罪禁止不
　能出亦不得入及无引籍不得入宫司马殿门也
　郑元谓几呵其衣服持操及疏数者稍食禄禀
去其淫怠与其奇□之民

注
民宫中吏之家人也淫放滥也怠解慢也奇□
　谲觚非常
会其什伍而教之道艺

注
五人为伍二伍为什会之者使之辈作辈学相
　劝帅且寄宿卫之令郑司农云道谓先王所以教
　道民者艺谓礼乐射御书数
月终则会其稍食岁终则会其行事

注
行事吏职也
凡邦之大事令于王宫之官府次舍无去守而听政
令

注
使居其处待所为
春秋以木铎修火禁

注
火星以春出以秋入因天时而以戒
凡邦之事跸宫中庙中则执烛

注
郑司农读火绝之云禁凡邦之事跸国有事王
　当出则宫正主禁绝行者若今时卫士填街跸也
　宫中庙中则执烛宫正主为王于宫中庙中执烛
　郑元谓事祭事也邦之祭社稷七祀于宫中祭先
　公先王于庙中隶仆掌跸止行者宫正则执烛以
　为明春秋传曰有大事于大庙又曰有事于武宫
宫伯中士二人下士四人府一人史二人胥二人徒
二十人宫伯掌王宫之士庶子凡在版者

注
郑司农云庶子宿卫之官版名籍也以版为之
　今时乡户籍谓之户版郑元谓王宫之士谓王宫
　中诸吏之适子也庶子其支庶也
掌其政令行其秩叙作其徒役之事

注
秩禄禀也叙才等也作徒役之事大子所用
授八次八舍之职事

注
卫王宫者必居四角四中于侥候便也郑司农
　云庶子卫王宫在内为次在外为舍郑元谓次其
　宿卫所在舍其休休之处
若邦有大事作宫众则令之

注
谓王宫之庶子于邦有大事或选当行
月终则均秩岁终则均叙以时颁其衣裘掌其诛赏

注
颁读为班班布也衣裘若今赋冬夏衣
地官司徒教官之属师氏中大夫一人上士二人府
二人史二人胥十有二人徒百有二十人

订
义
陈及之曰师氏以道教国子以媺诏王而其徒
　百二十人盖居虎门之左司王朝帅四夷之隶以
　守王门其徒不得不多也
师氏掌以媺诏王以三德教国子一曰至德以为道
本二曰敏德以为行本三曰孝德以知逆恶教三行
一曰孝行以亲父母二曰友行以尊贤良三曰顺行
以事师长居虎门之左司王朝

订
义
李景齐曰虎门路寝也画虎以示威武之象至
　于中门为雉门亦画雉以象文明外文明而内威
　武高明柔克沉潜刚克之意文明着于外威武潜
　乎内则王之威亦德威而已
掌国中失之事以教国子弟凡国之贵游子弟学焉
凡祭祀宾客会同丧纪军旅王举则从听治亦如之

订
义
贾氏曰此数事王行之时师氏则从以王所在
　皆须诏以美道故也郑康成曰听治谓王举于野
　外以听朝贾氏曰上数事皆有朝以听治之故从
　王亦如上虎门之左同故曰亦如之
使其属帅四夷之隶各以其兵服守王之门外且跸
朝在野外则守内列

订
义
郑锷曰非特在国可使之守若朝在野外虽使
　之守藩盾之内列亦可
保氏下大夫一人中士二人府二人史二人胥六人
徒六十人保氏掌谏王恶而养国子以道乃教之六
艺一曰五礼二曰六乐三曰五射四曰五驭五曰六
书六曰九数乃教之六仪一曰祭祀之容二曰宾客
之容三曰朝廷之容四曰丧纪之容五曰军旅之容
六曰车马之容凡祭祀宾客会同丧纪军旅王举则
从听治亦如之使其属守王闱

订
义
郑锷曰闱者宫中巷门黄氏曰保氏守王闱则
　益迫近矣师氏有四夷之隶故在门外然保氏掌
　谏王恶则其察之当益详
夏官司马政官之属虎贲氏下大夫二人中士十有
二人府二人史八人胥八十人虎士八百人

订
义
薛平仲曰虎言其有力如虎也旅言其旅力方
　刚也虎贲有虎士八百人用之以先后王而趋非
　部分之严节制之素难乎为卫矣故虎贲氏则以
　下大夫二人为之黄氏曰虎贲氏有主帅且为近
　卫故高其爵郑康成曰不言徒曰虎士则虎士徒
　之选有勇力者易氏曰此言虎士八百人与牧誓
　言虎贲三百人其数为不同盖此以卫至尊为主
　惟众而后可以备仪卫陈及之曰虎贲八百人盖
　天子亲兵六军之外禁卫惟此而已王不出则虎
　士不出及其弊也以之从军旅赐诸侯非旧制矣
虎贲氏掌先后王而趋以卒伍

注
王出将虎贲士居前后虽群行亦有局分先悉
　荐反将子匠反
军旅会同亦如之舍则守王闲

注
舍王出所止宿处闲梐枑
王在国则守王宫

注
为周卫
国有大故则守王门

注
非常之难要在门
　　又
适四方使则从士大夫

注
虎士从使者
若道路不通有征事则奉书以使于四方

注
不通逢兵寇若泥水奉书征师役也
旅贲氏中士二人下士十有六人史二人徒八人

订
义
郑锷曰旅如旅力方刚之旅旅有力之意故人
　之背旅谓之膂以其有力故也或谓有虎贲氏八
　百人矣又有旅贲氏十六人何耶盖八百人分为
　卒伍而趋于王之前后则既卫其前又卫其后也
　旅贲氏之十六人则夹车而趋或防其左或防其
　右此其所以异
旅贲氏掌执戈盾夹王车而趋左八人右八人车止
则持轮

注
夹王车者其下士也下士十有六人中士为之
　帅焉
凡祭祀会同宾客则服而趋

注
服而趋夹王车趋也会同宾客王亦齐服服衮
　冕则此士之齐服服元端
　　又
军旅则介而趋

注
介被甲
节服氏下士八人徒四人
节服氏掌祭祀朝觐衮冕六人维王之太常

注
服衮冕者从王服也维维之以缕王旌十二旒
　两两以缕缀连旁三人持之礼天子旌曳地郑司
　农云维持之
诸侯则四人其服亦如之郊祀裘冕二人执戈送逆
尸从车

注
裘冕者亦从尸服也裘大裘也凡尸服卒者之
　上服从车从尸车送逆之往来
秋官司寇刑官之属司隶中士二人下士十有二人
府五人史十人胥二十人徒二百人司隶掌帅四翟
之隶使之皆服其邦之服执其邦之兵守王宫与野
舍之厉禁

注
野舍王者所止舍也
　　汉
汉承秦制设郎中令后改为光禄勋主掌宫殿门户
而大夫郎谒者期门羽林皆属之设卫尉掌宫门卫
屯兵诸屯卫司马皆属之护军都尉属大司马中垒
以下八校尉各掌屯卫
按汉书百官公卿表郎中令秦官掌宫殿掖门户有
丞武帝太初元年更名光禄勋属官有大夫郎谒者
皆秦官又期门羽林皆属焉

注
臣瓒曰主郎内诸官故曰郎中令应劭曰光者
　明也禄者爵也勋功也如淳曰勋之言阍也阍古
　主门官也光禄主宫门服虔曰期门与期门下以
　微行后遂以名官师古曰羽林亦宿卫之官言其
　如羽之疾如林之多也一说羽所以为王者羽翼
　也
大夫掌论议有太中大夫中大夫谏大夫皆无员多
至数十人武帝元狩五年初置谏大夫秩比八百石
太初元年更名中大夫为光禄大夫秩比二千石大
中大夫秩比千石如故
郎掌守门户出充车骑有议郎中郎侍郎郎中皆无
员多至千人议郎中郎秩比六百石侍郎比四百石
郎中比三百石中郎有五官左右三将秩皆比二千
石郎中有车户骑三将秩皆比千石

注
如淳曰主车曰车郎主户卫曰户郎汉仪注郎
　中令主郎中左右车将主左右车郎左右户将主
　左右户郎也
谒者掌宾赞受事员七十人秩比六百石有仆射秩
比千石

注
应劭曰谒请也白也仆主也
期门掌执兵送从武帝建元三年初置比郎无员多
至千人有仆射秩比千石平帝元始元年更名虎贲
郎置中郎将秩比二千石

注
师古曰贲读与奔同言如猛兽之奔
羽林掌送从次期门武帝太初元年初置名曰建章
营骑后更名羽林骑又取从军死事之子孙养羽林
官教以五兵号曰羽林孤儿羽林有令丞宣帝令中
郎将骑都尉监羽林秩比二千石

注
师古曰五兵谓弓矢殳矛戈戟也
仆射秦官自侍中尚书博士郎皆有古者重武官有
主射以督课之军屯吏驺宰永巷宫人皆有取其领
事之号

注
孟康曰皆有仆射随所领之事以为号也若军
　屯吏则曰军屯仆射永巷则曰永巷仆射
卫尉秦官掌宫门卫屯兵有丞景帝初更名中大夫
令后元年复为卫尉属官有公车司马卫士旅贲三
令丞卫士三丞又诸屯卫候司马二十二官皆属焉

注
师古曰汉旧仪云卫尉寺在宫内胡广云主宫
　阙之门内卫士于周垣下为区庐区庐者若今之
　仗宿屋矣汉官仪云公车司马掌殿司马门夜侥
　宫中天下上事及关下凡所征召皆总领之令秩
　六百石旅众也贲与奔同言为奔走之任也
长乐建章甘泉卫尉皆掌其宫职略同不常置

注
师古曰各随所掌之宫以名官
护军都尉秦官武帝元狩四年属大司马成帝绥和
元年居大司马府比司直哀帝元寿元年更名司寇
平帝元始元年更名护军
中垒校尉掌北军垒门内外掌西域

注
师古曰掌北军垒门之内而又外掌西域
屯骑校尉掌骑士步兵校尉掌上林苑门屯兵越骑
校尉掌越骑

注
如淳曰越人内附以为骑也晋灼曰取其材力
　超越也
长水校尉掌长水宣曲胡骑

注
师古曰长水胡名也宣曲观名胡骑之屯于宣
　曲者
又有胡骑校尉掌池阳胡骑不常置

注
师古曰胡骑之屯池阳者也
射声校尉掌待诏射声士

注
服虔曰工射者也冥冥中闻声则中之因以名
　也应劭曰须诏所命而射故曰待诏射也
虎贲校尉掌轻车凡八校尉皆武帝初置有丞司马

注
师古曰自中垒以下凡八校尉城中不在此数
　中
自中垒校尉至虎贲校尉秩皆二千石
　　后汉
后汉设光禄勋统五官虎贲羽林诸郎将奉车都尉
以宿卫宫殿门户设卫尉卿统公车司马南北宫卫
士左右都候宫门司马以侥循宫中设五营校尉掌
宿卫兵以北军中候监之
按后汉书百官志光禄勋卿一人中二千石本注曰
掌宿卫宫殿门户典谒署郎更直执戟宿卫门户考
其德行而进退之郊祀之事掌三献丞一人比千石

注
胡广曰勋犹阍也易曰为阍寺宦寺主殿宫门
　户之职汉官曰员吏四十四人其十人四科三人
　百石二人斗食二人佐六人骑吏八人学事十三
　人守学事一人官医卫士八十一人
五官中郎将一人比二千石本注曰主五官郎五官
中郎比六百石本注曰无员五官侍郎比四百石本
注曰无员五官郎中比三百石本注曰无员凡郎官
皆主更直执戟宿卫诸殿门出充车骑唯议郎不在
直中

注
蔡质汉仪曰中郎解其府对太学郎年五十以
　属五官故曰六百石三署郎见光禄勋执板拜见
　五官左右将执板不拜于三公诸卿无敬
左中郎将比二千石本注曰主左署郎中郎比六百
石侍郎比四百石郎中比三百石本注曰皆无员

注
蔡质汉仪曰中郎解其府府次五官
右中郎将比二千石本注曰主右署郎中郎比六百
石侍郎比四百石郎中比三百石本注曰皆无员

注
三郎并无员
虎贲中郎将比二千石本注曰主虎贲宿卫左右仆
射左右陛长各一人比六百石本注曰仆射主虎贲
郎习射陛长主直虎贲朝会在殿中虎贲中郎比六
百石虎贲侍郎比四百石虎贲郎中比三百石节从
虎贲比二百石四郎本注曰皆无员掌宿卫侍从自
节从虎贲久者转迁才能差高至中郎

注
前书武帝置期门平帝更名虎贲蔡质汉仪曰
　主虎贲千五百人无常员多至千人戴鹖冠次右
　将府又虎贲旧作虎奔言如虎之奔也王莽以古
　有勇士孟贲故名焉孔安国曰若虎贲兽言其甚
　猛汉官曰陛长黑绶铜印荀绰晋百官表注曰虎
　贲诸郎皆父死子代汉制也
羽林中郎将比二千石本注曰主羽林郎
　注按汉末又有四中郎将皆帅师征伐不知何时
　置董卓为东中郎将卢植为北中郎将献帝以曹
　操为南中郎将
羽林郎比三百石本注曰无员掌宿卫侍从常选汉
阳陇西安定北地上郡西河凡六郡良家补本武帝
以便马从猎还宿殿陛岩下室中故号岩郎

注
前书曰初置名建章营骑后更名出补三百石
　丞尉荀绰晋百官表注曰言其岩厉整锐也案此
　则为岩郎与志不同蔡质汉仪曰羽林郎百一十
　八人无常员府次虎贲府
羽林左监一人六百石本注曰主羽林左骑丞一人

注
汉官曰孝廉郎作主羽林九百人二监官属史
　吏皆自出羽林中有材者作
羽林右监一人六百石本注曰主羽林右骑丞一人
奉车都尉比二千石本注曰无员掌御乘舆车

注
汉官曰三人
驸马都尉比二千石本注曰无员掌驸马

注
汉官曰五人
骑都尉比二千石本注曰无员本监羽林骑

注
汉官曰一十人
右属光禄勋本注曰职属光禄者自五官将至羽林
右监凡七署自奉车都尉至谒者以文属焉旧有左
右曹秩以二千石上殿中主受尚书奏事平省之世
祖省使小黄门郎受事车驾出给黄门郎兼有请室
令车驾出在前请所幸侥车迎白示重慎中兴但以
郎兼事讫罢又省车户骑凡三将及羽林令

注
如淳曰主车曰车郎主户卫曰户郎
卫尉卿一人中二千石本注曰掌宫门卫士宫中侥
循事丞一人比千石

注
汉官曰员吏四十一人其九人四科二人二百
　石文学三人百石十二人斗食二人佐十三人学
　事一人官医卫士六十人
公车司马令一人六百石本注曰掌宫南阙门凡吏
民上章四方贡献及征诣公车者丞尉各一人本注
曰丞选晓讳掌知非法尉主阙门兵禁戒非常

注
献帝起居注曰建安八年议郎卫林为公车司
　马令位随将大夫旧公车令与都官长史位从将
　大夫自林始胡广曰诸门部各陈屯夹道其旁当
　兵以示威武交戟以遮妄出入者
南宫卫士令一人六百石本注曰掌南宫卫士丞一
人

注
汉官曰员吏九十五人卫士五百三十七人
北宫卫士令一人六百石本注曰掌北宫卫士丞一
人

注
汉官曰员吏七十二人卫士四百七十二人
左右都候各一人六百石本注曰主剑士侥循宫
及天子有所收考丞各一人

注
周礼司寤氏有夜士干宝注曰今都候之属汉
　官曰右都候员吏二十二人卫士四百一十六人
　左都候员吏二十八人卫士三百八十三人蔡质
　汉仪曰宫中诸有劾奏罪左都候执戟戏车缚送
　付诏狱在候大小各付所属以马被覆见尚书令
　尚书仆射尚书皆执板拜见丞郎皆揖
宫掖门每门司马一人比千石本注曰南宫南屯司
马主平城门

注
汉官曰员吏九人卫士百二人古今注曰建武
　十三年九月初开此门
宫门苍龙司马主东门

注
按雒阳北宫门名为苍龙阙门汉官曰员吏六
　人卫士四十人
元武司马主元武门

注
汉官曰员吏二人卫士三十八人
北屯司马主北门

注
汉官曰员吏二人卫士三十八人
北宫朱爵司马主南掖门

注
汉官曰员吏四人卫士百二十四人古今注曰
　永平二年十一月初作北宫朱爵南司马门
东明司马主东门

注
汉官曰员吏十三人卫士百八十人
朔平司马主北门

注
汉官曰员吏五人卫士百一十七人
凡七门

注
汉官曰凡员吏皆队长佐
凡居宫中者皆有口籍于门之所属宫名两字为铁
印文符案省符乃内之

注
胡广曰符用木长尺二寸铁印以符之
若外人以事当入本宫长吏为封棨传其有官位出
入令御者言其官
右属卫尉本注曰中兴省旅贲令卫士一人丞

注
汉官目录曰右三卿太尉所部
北军中候一人六百石本注曰掌监五营

注
汉官曰员吏七人候自得辟召通大鸿胪一人
　斗食
屯骑校尉一人比二千石本注曰掌宿卫兵司马一
人千石

注
汉官曰员吏百二十八人领士七百人蔡质汉
　仪曰五营司马见校尉执板不拜
越骑校尉一人比二千石本注曰掌宿卫兵司马一
人千石

注
如淳曰越人内附以为骑也晋灼曰取其才力
　超越也案纪光武改青巾右校尉为越骑校尉臣
　昭曰越人非善骑所出晋灼为允蔡质汉仪亦曰
　掌越骑汉官曰员吏百二十七人领士七百人
步兵校尉一人比二千石本注曰掌宿卫兵司马一
人千石

注
初置掌上林苑门屯兵见前书汉官曰员吏七
　十三人领士七百人
长水校尉一人比二千石本注曰掌宿卫兵司马胡
骑司马各一人千石本注曰掌宿卫主乌桓骑

注
如淳曰长水胡名也韦昭曰长水校尉典胡骑
　□近长水故以为名长水关中小水名蔡质汉仪
　曰主长水宣曲胡骑汉官曰员吏百五十七人乌
　桓胡骑七百三十六人
射声校尉一人比二千石本注曰掌宿卫兵司马一
人千石

注
服虔曰工射也冥寞中闻声则射中之故以为
　名蔡质汉仪曰掌待诏射声事汉官曰员吏百二
　十九人领士七百人
右属北军中候本注曰旧有中垒校尉领北军营垒
之事有胡骑虎贲校尉皆武帝置中兴省中垒但置
中候以监五营胡骑并长水虎贲主轻车并射声
世祖建武七年省长水射声二校尉官
按后汉书世祖本纪云云

注
二校尉皆武帝置今省之
建武九年春三月辛亥初致青巾左校尉官
按后汉书世祖本纪云云
建武十五年夏六月庚午复致屯骑长水射声三校
尉官改青巾左校尉为越骑校尉
按后汉书世祖本纪云云
桓帝延熹五年诏减虎贲羽林冬衣
按后汉书桓帝本纪延熹五年秋八月庚子诏减虎
贲羽林住寺不任事者半奉勿与冬衣

注
按东观记曰以京师水旱疫病帑藏空虚虎贲
　羽林不任事者住寺减半奉据此谓简选疲弱不
　胜军事者留住寺也
灵帝中平五年秋八月初置西园八校尉
按后汉书灵帝本纪云云

注
乐资山阳公载记曰小黄门蹇硕为上军校尉
　虎贲中郎将袁绍为中军校尉屯骑校尉鲍鸿为
　下军校尉议郎曹操为典军校尉赵融为助军左
　校尉冯芳为助军右校尉谏议大夫夏牟为左校
　尉淳于琼为右尉校凡八校尉皆统于蹇硕
　　晋
晋以光禄勋卫尉皆为列卿统宿卫武贲郎将之属
而领护诸将军尔各统军校以备宿卫
按晋书职官志太常光禄勋卫尉太仆廷尉大鸿胪
宗正大司农少府将作大匠太后三卿大长秋皆为
列卿各置丞功曹主簿五官等员
光禄勋统武贲中郎将羽林郎将冗从仆射羽林左
监五官左右中郎将东园匠太官御府守宫黄门掖
庭清商华林园暴室等令哀帝兴宁二年省光禄勋
并司徒孝武宁康元年复置
卫尉统武库公车卫士诸冶等令左右都候南北东
西督治掾及渡江省卫尉
中领军将军魏官也汉建安四年魏武丞相府自置
及拔汉中以曹休为中领军文帝践祚始置领军将
军以曹休为之主五校中垒武卫等三营武帝初省
使中军将军羊祜统二卫前后左右骁卫等营即领
军之任也怀帝永嘉中改中军曰中领军永昌元年
改曰北中军候寻复为领军成帝世复为中候寻复
为领军
护军将军案本秦护军都尉官也汉因之高祖以陈
平为护军中尉武帝复以为护军都尉属大司马魏
武为相以韩浩为护军史奂为领军非汉官也建安
十二年改护军为中护军领军为中领军置长史司
马魏初因置护军将军主武官选隶领军晋世则不
隶也元帝永昌元年省护军并领军明帝太宁二年
复置领护各领营兵江左以来领军不复别领营总
统二卫骁骑材官诸营护军犹别有营也资重者为
领军护军资轻者为中领军中护军属官有长史司
马功曹主簿五官受命出军则置参军
左右卫将军案文帝初置中卫及魏武帝受命分为
左右卫以羊琇为左赵序为右并置长史司马功曹
主簿员江左罢长史
骁骑将军游击将军并汉杂号将军也魏置为中军
及晋以领护左右卫骁骑游击为六军
左右前后军将军案魏明帝时有左军则左军魏官
也至晋不改武帝初又置前军右军泰始八年又置
后军是为四军
屯骑步兵越骑长水射声等校尉是为五校并汉官
也魏晋逮于江左犹领营兵并置司马功曹主簿后
省左军右军前军后军为镇卫军其左右营校尉自
如旧皆中领军统之二卫始置前驱由基强弩为三
部司马各置督史左卫熊渠武贲右卫佽飞武贲二
卫各五部督其命中武贲骁骑游击各领之又置武
贲羽林上骑异力四部并命中为五督其卫镇四军
如五校各置千人更制殿中将军中郎校尉司马此
骁骑持椎斧武贲分属二卫尉中武贲持披冗从羽
林马常从人数各有差武帝甚重兵官故军校多选
朝廷清望之士居之先是陈勰为文帝所待特有才
用明解军令帝为晋王委任使典兵事及蜀破后令
勰受诸葛亮围阵用兵倚伏之法又甲乙校标帜之
制勰悉暗练之遂以勰为殿中典兵中郎将迁将军
久之武帝每出入勰持白兽幡在乘舆左右卤簿陈
列齐肃太康末武帝常出射雉勰时已为都水使者
散从车驾逼暗乃还漏已尽当合函停乘舆良久不
得合乃诏勰合之勰举白兽幡指麾须臾之间而函
成皆谢勰闲解甚为武帝所任
　　宋
宋仍以光禄勋统诸郎将卫尉掌诸屯兵而领军护
军诸将军及校尉亦主掌禁卫
按宋书百官志光禄勋一人丞一人光明也禄爵也
勋功也秦曰郎中令汉因之汉武太初元年更名光
禄勋掌三署郎郎执戟卫宫殿门户光禄勋居禁中
如御史有狱在殿门外谓之光禄外部光禄勋郊祀
掌三献魏晋以来光禄勋不复居禁中又无复三署
郎唯外宫朝会则以名到焉二台奏劾则符光禄加
禁止解禁止亦如之禁止身不得入殿省光禄主殿
门故也宫殿门户至今犹属晋哀帝兴宁二年省光
禄勋并司徒孝武宁康元年复置汉东京三署郎有
行应四科者岁举茂才二人四行二人及三署郎罢
省光禄勋犹依旧举四行衣冠子弟充之三署者五
官署左署右署也各置中郎将以司之郡举孝廉以
补三署郎年五十以上属五官其次分在左右署凡
有中郎议郎侍郎郎中四等无员多至万人
卫尉一人丞二人掌宫门屯兵秦官也汉景初改为
中大夫后元年复为卫尉晋江右掌冶铸领冶令三
十九户五千三百五十冶皆在江北而江南唯有梅
根及冶塘二冶皆属扬州不属卫尉卫尉江左不置
宋世祖孝建元年复置旧一丞世祖增置一丞
领军将军一人掌内军汉有南北军卫京师武帝置
中垒校尉掌北军营光武省中垒校尉置北军中候
监五校营魏武为丞相相府自置领军非汉官也文
帝即魏王位魏始置领军主五校中垒武卫三营晋
武帝初省使中军将军羊祜统二卫前后左右骁骑
七军营兵即领军之任也祜迁罢复置北军中候北
军中候置丞一人怀帝永嘉中改曰中领军元帝永
昌元年复改曰北军中候寻复为领军成帝世复以
为中候而陶回居之寻复为领军领军令犹有南军
都督
护军将军一人掌外军秦时护军都尉汉因之陈平
为护军中尉尽护诸将然则复以都尉为中尉矣武
帝元狩四年以护军都尉属大司马于时为都尉矣
汉书李广传广为骁骑将军属护军将军盖护军护
诸将军哀帝元寿元年更名护军都尉曰司寇平帝
元始元年更名护军都尉东京省班固为大将军中
护军隶将军莫府非汉朝列职魏武为相以韩浩为
护军史奂为领军非汉官也建安十二年改护军为
中护军领军为中领军置长史司马魏初因置护军
主武官选隶领军晋世则不隶也晋元帝永昌元年
省护军并领军明帝大宁二年复置魏晋江左领护
各领营兵江左以来领军不复别营总统二卫骁骑
材官诸军犹别有营也领护资重者为领军护军将
军资轻者为中领军中护军官属有长史司马功曹
主簿五官受命出征则置参军
左卫将军一人右卫将军一人二卫将军掌宿卫营
兵二汉卫不置晋文帝为相国相国府置中卫将军
武帝初分中卫置左右卫将军以羊琇为左卫赵序
为右卫二卫江右有长史司马功曹主簿江左无长
史
骁骑将军汉武帝元光六年李广为骁骑将军魏世
置为内军有营兵高功者主之先有司马功曹主簿
后省
游击将军汉武帝时韩说为游击是为六军
左军将军石军将军前军将军后军将军魏明帝时
有左军将军然则左军魏官也晋武帝初置前军右
军太始八年又置后军是为四军
左中郎将右中郎将秦官汉因之与五官中郎将领
三署郎魏无三署郎犹置其职晋武帝省宋世祖大
明中又置
屯骑校尉兵校尉越骑校尉长水校尉射声校尉
五校□汉武帝置屯骑步兵掌上林苑门屯兵越骑
掌越人来降因以为骑也一说取其材力超越也长
水掌长水宣曲胡骑长水胡部落名也胡骑屯宣曲
观下韦曜曰长水校尉典胡骑□近长水故以为名
长水盖关中小水名也射声掌射声士闻声则射之
故以为名汉光武初改屯骑为骁骑越骑为青巾建
武十五年复旧汉东京五校典宿卫士自游击至五
校魏晋逮于江左初犹领营兵□置司马功曹主簿
后省二中郎将本不领营也五营校尉秩二千石
虎贲中郎将周官有虎贲氏汉武帝建元三年始微
行出游选材力之士执兵从送期之诸门故名期门
无员多至千人平帝元始元年更名曰虎贲郎置中
郎将领之虎贲旧作虎奔言如虎之奔走也王莽辅
政以古有勇士孟贲故以奔为贲比二千石
冗从仆射汉东京有中黄门冗从仆射非其职也魏
世因其名而置冗从仆射
羽林监汉武帝太初元年初置建章营骑亦掌从送
次期门后更名羽林骑置令丞宣帝令中郎将骑都
尉监羽林谓之羽林中郎将汉东京又置羽林左监
羽林右监至魏世不改晋罢羽林中郎将又省一监
置一监而已自虎贲至羽林是为三将哀帝省宋高
祖永初初复置江右领营兵江左无复营兵羽林监
六百石
积射将军强弩将军汉武帝以路博德为强弩校尉
李沮为强弩将军宣帝以许延寿为强弩将军强弩
将军至东汉为杂号前汉至魏无积射晋太康十年
立射营弩营置积射强弩将军主之自骁骑至强弩
将军先并各置一人宋太宗泰始以来多以军功得
此官今并无复员
殿中将军殿中司马督晋武帝时殿内宿卫号曰三
部司马置此二官分隶左右二卫江右初员十人朝
会宴飨则将军戎服直侍左右夜开城诸门则执白
虎幡监之晋孝武太元中改选以门阀居之宋高祖
永初初增为二十人其后过员者谓之殿中员外将
军员外司马督其后并无复员
武卫将军无员初魏王始置武卫中郎将文帝践阼
改为卫将军主禁旅如今二卫非其任也晋氏不常
置宋世祖大明中复置代殿中将军之任比员外散
骑侍郎
武骑常侍无员汉西京官车驾游猎常从射猛兽后
汉魏晋不置宋世祖大明中复置比奉朝请
　　南齐
南齐光禄勋但领光禄中散诸大夫而不辖诸郎将
卫尉但掌宫城巡警而不辖诸卫士以中领军护军
典内兵而散骑为东省二卫四军五校诸将军为西
省
按南齐书百官志光禄勋府置丞一人领官如左
左右光禄大夫位从公开府置佐史如公
光禄大夫皆银章青绶诏加金章紫绶者为金紫光
禄大夫乐安任遐为光禄就王晏乞一片金晏乃启
转为金紫不行
太中大夫
中散大夫诸大夫官皆处旧齿老年重者加亲信二
十人
卫尉府置丞一人掌宫城管钥张衡西京赋曰卫尉
八屯警夜巡昼宫城诸却敌楼上本施鼓持夜者以
应更唱太祖以鼓多惊眠改以铁磬云
领军将军中领军
护军将军中护军凡为中小轾同一官也诸为将军
官皆敬领护诸王为将军道相逢则领护让道置长
史司马五官功曹主簿
左右二卫将军
骁骑将军
游击将军晋世以来谓领护至骁游为六军二卫置
司马次官功曹主簿以下
左右二中郎将
前军将军后军将军左军将军右军将军号四军
屯骑步兵射声越骑长水五校尉
虎贲中郎将
冗从仆射
林羽监
积射将军
强弩将军
殿中将军员外殿中将军
殿中司马督
武卫将军
武骑常侍自二卫四军五校已下谓之西省而散骑
为东省
　　梁
梁设卫尉卿为秋卿掌宫门屯兵又有领军护军等
诸将军及中郎将诸校尉皆分司禁卫而光禄卿但
掌宫殿门户
按隋书百官志卫尉卿位视侍中掌宫门屯兵卿每
月丞每旬行宫侥纠察不法统武库令公车司马令
又有弘训卫尉亦置官属
领军护军左右卫骁骑游骑等六将军是为六军又
有中领中护资轻于领护又左右前后四将军左右
中郎将屯骑步骑越骑长水射声等五营校尉武贲
冗从羽林三将军积射强弩二军殿中将军武骑之
职皆以分司丹禁侍卫左右天监六年置左右骁骑
左右游击将军位视二率改旧骁骑曰云骑游击曰
游骑降左右骁游一阶又置朱衣直合将军以经为
方牧者为之其以左右骁游带领者量给仪从
光禄卿位视太子中庶子掌宫殿门户统守宫黄门
华林园暴室等令又有左右光禄金紫光禄太中中
散等大夫并无员以养老疾　梁初犹依宋齐皆无
卿名天监七年以卫尉为卫尉卿廷尉为廷尉卿将
作大匠为大匠卿三卿是为秋卿以光禄勋为光禄
卿大鸿胪为鸿胪卿都水使者为太舟卿三卿是为
冬卿
　　陈
陈承梁设光禄卿领护军等将军卫尉中郎校尉各
率其属分司禁卫
按隋书百官志陈承梁皆循其制官其所制品秩左
右光禄大夫秩中二千石品第二领护军金紫光禄
大夫并中二千石左右卫将军二千石太后卫尉卿
卫尉光禄寺卿中二千石品第三左右骁骑左右游
击等将军二千石朱衣直合云骑游骑将军太中中
散大夫千石品第四前左右后军将军左右中郎将
千石品第五步兵射声长水越骑屯骑五校尉千石
品第六奉车驸马都尉武贲中郎将羽林监冗从仆
射领护军长史司马并六百石品第七积射强弩武
卫等将军公车令并六百石武骑常侍依减秩例六
百石左右卫司马不言秩品第八左右二卫殿中将
军不言秩品第九
　　北魏
道武帝登国元年以都统长领殿内兵而幢将员主
三郎卫士
按魏书太祖本纪不载　按官氏志太祖登国元年
置都统长又置幢将及外朝大人官其都统长领殿
内之兵直王宫幢将员六人主三郎卫士直宿禁中
者自侍中已下中散已上皆统之外朝大人无常员
主受诏命外使出入禁中国有大丧大礼皆与参知
随所典焉
天兴元年十二月置散骑常侍待诏管官其常侍待
诏侍直左右出入王命
按魏书太祖本纪不载　按官氏志云云
天兴三年十月置长德官长德职比中散大夫无常
员
按魏书太祖本纪不载　按官氏志云云
天兴四年七月罢匈奴中郎将官令诸部护军皆属
大将军府
按魏书太祖本纪不载　按官氏志云云
天赐四年五月增置侍官侍直左右出内诏命取八
国良家代郡上谷广□雁门四郡民中年长有器望
者充之
按魏书太祖本纪不载　按官氏志云云
明元帝永兴元年十一月置骐驎官四十人宿直殿
省比常侍侍郎
按魏书太宗本纪不载　按官氏志云云
孝文帝太和四年省二部内部幢将
按魏书高祖本纪不载　按官氏志云云
　　北齐
北齐卫尉寺掌禁卫而领军将军领诸卫府将军及
护军将军兼掌禁卫扈从
按隋书百官志后齐制官多循后魏卫尉寺置卿少
卿丞各一人有功曹五官主簿录事等员掌禁卫甲
兵统城门寺置校尉二人以司其职掌宫殿城门并
诸仓库管钥等事又领公车武库卫士等署令武库
又有修故局丞
领军府将军一人掌禁卫宫掖朱华合外凡守卫官
皆主之舆驾出入督摄仗卫中领军亦同有长史司
马功曹五官主簿录事厘其府事又领左右卫领左
右等府
左右卫府将军各一人掌左右厢所主朱华合以外
各武卫将军二人贰之皆有司马功曹主簿录事厘
其府事其御仗属官有御仗正副都督御仗五职御
仗等员其直荡属官有直荡正副都督直入正副都
督勋武前锋正副都督勋武前锋五藏等员直卫属
官有直卫正副都督翊卫正副都督前锋正副都督
等员直突属官有直突都督勋武前锋散都督等员
直合属宫有朱衣直合直合将军直寝直齐直后之
属又有武骑云骑将军各一人骁骑游击前后左右
等四军将军左右中郎将各五人步兵越骑射声屯
骑长水等校尉奉车都尉等各十人武贲中郎将羽
林监各十五人冗从仆射三十人骑都尉六十人积
弩积射强弩等将军及武骑常侍各二十五人殿中
将军五十人员外将军一百人殿中司马督五十人
员外司马督一百人
领左右府有领左右将军领千牛备身又有左右备
身正副都督左右备身五职左右备身员又有刀剑
备身正副都督刀剑备身五职刀剑备身员又有备
身正副都督备身五职员
护军府将军一人掌四中关津舆驾出则护驾中护
军亦同有长史司马功曹五官主簿录事厘其府事
其属官东西南北四中府皆统之四府各中郎将一
人长史司马录事参军统府录事各一人又有统府
直兵及功曹仓曹中兵外兵骑兵长流城局等参军
各一人法田铠等曹行参军各一人又领诸关尉津
尉
　　北周
北周仍置诸将军郎将之属而左右宫伯及左右诸
侍左右武伯虎贲六率皆掌禁卫
按周书卢辩传前后将军左右将军正七命左右中
郎将六命奉车奉骑等都尉五命武骑常侍侍郎三
命
按隋书礼仪志后周警卫之制置左右宫伯掌侍卫
之禁各更直于内小宫伯贰之临朝则分在前侍之
首并金甲各执龙环金饰长刀行则夹路车左右中
侍掌御寝之禁皆金甲左执龙环右执兽环长刀并
饰以金次左右侍陪中侍之后并银甲左执凤环右
执麟环长刀次左右前侍掌御寝南门之左右并银
甲左执师子环右执象环长刀次左右后侍掌御寝
北门之左右并银甲左执犀环右执兕环长刀左右
骑侍立于寝之东西阶并银甲左执罴环右执熊环
长刀十二人兼执师子彤楯列左右侍之外自左右
侍以下刀并以银饰左右宗侍陪左右前侍之后夜
则卫于寝庭之中皆服金涂甲左执豹环右执貔环
长刀并金涂饰十二人兼执师子彤楯列于左右骑
侍之外自左右中侍已下皆行则兼带黄弓矢巡田
则常服带短刀如其长刀之饰左右庶侍掌非皇帝
所御门合之禁并服金涂甲左执解豸环右执环
长剑并金饰十二人兼执师子彤楯列于左右宗侍
之外行则兼带皓弓矢左右勋侍掌陪左右庶侍而
守出入则服金涂甲左执吉良环右执狰环长剑十
二人兼执师子彤楯列于左右庶侍之外行则兼带
卢弓矢巡田则与左右庶侍俱常服佩短剑如其长
剑之饰诸侍官大驾则俱侍中驾及露寝半之小驾
三分之一左右武伯掌内外卫之禁令兼六率之士
皇帝临轩则备三仗于庭服金甲执金扣杖立于殿
上东西阶之侧行则列兵于帝之左右从则服金甲
被绣袍左右小武伯各二人贰之服执同于武伯分
立于大武伯下及露门之左右塾行幸则加锦袍左
右武贲率掌武贲之士其队器皆元以四色饰之各
总左右持钑之队皇帝临露寝则立于左右三仗第
一行之南北出则分在队之先后其副率贰之左右
旅贲率掌旅贲士其队器服皆青以朱为饰立于三
仗第二行之南北其副率贰之左右射声率掌射声
之士其器服皆朱以黄为饰立于三仗第三行之南
北其副率贰之左右骁骑率掌骁骑之士器服皆黄
以皓为饰立于三仗第四行之南北其副率贰之左
右羽林率掌羽林之士其队器服皆皓以元为饰立
于三仗第五行之南北其副率贰之左右游击率掌
游击之士其器服皆元以青为饰其副率贰之武贲
巳下六率通服金甲师子文袍执银扣檀杖副率通
服金甲兽文袍各有倅长帅长相次陪列行则引前
倅长通服银甲豹文袍帅长通服银甲鹖文袍自副
率已下通执兽环银饰长刀凡大驾则尽行中驾及
露寝则半之小驾半中驾常行军旅则衣色尚乌
　　隋
隋仍以卫尉统公车武库守宫三署令而诸卫府皆
司禁卫之事
按隋书百官志高祖既受命改周之六官其所制名
多依前代之法置卫尉寺左右卫左右武卫左右武
候左右领左右监门左右领军等府分司统职卫尉
寺置卿少卿各一人丞二人主簿录事各二人统公
车武库守宫等署各置令公车一人武库守宫各二
人丞公车一人武库二人
左右卫左右武卫左右武候各大将军一人将军二
人并有长史司马录事功仓兵骑等曹参军法曹铠
曹行参军各一人行参军左右卫左右武候各六人
左右武卫各八人
左右卫掌宫掖禁御督摄仗卫又各有直合将军六
人直寝十二人直斋直后各十五人并掌宿卫侍从
奉车都尉六人掌驭副车武骑常侍十人殿内将军
十五人员外将军二十人殿内司马督二十人员外
司马督四十人并以参军府朝出使劳问左右卫又
各统亲卫置开府左勋卫开府左翊一开府二开府
三开府四开府及武卫武候领军开府准此府置开
府一人有长史司马录事及仓兵等曹参军法曹行
参军各一人行参军三人又有仪同府武卫武候领
军仪同皆准此仪同已下置员同开府但无行参军
员诸府皆领军坊每坊置主坊一人佐二人每乡团
置团主一人佐二人左右武卫府无直阁已下员但
领外军宿卫
左右武候掌车驾出先驱后殿昼夜巡察执捕奸非
烽候道路水草所置巡狩师田则掌其营禁右加置
司辰师四人漏刻生一百一十人
左右领左右府各大将军一人将军二人掌侍卫左
右供御兵仗领千牛备身十二人掌执千牛刀备身
左右十二人掌供御弓箭备身六十人掌宿卫侍从
各置长史司马录事及仓兵二曹参军事铠曹行参
军各一人
左右监门府各将军一人掌宫殿门禁及守卫事各
置郎将二人校尉直长各三十人长史司马录事及
仓兵曹参军铠曹行参军各一人行参军四人
高祖又采后周之制左右卫武候领左右监门府为
内官
文帝开皇三年四月诏废卫尉入太常尚书省
按隋书高祖本纪不载　按百官志云云
开皇六年置八尉隶吏部而罢左右卫殿内将军司
马督武骑常侍等员
按隋书高祖本纪不载　按百官志六年吏部又别
置朝议通议朝请朝散给事承奉儒林文林等八郎
武骑屯骑骁骑游骑飞骑旅骑云骑羽骑八尉其品
则正六品以下从九品以上上阶为郎下阶为尉散
官番直常出使监检罢门下省员外散骑常侍奉朝
请通事令史员及左右卫殿内将军司马督武骑常
侍等员
开皇十二年复置卫尉寺
按隋书高祖本纪不载　按百官志云云
开皇十八年置备身府
按隋书高祖本纪不载　按百官志云云
仁寿三年监门府又置门候一百二十人
按隋书高祖本纪不载　按百官志云云
炀帝大业三年改置诸卫府官号而卫尉寺置二少
卿
按隋书炀帝本纪不载　按百官志炀帝即位多所
改革三年定令改左右卫为左右翊卫左右备身为
左右骑尉左右武卫依旧名改领军为左右屯卫加
置左右御改左右武候为左右候卫是为十二卫又
改领左右府为左右备身府左右监门依旧名凡十
六府光禄已下八寺少卿各加置二人
十二卫各置大将军一人将军二人总府事并统诸
鹰扬府改骠骑为鹰扬郎将正五品车骑为鹰扬副
郎将从五品大都督为校尉帅都督为旅帅都督为
队正增置队副以贰之改三卫为三侍其直合将军
直寝奉车都尉驸马都尉直斋别将统军军主幢主
之属并废以武候府司辰师员隶为太史局官其军
士左右卫所领名为骁骑左右骁卫所领名豹骑左
右武卫所领名熊渠左右屯卫所领名羽林左右御
卫所领名射声左右候卫所领名佽飞而总号卫士
每卫置护军四人掌副贰将军将军无则一人摄寻
改护军为武贲郎将正四品而置武牙郎将六人副
马从四品诸卫皆置长史从五品又有录事参军司
仓兵骑铠等员翊卫又加有亲侍鹰扬府每府置鹰
扬郎将一人正五品副鹰扬郎将一人从五品各有
司马及兵仓两司其府领亲勋武三侍非翊卫府皆
无三侍鹰扬每府置越骑校尉二人掌骑士步兵校
尉二人领步兵并正六品外军鹰扬官并同左右候
卫增置察非掾二人专纠弹之事
左右领左右府改为左右备身府各置备身郎将一
人又各置直斋二人以贰之并正四品掌侍卫左右
统千牛左右司射左右各十六人并正六品置长史
正六品录事司兵仓骑参军等员并正八品有折冲
郎将各三人正四品掌领骁果又各置果毅郎将三
人以贰之从四品其骁果置左右雄武府雄武郎将
以领之以武勇郎将为副员同鹰扬鹰击有司兵司
骑二局并置参军事左右监门府改将军为郎将各
置一人正四品直合各六人正五品置官属并同备
身府又增左右门尉员一百二十人正六品置门候
员二百四十人正七品并分掌门禁守卫

注
千牛掌执千牛刀宿卫司射掌供御弓箭
大业五年又改副郎将为鹰击郎将
按隋书炀帝本纪不载　按百官志云云

　侍卫部汇考二
　　唐
唐设卫尉寺掌阅宫卫之供而十六卫皆司禁卫之
事
按唐书百官志卫尉寺卿一人从三品少卿二人从
四品上丞二人从六品上掌器械文物总武库武器
守宫三署兵器入者皆籍其名数祭祀朝会则供羽
仪节钺金鼓帷帟茵席凡供官卫者岁再阅有敝则
修于少府主簿二人从七品上录事一人从九品上

注
龙朔二年改曰司卫寺卿曰正卿少卿曰大夫
　武后光宅元年又改有少府六人史十一人亭长
　四人掌固六人
丞掌判寺事辨器械出纳之数大事承制□小事则
听于尚书省
两京武库署令各二人从六品下丞各二人从八品
下掌藏兵械有赦建金鸡置鼓宫城门之右大理及
府县囚徒至则击之监事各一人正九品上诸署监
事品同

注
有府各六人史各六人典事各二人掌固各五
　人开元二十五年东都亦置署
武器署令一人正八品下丞二人正九品下掌外戎
器祭祀巡幸则纳于武库给六品以上葬卤簿棨
凡戟庙社宫殿之门二十有四东宫之门一十八一
品之门十六二品及京兆河南太原尹大都督大都
护之门十四三品及上都督中都督上都护上州之
门十二下都督下都护中州下州之门各十衣幡坏
者五岁一易之薨卒者既葬追还监事二人

注
有府二人史六人典事二人掌固四人贞观中
　东都亦置署
守宫署令一人正八品下丞二人正九品下掌供帐
帟祭祀巡幸则设王公百官之位吏部兵部礼部试
贡举人则供帷幕王公婚礼亦供帐具京诸司长上
官以品给其□罽供蕃客帷帟则题岁月席寿三年
毡寿五年褥寿七年不及期而坏有罚监事二人

注
有府二人史四人掌设六人幕士八十人掌固
　四人
十六卫左右卫上将军各一人从二品大将军各一
人正三品将军各二人从三品掌宫禁宫禁宿卫凡五府
及外府皆总制焉凡五府三卫及折冲府骁骑番上
者受其名簿而配以职皇帝御正殿则守诸门及内
厢宿卫仗非上日亦将军一人押仗将军以中郎
将代将军掌贰上将军之事左右骁卫左右武卫左
右威卫左右领军左右金吾左右监门卫上将军以
下品同

注
武德五年改左右翊卫曰左右卫府左右骁骑
　卫曰左右骁骑府左右屯卫曰左右威卫左右御
　卫曰左右领军卫左右备身府曰左右府唯左右
　武卫府左右监门府左右候卫仍隋不改显庆五
　年改左右府曰左右千牛府龙朔二年左右卫府
　骁卫府武卫府皆省府字改左右威卫曰左右武
　威卫左右领军卫曰左右戎卫左右候卫曰左右
　金吾卫左右监门府曰左右监门卫左右千牛府
　曰左右奉宸卫后又曰左右千牛卫咸亨元年改
　左右戎卫曰领军卫武后光宅元年改左右骁卫
　曰左右武威左右武卫曰左右鹰扬卫左右威卫
　曰左右豹韬卫左右领军卫曰左右玉钤卫贞元
　二年初置十六卫上将军左右卫有录事一人府
　一人史二人亭长八人掌固四人
长史各一人从六品上掌判诸曹五府外府禀禄卒
伍军团之名数器械车马之多少小事得专达每岁
秋赞大将军考课
录事参军事各一人正八品上掌受诸曹及五府之
外府事句稽抄目印给纸笔
仓曹参军事各二人正八品下掌五府文官勋考假
使禄俸公廨田园食料医药过所自仓曹以下同品

注
有府二人史四人兵曹府四人史七人骑曹府
　二人史四人胄曹府三人史三人武后长安初改
　铠曹曰胄曹中宗即位复旧先天元年又曰胄曹
　开元初诸卫司仓司兵骑兵参军改曰仓曹兵曹
　骑曹胄曹参军事
兵曹参军事各二人掌五府武官宿卫番第受其名
数而大将军配焉
骑曹参军事各一人掌外府杂畜簿帐牧养凡府马
承直以远近分七番月一易之以□出宫城者给马
胄曹参军事各一人掌兵械公廨兴缮罚□大朝会
行从则受黄质甲铠弓矢于卫尉
奉车都尉掌驭副车有其名而无其人大陈设则它
官摄驸马都尉无定员与奉车都尉皆从五品下司
阶各二人正六品上中候各三人正七品下司戈各
五人正八品下执戟各五人正九品下长上各二十
五人从九品下

注
武后天授二年署诸卫司阶中候司戈执戟谓
　之四色官
亲卫之府一曰亲府勋卫之府二一曰勋一府二曰
勋二府翊卫之府二一曰翊一府二曰翊二府凡五
府每府中郎将一人正四品下左右郎将一人正五
品上亲卫正七品上勋卫从七品上翊卫正八品上
总四千九百六十三人兵曹参军事各一人正九品
上校尉各五人正六品上每校尉有旅帅二人从六
品上每旅帅各有队正二十人正七品上副队正二
十人正七品下五府中郎将掌领校尉旅帅亲卫勋
卫之属宿卫者而总其府事左右郎将贰焉番上者
以名簿上于大将军而配以职武德贞观世重资荫
二品三品子补亲卫二品曾孙三品孙四品子职事
官五品子若孙勋官三品以上有封及国公子补勋
卫及率府亲卫四品孙五品及上柱国子补翊卫及
率府勋卫勋官二品及县男以上散官五品以上子
若孙补诸卫及率府翊卫王府执仗亲事执乘亲事
每月番上者数千人宿卫内庑及城门给禀食执扇
三卫三百人择少壮肩膊齐仪容整美者本卫印臂
送殿中省肄习仗下每番三卫一人为太仆寺引辂
其后入官路艰三卫非权势子弟辄退番柱国子有
白首不得进者流外虽鄙不数年给禄禀故三卫益
贱人罕趋之

注
有录事一人府一人史三人唐亲卫勋卫置骠
　骑将军车骑将军翊卫置车骑将军武德七年改
　骠骑将军为中郎将车骑将军皆为郎将分左右
　以亲卫曰一府勋卫翊卫曰二府谓之三府卫诸
　卫翊卫及率府亲勋卫亦曰三卫永徽三年避太
　子讳改中郎将曰旅贲郎郎将曰翊军郎太子废
　复旧
左右骁卫上将军各一人大将军各一人将军各二
人掌同左右卫凡翊府之翊卫外府豹骑番上者分
配之凡分兵守诸门在皇城四面宫城内外则与左
右卫分知助铺长史各一人录事参军事各一人仓
曹参军事各二人兵曹参军事各二人骑曹参军事
各一人胄曹参军事各一人左右司阶各二人左右
中候各三人左右司戈各五人左右执戟各五人左
右翊中郎将府中郎将各一人左郎将各一人右郎
将各一人兵曹参军事各一人校尉各五人旅帅各
十人队正各二十人副队正各二十人

注
有录事一人史二人亭长一人掌固四人仓曹
　府二人史二人兵曹府三人史五人骑曹府二人
　史四人胄曹府三人史三人左右翊中郎将府录
　事一人府一人史二人
左右武卫上将军各一人大将军各一人将军各二
人掌同左右卫凡翊府之翊卫外府熊渠番上者分
配之长史各一人录事参军事各一人仓曹参军事
各二人兵曹参军事各二人骑曹参军事各一人胄
曹参军事各一人左右司阶各二人左右中候各三
人左右司戈各五人左右执戟各五人长上各二十
五人左右翊中郎将府官同骁骑

注
有称长二人录事一人史二人亭长二人掌固
　四人仓曹府二人史四人兵曹府三人史五人骑
　曹府二人史四人胄曹府三人史三人称长掌唱
　警为应跸之节
左右威卫上将军各一人大将军各一人将军各二
人掌同左右卫凡翊府之翊卫外府羽林番上者分
配之凡分兵主守则知皇城东面助铺长史各一人
录事参军事各一人仓曹参军事各二人兵曹参军
事各二人骑曹参军事各一人胄曹参军事各一人
左右司阶各二人左右中候各三人左右司戈各五
人左右执戟各五人长上各二十五人左右翊中郎
将府官同骁卫

注
有录事一人史二人亭长二人掌固四人仓曹
　府二人史四人兵曹府三人史五人骑曹府二人
　史四人胄曹府三人史三人
左右领军卫上将军各一人大将军各一人将军各
二人掌同左右卫凡翊府之翊卫外府射声番上者
分配之凡分兵主守则知皇城西面助铺及京城苑
城诸门长史各一人录事参军事各一人仓曹参军
事各二人兵曹参军事各二人骑曹参军事各一人
胄曹参军事各一人左右司阶各二人左右中候各
三人左右司戈各五人左右执戟各五人长上各二
十五人左右翊中郎将府官同骁卫

注
有录事一人史二人亭长二人掌固四人仓曹
　府二人史四人兵曹府三人史五人骑曹府一人
　史四人胄曹府三人史三人
左右金吾卫上将军各一人大将军各一人将军各
二人掌宫中京城巡警烽候道路水草之宜凡翊府
之翊卫及外府佽飞番上皆属焉师田则执左右营
之禁南衙宿卫官将军以下及千牛番上者皆配以
职大功役则与御史循行凡敝幕故毡以给病坊兵
曹参军事掌翊府外府武官兼掌猎师骑曹参军事
掌外府杂畜簿帐牧养之事胄曹参军事掌同左右
卫大朝会行从结青龙旗□于卫尉长史各一人
录事参军事各一人仓曹参军事各二人兵曹参军
事各二人骑曹参军事各一人胄曹参军事各一人
左右司阶各二人左右中候各三人左右司戈各五
人左右执戟各五人左右街使各一人判官各二人
左右翊中郎将府官如骁卫

注
有录事一人史二人仓曹府二人史四人兵曹
　府三人史五人骑曹府二人史四人胄曹府三人
　史三人左右街典二人引驾仗三卫六十人引驾
　佽飞六十六人大角手六百人隋有察非掾至唐
　废
左右翊中郎将府中郎将掌领府属督京城左右六
街铺巡警以果毅二人助巡探入合日中郎将一人
升殿受状卫士六百为大角手六番阅习吹大角为
昏明之节诸营垒候以进退
左右街使掌分察六街侥巡凡城门坊角有武候铺
卫士骑分守大城门百人大铺三十人小城门二
十人小铺五人日暮鼓八百声而门闭乙夜街使以
骑卒循行嚣呼武官暗探五更二点鼓自内发诸街
鼓承振坊市门皆启鼓三千挝辨色而止
左右监门卫上将军各一人大将军各一人将军各
二人掌诸门禁卫及门籍文武官九品以上每月送
籍于引驾仗及监门卫卫以帐报内门凡朝参奏事
待诏官及伞扇仪仗出入者阅其数以物货器用入
宫者有籍有傍左监门将军判入右监门将军判出
月一易其籍行幸则率属于衙门监寺
长史掌判诸曹及禁门巡视出入而司其籍傍余同
左右卫兵曹参军事兼掌仓曹胄曹兼掌骑曹
左右翊中郎将府中郎将掌莅宫殿城门皆左入右
出中郎将各四人长史各一人录事参军事各一人
兵曹参军事各一人胄曹参军事各一人

注
有录事一人史二人亭长二人掌固二人兵曹
　府三人史五人胄曹府三人史四人监门校尉三
　百二十人直长六百八十人长入长上二十人直
　长长上二十人监门校尉掌叙出入唐改监门府
　郎将为将军
左右千牛卫上将军各一人大将军各一人将军各
二人掌侍卫及供御兵仗以千牛备身左右执弓箭
宿卫以主仗守戎器朝日领备身左右升殿列侍亲
射则率属以从胄曹参军事掌甲仗凡御仗之物二
百一十有九羽仪之物三百自千牛以下分掌之上
日执御弓箭者亦自备以入宿主仗每月上则配以
职行从则兼骑曹中郎将各二人长史各一人录事
参军事各一人兵曹参军事各一人胄曹参军事各
一人

注
唐改备身郎将曰将军备身将曰中郎将千牛
　左右备身左右曰千牛备身初置备身主仗有录
　事一人史二人亭长二人掌固四人兵曹府一人
　史二人胄曹府一人史一人千牛备身十二人备
　身左右十二人备身二百人主仗一百五十人千
　牛备身掌执御刀服花钿绣衣缘执象笏宿卫侍
　从备身左右掌执御弓矢宿卫侍从备身掌宿卫
　侍从主仗掌守供御兵仗
左右翊中郎将府中郎将掌供奉侍卫凡千牛及备
身左右以御刀仗升殿供奉者皆上将军领之中郎
将佐其职有口敕通事舍人承传声不下闻者中郎
将宣告诸卫折冲都尉府每府折冲都尉一人上府
正四品上中府从四品下下府正五品下左右果毅
都尉各一人上府从五品下中府正六品上下府正
六品下别将各一人上府正七品下中府从七品上
下府从七品下长史各一人上府正七品下中府从
七品上下府从七品下兵曹参军事各一人上府正
八品下中府正九品下下府从九品上校尉五人从
七品下旅帅十人从八品上队正二十人正九品下
副队正二十人从九品下折冲都尉掌领属备宿卫
师役则总戎具资粮点习以三百人为团一校尉领
之捉铺持更者晨夜有行人必问不应则弹弓而向
之复不应则旁射又不应则射之昼以排门人远望
暮夜以持更人远听有众而嚣则告主帅
左右果毅都尉掌贰都尉

注
每府有录事一人府一人史二人兵曹府二人
　史二人每队正领兵五十人武德元年改鹰扬郎
　将曰军头正四品下鹰击郎将曰府副正五品上
　司马曰长史正八品下校尉正六品下旅帅正七
　品下废越骑步兵二校尉及察非掾又改军头曰
　骠骑将军府副曰车骑将军皆为府诸率府置骠
　骑将军五人车骑将军十人二年以车骑将军府
　隶骠骑府置十二军分关内诸府皆隶焉每军将
　军一人副一人至六年废七年改骠骑将军府为
　统军府车骑将军为别将八年复置十二军贞观
　十年改统军府曰折冲都尉别将曰果毅都尉军
　坊置坊主一人检校户口劝课农桑以本坊五品
　勋官为之三辅及近畿州都督府皆置府凡六百
　三十三永徽中废长史置司马一人总司兵司骑
　二局武后垂拱中以千二百人为上府千人为中
　府八百人为下府赤县为赤府畿县为畿府圣历
　元年间废司马置长史兵曹参军事又有别将一
　人从六品下居果毅都尉之次其后分左右各一
　人寻废久之复置一人降其品开元初卫士为武
　士诸卫折冲果毅别将择有行者为展仗押官右
　羽林军十五人左羽林军二十五人衣服同色诸
　卫有弩手左右骁卫各八十五人余卫各八十三
　人
左右羽林军大将军各一人正三品将军各三人从
三品掌统北衙禁兵督摄左右厢飞骑仪仗大朝会
则周卫阶陛巡幸则夹驰道为内仗凡飞骑番上者
配其职有□上南衙者大将军承墨□白移于金吾
引驾仗官与监门奏覆降墨□然后乃得入长史各
一人从六品上录事参军事各一人正八品上仓曹
参军事各一人兼总骑曹事兵曹参军事各一人胄
曹参军事各一人自仓曹参军以下皆正八品下司
阶各二人正六品上中候各三人正七品下司戈各
五人正八品上执戟各五人正九品下长上各十人
左右翊卫中郎将府中郎将一人正四品下左右中
郎一人左右郎将一人皆正五品上兵曹参军事一
人正九品上校尉五人旅帅十人队正二十人副队
正二十人

注
有录事一人史二人亭长二人掌固四人仓曹
　兵曹各府二人史四人胄曹府史各二人左右翊
　中郎将府录事一人府一人史二人仓曹兵曹各
　府二人史四人胄曹府史各二人
左右龙武军大将军各一人正二品统军各一人正
三品将军三人从三品掌同羽林长史录事参军事
仓曹参军事兵曹参军事胄曹参军事各一人司阶
各二人中候各三人司戈执戟各五人长上各十人

注
景云元年置龙武将军兴元元年六军各置统
　军贞元三年龙武军增将军一员有录事一人史
　二人亭长二人掌固四人仓曹府二人史四人兵
　曹府二人史四人胄曹府史各二人
左右神武军大将军各一人正二品统军各一人正
三品将军三人从三品总衙前射生兵长史录事参
军事仓曹参军事兵曹参军事胄曹参军事各一人
司阶各二人中候各三人司戈执戟各五人长上各
十人

注
有录事一人史二人仓曹兵曹胄曹府史皆如
　神武军开元二十六年分羽林置左右神武军寻
　废至德二年复置
左右神策军大将军各一人正二品统军各二人正
三品将军各四人从三品掌卫兵及内外八镇兵护
军中尉各一人中护军各一人判官各三人都勾判
官二人勾覆官各一人表奏官各一人支计官各一
人孔目官各二人驱使官各二人自长史以下员数
如龙武军

注
左右龙武左右神武左右神策号六军贞元二
　年神策军置大将军将军十四年置统军品秩同
　六军始殿前左右神威军有大将军二人正二品
　统军二人从三品将军二人从五品元和初为一
　军号天威军八年废以军隶神策有马军步军将
　军及指挥使等以马军大将军知军事天复三年
　废神策军四年复置神策军
　　辽
辽设侍卫司及南北护卫府皆掌御前侍卫之事
按辽史百官志辽国官制分北南院北面治宫帐部
族属国之政南面治汉人州县租赋军马之事因俗
而治得其宜矣初太祖分迭剌夷离堇为北南二大
王谓之北南院宰相枢密宣徽林牙下至郎君护卫
皆分北南其实所治皆北面之事
北面御帐官　三皇圣人也当淳朴之世重门击柝
犹严于待暴客辽之先世未有城郭沟池宫室之固
毡车为营硬寨为宫御帐之官不得不谨出于贵戚
为侍卫着帐为近侍北面部为护卫武臣为宿卫
亲军为禁卫百官番宿为宿直奉宸以司供御三班
以肃会朝硬寨以严晨夜法制可谓严密矣考其凡
如左
侍卫司掌御帐亲卫之事
侍卫太师
侍卫太保
侍卫司徒
侍卫司空
侍卫
近侍局
近侍直长
近侍
近侍小底
近侍详稳司
近侍详稳
近侍都监
近侍将军
近侍小将军
北护卫府掌北院护卫之事皇太后宫有左右护卫
北护卫太师
北护卫太保
北护卫司徒
总领左右护卫司
总领左右护卫
左护卫司
左护卫太保
左护卫
右护卫司
右护卫太保
右护卫
南护卫府掌南院护卫之事
南护卫太师
南护卫太保
南护卫司徒
总领左右护卫司
总领左右护卫
左护卫司
左护卫太保
左护卫
右护卫司
右护卫太保
右护卫
奉宸司掌供奉宸御之事
官名未详
奉宸
三班院掌左右寄班之事
左班都知
右班都知
寄班都知
三班院祇候
宿卫司专掌宿卫之事
总宿卫事亦曰典宿卫事
总知宿卫事
同掌宿卫事
宿卫官
禁卫局
总禁卫事
禁卫长
宿直司掌轮直官员宿直之事皇太后宫有宿直官
宿直详稳
宿直都监
宿直将军
宿直小将军
宿直官
宿直护卫
硬寨司掌禁围枪寨下铺传铃之事
硬寨太保
北面着帐官　古者刑人不在君侧叛逆家属没为
着帐执事禁卫可为寒心此辽世所以多变起肘腋
欤
着帐郎君院遥辇痕德堇可汗以蒲古只等三族害
于越室鲁家属没入瓦里应天皇太后知国政析出
之以为着帐郎君娘子每加矜恤世宗悉免之其后
内族外戚及世官之家犯罪者皆没入瓦里人户益
众因复故名皇太后皇太妃帐皆有着帐诸局
着帐郎君节度使
着帐郎君司徒
祗候郎君班详稳司
祗候郎君班详稳
祗候郎君直长
祗候郎君闸撒狨
祗候郎君
祗候郎君拽剌
左祗候郎君班详稳司
左祗候郎君班详稳
左祗候郎君直长
左祗候郎君闸撒狨
左祗候郎君
左祗候郎君拽剌
右祗候郎君班详稳司
右祗候郎君班详稳
右祗候郎君直长
右祗候郎君闸撒狨
右祗候郎君
右祗候郎君拽剌
笔砚局
笔砚祇候郎君
笔砚吏
牌印局
牌印郎君
裀褥局
裀褥郎君
灯烛局
灯烛郎君
□幔局
□幔郎君
殿幄局
殿幄郎君
车舆局
车舆郎君
御盏局
御盏郎君
本班局
本班郎君
着帐户司本诸斡鲁朵户析出及诸色人犯罪没入
凡御帐皇太后皇太妃皇后皇太子近位亲王祗从
伶官皆充其役
着帐节度使
着帐殿中
承应小底局
笔砚小底
寝殿小底
佛殿小底
司藏小底
习马小底
鹰坊小底
汤药小底
尚饮小底
盥漱小底
尚膳小底
尚衣小底
裁造小底
北面军官
护军司
护军司徒
卫军司
卫军司徒
禁军都详稳司掌禁卫诸军之事
郎君军详稳司掌着帐郎君之军事
南面朝官　辽有北面朝官矣既得燕代十有六州
乃用唐制复设南面三省六部台院寺监诸卫东宫
之官
卫尉寺职名总目
卿
少卿
丞
主簿
诸卫职名总目
各卫大将军圣宗开泰七年见皇子宗简右卫大将
军
上将军王继忠统和二十二年加左武卫上将军
将军圣宗太平四年见千牛卫将军萧顺
折冲都尉
果毅都尉
亲卫
勋卫
翊卫
左右卫
左右骁卫
左右武卫
左右威卫
左右领军卫
左右金吾卫
左右监门卫
左右千牛卫
左右羽林军
左右龙虎军
左右神武军
左右神策军
左右神威军
道宗清宁元年秋九月庚申诏除护卫士余不得佩
刀入宫
按辽史道宗本纪云云

　侍卫部汇考三
　　宋
宋设卫尉寺置卿少卿丞掌仪卫兵械甲胄之政殿
前司置都副指挥及都虞候掌殿前诸班直及步骑
诸指挥之名籍而都副点检掌侍卫扈从
按宋史职官志卫尉寺卿少卿丞主簿各一人卿掌
仪卫兵械甲胄之政令少卿为之贰丞参领之凡内
外作坊输纳兵器则辨其名数验其良窳以归于武
库不如式者罚之时其曝凉而封籍其数若进御及
颁给则案籍而出之每季委官检视岁终上计帐于
兵部掌凡幄帟之事大礼设帷宫张大次小次陈卤
簿仪仗长贰昼夜巡侥察其不如仪者押仗官则前
期禀差凡仗卫供羽仪节钺金鼓棨戟朝宴亦如之
宴享宾客供幕帟茵席视其敝者移少府军器监修
焉旧制判寺事一人以郎官以上充凡武库武器归
内库守宫归仪鸾司本寺无所掌元丰官制行始归
本寺分案四置吏十元佑三年诏长贰互置所隶官
司十有三
内弓箭库南外库军器弓箭库军器弩剑箭库掌藏
兵杖器械甲胄以备军国之用
仪鸾司掌供幕帟供帐之事
军器什物库宣德楼什物库掌收贮什物给用则按
籍而颁之
左右金吾街司左右金吾仗司六军仪仗司掌清道
侥巡排列奉引仪仗以肃禁卫凡仪物以时修饬选
募人兵校其迁补之事中兴后卫尉寺废并入工部
殿前司都指挥使副都指挥使都虞候各一人掌殿
前诸班直及步骑诸指挥之名籍凡统制训练蕃卫
戍守迁补赏罚皆总其政令而有都点检副都点检
之名在都指挥之上后不复置入则侍卫殿陛出则
扈从乘舆大礼则点提编排整肃禁卫卤簿仪仗掌
宿卫之事都指挥使以节度使为之而副都指挥使
都虞候以敕史以上充资序浅则主管本司公事马
军亦如之备则通治阙则互摄凡军事皆行以法
而治其狱讼若情不中法则禀奏听旨
骑军有殿前指挥使内殿直散员散指挥散都头散
祗候金枪班东西班散直钧容直及捧日以下诸军
指挥
步军有御龙直骨朵子直弓箭直弩直及天武以下
诸军指挥
诸班有都都虞候指挥使都军使都知副都知押班
御龙诸直有四直都虞候本直各有都虞候指挥使
副指挥使都头副都头十将将虞候
骑军军有捧日天武左右四厢都指挥使捧日天
武左右厢各有都指挥使每军有都指挥使都虞候
每指挥有指挥使副指挥使每都有军使副兵马使
十将将虞候承局押官各以其职隶于殿前司元佑
七年签书枢密院王岩叟言祖宗以来三帅不曾阙
两人若殿帅阙难于从下超补姚麟系殿前都虞候
合升作步军副都指挥使绍圣三年诏殿前指挥使
金枪弩手班龙旗直所减人额及排定班分并依元
丰诏旨政和四年诏殿前都指挥使在节度使之上
殿前副都指挥使在正任承宣使之上殿前都虞候
在正任防御使之上渡江后都指挥间虚不除则以
主管殿前司一员任其事其属有干办公事主管禁
卫二员准备差遣准备差使点检医药饭食各一员
书写机宜文字一员本司掌诸班直禁旅扈卫之事
捧日天武四厢隶焉训齐其众振饬其艺通轮内宿
并宿卫亲兵并听节制其下有统制统领将佐等分
任其事凡诸军班直功赏转补行门拍试换官阅实
排连以诏于上诸殿侍差使年满出职祇应参班核
其名籍以时教阅则谨鞍马军器衣甲之出入军兵
有狱讼则以法鞫治初渡江草刱三卫之制未备稍
稍招集填制三帅资浅者各有主管某司公事之称
又别置御营司擢王渊为都统制其后外州驻札又
有御前诸军都统制之名又并入神武军以旧统制
统领改充殿前司统制统领官干道中臣僚言五卫
军制名称不正以旧制论之军职大者凡八等除都
指挥或不常制外曰殿前副都指挥使马军副都指
挥使步军副都指挥使次各有都虞候次有捧日天
武四厢都指挥使龙神卫四厢都指挥使秩秩有序
若登第然降此而下则分营分厢各置副都指挥使
边境有事命将讨捕则旋立总管钤辖都监之名使
各将其所部以出事已复初令以宿卫虎士而与在
外诸军同其名以统制统领为之长又使遥带外路
总管钤辖皆非旧典所当法祖宗之旧正三衙之名
改诸军为诸厢改统制以下为都虞候指挥使要使
宿卫之职预有差等士卒之心明有所系异时拜将
必无一军皆惊之举时不果行淳熙以后四厢之职
多虚而殿司职司有权管干有时暂照管之号愈非
干道以前之比矣
侍卫亲军马军　都指挥使　副都指挥使　都虞
候各一人掌马军诸指挥之名籍凡统制训练番卫
戍守迁补赏罚皆总其政令侍卫扈从及大礼宿卫
所掌如殿前司官所领马军自龙卫而下有左右四
厢都指挥龙卫左右厢各有都指挥使每军有都指
挥使都虞候每指挥有指挥使副使指挥使每都有
军使副兵马使十将将虞候承勾押官各以其职隶
于马军司政和四年诏以马军都指挥使马军副都
指挥使在正任观察使之上马军都虞候在正任防
御使之上中兴复置主管侍卫马军司一员其属有
干办公事准备差遣点检医药饮食各一员掌出戍
建康差主管机宜文字一员掌马军之政令凡出入
扈卫守宿以奉上开收阅习转补以励下如殿前司
凡各籍核其在亡过则以法绳之有巡防敕应则纠
率差拨龙卫四厢隶焉
侍卫亲军步军　都指挥使　副都指挥使　都虞
候各一人掌军诸指挥之名籍凡统制训练番卫
戍守迁补赏罚皆总其政令侍卫扈从及大礼宿卫
如殿前司所领步军自神卫而下左右四厢都指挥
使左右厢各有都指挥使每军有都指挥使都虞候
每指挥有指挥使副指挥使每都有都头副都头十
将将虞候承勾押官各以其职隶于步军司政和四
年诏以步军都指挥使步军副都指挥使在正任防
御使之上中兴复置主管侍卫步军司一员其属有
干办公事二员准备差遣点检医药饭食各一员掌
步军之政令凡出入扈卫守宿以奉上开收阅习转
补以励下如殿前司凡名籍校其在亡过则以法绳
之有巡防敕应则纠率差拨押卫四厢隶焉
环卫官　左右金吾卫上将军大将军将军中郎将
郎将
左右卫上将军大将军将军中郎将郎将
左右骁卫上将军大将军将军
左右武卫上将军大将军将军
左右屯卫上将军大将军将军
左右卫官军卫上将军大将军将军
左右监门卫上将军大将军将军
左右千牛卫上将军大将军将军中郎将郎将
诸卫上将军大将军将军并为环卫官无定员皆命
宗室为之亦为武臣之赠典大将军以下又为武官
责降散官政和中改武臣官制而环卫如故盖虽有
四十八阶别无所领故也靖康元年诏以武安军节
度使钱景臻等为左金吾卫上将军保信军节度使
刘敷等为右金吾卫上将军用御史中丞陈过庭言
遵艺祖开宝初罢王彦超武行德等归环卫故事也
其禁兵分隶殿前及侍卫两司所称十二卫将军皆
空官无实中兴多不除授隆兴中始命学士洪遵等
讨论典故复置十六卫号环卫官其法节度使则领
左右金吾卫上将军承宣使则领左右卫上将军在
内则兼带在外则不带正任为上将军遥郡为大将
军正亲兄弟子孙试充又诏祖宗诸后自明肃至钦
慈诸后及后妃嫔御之家各具本宗堪充诸卫官以
名衔闻又诏三卫郎为三卫侍郎又诏博士并差文
臣崇宁四年二月置五年正月罢
皇城司干当官七人以武功大夫以上及内侍都知
押班充掌宫城出入之禁令凡周庐宿卫之事宫门
启闭之节皆隶焉每门给铜符二铁牌一左符留门
右符请钥铁牌则请钥者自随以时参验而启闭之
总亲从亲事官名籍辨其宿卫之地以均其番直人
物伪冒不应法则讥察以闻凡臣僚朝觐上下马有
定所自宰相亲王以下所带人从有定数揭榜以止
其喧哄元丰六年诏干当皇城司除两省都知押班
外取年深者减罢止留十员元佑元年诏干当官阅
三年无过者迁秩一等再任满者减磨勘二年元符
元年诏应宫城出入请纳官物呈禀公事传送文书
并御厨翰林仪鸾司非次祗应听于便门出入即不
由所定门者论如阑入律应差办人物入内及内诸
司差人往他所应奉并前一日具名数与经历诸门
报皇城司二年诏皇城司任满酬奖依熙宁五年指
挥再任满无遗阙取旨政和五年诏皇城司可刱置
亲从第五指挥以七百人为额

注
亲从官旧有四指挥元额共二千二百七十人
仍以五尺九寸一分六厘使为将军副使为中郎将
使臣以下为左右郎将通以十员为额宗室不在此
例除管军则解或领合门皇城之类则仍带虽戚里
子弟非战功人不除批书印纸属殿前司是时帝谕
宰相以为如文臣馆阁储才之地绍熙初尝欲留阙
以储将才循初意也嘉泰中复申明隆兴之诏屏除
贪得妄进以重环尹之官嘉定二年复因臣僚言专
以曾为兵将其功绩及名将子孙之有才略者充通
前后观之可以见环卫储才之意
三卫官三卫郎一员秩比大中大夫中郎为之贰文
武各一员秩比朝议大夫博士二员主簿一员
亲卫府郎十员中郎十员
勋卫府郎十员中郎十员
翊卫府郎二十员中郎二十员文武各四十员
三卫郎治其府之事率其属日直于殿陛长在左立
起居郎之前贰分左右文东武西立都承旨之后仗
退治事于府博士掌教道校试三卫所习文武之艺
亲卫立于殿上两旁勋卫立于朵殿翊卫立于两阶
卫士之前三卫郎依给舍中郎依少卿余依寺丞
亲卫官以后妃嫔御之家有服亲及翰林学士并管
军正任观察使以上子孙
勋卫官以勋臣之世贤德之后有服亲大中大夫以
上及正任团练使遥郡观察使以上
翊卫官以卿监正任刺史遥郡团练使以上并以为
等其将校十将节级等应合行事件比第四指挥及
见行条贯六年三月应臣僚辄带售雇人入宫门罪
赏并依宗室法将带过数止坐本官若兼领外局所
定人从非随本官辄入者依阑入法十一月诏嘉王
楷差提举皇城司整肃随驾禁卫所靖康元年诏应
入皇城门依法服本色辄衣便服及不裹头帽入出
者并科罪所隶官属
冰井务掌藏冰以荐献宗庙供奉禁庭及邦国之用
若赐予臣下则以法式颁之中兴初为行营禁卫所
差生管官掌出入城皇宫殿门等敕号察其假冒车
驾行幸则纠察导从绍兴元年改称行在皇城司提
举官一员提点官二员干当官五员以诸司副使内
侍都知押班充掌皇城宫殿门给三色牌号稽验出
入凡亲从亲事官五指挥入内院子守阙入内院子
指挥总其名籍均其劳役察其功过而赏罚之凡诸
门必谨所守蠲洁斋肃郊祀大礼则差拨随从守卫
有宴设则守门约阑每年春秋按赏亲从逐指挥亲
事官第一指挥长行三色武艺弓弩抢手皇城周回
或有垫陷移文修整嘉定间臣僚言皇城一司总率
亲从严护周庐参错禁旅权亚殿岩乞专以知合御
带兼领仍立定亲从员额以革泛滥并从之
带御器械宋初选三班以上武干亲信者佩櫜鞬御
剑或以内臣为之止名御带咸平元年改为带御器
械景佑二年诏自今无得过六人庆历元年诏遇阙
员曾历边任有功者补之中兴初诸将在外多带职
盖假禁近之名为军旅之重绍兴七年枢密院言带
御器械官常带插帝曰此官本以卫不虞今乃佩数
笴骹箭不知何用方承平时至饰以珠玉车驾每出
为观美而已他日恢复此等事当尽去之二十九年
诏中外举荐武臣无阙可处增置带御器械四员然
近侍亦或得之干道以来诏立班枢密院检详文字
之上淳熙间凡正除军中差遣或外任者不许衔内
带行又须供职一年方与解带恩例于是属鞬之职
益重焉　按兵志禁军将校则有殿前司都指挥使
副都指挥使都虞候各一人诸班直都虞候指挥使
都知副都知押班御龙诸直有四直都虞候本直各
有都虞候指挥使副指挥使都头副都头十将将虞
候马军有捧日天武左右四厢都指挥使捧日天
武左右各有都指挥使每军有都指挥使都虞候每
指挥有指挥使副指挥使每都有军使
步军谓
之都头
副兵
马使
步军谓
之副都头
十将将虞候承局押官
侍卫司侍卫亲军马军都指挥使副都指挥使都
虞候各一人马军都指挥使副都指挥使都虞候各
一人步军亦如之自马步军都虞候已上其员全阙
即马步军都指挥使等各领其务与殿前号为三司
马步军有龙卫神卫左右四厢都指挥使都虞候每
指挥有都指挥使副指挥使余如殿前司之制
御前忠佐军头司马步军都军头副都军头马军都
军头副都军头步军都军头副都军头其所辖散员
有副指挥使军使副兵马使十将马步直自指挥使
而下皆如殿前司之制
　按石林燕语殿前司与侍卫司马军步军为三衙
　其实两司而侍卫司都指挥使外又分置马步军
　都指挥使尔殿前司亦参马步军而总于都指挥
　使故殿前司都指挥使副都虞候侍卫亲军都指
　挥使副都虞候与马军步军都指挥使副都虞候
　两司三衙各十二员分天下兵而领之此祖宗制
　兵之大要也始唐制有十二卫兵后又有六军十
　二卫兵为南衙汉之南军也六军为北衙汉之北
　军也末年尝以大臣一人总之如崔引判六军十
　二卫是以都指挥使本方镇军校之名自梁起宣
　武军乃以其镇兵因仍旧号置在京马步军都指
　挥使而自将之盖于唐六军诸卫之外别为私兵
　至后唐明宗遂改为侍卫亲军以康义诚为马步
　军都指挥使秦王从荣以河南尹为大元帅典六
　军此侍卫司所从始也及从荣以六军反入宫义
　诚顾望不出兵而侍卫马军都指挥使朱弘宝击
　败之其后遂不废殿前军起于周世宗是时太祖
　为殿前司都虞候初诏天下选募壮士送京师命
　太祖择其武艺精高者为殿前诸班而置都点检
　位都指挥使上太祖实由此受禅见于国史欧阳
　文忠公为五代史号精详乃云不知其所始盖考
　之未详也自有两司六军诸卫渐废今但有其名
　则两司不独为亲军而已天下之兵柄皆在焉其
　权虽重而军政号令则在枢密院与汉周之间史
　弘肇之徒为之者异矣此祖宗之微意非前世所
　可及也
　　金
金制以殿前都点检司领左右卫宿直等将军而卫
尉司亦掌禁卫
按金史百官志殿前都点检司

注
天眷元年置
掌亲军总领左右卫将军符宝郎宿直将军左右振
肃宫籍监近侍等诸局署鹰坊顿舍官隶焉殿前都
点检正三品兼侍卫将军都指挥使掌行从宿卫关
防门禁督摄队仗总判司事殿前左副都点检从三
品兼侍卫将军副都指挥使殿前右副都点检从三
品兼侍卫将军副都指挥使掌宫掖及行从殿前都
点检判官从六品

注
大定十二年设
知事一员从七品殿前左卫将军殿前右卫将军殿
前左卫副将军殿前右卫副将军掌宫禁及行从宿
卫警严仍总领护卫右卫同此符宝郎四员掌御宝
及金银等牌

注
旧名牌印祇候大定二年改为符宝祇候改牌
　印令史为符宝典书四人
左右宿直将军从五品掌总领亲军凡宫城诸门卫
禁并行从宿卫之事八员

注
大定二十九年作十员复作十一员
左右振肃正七品掌妃嫔出入总领护卫导从

注
本起嫔嬖卫之长大定二年改今名
宫籍监提点正五品监从五品副监从六品丞从七
品掌内外监户及地土钱帛小大差发直长二员正
八品掌同丞
近侍局提点正五品泰和八年刱设使从五品副使
从六品掌侍从承□令转进奏帖直长正八品

注
大定十八年增二员奉御十六人旧名入寝殿
　小底奉职三十人旧名不入寝殿小底又名外帐
　小底皆大定十年更
器物局提点正五品使从五品副使从六品掌进御
器械鞍辔诸物直长正八品都监正九品

注
明昌三年省罢
同监从九品

注
泰和四年设
尚□局提点正五品使从五品副使从六品掌御马
调习牧养以奉其事

注
大定二十九年添副使一员管小马群
直长一员司马牛群掌□都辖正九品

注
不限员
副辖从九品

注
不限员数资考
尚辇局使从五品副使从六品掌承奉舆辇等事直
长正八品

注
不限资考大定十九年除年六十以下人充
典舆都辖从九品

注
不限资考
收支
阙
二字
正九品大定二十年设掌给受之事同监
泰和四年设

注
大定二年省
本把四人
鹰坊提点正五品使从五品副使从六品掌调养鹰
鹘海东青之类直长正八品

注
不限员
管勾从九品

注
不限员数资考
武库署令从六品掌收贮诸路常课甲仗

注
以晓军器女直人充
丞从七品直长二员正八品

注
大定二年省一员
武器署提点从五品令从六品丞从七品掌祭祀朝
会巡幸及公卿婚葬卤簿仪仗旗鼓笛角之事直长
正八品

注
或二员
顿舍官二员

注
泰和令总格作四员
正八品直长

注
见士民须知泰和令无
右属殿前都点检司
　　元
元制设左右中前后五卫及左右卫率府忠翊宗仁
左右翊侍卫并虎贲亲军俱领于枢密院而大都督
府属又有左右钦察卫及龙翊侍卫之军
按元史百官志枢密院右卫秩正三品中统三年初
置武卫至元元年改为侍卫八年改为左右中三卫
掌宿卫扈从兼屯田国有大事则调度之二十年增
都指挥使一员副都指挥使一员二十一年置佥事
二员大德十一年增都指挥使二员副都指挥使一
员至大元年增都指挥使三员副都指挥使一员四
年省都指挥使五员副都指挥使二员后定置都指
挥使三员正三品副都指挥使二员从三品佥事二
员正四品经历二员从七品知事二员照磨一员俱
从八品令史七人译史通事知印各一人又其属十
有五
镇抚所镇抚二员
行军千户所十秩正五品达鲁花赤十员副达鲁花
赤十员千户十员副千户十员弹压二十员百户二
百员知事十员
弩军千户所一秩正五品达鲁花赤一员千户一员
弹压二员百户十员
屯田左右千户所二秩正五品达鲁花赤二员千户
二员弹压二员百户四十员
教官二蒙古字教授一员儒学教授一员掌诸屯卫
行伍耕战之暇使之习学国字通晓书记初由枢府
选举后归吏部
左卫秩正三品至元八年以侍卫改置掌宿卫扈从
兼屯田国有大事则调度之是年增副指挥使一员
十六年增副都指挥使一员二十年置佥事一员二
十二年增佥事一员二十四年省都指挥使副都指
挥使一员大德十一年增都指挥使五员副都指挥
使二员佥事二员至大四年省都指挥使六员副都
指挥使二员其后定制卫宫都指挥使二员正三品
副都指挥使二员从三品佥事二员正四品经历二
员从七品知事二员照磨一员俱从八品令史七人
译史通事知印各一人其属十有五
镇抚所镇抚二员
行军千户所凡十秩正五品达鲁花赤十员副达鲁
花赤十员千户十员副千户十员弹压二十员百户
二百员知事十员
弩军千户所一秩正五品达鲁花赤一员千户一员
弹压二员百户十员
屯田左右千户所二秩正五品达鲁花赤一员千户
二员弹压二员百户四十员
教官二蒙古字教授一员儒学教授一员
中卫秩正三品至元八年以侍卫改置掌宿卫扈从
兼营屯田国有大事则调度之是年置都指挥使一
员副都指挥使一员二十年增副都指挥使一员二
十一年置佥事二员二十三年增都指挥使一员大
德十一年增都指挥使二员副使三员至大元年增
都指挥使一员四年省都指挥使三员副都指挥使
三员其后定置都指挥使三员正三品副都指挥使
二员从三品佥事二员正四品经历二员从七品知
事二员承发架阁照磨一员俱从八品令史七人译
史通事知印各一人其属十有五
镇抚所镇抚二员
行军千户所十秩正五品达鲁花赤十员副达鲁花
赤十员千户十员副千户十员弹压二十员百户二
百员知事十员
弩军千户一秩正五品达鲁花赤一员千户一员弹
压二员百户十员
屯田左右千户所二秩正五品达鲁花赤二员千户
二员弹压二员百户四十员
教官二蒙古字教授一员儒学教授一员
前卫秩正三品至元十六年以侍卫亲军刱置前后
二卫掌宿卫扈从兼营屯田国有大事则调度之是
年置都指挥使一员副都指挥使二员十八年增都
指挥使二员二十年置佥事一员大德十一年增都
指挥使五员副都指挥使一员佥事三员至大四年
省都指挥使五员副都指挥使一员佥事三员后定
置卫官都指挥使三员正三品副都指挥使二员从
三品佥事二员正四品经历一员从七品知事二员
承发架阁照磨一员俱从八品令史七人译史通事
知印各一人又其属十有七
镇抚所镇抚二员
行军千户所十秩正五品达鲁花赤十员副达鲁花
赤十员千户十员副千户十员弹压二十员百户二
百员
弩军千户一秩正五品达鲁花赤一员千户一员弹
压二员百户十员
屯田千户所二秩正五品达鲁花赤二员千户二员
弹压二员百户四十员
门尉二平则门尉一员顺承门尉一员
教官二蒙古字教授一员儒学教授一员
后卫秩正三品至元十六年以侍卫亲军刱置掌宿
卫扈从兼营屯田国有大事则调度之是年置都指
挥使二员副都指挥使二员后增设副都指挥使一
员十八年增都指挥使二员二十年置佥事二员大
德十一年增都指挥使五员副都指挥使一员佥事
二员至大四年省都指挥使五员副都指挥使二员
佥事二员后定置都指挥使三员正三品副都指挥
使二员从三品佥事二员正四品经历二员从七品
知事二员照磨一员俱从八品令史七人译史二人
知印一人通事二人其属十有四
镇抚所镇抚二员
行军千户所十秩正五品达鲁花赤十员副达鲁花
赤十员千户十员副千户十员弹压二十员百户二
百员
弩军千户所一秩正五品达鲁花赤一员千户一员
弹压二员百户十员
屯田千户所一秩正五品达鲁花赤一员千户二员
弹压二员百户四十员
教官二蒙古字教授一员儒学教授一员
左卫率府秩正三品至大元年拨江南行省万户府
精锐汉军为东宫卫军立卫率府设官十一员延佑
四年始改为中翊府又改为御临亲军指挥司又以
御临非古典改为羽林六年复隶东宫仍为左卫率
府定置率使三员正三品副使二员从三品佥事二
员正四品经历一员从七品知事一员照磨一员俱
从八品令史七人译史通事知印各二人其属十有
五
镇抚所镇抚二员
行军千户所十秩正五品达鲁花赤一员千户十员
副千户十员百户二百员弹压十员
弩军千户所一秩正五品达鲁花赤一员千户一员
百户十员弹压一员
屯田千户所三秩正五品达鲁花赤三员千户三员
百户六十员弹压三员
教官三员蒙古字教授一员儒学教授一员阴阳教
授一员
右卫率府秩正三品延佑五年以速怯那儿万户府
迤东女直两万户府右翼屯田万户府兵合为右卫
率府置官十二员复定置率使二员正三品副使二
员从三品佥事二员正四品经历二员从七品知事
二员照磨一员俱从八品令史七人译史通事知印
各二人其属七
镇抚所镇抚二员
千户所五秩正五品千户五员百户四十五员弹压
二员
教官一儒学教授一员
忠翊侍卫亲军都指挥使司秩正三品至元二十九
年始立屯田府大德十一年增军数立为大同等处
指挥使司至大四年属徽政院延佑元年改中都威
卫使司仍隶徽政院寻复改属枢密院至治元年改
为忠翊侍卫后定置都指挥使三员正三品副都指
挥使二员从三品佥事二员正四品经历二员从七
品知事二员照磨一员俱从八品令史七人译史通
事知印各一人镇抚二员
行军千户所一十翼达鲁花赤一十员副达鲁花赤
一十员千户一十员副千户一十员百户二百六员
弹压二十员
弩军千户所一翼达鲁花赤一员千户一员百户一
十员弹压一十员
屯田左右手千户所二翼达鲁花赤二员千户二员
百户四十员弹压四员
宗仁蒙古侍卫亲军都指挥使司秩正三品至治二
年以亦乞列思人氏二百户与所收蒙古子女通三
千户及清州匠二千户屯田汉军二千户立宗仁卫
以统之定置都指挥使三员正三品副都指挥使二
员从三品佥事二员正四品经历二员从七品知事
二员照磨一员俱从八品令史七人知印二人怯里
马赤二人译史二人镇抚二员
蒙古军千户所一十翼千户二十员百户一百员弹
压一十员
屯田千户所千户四员百户四十员弹压四员
教官二儒学教授一员蒙古教授一员
左翊蒙古侍卫亲军都指挥使司秩正三品至元十
八年以蒙古侍卫总管府依五卫之例为指挥使司
设官十二员奥鲁官二员大德七年奏改为左翼蒙
古侍卫亲军都指挥使司延佑五年罢奥鲁官后定
置司官都指挥使三员正三品副都指挥使二员从
三品佥事二员正四品经历二员从七品知事二员
承发架阁兼照磨一员并从八品令史七人译史通
事知印各一人典吏二人镇抚二员
千户所七翼正千户七员副千户七员知事七员弹
压七员百户六十二员
教官二蒙古字教授一员儒学教授一员
右翊蒙古侍卫亲军都指挥使司品秩同左卫至元
十八年以蒙古侍卫总管府依五卫例为指挥使司
设官十二员奥鲁官二员大德七年奏改为右翊蒙
古侍卫亲军都指挥使司延佑五年罢奥鲁官后定
置司官都指挥使三员正三品副都指挥使二员从
三品佥事二员正四品经历二员从七品知事二员
承发兼照磨架阁一员并从八品令史七人译史通
事知印各一人典吏二人镇抚二员
千户所一十二翼正千户一十二员副千户一十二
员知事一十二员弹压一十二员百户一百九员
教官蒙古字教授一员儒学教授一员
虎贲亲军都指挥使司秩正三品管领上都路元籍
军人兼奥鲁之事至元十六年立虎贲军设官二员
十七年置都指挥使二员副都指挥使一员又增置
副都指挥使一员元贞三年以虎贲军改为虎贲亲
军都指挥使司十一年增置都指挥使六员至大四
年省都指挥使九员后定置司官都指挥使三员正
三品副都指挥使二员从三品佥事二员正四品经
历一员从七品知事照磨兼承发各一员并从八品
令史七人译史通事知印各一人典吏二人镇抚二
员都目一员
撒的赤千户翼正达鲁花赤一员副达鲁花赤一员
正千户一员副千户一员知事一员百户二十员弹
压二员
不花千户翼正达鲁花赤一员副达鲁花赤一员正
千户一员副千户一员百户二十二员弹压二员
脱脱木千户翼正达鲁花赤一员副达鲁花赤一员
正千户一员副千户一员知事一员百户二十八员
弹压二员
大忽都鲁千户翼正达鲁花赤一员副达鲁花赤一
员正千户一员副千户一员知事一员百户二十四
员弹压二员
杨千户翼正达鲁花赤一员副达鲁花赤一员正千
户一员副千户一员知事一员百户二十二员弹压
二员
迷里火者千户翼正达鲁花赤一员副达鲁花赤一
员正千户一员副千户一员知事一员百户二十员
弹压二员
大都督府正二品管领左右钦察两卫龙翊侍御东
路蒙古军元帅府东路蒙古军万户府哈剌鲁万户
府天历二年始立钦察亲军都督府秩从三品后改
大都督府置大都督三员正二品同知二员正三品
副都督三员从三品佥都督事二员正四品经历二
员从六品都事二员从七品管勾一员照磨一员俱
正八品令史八人蒙古必阇赤二人怯里马赤二人
知印二人宣使六人
右钦察卫秩正三品至元二十三年依河西等卫例
立钦察卫设官十员至治二年分为左右卫天历二
年拨隶大都督府定置达鲁花赤一员正三品都指
挥二员正三品副使二员从三品佥事二员正四品
经历二员从七品知事二员照磨二员并从八品令
史七人译史通事知印各一人镇抚一员
行军千户十八所达鲁花赤各一员千户三十六员
百户一百八十员弹压一十八员
屯田千户所二达鲁花赤二员千户二员百户二十
员弹压二员
门尉二员
儒学教授一员至大四年始置蒙古字教授一员延
佑四年始置
左钦察卫秩正三品至治二年依阿速卫例分为两
卫设官十员天历二年拨隶大都督府定置卫官都
指挥使三员正三品副都指挥二员从三品佥事二
员正四品经历二员从七品知事二员照磨一员从
八品令史七人译史通事知印各一人属官镇抚二
员
行军千户所一十翼千户一十员百户八十二员弹
压九员奥鲁官四员
守城千户所一翼达鲁花赤一员千户一员百户九
员弹压一员
屯田千户所一翼达鲁花赤一员千户一员百户十
员弹压一员
教官儒学教授一员
龙翊侍卫亲军都指挥使司秩正三品天历元年始
立设官十四员二年又置爱马知事一员又以左钦
察卫唐吉失九千户隶本卫定置官都指挥使三员
正三品副都指挥使二员从三品佥事二员正四品
经历一员从七品知事二员照磨一员并从八品令
史七人译史二人怯里马赤二人知印二人镇抚二
员
行军千户所九翼达鲁花赤一员千户六员副千户
一员百户四十五员弹压五员
屯田一翼钦察千户所达鲁花赤一员千户一员百
户二十二员弹压二员
教官二蒙古字教授一员儒学教授一员
哈剌鲁万户府掌守禁门等处应直宿卫至元二十
四年招集哈剌鲁军人立万户府寻移屯襄阳后征
交址大德二年置司南阳天历三年奏隶大都督府
定置官达鲁花赤一员万户一员经历知事各一员
提控案牍一员镇抚一员吏目一员
千户所三翼千户三员百户九员弹压三员

　侍卫部汇考四
　　明
明制以侯伯驸马等官领侍卫将军人员而全直更
番各有定制
按明会典朝廷侍卫将军等项人员各该官统领凡
圣节正旦冬至三大朝会大祀誓戒册封遣祭传制
御殿则用全直常朝则更番其衣甲器仗及陈列位
次各有定制
凡掌领侍卫侯伯驸马等官六员一员管锦衣卫大
汉将军及勋卫散骑舍人府军前卫带刀官四员管
神枢营红盔将军每日一员轮值一员管五军营叉
刀官军
锦衣卫大汉将军一千五百七员名
府军前卫带刀官四十员
神枢营红盔将军一千五百员把总指挥十六员明
甲将军五百二员名把总指挥四员大汉将军八员
五军营叉刀围子手三千名把总指挥八员
勋卫散骑舍人无定员
旗手等二十卫带刀官一百八十员
凡大朝贺御殿掌领侍卫官俱凤翅盔锁子甲悬金
牌佩绣春刀一员侍殿内东一员侍殿内西勋卫分
立于其下少后锦衣卫正直指挥一员悬金牌侍于
殿内帘右千户六员具朝服侍于殿门外右檐下卷
帘百户二员候驾至卷帘毕出同千户侍立传鸣鞭
百户四员立于殿门外及丹陛上下接传鸣鞭朔望
日同
中极殿导驾锦衣卫将军十人金盔甲悬金牌佩刀
执金瓜盝顶门将军八人红盔青甲悬金牌佩刀执
金瓜
皇极殿御座左右将军一百十八人锦衣卫九十八
人内四十二人金盔甲十六人明盔甲俱悬金牌佩
刀执金瓜二十人明盔甲悬金牌执大红刀二十人
红盔青甲悬金牌佩刀执金瓜神枢营二十人内十
人红盔青甲悬金牌执金瓜十人盔甲如前悬金牌
弓矢佩刀帘下锦衣卫大汉将军四人金盔甲悬金
牌佩刀执大金瓜斧
殿门将军三十六人锦衣卫十六人金盔甲金牌佩
刀执金瓜神枢营二十人红盔青甲悬金牌弓矢佩
刀伞下锦衣卫将军六人扇头锦衣卫将军二人殿
角及石柱锦衣卫将军各二人俱金盔甲悬金牌佩
刀执金瓜
丹陛将军六十人锦衣卫二十人内四人金盔甲十
六人明盔甲俱悬金牌佩刀执金瓜神枢营四十人
红盔青甲悬金牌执大红刀上下缠腰将军三十四
人锦衣卫四人金盔甲金牌佩刀执金瓜神枢营三
十人红盔青甲悬金牌执鹁鸽头刀上下踏凳将军
三十二人锦衣卫十六人红盔青甲悬金牌佩刀执
铁瓜神枢营十六人红盔青甲悬金牌弓矢佩刀东
西戗廊将军十六人锦衣卫八人红盔青甲悬金牌
执金瓜神枢营八人盔甲如前悬金牌弓矢佩刀
中左中右门将军十六人锦衣卫八人红盔青甲悬
金牌佩刀执金瓜神枢营八人红盔青甲悬金牌弓
矢佩刀
丹墀左右将军一千九百七人锦衣卫九百六十八
人内八百五十四人红盔青甲悬驾牌弓矢佩刀五
十人红皮盔戗金甲五十人红皮盔描银甲俱悬驾
版佩刀执金瓜十四人红盔青甲悬金牌执开鞘大
刀神枢营九百三十九人内五百五十八人大红盔
青甲悬金牌弓矢佩刀执金瓜及大黑刀三百五十
一人明盔甲悬金牌执出鞘红刀俱重行长摆丹墀
四隅锦衣卫将军二百人红盔青甲悬驾牌佩刀作
四队周围五军营宫军二千人红盔青甲执叉刀及
金枪作四十队
皇极门将军二十四人锦衣卫二十人内八人金盔
甲八人明盔甲四人红盔青甲神枢营四人红盔青
甲俱悬金牌佩刀执金瓜
弘政宣治门将军二十四人锦衣卫十六人红盔青
甲悬金牌佩刀执金瓜神枢营八人红盔青甲悬金
牌弓矢佩刀
金水桥锦衣卫神枢营将军各八人俱红盔青甲悬
金牌弓矢佩腰刀
左右品牌神枢营将军四人明盔甲执金瓜
会极归极门锦衣卫将军各四人
东西城路锦衣卫将军各二人俱红盔青甲悬金牌
弓矢腰刀
凡常朝御皇极门掌领侍卫官俱凤翅盔锁子甲悬
金牌佩绣春刀直左右阑干首锦衣卫将军二十四
人明盔甲悬金牌佩刀执金瓜列阑干内阑干二十
四扇每扇一人勋卫散骑舍人四员府军前卫官二
十员明盔锁子甲悬金牌佩刀夹左右陛锦衣卫指
挥一员常服悬金牌列御道西千户二员百户十员
俱常服悬金牌列其下锦衣卫将军八人明盔甲悬
金牌佩刀夹御道左右又八人明盔甲悬金牌佩刀
执金瓜掖两陛下又四人并神枢营大汉将军四人
俱明盔甲悬金牌佩刀执金瓜直左右匮锦衣卫将
军二十人红盔青甲悬金牌佩刀直左右品牌锦衣
卫将军红盔青甲八人悬金牌佩刀直左右踏凳锦
衣卫将军二十八人明盔甲悬金牌佩刀执金瓜二
十八人明盔甲悬金牌执大红刀列丹墀文武班后
人红盔青甲悬金牌执金瓜四十人红盔青甲悬金
牌执大黑刀次之八十人红盔青甲悬金牌佩刀又
次之神枢营将军九百七十五人内七百五十人红
盔青甲悬金牌执金瓜弓矢佩鹁鸽头刀米昔刀黑
刀大红刀次锦衣卫将军后二百二十五人明盔甲
悬铜牌执大红刀又次之五军营官军五百人红盔
青甲铜牌执叉刀次神枢营将军后五百人披执如
前列金水桥南旗手等卫官四十员常服悬金牌佩
刀列叉刀后朝退则巡绰各门锦衣卫将军八人明
盔甲悬金牌佩刀执金瓜八人红盔青甲悬金牌佩
刀执铁瓜神枢营将军八人红盔青甲悬金牌弓矢
佩刀列金水桥左右锦衣卫将军八人红盔青甲悬
金牌弓矢佩刀神枢营将军八人红盔青甲悬金牌
弓矢佩刀直弘政宣治门锦衣卫将军八人神枢营
八人披执如前直会极归极门锦衣卫将军四人神
枢营四人披执如前直东西城路锦衣卫校尉五百
人鸣□及擎执伞扇仪仗者鹅帽只孙金铜束带
皂靴列午门内外其余方巾青衣抹金铜带双鱼铜
鱼铜牌执铁狼牙等器仗列御道西
凡遇郊祀等项圣驾出入锦衣卫千百户三十六员
悬礼字等号金牌擎执金炉前导各项侍卫将军于
卤簿仪仗中分行扈从至则护卫斋宫及分守郊坛
等处内外门禁
凡遇经筵管将军官率该班大汉将军二十人有官
者便服乌纱帽无官者明盔便服佩刀执金瓜于文
华殿东西侍卫
凡每日轮将军一百名分早晚两班于午门东西听
候夜则坐更
凡五军叉刀官军每夜于皇城值宿
凡管锦衣卫将军及管叉刀官每日侍卫管红盔将
军官锦衣卫官勋卫散骑舍人府军前卫旗手卫官
各色把总及将军官军旗校等俱三日一更番
凡勋卫散骑舍人旧制择公侯都督及指挥嫡长次
子为之俸秩视八品侍卫直宿外或令署各卫所事
及听差遣有材器超卓者不次擢用天顺间令俸秩
比正千户月支米十六石
凡锦衣卫将军选躯干丰伟有勇士者为之其尤丰
伟者曰大汉将军以直殿内立千百户总旗统率其
众年深者以次升补
凡侍卫将军五年一次拣选
凡侍卫金牌瓜刀盔甲等件锦衣卫将军贮于左右
阙门外之直房神枢营将军贮于端门南两廊之下
叉刀围子手贮于承天门之南两廊惟锦衣卫将军
金盔甲别于左阙门南廊房三间贮之名金甲库
凡五军围子手并皇城内外守御军红盔将军下班
之日其本管及守门把总内外等官不许拨借与人
做工等项违者参问照私役军人例发落
凡祀享郊庙社稷及看牲视学耕籍公侯伯勋卫锦
衣卫并金吾等二十卫官扈驾巡绰各赴本司领金
牌悬带
凡每日五府都督一员率领旗手等二十卫带刀千
百户一员夜巡内皇城点闸铺军各赴本司领金牌
并申字十七号令牌一面
凡每三日金吾等二十卫各轮官四员计每班四十
员领金牌随朝巡绰毕仍赴司点闸
凡侯伯驸马一员专管府军前卫带刀官二十员每
日上直又侯伯一员专管围子手将军每夜上宿又
中军都督府都督一员专管大旗下五军官员将军
六百二十五人又都督一员专管勇士又都指挥一
员专管传令叉刀手又侯伯驸马一员专管大汉将
军又锦衣卫当驾官指挥一员千户二员百户十员
三日轮班上直各赴本司关领金牌其金牌之制面
上铸仁义礼智信五字号下铸守卫二篆字背铸凡
守卫官军悬带此牌等二十四字仁字一号至四十
号上俱龙形公侯驸马伯领义字一号至五十号俱
虎形指挥勋卫领礼字一号至一百五十三号俱麒
麟形千户领智字一号至三百三十号俱狮子形百
户领信字一号至一千六十九号俱祥云形将军领
凡金人等二十卫守卫官夜巡各赴本司关领令牌
午门指挥二员千户一员东华门指挥一员千户一
员领申字五号至八号四面西华门指挥一员千户
一员领申字九号至十二号四面元武门指挥一员
千户一员领申字十三号至十六号四面
凡留守五卫巡城官并金吾等二十卫守卫官各赴
本司关领铜符留守五卫指挥领承字东字西字北
字号四面其字号俱左半字金吾等二十卫端门承
天门指挥二员千户一员领承字号一面东安门指
挥一员千户一员领东字号一面西安门指挥一员
千户一员领西字号一面北安门指挥一员千户一
员领北字号一面其字号俱右半字以上俱与留守
卫比对铜符字号相同方许点闸
凡领金牌夜巡点闸每日上直每夜上宿者次早缴
入轮班三日者班满缴入非扈驾不许带出皇城违
者送问
将军营锦衣卫将军自为一营遇下班之日照例操
练从管领卫官提督
太祖洪武二十六年定守卫军士食钱牌面例
按明会典凡守卫军士食钱洪武二十六年定在京
上十二卫守卫随驾军人每名一直三日食钱钞三
百文先期一日令各卫将军名数目手本报内府兵
部官一员攒类军名并该支钞锭总数送礼科关钞
令该管守卫官领去结散如有公差患病名数食钱
明白扣除不许将军人顶替冒支凡牌面是年定随
驾官员力士校尉须凭牌面守卫其牌面内府印绶
监掌管轮直官员人等于簿上明白附写花名画字
给领如遇下直务要交割明白勾销庶无差失其在
外新设卫所申索守御夜巡铜牌须要定夺数目编
置字号行移礼部铸造就送该部给发
洪武二十七年定亲军守卫之制
按明会典国初置都镇抚司总领禁卫后又定亲军
诸卫分番守卫而改都镇抚司为留守五卫每卫设
指挥五员关领内府铜符日轮二员点闸守卫官军
夜亦如之法例渐密具载于后
洪武二十七年圣旨榜例自古到今各朝皇帝差军
守卫皇城务要本队伍正身当直上至头目下至军
人不敢顶替这等守卫是紧要的勾当若是顶替干
系利害拨散队伍守卫尢其利害且如论队伍守卫
拨那所军若用军多尽本所守卫若用少或五百三
百二百一百务要整百户守卫若军别无事故各各
见在卫所其当该管军人员不行仔细检点照依原
伍上直致令小人卖放或闲居在卫所或私自纵放
不在卫所点视不到定将本管指挥千百户卫所镇
抚总小旗各杖一百指挥降千户调边远千户降百
户调边远百户降总旗调边远卫镇抚降所镇抚调
边远总旗降小旗调边远小旗降做军调边远如是
受财卖放以致队伍不全系是围宿重事不问赃多
少处以重罪
一当直之时不问全所或一百户上直必定无全伍
何故无全伍且如父母妻子或死丧或因病或本身
有病或嫁娶或公差或因事被监或种植蔬菜五谷
看守果木或妇人产难此数等皆是军人有妨上直
之时理合明白开写是数事内何等妨占自此等别
无虚冒难以问罪理合逐件准说
一若本无前条数事倚法为奸妄称数事内一事不
行上直非官吏该管容纵罪坐本军杖一百流烟瘴
若所管官旗人等受财冒为此事不拘赃多少处以
重罪
一军人在京卫分近处不出百里之外死丧庆吊许
告假行本卫亲管官旗首领官吏即时准告放行以
快人情敢有留难笞五十上官罚俸一月
一凡当直之日务要各千户差调本管百户各帅本
队伍旗军一名一名务要着实不许顶替若有事故
尽有事故开除见在不问多少从实当直若将本队
伍一百户军调做三四次当直或一旗一直两旗一
直或五名一直三名一直多少不等拆散队伍处以
重刑家迁化外
一若死丧亲姻疾病产难随即告知本管官旗即时
放行毋得刁蹬留难若有刁蹬留难即时亲身赴御
前陈告若当直之时本身若有暴疾本管官旗即放
归营所请医调治或看视迟慢放回犹豫致令病甚
亲管小旗杖一百总旗杖九十百户住俸一月其病
军食钱带去不必琐碎来奏
一若军人别无余丁家有父母或父或母一时染病
不能痊可似这等军许不当直告知明白在家侍奉
父母病疾管甚么十日五日半月一月不拘几时直
待父母痊可纔方上直若父母病痊及父母无病诈
称有病闸验是实治以重罪轻则流入烟瘴
一军人单夫只妻者若妻有病本军许不上直看
妻室病痊之后纔方上直设或无病称病病痊不直
闸验是实调入烟瘴
一若官旗首领官吏不畏法度擅将上直军人拨散
队伍许本队伍内不问军旗人等赴御前陈奏闸验
是实赏钞五十锭作弊官吏处以重刑
一凡点大军病疾不许扛□赴点幼军自十三赴点
十二以下皆不赴点止点视于营中
一凡一应关请有孕妇女不许入内违者本管官旗
杖一百若不令官旗知会若孕私入者罪坐本妇
一凡当直之时守卫何门本日外人于内办事事毕
仍于本门回还若自本门入不自本门出不问是何
等人却被别门擒拿虽系国戚亦当即时奏闻区处
将所入之门守直官旗军人俱各处以重刑擒拿之
门直守军旗受赏
一凡整点大军本管官旗私自纵令正军不入队伍
临点之际却乃雇觅他人代替点视者官旗与雇觅
之人俱各处以重刑有能首告者赏钞一百锭官首
告升一阶总旗首告升百户小旗首告升百户军人
首告升百户仍赏钞一百锭本管官旗自行觉举者
不在升赏之例
一在京军人户下壮丁多者或弟兄子侄或见赘在
户女婿凡遇上直做工公差许轮流代替不轮者听
若遇出征调遣正军亲行正军软弱户下壮丁愿随
行代替者亦听本管官旗首领官吏敢有刁蹬者杖
一百罢职总小旗首领官吏边远充军
一遇朝参先放直日都督将军散骑带刀人员及应
直带刀指挥千百户卫所镇抚进然后百官进朝不
许搀越混杂
一守卫官员凡遇当直须待朝后辰时方许交班违
者问罪
一凡内官内使小火者出入各门守门官军务要搜
检精细揣□交裆或将带金银匹衣服等项须凭
勘合放出或有公差干办事务明白附写前去某处
公干及辨验身上衣服是何颜色见数明白随即附
记事毕回还依数点进但有点对不同即时奏闻
一内官内使须要比对铜符依前搜检放出若内官
内使出门本无铜符及有铜符不行比对明白辄便
放出者守门官军治以重罪
一各处进纳官物长解及内府做工诸色人等误带
钞贯等物入门守门官军务要用心搜检止当寄放
方许进门若进门之时搜验洁净比候出门搜出有
带出物件即时拿奏
一官员军民人等入奏事务守卫官军人等不许问
其缘故所将文书亦不许开看随即径直引奏若擅
问缘故将文书开看者依律论罪
承天门午门红牌一官员人等说谎者处斩一凡大
小官员奏事语言不一转换支吾面欺者斩
凡各卫分定地方皇城四门自午门左至阙左门东
第五铺午门右至阙右门西第五铺端门左至承天
门左桥南端门右至承天门右桥南长安左门至外
皇城以东第六铺长安右门至外皇城以西第十一
铺
　以上该旗手济阳济州府军虎贲左金吾前燕山
　前羽林前八卫官军分守
东华门左尽左第十一铺东至东上门左东华门右
尽右第一铺东至东上门右东安门左外尽左第十
四铺内至东上南北门左东安门右外尽右第十四
铺内至东上南北门右
　以上该金吾左羽林左府军左燕山左四卫官军
　分守
西华门左尽左第一铺西至西上南北门左西华门
右尽右第九铺西至西上南北门右西安门左外尽
左第十二铺内至干明门左西安门右外尽右第七
铺内至干明门右
　以上该金吾右羽林右府军右燕山右四卫官军
　分守
元武门左尽左第五铺北至北上门北上西门以左
元武门右尽右第四铺北至北上门北上东门以右
北安门左外尽左第十二铺内至北上西门外以左
北安门右外尽右第八铺内至北上东门外以右
　以上该金吾后府军后通州大兴左四卫官军分
　守
凡各门守卫官照依地方各领铜符收掌守卫承天
门承字号东安门东字号西安门西字号北安门北
字号俱阴文右比留守卫巡城官领承字等四号铜
符俱阳文左比
凡各门守卫官员遇夜各领令牌赍执巡警午门领
申字一号至四号长安左右门及东华门领申字五
号至八号西华门领申字九号至十二号北安门领
申字十三号至十六号
凡皇城每日轮都督一员带刀千百户一员领申字
十七号令牌于内直宿仍点各门守卫军士后都督
裁革改令五府佥书侯伯每夜一员轮直
凡内皇城四围四十铺设铜铃四十一个每更初自
阙右门发铃传递至阙左门第一铺止次日纳铃于
阙右门第一铺夜递如初
外皇城四围七十二铺铜铃七十八个每更初自长
安右门发铃传递至长安左门止次日纳铃于长安
右门第一铺夜递如初
凡内皇城左右每夕轮坐更将军一百人每更二十
人
凡内皇城四门设走更官八员内府给领簿籍每更
各门官交互往来于簿上用印一颗为信东华门官
南至阙左门北至元武门西华门官北至元武门南
至阙右门其三门官吏更赴东华西华二门亦如之
凡官员人等出入内皇城四门无牙牌者附写水牌
凡外皇城各门设马直百户十八员各领全伍以备
随驾
凡守卫官遇巡城官到来将铜符比验相同方许点
闸
洪武二十八年设皇城四门厨房守卫军士
按明会典凡皇城四门厨房洪武二十八年各设恩
军为守卫军士做造饭食长安左右门厨房二所恩
军二百二十五名管军百户二员金吾前卫镇抚司
带管东安门厨房一所恩军九十七名管军百户一
员羽林左卫镇抚司带管西安门厨房一所恩军一
百一十名管军百户一员金吾后卫镇抚司带管
成祖永乐　年守卫军更用铜牌
按明会典永乐间令守卫官军木牌更造以铜
宣宗宣德五年令凡各门进出事件每日从守卫官
具奏
按明会典云云
英宗天顺五年定守卫官罪例
按明会典凡守卫官天顺五年令有悬带金牌弃置
兵仗擅离信地者锦衣卫官校并巡视给事中御史
拿送法司问罪决杖一百发辽东边卫差操
宪宗成化　年令退闲侍卫与冠带荣身
按明会典凡侍卫将军五年一次拣选成化初令侍
卫二十年退闲者冠带荣身
成化四年选马直军精壮者补宿卫
按明会典凡外皇城各门设马直百户十八员各领
全伍以备随驾成化四年革马直官军选精壮者补
宿卫
成化十一年令留守卫官每日巡行各门点闸二次
按明会典云云
成化十二年严饬皇城守门内臣督率官军及常朝
门禁
按明会典凡守卫军器十二年令皇城守门内臣督
令各该官军俱照分守地方披戴盔甲列持器仗逐
人检察其城外红铺并九门军器等件亦要槊架整
齐以时执把俱不许散漫怠玩违者许点城官并兵
部查问
凡常朝门禁十二年奏准每日长安左右门初开先
放常朝及见辞等项官吏尽绝方许验牌放进各监
局上役人等有搀越混进及夹带财物入内买卖者
守卫官具奏治罪
成化十五年授侍经筵将军百户职其千百户等并
许给俸与子孙替代投充
按明会典凡侍卫将军十五年令侍经筵八年者授
试百户五年实授凡千百户照品给俸其余月支米
二石身故而子孙愿代及投充者验中方许
孝宗弘治元年定皇城内门上直守卫官事例
按明会典弘治元年令皇城各门各铺上直守卫该
管官旗钤束不严及容情故纵所管军人离直点视
不到十名以上者各杖一百指挥千百户卫所镇抚
总小旗以至于军各递降如洪武榜例调边卫带俸
食粮差操所镇抚亦降总旗若受财卖放者不分人
赃多寡问罪亦照前例降调其留守五卫昼夜轮流
点城官员但受财卖放者一体参问降调若止是巡
点不严以至军士不全问罪还职其各该直宿官旗
军人点视不到一二次者送问三次以上者问发边
卫差操
是年奏准朝参文武官随从官吏人等俱官给木牌
悬带守卫官辨验放入其谢恩见辞工满囚人进春
进历送纳钱粮诸色人等经该衙门给与牌面事毕
放回人数多者给印信手本送守卫官照入
是年令长安左右门鹿角栅与傥众木内正街空地
不许人畜作践污秽挤塞犯者许锦衣卫旗校缉拿
送问
又令罢闲官吏在京潜住有擅入禁门交结者各门
官仔细盘诘拿送锦衣卫着实打一百发烟瘴地面
永远充军
弘治四年定选补大汉将军事例
按明会典四年奏准锦衣卫大汉将军务勾一千五
百名若缺五十名方许开申选补其将军务要身长
五尺三寸以上力胜三百五十斤及无恶疾体气过
犯不系正军及犯极刑之家方许收用近例将军有
缺锦衣卫堂上官会同科道官并管领将军官选补
又例大汉将军官旗五年一次兵部锦衣卫堂上官
各一员会同兵科都给事中并管领将军官拣选去
留内千百户有缺就行照例推补大汉将军有缺除
将先年选定者挨补外如随伍将军有体貌魁伟特
出众人之上得超补见缺
弘治七年令长安等门不许闲杂之人出入卖物穿
走违者许兵部及巡视官将守门官军参究
按明会典云云
弘治十年令各门守卫官军只日轮给事中日轮
御史及兵部委官点闸
按明会典云云
弘治十三年给锦衣卫大汉将军红纻丝纱罗衣禁
左道等人擅入皇城
按明会典凡锦衣卫大汉将军千百户弘治十三年
奏准每年给红纻丝纱罗衣各一件自行裁置于直
房内大柜收贮遇圣驾看牲郊祀圣节正旦冬至时
享大庙穿用余日不许若有事故仍相交割
又奏准凡左通邪术及烧炼丹药之人擅入皇城夤
缘求进而守卫官军不行关防搜拿者参奏治罪
武宗正德四年定留守五卫指挥巡点官军等例
按明会典正德四年议准留守五卫每日轮指挥五
员领赍铜符巡点内外门铺官军遇夜每更一员逐
一点视仍令各门守卫官置簿一扇送部印钤门吏
轮守每巡点官到即将本人卫分职名注于该日该
更之下不到不许填注以便科道等官不时稽考其
守卫员缺就令督同选补
又议准营操官选补守卫者即将营操除豁
又题准守卫军士有躲闲代替官有卖放私占办纳
纲巾菜蔬等项俱听巡视纠仪科道等官参奏重治
又奏准凡守卫官军听点城科道等官督同该卫掌
印官拣选不堪者退还营卫逃故者照数补足毋致
缺少防卫
又题准凡各卫官军盔甲器械有损折破坏者三年
一换工部仍委官点视
又题准朝参官员跟随人役照例大臣三人余者一
人
又题准尚宝司督同各守卫官备查各卫铜牌某卫
该某号牌面若干某牌系某军悬带遇交班之时必
须兑换明白方许回还旗手等二十卫年终造文册
送司备照今附造年貌文册内该司仍委官查点如
有损失将本军并该管官员参究治罪责限挨寻限
外不获方许给补
正德十三年更定换给大汉将军衬甲服色例
按明会典凡大汉将军衬甲服色旧例五七年一次
换给十三年令三年一给每四员名共大红纻丝五
表里纱罗同
正德十六年定守门官科害军人例
按明会典十六年禁约守门官科害军人并各卫指
挥千百户人等指称科敛卖放者从重治罪
世宗嘉靖三年定将军替补例
按明会典凡将军替补嘉靖三年议准将军上直侍
卫年深授有官职者事故之日许令嫡亲儿男查照
旧例继补其余将军事故止许收充校尉一辈不许
将房族人等收补
嘉靖九年定将军清查例及锦衣卫出办郊祀沿途
灯火苇地之令
按明会典凡将军清查九年令兵部锦衣卫堂上官
各一员会同兵科都给事中清查见役将军若有虚
冒买闲等弊具奏处治
凡采办朝会金灯庭燎并贴买宣官及骑操马匹并
于本卫原拨芦场内取用九年定郊礼令本卫出办
沿途灯笼火把增拨尹家湾等处苇地二段后又以
苇地渰没奏准每所差旗校五名于产有地方采纳
芦苇除免杂差
嘉靖十七年题准凡府军前卫侍卫指挥等官五年
一次拣选如侍卫将军例
按明会典云云
嘉靖十八年车驾南巡以钦制武陈驾仪授锦衣卫
陈设
按明会典凡车驾巡幸锦衣卫堂上官俱从十八年
南巡以钦制武陈驾仪授锦衣卫陈设令堂上官二
员充前驱使五员充护跸使二员充整顿卤簿兼防
护属车使又令于内日轮一员骑侍就奏起落舆辇
又令委千户一员带校尉二十名管传放炮千百户
六十员旗校一千名听差镇抚司官一员听候理刑
东司房理刑官一员提调缉事千户五员充辇乘把
总千百户二员管领各项执事兼管驾帖朝仪二员
沿途总理舆辇筑立封堆三员管理粮草五十员沿
途分管拨次五十员沿途轮流上直三十五员各带
旗校十名分往各站整顿灯笼燎火及选奉□舆辇
良家子弟人夫
嘉靖二十七年令厂卫将缉捕获功职役造册送部
类奏
按明会典凡东厂锦衣卫缉捕二十七年题准令厂
卫每年终将各项获功职役姓名劳绩缘由首从的
数备造文册用印钤盖开送兵部附簿登记候至三
年类奏下部查对相同仍行法司核实应升应赏遵
照格例议拟覆奏其提督官酌量升赏取自上裁间
有奇功异绩优录出一时特恩者毋辄援引陈乞该
卫镇抚鞫问各项罪犯事完具奏止开获功人员的
确首从名数用备查考毋辄议及升赏
又例厂卫访获私造伪印朱符路引镇抚司问明止
照例给赏不许乞升
穆宗隆庆二年定巡察守卫官军例
按明会典隆庆二年议准留守等卫指挥等官兵部
札行巡视郎中严行各卫常时巡察昼夜点守季冬
会同巡视科道分别勤惰从实参举勤职者升用旷
职者降调问罪
凡查点守卫军二年题准守卫官军三日一班轮换
以辰时为期必待新者至旧者方回如有先时而去
及后时不来者即作不到一次许留守卫官查报治
罪
又题准卫官军如查点一次不到者重责记簿二次
不到者扣本月直米一半三次不到者全扣类总开
送户部临仓扣除官军通同欺隐者参究
隆庆五年申明门官走更旧制题准巡查守卫官军
事例
按明会典凡内皇城四门设走更官八员于内府给
领簿籍每更各门官交互往来于簿上用印一颗为
信东华门官南至阙左门北至元武门西华门官北
至元武门南至阙右门其三门官吏更赴东华西华
二门亦如之隆庆五年申明旧制如总督上直官怠
弛不行稽查者参
是年题准内外周围红铺兵部转行巡视郎中严督
官军常川在铺看守如遇换班亦须交代明白每月
终具揭投递
又题准守卫官军点验正身置牌编伍约束稽查仍
前影射躲避者事发依例遣发烟瘴卫分
隆庆六年设点城指挥及造卫军文册置木牌以便
点验
按明会典六年每卫专设点城指挥二员上下半月
分管点闸
是年题准将旗手等二十卫军士备造各军真正姓
名年貌文册仍置木牌明书年貌给与本军悬带务
要牌册相同听各衙门不时点验如有代替等弊参
治
神宗万历二年定选退将军袭替及验补守卫军并
支粮例
按明会典万历二年议准选退将军凡应役二十年
以上者其儿男准替校尉十年以上者准替力士三
五年者查革其替补者俱准本身一辈
是年议点城科道等官同该卫掌印官所选汰守卫
官军俱行职方司将清勾解到军人验补
是年题准旗手等二十卫守卫军士每月将见在守
卫直宿官军实数并实支月粮文册二本赴车驾司
挂号一本转送户部拨仓支粮其官军该班不得支
粮者候下班补给
万历十一年定兑换军器更补老弱及操演守卫官
军例
按明会典十一年题准凡守卫军器遇每三年照例
呈请兑换各军有老弱顶名者逐名更补
凡守卫官军下班十一年题准守卫红盔明甲官军
每月除上直日期外令下操三日隶神枢八营操演
围子手亦除分班更直外隶五军备兵营一体随操
皇清
大清会典
上三旗设立官员
　　领侍卫内大臣每旗二员
　　一等侍卫每旗三十员
　　二等侍卫每旗五十员
　　三等侍卫每旗一百二十员
　　蓝翎每旗五十员　后侍卫蓝翎俱无定员
　内府佐领设立官员
　　护军参领每旗五员
　　护军校每佐领一员
　　八旗设立官员
　　护军统领每旗满洲蒙古总设一员
　　前锋参领每旗满洲蒙古总设二员
　　护军参领每旗满洲蒙古总设十六员
　　前锋侍卫每旗满洲蒙古总设二员
　　前锋校每旗满洲蒙古总设十二员
　　护军校满洲蒙古每佐领一员
　　亲军校满洲蒙古每亲军十名内设亲军校一
　　员
　　他库尔使壮尼大满洲每旗他库尔使十名内
　　设壮尼大一名
　　内大臣侍卫随从仪
　　凡朝贺常朝日
皇上升殿前引大臣十员后护大臣二员于殿北阶
　　下立候
驾至前引十员两翼排行由
　宝座下两旁至座前排立后护二员随
皇上至座上于
　宝座后佥立执兵器侍卫等在后卫立俟行礼毕
　　后护二员在
　宝座后佥坐前引大臣每翼各五员在诸王前坐
　　散秩大臣及一等二等三等侍卫蓝翎在公等
　　后各照品级序坐
　　凡元旦上元节
赐上三旗大臣宴时内大臣都统大学士尚书左都
　　御史在内大臣班照班次序坐副都统侍郎副
　　都御史学士通政使大理卿在一等侍卫班照
　　班次序坐
　　凡遇
两宫行礼时前引大臣十员后护大臣二员俱于
　隆宗门内立执兵器侍卫等于
　干清门□下立候
驾至前引大臣两翼排行至
太皇太后永康左门
皇太后宫大门外停止执兵器侍卫等随
驾至
　慈宁门
　永寿门停止后护大臣随
驾入内
皇上行礼时于
上后侍立前引大臣十员于诸大臣班内行礼
　　凡遇
皇上躬诣
天坛
地坛前引大臣十员后护大臣二员俱于
　太和门北□下立执兵器侍卫等于
　干清门□下立候
驾至前引大臣两翼排行后护大臣于
上两旁随行到
坛时执兵器侍卫等于
坛下两翼排立前引大臣于
上所立□下侍立后护大臣于
上所立□上稍后侍立
皇上升坛行礼时后护大臣随升坛立
　　凡遇
皇上躬诣
祈谷坛到
坛时前引大臣十员于檐下两翼排立后护大臣二员
　　随入于
上所立稍后两旁侍立余仪与
天地坛同
　　凡遇
皇上躬诣
太庙一应随从仪与
祈谷坛同惟执兵器侍卫等于□下排立
　　凡遇
皇上躬诣
社稷坛到
坛时前引大臣十员在前排立后护大臣二员于
上后侍立
皇上升坛上香后护大臣随
驾升坛立余仪与
祈谷坛同

　侍卫部总论
书经
　　立政
周公若曰拜手稽首告嗣天子王矣用咸戒于王曰
王左右常伯常任准人缀衣虎贲周公曰呜呼休兹
知恤鲜哉

注
掌服器者曰缀衣执射御者曰虎贲吴氏曰缀
　衣虎贲近臣之长也葛氏曰缀衣周礼司服之类
　虎贲周礼之虎贲氏也
大
全
林氏曰虎贲缀衣之类
　朝夕与王处最亲且密苟非其人则主德内蔽大
　臣虽贤何所施其力哉吴氏曰缀衣幄帐也如幕
　人掌次之类虎贲卫王者如虎贲氏旅贲氏之类
贾谊新书
　　等齐
诸侯王所在之宫卫织履蹲夷以皇帝所在宫法论
之郎中谒者受取告以官皇帝之法予之事诸侯
王或不廉洁平端以事皇帝之法罪之曰一用汉事
诸侯王乃事皇帝也推是则诸侯之王乃将至尊也
然则天子之与诸侯臣之与下宜撰然齐等
　　辅佐
下执事职道行典知变化以为规是非明利害掌仆
反舆马之度羽旄旌旗之制步骤徐疾之节春夏秋
冬马之伦色居车之容登降之礼见规宜谕见过则
调故职不率义则道行之任也

　侍卫部名臣列传
　　汉
　　宋昌
按史记文帝本纪高后八年七月高后崩九月诸吕
吕产等欲为乱以危刘氏大臣共诛之谋召立代王
丞相陈平太尉周勃等使人迎代王代王问左右郎
中令张武等张武等议曰汉大臣皆故高帝时大将
习兵事多谋诈此其属意非止此也特畏高帝吕太
后威尔今已诛诸吕新喋血京师此以迎大王为名
实不可信愿大王称疾毋往以观其变中尉宋昌进
曰群臣之议皆非也夫秦失其政诸侯豪杰并起人
人自以为得之者以万数然卒践天子之位者刘氏
也天下绝望一矣高帝封王子弟地犬牙相制此所
谓盘石之宗也天下服其强二矣汉兴除秦苛政约
法令施德惠人人自安难动摇三矣夫以吕太后之
严立诸吕为三王擅权专制然而太尉以一节入北
军一呼士皆左袒为刘氏叛诸吕卒以灭之此乃天
授非人力也今大臣虽欲为变百姓弗为使其党宁
能专一耶方今内有朱虚东牟之亲外畏吴楚淮南
琅邪齐代之强方今高帝子独淮南王与大王大王
又长贤圣仁孝闻于天下故大臣因天下之心而欲
迎立大王大王勿疑也代王报太后计之犹与未定
卜之龟卦兆得大横占曰大横庚庚余为天王夏启
以光代王曰寡人固已为王矣又何王卜人曰所谓
天王者乃天子于是代王乃遣太后弟薄昭往见绛
侯绛侯等具为昭言所以迎立王意薄昭还报曰信
矣毋可疑者代王乃笑谓宋昌曰果如公言乃命宋
昌参乘张武等六人乘传诣长安至高陵休止而使
宋昌先驰之长安观变昌至渭桥丞相以下皆迎宋
昌还报代王驰至渭桥群臣拜谒称臣代王下车拜
太尉勃进曰愿请间言宋昌曰所言公公言之所言
私王者不受私太尉乃跪上天子玺符代王谢曰至
代邸而议之遂驰入代邸群臣从至丞相陈平太尉
周勃大将军陈武御史大夫张苍宗正刘郢朱虚侯
刘章东牟侯刘兴居典客刘揭皆再拜言曰子弘等
非孝惠帝子不当奉宗庙臣谨请与阴安侯列侯顷
王后与琅邪王宗室大臣列侯吏二千石议曰大王
高帝长子宜为高帝嗣愿大王即天子位代王曰奉
高帝宗庙重事也寡人不佞不足以称宗庙愿请楚
王计宜者寡人不敢当群臣皆伏固请代王西乡让
者三南向让者再丞相平等皆曰臣伏计之大王奉
高帝宗庙最宜称虽天下诸侯万民以为宜臣等为
宗庙社稷计不敢忽愿大王幸听臣等臣谨奉天子
玺符再拜上代王曰宗室将相王列侯以为莫宜寡
人寡人不敢辞遂即天子位群臣以礼次待乃使太
仆婴与东牟侯兴居清宫奉天子法驾迎于代邸皇
帝即日夕入未央宫乃夜拜宋昌为卫将军镇抚南
北军上从代来初即位施德惠天下镇抚诸侯四夷
皆洽欢乃循从代来功臣上曰方大臣之诛诸吕迎
朕朕狐疑皆止朕唯中尉宋昌劝朕朕以得保奉宗
庙已尊昌为卫将军其封昌为壮武侯
　　金日磾
按汉书本传日磾字翁叔本匈奴休屠王太子也武
帝元狩中票骑将军霍去病将兵击匈奴右地多斩
首虏获休屠王祭天金人其夏票骑复西过居延攻
祁连山大克获于是单于怨昆邪休屠居西方多为
汉所破召其王欲诛之昆邪休屠恐谋降汉休屠王
后悔昆邪王杀之并将其众降汉封昆邪王为列侯
日磾以父不降见杀与母阏氏弟伦俱没入官输黄
门养马时年十四矣久之武帝游宴见马后宫满侧
日磾等数十人牵马过殿下莫不窃视至日磾独不
敢日磾长八尺二寸容貌甚严马又肥好上异而问
之具以本状对上奇焉即日赐汤沐衣冠拜为马监
迁侍中驸马都尉光禄大夫日磾既亲近未尝有过
失上甚信爱之赏赐累千金出则骖乘入侍左右贵
戚多窃怨曰陛下妄得一胡儿反贵重之上闻愈厚
焉日磾毋教诲两子甚有法度上闻而嘉之病死诏
图画于甘泉宫署曰休屠王阏氏日磾每见画常拜
乡之涕泣然后乃去日磾子二人皆爱为帝弄儿常
在旁侧弄儿或自后拥上项日磾在前见而目之弄
儿走且啼曰翁怒上谓日磾何怒吾儿为其后弄儿
壮大不谨自殿下与宫人戏日磾适见之恶其淫乱
遂杀弄儿弄儿即日磾长子也上闻之大怒日磾顿
首谢具言所以杀弄儿状上甚哀为之泣已而心敬
日磾初莽何罗与江充相善及充败卫太子何罗之
弟通用诛太子时力战得封后上知太子冤乃夷灭
充宗族党与何罗兄弟惧及遂谋为逆日磾视其志
意有非常心疑之阴独察其动静与俱上下何罗亦
觉日磾意以故久不得发是时上行幸林光宫日磾
小疾卧庐何罗与通及小弟安成矫制夜出共杀使
者发兵明旦上未起何罗亡何从外入日磾奏厕心
动立入坐内户下须臾何罗□白刃从东箱上见日
磾色变走趋卧内欲入行触宝瑟僵日磾得抱何罗
因传曰莽何罗反上惊起左右拔刃欲格之上恐并
中日磾止勿格日磾捽胡投何罗殿下得禽缚之穷
治皆伏辜繇是着忠孝节日磾自在左右目不忤视
者数十年赐出宫女不敢近上欲内其女后宫不肯
其笃慎如此上尤奇异之及上病属霍光以辅少主
光让日磾日磾曰臣外国人且使匈奴轻汉于是遂
为光副光以女妻日磾嗣子赏初武帝遗诏以讨莽
何罗功封日磾为秺侯日磾以帝少不受封辅政岁
余病困大将军光白封日磾卧授印绶一日薨赐葬
具冢地送以轻车介士军陈至茂陵谥曰敬侯日磾
两子赏建俱侍中与昭帝略同年共卧起赏为奉车
建驸马都尉及赏赐侯佩两绶上谓霍将军曰金氏
兄弟两人不可使俱两绶邪霍光对曰赏自嗣父为
侯耳上笑曰侯不在我与将军乎光曰先帝之约有
功乃得封侯时年俱八九岁宣帝即位赏为太仆霍
氏有事萌牙上书去妻上亦自哀之独得不坐元帝
时为光禄勋薨亡子国除元始中继绝世封建孙当
为秺侯奉日磾后
　　吴
　　王蕃
按三国吴志本传蕃字永元庐江人也博览多闻兼
通术艺始为尚书郎去官孙休即位与贺卲薛莹虞
汜俱为散骑中常侍皆加驸马都尉时论清之遣使
至蜀蜀人称焉还为夏口监军孙□初复入为常侍
与万彧同官彧与□有旧俗士挟侵谓蕃自轻又中
书丞陈声□之嬖臣数谮毁蕃蕃体气高亮不能承
颜顺旨时或迕意积以见责甘露二年丁忠使晋还
□大会群臣蕃沈醉顿伏皓疑而不悦轝蕃出外顷
之请还酒亦不解蕃性有威严行止自若□大怒呵
左右于殿下斩之卫将军滕牧征西将军留平请不
能得丞相陆凯上疏曰常侍王蕃黄中通理知天知
物处朝忠蹇斯社稷之重镇大吴之龙逢也昔事景
皇纳言左右景皇钦嘉叹为异伦而陛下忿其苦辞
恶其直对枭之殿堂尸骸暴弃郡内伤心有识悲悼
其痛蕃如此蕃死时年三十九皓徙蕃家属广州二
弟着延皆作佳器郭马起事不为马用见害
按注江表传曰□用巫史之言谓建业宫不利乃西
巡武昌仍有迁都之意恐群臣不从乃大请会赐将
吏问蕃射不主皮为力不同科其义云何蕃思维未
答即于殿上斩蕃出登来山使亲近将跳蕃首作虎
跳狼争咋啮之头皆碎坏欲以示威使众不敢犯也
此与本传不同
　　楼元
按三国吴志本传元字承先沛郡蕲人也孙休时为
监农御史孙□即位与王蕃郭逴万彧俱为散骑中
常侍出为会稽太守入为大司农旧禁中主者自用
亲近人作之彧陈亲密近职宜用好人□因□有司
求忠清之士以应其选遂用元为宫下镇禁中侯主
殿中事元从九卿持刀侍卫正身率众奉法而行应
对切直数迕□意渐见责怒后人诬白元与贺卲相
逢驻共耳语大笑谤讪政事遂被诏诘责送付广州
东观令华核上疏曰臣窃以治国之体其犹治家主
田野者皆宜良信又宜得一人总其条目为作维纲
众事乃理论语曰无为而治者其舜也与恭己正南
面而已言所任得其人故优游而自逸也今海内未
定天下多事事无大小皆当关闻动经御坐劳损圣
虑陛下既垂意博古综极艺文加勤心好道随节致
气宜得闲静以展神思呼翕清淳与天同极臣夙夜
思惟诸吏之中任干之事足委杖者无胜于楼元元
清忠奉公冠冕当世众服其操无与争先夫清者则
心平而意直忠者惟正道而履之如元之性始终可
保乞陛下赦元前愆使得自新擢之宰司责其后效
使为官择人随才授任则舜之恭己近亦可得□疾
元名声复徙元及子据付交址将张奕使以战自效
阴别□奕令杀之据到交址病死元一身随奕讨贼
持刀步涉见奕辄拜奕未忍杀会奕暴卒元殡敛奕
于器中见□书还便自杀
　　晋
　　褚翜
按晋书本传翜字谋远太傅裒之从父兄也父頠少
知名早卒翜以才艺桢干称袭爵关内侯补冠军参
军于时长沙王乂擅权成都河间沮兵于外翜知内
难方作乃弃官避地幽州后河北有寇难复还乡里
河南尹举翜行本县事及天下鼎沸翜招合同志将
图过江先移住阳城界颍州庾敳即翜之舅也亦忧
世乱以家付翜翜道断不得前东海王越以为参军
辞疾不就寻洛阳覆没与荥阳太守郭秀共保万氏
台时数万口赖翜获全明年率数千家将谋东下遇
道险不得进因留密悬司隶校尉荀组以为参军广
威将军复领本县率邑人三千督新城梁阳城三郡
诸营事顷之迁司隶司马仍督营事率众进至汝水
柴肥口复阻贼翜乃单马至许昌见司空荀藩以为
振威将军行梁国内史建兴初复为豫州司马督司
州军事太傅参军王元代翜为郡时梁国部曲将耿
奴甚得人情而专势翜常优遇之元为政既急翜知
其不能容奴因戒之曰卿威杀已多人情难一宜深
慎之元纳翜言外羁縻奴而内怀愤会迁为陈留将
发乃收奴斩之奴余党聚众杀元梁郡既有内难而
徐州贼张平等欲掩袭之郡人惶惑将以郡归平荀
组遣翜往抚之众心乃定顷之组举翜为吏部郎不
应召遂东过江元帝为晋王以翜为散骑郎转太子
中庶子出为奋威将军淮南内史永昌初王敦构逆
征西将军戴若思命翜出军赴难翜遣将领五百人
从之明帝即位征拜屯骑校尉迁太子左卫率成帝
初为左卫将军苏峻之役朝廷戒严以翜为侍中典
征讨军事既而王师败绩司徒王导谓翜曰至尊当
御正殿君可启令速出翜即入上合躬自抱帝登太
极前殿导升御□抱帝翜及锺雅刘超侍立左右时
百官奔散殿省萧然峻兵既入叱翜令下翜正立不
动呵之曰苏冠军来觐至尊军人岂得侵逼由是兵
士不敢上殿及峻执政犹以为侍中从乘舆幸石头
明年与光禄大夫陆等出据苑城苏逸任让围之
翜等固守贼平以功封长平县伯迁丹杨尹时京邑
焚荡人物雕残翜收集散亡甚有惠政代庾亮为中
护军镇石头寻为领军徙五兵尚书加奉车都尉监
新宫事迁尚书右仆射转左仆射加散骑常侍久之
代何充为护军将军常侍衔如故咸康七年卒时年
六十七赠卫将军谥曰穆子希嗣官至豫章太守
　　宋
　　卜天与
按宋书本传天与吴兴余杭人也父名祖有勇干徐
赤将为余杭令祖依随之赤将死高祖闻其有干力
召补队主从征伐封关中侯历二县令天与善射弓
力兼倍容貌严正笑不解颜太祖以其旧将子使教
皇子射居累年以白衣领东掖防关队元嘉二十七
年臧质救悬瓠刘兴祖守白石并率所领随之虏退
罢迁领辇后第一队抚恤士卒甚得众心二十九年
以为广威将军领左细仗兼带营禄元凶入弒事变
仓卒旧将罗训徐罕皆望风屈附天与不暇被甲执
刀持弓疾呼左右出战徐罕曰殿下入汝欲何为天
与骂曰殿下常来云何即时方作此语只汝是贼手
射贼劭于东堂几中逆徒击之臂断倒地乃见杀其
队将张泓之朱道钦陈满与天与同出拒战并死世
祖即位诏曰日者逆竖犯跸衅变卒起广威将军关
中侯卜天与提戈赴难挺身奋节斩殪凶党而旋受
虐刃勇冠当时义侔古烈兴言追悼伤痛于心宜加
甄赠以旌忠节可赠龙骧将军益州刺史谥曰壮侯
车驾临哭泓之等各赠郡守给天与家长禀
　　南齐
　　胡谐之
按南齐书本传谐之豫章南昌人也祖廉之治书侍
御史父翼之州辟不就谐之初辟州从事主簿临贺
王国常侍员外郎抚军行参军晋熙王安西中兵参
军南梁郡太守以器局见称徙邵陵王南中郎中兵
领汝南太守不拜除射声校尉州别驾除左军将军
不拜仍除邵陵王左军谘议世祖顿盆城使谐之守
寻阳城及为江州复以谐之为别驾委以事任文惠
太子镇襄阳世祖以谐之心腹出为北中郎征虏司
马扶风太守爵关内侯在镇毗赞甚有心力建元二
年还为给事中骁骑将军本州中正转黄门郎领羽
林监永明元年转守卫尉中正如故明年加给事中
三年迁散骑常侍太子右率五年迁左卫将军加给
事中中正如故谐之风形润善自居处兼以旧恩
见遇朝士多与交游六年选都官尚书上欲迁谐之
尝从容谓谐之曰江州有几侍中邪谐之答曰近世
惟有程道惠一人而已上曰当令有二后以语尚书
令王俭俭意更异乃以为太子中庶子领左卫率谐
之兄谟之亡谐之上表曰臣私门罪衅早备荼苦兄
弟三人共相抚鞠婴孩抱疾得及成人长兄臣谌之
复早殒没与亡弟二兄臣谟之衔戚家庭得蒙训长
情同极荫何图一旦奄见弃放吉凶分违不获临奉
乞解所职诏不许改卫尉中庶子如故八年上遣谐
之率禁兵讨巴东王子响于江陵兼长史行事台军
为子响所败有司奏免官权行军事如故复为卫尉
领中庶子本州中正谐之有识计每朝廷官缺及应
迁代密量上所用人赀如其言虞悰以此称服之十
年转度支尚书领卫尉明年卒年五十一赠右将军
豫州刺史谥曰肃
　　陈
　　韦翙
按陈书韦载传载族弟翙字子羽少有志操祖爱梁
辅国将军父干向汝阴太守翙弱冠丧父哀毁甚至
养母抚孤兄弟子以仁孝着称高祖为南徐州刺史
召为征北参军寻监义兴郡永定元年授贞毅将军
步兵校尉迁骁骑将军领朱衣直阁骁骑之职旧领
营兵兼统宿卫自梁代以来其任逾重出则羽仪清
道入则与二卫通直临轩则升殿侠侍翙素有名望
每大事恒令侠侍左右时人荣之号曰侠御将军寻
出为宣城太守天嘉二年预平王琳之功封清源县
侯邑二百户太建中卒官赠明霍罗三州刺史
　　北魏
　　王洛儿
按魏书本传洛儿京兆人也少善骑射太宗在东宫
给事帐下侍从游猎夙夜无怠性谨愿未尝有过太
宗尝猎于灅南乘冰而济冰陷没马洛儿投水奉太
宗出岸水没洛儿殆将冻死太宗解衣以赐之自是
恩宠日隆天赐末太宗出居于外洛儿晨夜侍卫无
须臾违离恭勤发于至诚元绍之逆太宗左右唯洛
儿与车路头而已昼居山岭夜还洛儿家洛儿邻人
李道潜相奉给晨昏往复众庶颇知喜而相告绍闻
收道斩之洛儿犹冒难往返京都通问于大臣大臣
遂出奉迎百姓奔赴太宗还宫社稷获全洛儿有功
焉太宗即位拜散骑常侍诏曰士处家必以孝敬为
本在朝则以忠节为先不然何以立身于当世扬名
于后代也散骑常侍王洛儿车路头等服勤左右十
有余年忠谨恭肃久而弥至未尝须臾之顷有废替
之心及在艰难人皆易志而洛儿等授命不移贞操
逾恳虽汉之樊灌魏之许典无以加焉勤而不赏何
以奖劝将来为臣之节其赐洛儿爵新息公加直意
将军又追赠其父为列侯赐僮隶五十户永兴五年
卒赠太尉建平王赐温明秘器载以辒辌车使殿中
卫士为之导从太宗亲临哀恸者数四焉乃鸩其妻
周氏与洛儿合葬
　　叔孙俊
按魏书叔孙建传建长子俊字丑归少聪敏年十五
内侍左右性谨密初无过行以便弓马转为猎郎太
祖崩清河王绍闭宫门太宗在外绍逼俊以为己援
俊外虽从绍内实忠款仍与元磨浑等说绍得归太
宗事在磨浑传是时太宗左右唯车路头王洛儿等
及得俊等大悦以为爪牙太宗即位命俊与磨浑等
拾遗左右迁卫将军赐爵安城公朱提王悦怀刃入
禁中将为大逆俊觉悦举动有异便引手掣之乃于
悦怀中得两刃匕首遂杀之太宗以俊前后功重军
国大计一以委之群官上事先由俊铨校然后奏闻
性平正柔和未尝有喜怒之色忠笃爱厚不谄上抑
下每奉诏宣外必告示殷勤受事者皆饱之而退事
密者倍至蒸仍是以上下嘉叹泰常元年卒时年二
十八太宗甚痛悼之亲临哀恸朝野无不追惜赠侍
中司空安成王谥孝元赐温明秘器载以辒辌车卫
士导从陪葬金陵子蒲袭爵后有大功及宠幸贵臣
薨赙送终礼皆依俊故事无得逾之者初俊既卒太
宗命其妻桓氏曰夫生既共荣没宜同穴能殉葬者
可任意桓氏乃缢而死遂合葬焉
　　车路头
按魏书本传路头代人也少以忠厚选给东宫为太
宗帐下帅善自修立谨慎无过天赐末太宗出于外
路头随侍竭力及太宗即位拜为散骑常侍赐爵金
乡公加忠意将军后改为宣城公太宗性明察群臣
多以职事遇遣至有杖罚故路头优游不任事侍宿
左右从容谈笑而已路头性无害每至评狱处理常
献宽恕之议以此见重于朝太宗亦敬纳之宠待隆
厚赏赐无数当时功臣亲幸莫及泰常六年卒太宗
亲临哀恸赠侍中左卫大将军太师宣城王谥曰忠
贞丧礼一依安成王叔孙俊故事陪葬金陵
　　刘尼
按魏书本传尼代人本姓独孤氏曾祖敦有功于太
祖为方面大人父娄冠军将军卒赠并州刺史尼少
壮健有膂力勇果善射世祖见而善之拜羽林中郎
赐爵昌国子加振威将军宗爱既杀南安王余于东
庙秘之惟尼知状尼劝爱立高宗爱自以负罪于景
穆闻而惊曰君大痴人皇孙若立岂忘正平时事乎
尼曰若尔今欲立谁爱曰待还宫擢诸王子贤者而
立之尼惧其有变密以状告殿中尚书源贺贺时与
尼俱典兵宿卫仍共南部尚书陆丽谋曰宗爱既立
南安还复杀之今不能奉戴皇孙以顺民望社稷危
矣将欲如何丽曰唯有密奉皇孙耳于是贺与尚书
长孙渴侯严兵守卫尼与丽迎高宗于苑中丽抱高
宗于马上入京城尼驰还东庙大呼曰宗爱杀南安
王大逆不道皇孙已登大位有诏宿卫之士皆可还
宫众咸唱万岁贺及渴侯登执宗爱贾周等勒兵而
入奉高宗于宫门外入登永安殿以尼为内行长进
爵建昌侯迁散骑常侍安南将军又进爵东安公寻
迁尚书右仆射加侍中进封为王出为征南将军定
州刺史在州清慎然率多酒醉治日甚少征为殿中
尚书加侍中特进高宗末迁司徒显祖即位以尼有
大功于先朝弥加尊重赐别户三十皇兴四年车驾
北征帝亲誓众而尼□醉兵陈不整显祖以其功重
特恕之免官而已延兴四年薨子杜生袭爵世宗时
宁朔将军步兵校尉熙平初卒赠龙骧将军朔州刺
史谥曰克
　　隋
　　崔彭
按隋书本传彭字子彭博陵安平人也祖揩魏殷州
刺史父谦周荆州总管彭少孤事母以孝闻性刚毅
有武略工骑射善周官尚书略通大义周武帝时为
侍伯上士累转门正上士及高祖为丞相周陈王纯
镇齐州高祖恐纯为变遣彭以两骑征纯入朝彭未
至齐州三十里因诈病上传舍遣人谓纯曰天子有
诏书至王所彭苦疾不能强步愿王降临之纯疑有
变多将从骑至彭所彭出传舍迎之察纯有疑色恐
不就征因诈纯曰王可避人将密有所道纯麾从骑
彭又曰将宣诏王可下马纯遽下彭顾其骑士曰陈
王不从诏征可执也骑士因执而锁之彭乃大言曰
陈王有罪诏征入朝左右不得辄动其从者愕然而
去高祖见而大悦拜上仪同及践阼迁监门郎将兼
领右卫长史赐爵安阳县男数岁转车骑将军俄转
骠骑恒典宿卫性谨密在省闼二十余年每当上在
仗危坐终日未尝有怠惰之容上甚嘉之上每谓彭
曰卿当上日我寝处自安又尝曰卿弓马固以绝人
颇知学不彭曰臣少爱周礼尚书每于休沐之暇不
敢废也上曰试为我言之彭因说君臣戒慎之义上
称善观者以为知言后加上开府迁备身将军上尝
宴达头可汗使者于武德殿有鸽鸣于梁上上命彭
射之既发而中上大悦赐钱一万及使者反可汗复
遣使于上曰请得崔将军一与相见上曰此必善射
闻于虏庭所以来请耳遂遣之及至匈奴中可汗召
善射者数十人因掷肉于野以集飞鸢遣其善射者
射之多不中复请彭射之彭连发数矢皆应弦而落
突厥相顾莫不叹服可汗留彭不遣百余日上赂以
缯彩然后得归仁寿末进爵安阳县公邑二千户炀
帝即位迁左领军大将军从幸洛阳彭督后军时汉
王谅初平余党往往屯聚令彭率众数万镇遏山东
复领慈州事帝以其清赐绢五百匹未几而卒时年
六十三帝遣使吊祭赠大将军谥曰肃子宝德嗣
　　赵才
按隋书本传才字孝才张掖酒泉人也祖隗魏银青
光禄大夫乐浪太守父寿周顺政太守才少骁武便
弓马性粗悍无威仪周世为舆正上士高祖受禅屡
以军功迁上仪同三司配事晋王及王为太子拜右
虞候率炀帝即位转左备身骠骑后迁右骁卫将军
帝以才藩邸旧臣渐见亲待才亦恪勤匪懈所在有
声岁余转右候卫将军从征吐谷浑以为行军总管
率卫尉卿刘权兵部侍郎明雅等出合河道与贼相
遇击破之以功进位金紫光禄大夫及辽东之役再
出碣石道还授左候卫将军俄迁右候卫大将军时
帝每有巡幸才恒为斥候肃遏奸非无所回避在涂
遇公卿妻子有违禁者才辄丑言大骂多所援及时
人虽患其不逊然才守正无如之何十年驾幸汾阳
宫以才留守东都十二年帝在洛阳将幸江都才见
四海土崩恐为社稷之患自以荷恩深重无容坐看
亡败于是入谏曰今百姓疲劳府藏空竭盗贼蜂起
禁令不行愿陛下还京帅安兆庶臣虽愚蔽敢以死
请帝大怒以才属吏旬日帝意颇解乃令出之帝遂
幸江都待遇逾昵时江都粮尽将士离心内史侍郎
虞世基秘书监袁充等多劝帝幸丹阳帝廷议其事
才极陈入京之策世基盛言渡江之便帝默然无言
才与世基相忿而出宇文化及弒逆之际才时在苑
北化及遣骁果席德方矫诏追之才闻诏而出德方
命其徒执之以诣化及化及谓才曰今日之事祗得
如此幸勿为怀才默然不对化及忿才无言将杀之
三日乃释以本官从事郁郁不得志才尝对化及宴
饮请劝其同谋逆者一十八人杨士览等酒化及许
之才执杯曰十八人止可一度作勿复余处更为诸
人默然不对行至聊城遇疾俄而化及为窦建德所
破才复见虏心弥不平数日而卒时年七十三仁寿
大业间有兰兴浴贺兰蕃俱为武候将军刚严正直
不避强御咸以称职知名
　　唐
　　李多祚
按唐书本传多祚其先鞨酋长号黄头都督后入
中国世系湮远至多祚骁勇善射以军功累迁右鹰
扬大将军讨黑水鞨诱其渠长置酒高会因醉斩
之击破其众室韦及孙万荣之叛多祚与诸将进讨
以劳改右羽林大将军遂领北门卫兵张柬之将诛
二张以多祚素感概可动以义乃从容谓曰将军居
北门几何曰三十年矣将军击钟鼎食贵重当世非
大帝恩乎多祚泣数行下曰死且不忘柬之曰将军
知感恩则知所以报今在东宫乃大帝子而嬖竖擅
朝危逼宗社国家废兴在将军将军诚有意乎舍今
日尚何在答曰苟缘王室惟公所使乃引天地以自
誓辞气毅然柬之遂定谋以敬晖李湛为右羽林将
军命总禁兵与多祚王同皎请太子至元武门斩关
入及长生殿白武后曰诸将诛逆臣易之昌宗恐漏
大谋不敢豫奏顿首请归死后病卧顾湛曰我于而
父子不薄亦豫是邪中宗复位封多祚辽阳郡王食
实户八百子承训为卫尉少卿湛迁大将军赵国公
食实户五百帝祠太庙特诏多祚与相王登舆夹侍
监察御史王觌谓多祚彝人虽有功不宜共舆辇帝
曰朕推以心腹卿勿复言崔元晖等得罪多祚畏祸
及故阳厚韦氏节愍太子诛武三思多祚与成王千
里率兵先至元武楼下具言所以诛三思状按兵不
战宫闱令杨思勖方侍帝即挺刀斩其婿羽林中郎
将野呼利兵因沮溃多祚为其下所杀二子亦见害
籍没其家景云初追复官爵并宥家属
　　杨元琰
按唐书桓彦范传杨元琰者字温虢州乡人汉太
尉震十八代孙生数岁未言相者视曰语迟者神定
必为重器及长秀眉美须髯崇肩博颐居父丧七日
不食服除补梓州参军平棘令课第一御史府表其
政玺书褒厉再擢永宁军副使忤用事者免载初中
为安南副都护三徙为荆府长史五迁州刺史咸有
风绩初张柬之代为荆州共乘舻江中私语外家革
命元琰悲涕慷慨志在王室柬之执政故引为右羽
林将军谓曰江上之言君叵忘之今可以勉乃与李
多祚等定计斩二张进云麾将军封弘农郡公实封
户五百赐铁券恕十死敬晖等为武三思所构元琰
知祸未已乃诡计请祝发事浮屠悉还官封中宗不
许晖闻尚戏曰胡头应祝以多鬣似胡云元琰曰功
成不退惧亡我不空言晖感之然已不及计晖等死
独元琰全再迁卫尉卿又上官封愿追宠其亲帝哀
怜赠越州都督长史李多祚死太子难元琰坐厚善
系狱萧至忠救之免睿宗立数上书乞骸骨不听四
迁刑部尚书封魏国公徙太子宾客诏设位东宫太
子为拜俄致仕开元六年卒时年七十九谥曰忠生
平无留蓄中外食其家常数十人临终敕诸子薄葬
　　张知謇
按唐书本传知謇字匪躬幽州方城人徙家岐兄弟
五人知元知晦知泰知默皆明经高第晓吏治清介
有守公卿争为引重调露时知謇监察御史里行知
默左台侍御史知謇历十一州刺史所莅有威严武
后降玺书存问万岁通天中自德州刺史入计后奇
其貌诏工图之称其兄弟容而才谓之两绝又门皆
列戟白雀巢其庭后数宠赐知泰历益州长史中台
左丞兵部侍郎封陈留县公中宗在房州禁察苛严
知謇与董元质崔敬嗣继为刺史供拟保戴不少弛
帝复位拜知謇左卫将军加云麾将军封范阳郡公
知泰御史台大夫加银青光禄大夫封渔阳郡公伯
仲华首同贵时以为荣知泰忤武三思故出为并州
刺史天兵军使终魏州刺史谥曰定知謇历东都副
留守左右羽林大将军同华州刺史大理卿致仕年
八十开元时卒知謇敏且亮恶请谒求进士或不才
冒位视之若雠每敕子孙经不明不得举家法可称
云
　　李湛
按唐书李多祚传湛者义府最幼子字兴宗沈厚有
度六岁授周王府文学累迁右散骑常侍袭河间郡
公武后徙上阳宫留湛宿卫顷之复为右散骑常侍
赐铁券三思恶之贬果州刺史历洺绛二州累迁右
领军大将军开元十年卒赠幽州都督初义府以立
武后故得宰相而湛为中兴功臣世不以其父恶为
贬云
　　姜□
按唐书姜传子确确子□长安中为尚衣奉御
元宗在藩邸□识其有非常度委心焉及即位自润
州长史召授殿中少监出入卧内陪燕私诏许舍敬
坐与妃嫔连榻间击球斗鸡呼之不名也赐宫女□
马及它珍物前后不胜计帝在殿庭玩一嘉树□盛
赞之帝遽令徙植其家后将诛窦怀贞等□与密议
以功进殿中监楚国公食封四百户议者讥短□任
遇太过帝以其藩邸旧思有以宣布之乃下诏曰殿
中监楚国公□往事朕于藩国虽彭祖同书子陵共
学不过也朕常游长杨鄠杜间□于时奉侍数谓朕
曰相王必登天位王且储副朕叱而后止复言于朕
兄弟近戚语闻太上皇太上皇奏之中宗遣嗣虢王
邕等鞫问□一意保护罔或贰言宗楚客纪处纳等
请投□炎荒中宗特诏贬润州长史专以忠力戴朕
谓天且有命故履危蹈而无变焉朕既即位又参
诛奸臣将厚以光宠每所撝逊造膝匪躬举多规益
而悠悠之谈丑正恶直天下之人皆未及识□之功
何见之异也昔汉昭帝之任霍光魏祖之明程昱朕
之不德庶几于此且否当其悔则必灭乃否泰至于
亨则所酬未补岂流言之听而厚德之忘哉乃谋始
有之图终可也寻迁太常卿监修国史弟晦又为吏
部侍郎有权宠宋璟以为非久安策请抑损之开元
五年下诏放归田里使自娱久之复为秘书监十年
坐泄禁中语为嗣濮王峤所劾敕中书门下究状峤
亦王守一姻家中书令张嘉贞阴希其意傅致□狱
诏免殊死杖之流钦州道病死年五十亲厚坐谪死
者数人世以为冤时源干曜方侍中不能正为人所
讥诋帝后思□旧勋令递柩还以礼葬之存问其家
追赠泽州刺史后以子尚主更赠吏部尚书仍赐封
二百户为祠享费子庆初
　　陈元礼
按唐书王毛仲传陈元礼宿卫宫禁以淳笃自检帝
尝欲幸虢国夫人第谏曰未宣敕不可轻去就帝为
止后在华清宫正月望夜帝将出游复谏曰宫外旷
野无备豫陛下必出游愿归城阙帝不能夺安禄山
反谋诛杨国忠阙下不克至马嵬卒诛之从入蜀还
封蔡国公及李辅国迁帝西内元礼以老卒
　　尉迟胜
按唐书本传胜本上于阗国天宝中入朝献名玉良
马元宗以宗室女妻之授右威卫将军毗沙府都督
归国与安西节度使高仙芝击破萨毗播仙累进光
禄卿安禄山反胜使弟曜摄国事身率兵五千赴难
国人固留胜胜以少女为质而行肃宗嘉之拜特进
兼殿中监广德中进骠骑大将军遣还固请留宿卫
加开府仪同三司封武都郡王实封百户胜请授国
于曜诏可胜既留乃穿筑池观厚宾客士大夫多从
之游从德宗至兴元为右领军将军历睦王傅贞元
初曜上言国中以嫡承嗣今胜让国请立其子锐帝
欲遣锐袭王胜固辞以曜久行国事人安之锐生京
华不习其俗不可遣当是时兄弟让国人莫不贤之
睦府除徙原王傅卒赠凉州都督
　　侯仲庄
按唐书李光□传侯仲庄字仲庄蔚州人为光□先
锋授忠武将军禽安太清有功累加冠军将军仆固
怀恩以朔方反仲庄为都将训兵自守号为平射人
畏其锋怀恩败郭子仪代之引为腹心封上谷郡王
为神策京西将德宗幸奉天迁左卫将军为防城使
修垒堞昼夜执戈侥循从幸兴元殿军骆谷授防御
招收使帝还都复幸奉天几二十年卒赠洪州都督
　　郭曙
按唐书郭子仪传子仪子曙代宗朝累官司农卿德
宗幸奉天曙方领家兵猎苑闻跸至伏谒道左遂从
乘舆入骆谷霖雨涂潦卫兵或异语帝召谓曰朕不
德而苦公等宜执朕送朱泚以谢天下诸将皆感泣
曰愿死生从陛下时曙与功臣子李□韦清令狐建
李彦辅被甲请见言曰南行路险且虞奸变臣等世
蒙恩今相誓愿更挟帝马许之帝还曙清擢金吾大
将军余并为禁军将军曙终祁国公
　　辽
　　萧忽古
按辽史本传忽古字阿斯怜性忠直趫捷有力甫冠
补禁军咸雍初从招讨使耶律赵三讨番部之违命
者及请降来介有能跃□峰而上者以儇捷相诧赵
三问左右谁能此忽古被重铠而出手不及峰一跃
而上使者大骇赵三以女妻之帝闻召为护卫时北
院枢密使耶律乙辛以狡佞得幸肆行凶暴忽古伏
于桥下伺其过欲杀之俄以暴雨坏桥不果后又欲
杀于猎所为亲友所阻大康三年复欲杀乙辛及萧
得里特等乙辛知而械系之考劾不服流于边及太
子废徙于上京召忽古至杀之干统初追赠龙虎卫
上将军
　　药师奴
按辽史萧朮哲传朮哲侄药师奴幼颖悟谨礼法补
祗候郎君大康中为兴圣宫使累迁同知殿前点检
司事上嘉其宿卫严肃迁右夷离毕夏王李干顺为
宋所攻求解帝命药师奴持节使宋请罢兵通好宋
从之拜南面林牙改汉人行宫副部署干统初出为
安宋军节度使卒
　　宋
　　杨信
按宋史本传信瀛州人初名义显德中隶太祖麾下
为裨校宋初权内外马步军副都军头建隆二年领
贺州刺史改铁骑控鹤都指挥使迁殿前都虞候领
汉州防御使干德初亲郊为仪仗都部署四年信病
喑上幸其第赐钱二百万五年改静江军节度开宝
二年散指挥都知杜廷进等将为不轨谋泄夜启元
武门召信逮捕迟明十九人皆获上亲讯而诛之六
年迁殿前都指挥改领建武军节度太祖尝令御龙
直习水战于后池有鼓噪声信居元武门外闻之遽
入服皂绨袍以见上谓曰吾教水战尔非有他也出
上目送之谓左右曰真忠臣也九年授义成军节度
太平兴国二年改镇宁军并领殿前都指挥三年春
以喑疾在告俄卒赠侍中信虽喑疾而质实自将善
部分士卒指顾申儆动有纪律故见信任而终始无
疑焉有童奴田玉者能揣度其意每上前奏事及与
宾客谈论或指挥部下必回顾玉书掌为字玉因直
达其意无失信未死前一日喑疾忽愈上闻而骇之
遽幸其第信自言遭遇两朝恩宠隆厚叙谢感慨涕
泗横集上加慰勉锡赉有差
　　元达
按宋史本传达初名守旻洺州鸡泽人身长八尺余
负膂力善射家业农不任作苦委耒耜慨叹而去之
事任侠纵酒尝醉见道旁槐树拔剑斩之树立断达
私喜曰吾闻李将军射石虎饮羽今树为我断岂神
助欤尝从少年数十百人欲起为盗里中老父戒之
乃止时郡以户籍调役达当送徒阙下行数舍乃悉
纵之曰吾观汝曹亦丈夫也岂乐为是哉可善自为
计吾亦从此逝矣已而郡遣追捕至则达援弓引满
待之追者不敢近由是亡命山林间为乡里患太宗
居晋邸时达求见得隶帐下尝侍太宗习射园亭命
之射达射四发不中的已而连中上喜为更其名曰
达及即位补御龙直队长雍熙初累迁妫州刺史继
领本州团练使时州郡部送亡命者至阙左右讽杀
之达奏曰此类窜匿者众岂能尽杀之哉不如赦之
以开其自新之路且以成好生之德上悦因悉原之
端拱二年擢侍卫步军都虞候领幽州刺史历北面
行营都部署由常山镇入为京城巡检淳化四年卒
年四十二赠昭化军节度达虽奋自草野历职戎署
至交士夫能折节尽礼人以是称之
　　金
　　石古乃
按金史娄室传娄室子仲本名石古乃体貌魁伟通
女直契丹汉字其兄斡鲁为统军爱仲才欲使通吏
事每视事常在左右遇事辄问之应对如响斡鲁叹
曰此子必为令器皇统初充护卫授世袭谋克天德
元年摄其兄活女济州万户部内称治除滨州刺史
以母忧去官起复知积石军事转同知河南尹正隆
六年伐宋为神勇军副都总管与大军北还除同知
大兴尹将兵二千益遵化屯军备契丹迁西南路招
讨使兼天德军节度使政尚忠信决狱公平藩部不
敢寇边召为左副都点检宿卫严谨每事有规矩后
来者守其法莫能易也世宗尝谓侍臣曰石古乃入
直朕寝益安五年宋人请和为侄国不称臣仲为报
问使仲请与宋主相见礼仪世宗曰宋主亲起立接
书则授之乃至宋一一如礼正隆用兵宋人执商州
刺史完颜守能以归至是仲取守能与俱还上嘉之
转都点检兼侍卫亲军都指挥使迁河南路统军使
上曰卿在禁近小心畏慎河南控制江淮为国重地
卿益勉之赐□马金带玉吐鹘后有罪解职久之起
为西北路招讨使改北京留守卒
　　元
　　高觿
按元史本传觿字彦解渤海人世仕金祖彝徙居上
党父守忠国初为千户太祖九年从亲王口温不花
攻黄州殁于兵觿事世祖备宿卫颇见亲幸至元初
立燕王为皇太子诏选才士充官属以觿掌艺文
兼领中酝宫卫监门事又监作皇太子宫规制有法
帝嘉之锡以金币□马因赐名失剌十八年授中议
大夫工部侍郎行同知王府都总管府事十九年春
皇太子从帝北幸时丞相阿合马留守大都专权贪
恣人厌苦之益都千户王着与高和尚等因构变谋
杀之三月十七日觿宿卫宫中西蕃僧二人至中书
省言今夕皇太子与国师来建佛事省中疑之俾尝
出入东宫者杂识视之觿等皆不识也乃作西蕃语
询二僧曰皇太子及国师今至何处二僧失色又以
汉语诘之仓皇莫能对遂执二僧属吏讯之皆不伏
觿恐有变乃与尚书忙兀儿张九思集卫士及官兵
各执弓矢以备顷之枢密副使张易亦领兵驻宫外
觿问果何为易曰夜后当自见觿固问乃附耳语曰
皇太子来诛阿合马也夜二鼓忽闻人马声遥见烛
笼仪仗将至宫门其一人前呼启关觿谓九思曰他
时殿下还宫必以完泽赛羊二人先请得见二人然
后启关觿呼二人不应即语之曰皇太子平日未尝
行此门今何来此也贼计穷趋南门觿留张子政等
守西门亟走南门伺之但闻传呼省官姓名烛影下
遥见阿合马及左丞郝祯已被杀觿乃与九思大呼
曰此贼也叱卫士急捕之高和尚等皆溃去惟王着
就擒黎明中丞也先帖木儿与觿等驰驿往上都以
其事闻帝以中外未安当益严武备遂劳使遣亟还
高和尚等寻皆伏诛二十二年迁嘉议大夫同知大
都留守司事兼少傅监久之迁中奉大夫河南等路
宣慰使卒年五十三
　　任速哥
按元史本传速哥渤海人自幼事父母以孝称性倜
傥尤峭直□财而尚气不尚势利义之所在必亟为
之有古侠士风而家居恂恂儒者不能过初袭父官
为右卫千户公卿以其贤荐于朝英宗召见与语奇
之由是出入禁闼待以腹心将择重职处之未几铁
失与倒剌沙构谋英宗遇弒遂引去自是不复出仕
居常扼腕或醉归恸哭过市时人目以为狂莫知其
意也泰定中倒剌沙用事天变屡见速哥乃密与平
章政事速速谋曰先帝之雠孤臣朝夕痛心而不能
报者以未有善策也今吾思之武宗有子二人长子
周王正统所属然远居朔方难以达意次子怀王人
望所归而近在金陵易于传命若能同心推戴以图
大计则先帝之雠可雪也速速深然之时燕帖木儿
方佥枢密院事实握兵柄二人深结纳之冬乃告以
所谋燕帖木儿初闻之矍然因徐说之曰天下之事
惟顺逆两涂以顺讨逆何患不克况公国家世臣与
国同休戚今国难不恤他日有先我而谋者祸必及
矣于是燕帖木儿许之致和元年怀王自金陵迁江
陵俄而泰定帝崩倒剌沙逾月不立君物情汹汹速
哥乃与速速从燕帖木儿奉豫王令率诸豪杰乘时
奋义以八月四日执居守省臣发兵塞居庸诸关召
文武百寮集阙下谕以翊戴大义遣使迎怀王于江
陵怀王至京师群臣请正大统遂即皇帝位是为文
宗论功行赏擢速哥为礼部尚书速哥辞曰臣昔备
宿卫南坡之变不能勇效一死以报国士之知今日
之举皆诸将相之力在臣未足赎罪又曷敢言功乎
文宗慰勉之乃拜命而其他赏赉一无所受寻迁长
宁寺卿继出为安丰路总管又入为寿福府总管又
为都水使者居官恂恂无几微自伐之意人或询以
翊戴之事往往逊谢终无所言君子尤以是多之

　侍卫部艺文一
　　光禄勋箴　　　　　　　　　汉扬雄
经兆宫室画为中外廊殿门闼限以禁界国有周卫
民有藩篱各有攸保守以不岐昔在夏殷桀纣淫湎
持牛之饮门户荒乱郎虽执戟谒者参差殿中成市
或鼓或鞞忘其廊庙而聚夫逋逃四方多罪载号载
呶内不可不省外不可不清德人立朝议士充庭禄
臣司光敢告执经
　　卫尉箴　　　　　　　　　　　前人
茫茫上天崇高其居设置山险画为防御重垠累垓
以难不律阙为城卫以待暴卒国有以固民以有内
各保其守永攸不败维昔庶僚官得其人荷戈而歌
中外以坚齐桓怵惕宿卫不门非其人户废其职
曹子标剑遂成其诈轲挟匕首而卫人不寤二世妄
宿败于望夷阎乐矫诏戟者不谁尉臣司卫敢告执
维
　　虎贲中郎箴　　　　　　　后汉崔骃
赫矣帝臣爰奋厥武桓桓征夫矫矫其旅王师是成
戎事是御惟鸟之鹖惟霆之发出翼王路入司阶闼
功成闲邪忧其萌孽
　　嘲褚常侍文　　　　　　　　晋陆云
六年正月以临川府丞褚为常侍君子谓吴于是乎
能官人官人国之所废兴也古之兴王唯贤是与吕
望渔钓而周王枉驾□戚叩角而齐王忘寐委斯徒
而縻好爵释短褐而服龙章姬姜之非无人也亲
昵之爱非无怀也取彼庸贱之徒登之佐臣之列故
九贤翼世而有命既集五子佐时匡霸以济夫唯能
官人之所由也褚氏大夫之常佐远邦之贱司才则
卲矣官实陋矣而拔出群萃超升阶闼虽文王登师
桓公取佐亦何以加之诗曰济济多士文王以宁言
官人得才也褚常侍闻之喜曰君子之言岂虚也哉
吾得此足矣君子谓褚常侍于是乎不谦谦也者致
敬以存其位者也谦之不存德无柄矣世之治也君
子自以为不足故樽节以求役于礼敬让以求安于
仁世之乱也在位者自以为有余故爵丰而求更厚
位隆而欲复广世之治乱恒由此作今褚侯蝉蜕槁
木鹄鸣玉堂不庶几夙夜允集众誉而意充于一善
心盈于自足足则无求盈则无戒不求则善远之无
戒则恶来之亦何以为君子哉诗云战战兢兢如临
深渊慎之至也褚常侍闻是言也惧谓之昌言也而
拜之君子曰褚侯其几矣闻善而喜过又应之惧嘉
服义之贤而拜谠言之辱规同禹迹义均罪己君子
哉吴无君子斯焉取斯
　　让散骑常侍表　　　　　　　陈徐陵
臣闻五十知命宗师之格言六百辞满通贤之高概
昔墨子诸生褰裳救楚鲁连隐士高论却秦况乎谬
蒙知己宁无感激洪私过误置以通班司宪文昌遂
偕常伯今者昆吾小器谛视不见元黄钧天并奏静
听能闻钟鼓虽神农分药岐伯提针冥众因缘难可
匡救陛下嗣临宝历光阐大猷属意铨衡留情槱棫
燕台装玉傥不精真齐客吹竽谅宜澄简南郊奉乘
当求郑默之才西省文辞应用罗含之学
　　为杨许州让右羽林将军表　唐宋之问
臣某言伏奉今月二日制书除臣忠武将军守右羽
林将军五色无主如惊叶县之龙千秋来归似对辽
门之鹤中谢臣闻为官择人先辟之成务陈力就列
古人之用心臣家本关西衣冠河曲素业将坠莫嗣
英灵朱轮载辉谬承恩渥未盈一纪连刺九州西凉
本六部之枢南荆乃九州之会蒲藩关左之重镇魏
郡山东之奥区宣城襟带于吴郊许昌密迩于周室
每耻政逾期月乏来暮之歌候易星霜无去思之咏
集旟回复日忝恩荣熊轼往还多惭道路出居岳牧
负尸禄之讥入计河都待旷官之责不意天私俯宥
睿奖曲成擢之以心膂之官赐之在爪牙之地非常
之泽捧戴失图天卫凝严北军清切风霜剑骑顿元
武之仙闱龙马旌旗环紫微之帝座掌斯严秘必属
亲贤臣也何颜敢膺殊宠当今鹓鸿接翼文武周身
咸皆实已过名位未充量臣内求诸己外愧妨贤若
使愚臣苟安于私怀圣授不允于清议陶钧虽广无
路自容具实由衷让非饰迹伏乞垂收涣汗更授瑰
材军司得人臣谓报国无任倾幸愧负之极谨诣朝
堂上表陈让以闻
　　原十六卫　　　　　　　　　　杜牧
国家始踵隋制开十六卫将军总三十员属官总一
百二十八员署守分部夹峙禁省厥初历今未始替
削然自今观之设官言无谓者其十六卫乎本原事
迹其实天下之大命也始自贞观中既武遂文内以
十六卫畜养戎臣外开折冲果毅府五百七十四以
储兵伍或有不幸方二三千里为寇土数十百万人
为寇兵蛮夷戎狄践踏四作此时戎臣当提兵居外
至如天下平一暴勃消削单车一符将命四走莫不
信顺此时戎臣当提兵居内当其居内也官为将军
绶有朱紫章有金银千百骑趍奉朝谒第观车马歌
儿舞女念功赏劳出于曲赐所部之兵散舍诸府上
府不越一千二百人三时耕稼袯襫耞耒一时治武
骑剑兵矢裨卫以课父兄相言不得业他籍藏将府
伍散田亩力解势破人人自爱虽有蚩尤为师帅亦
不可使为乱耳及其当居外也缘部之兵被檄乃来
受命于朝不见妻子斧钺在前爵赏在后以首争首
以力搏力飘暴交捽岂暇异略虽有蚩尤为师帅亦
无能为叛者自贞观至于开元末百三十年间戎臣
兵伍未始逆篡此圣人所能柄统轻重制障表里圣
算神术也至于开元末愚儒奏章曰天下文胜矣请
罢府兵诏曰可武夫奏章曰天下力强矣请搏四夷
诏曰可于是府兵内铲边兵外作戎臣兵伍湍奔矢
往内无一人矣起辽走蜀缭络万里事伍强寇十余
年中亡百万人尾大中干成燕偏重而天下掀然根
萌烬然七圣旰食求欲除之且不能也由此观之戎
臣兵伍岂可一日使出落钤键哉然为国者不能无
也居外则叛居内则篡使外不叛内不篡兵不离伍
无自焚之患将保颈领无烹狗之喻古今已还法术
最长其置府立卫乎近代以来于其将也弊复为甚
也人嚣曰廷诏命将矣各出视之率市儿辈盖多赍
金玉负倚幽阴折券交货所能也绝不识父兄礼义
之教复无慷慨感概之节百城千里一朝得之其强
杰愎勃者则挠削法制不使缚己斩族忠良不使违
己力一势便罔不为寇其阴泥巧狡者亦能家算口
敛委于邪幸由卿市公去郡得都四履所治指为别
馆或一夫不幸而寿则戛割生人略匝天下是以天
下每每兵乱涌溢齐人干耗乡党风俗淫窳衰薄教
化恩泽拥抑不下召来灾沴被及牛马嗟乎自愚而
知之人其尽知之乎且武者任诛如天时有秋文者
任治如天时有春是天不能倒春秋是豪杰不能总
文武是此辈受钺诛暴乎曰于是乎在某人行教乎
曰于是乎在欲祸□不作者未之有也伏惟文皇帝
十六卫之旨谁复而原其实天下之大命也故作原
十六卫
　　论宿卫　　　　　　　　　宋真德秀
古者内外庭不分人主出入起居皆与贤士大夫游
故文帝视朝而受郎官止辇之言驰□而受袁盎揽
辔之谏盖使其日侍左右得以随事纳规则未为无
补乃盛世事也至武帝时侍中分掌乘舆服物下至
器虎子之属孔安国以儒者为侍中特听掌御唾
壶则其媟慢已甚然有臣如汲长孺则帝虽雄暴而
所以礼遇之者特出丞相大将军之上盖所以取重
者存乎其人固不因亲近而遂至于玩狎也后世此
意不存人主亲士大夫之时少亲宦官宫妾之时多
虽辅弼股肱之臣亦不过质明趋朝鞠躬屏息搢笏
奏事卑卑而前数语即退而所与游处亲密者皆嬖
幸近习之流耳况贤良方正之士脱迹草莽而观光
上国其视黄屋之后尘重瞳之睟表远在云霄之上
势分隔而情意日□等威严而震怖易起所谓临轩
详延之事特具文耳安得如汉世之日近清光而得
以时效忠谠乎然则贾山所言愿少弛击狐伐兔之
事而求立经陈纪之计诚为至当之论至谓必使大
臣不得预宴游方正修洁之士不得从射猎然后可
以建功业则非古义也又曰夫士修之于家而坏之
于天子之庭夫所谓贤良方正者取其能直言极陈
以劘切上躬耳今反为人主宴游射猎所蛊而坏之
则何以谓之贤良方正乎汲黯魏征之流岂以日侍
游猎之故而遂不能正其身高其节乎

　侍卫部艺文二
诗
　　赠张千牛　　　　　　　　　唐韩翃
蓬莱阙下是天家上路新回白鼻騧急管昼催平乐
酒春衣夜宿杜陵花
　　少年行　　　　　　　　　　　张籍
少年从猎出长杨禁中新拜羽林郎独对辇前射
虎君王手赐黄金珰日日斗鸡都市里赢得宝刀重
刻字百里报仇夜出城平明还在娼楼醉遥闻虏到
平陵下不待诏书行上马斩得名王献桂宫封侯起
第一日中不为六郡良家子百战始取边城功
　　赠羽林将军　　　　　　　　　李郢
虬须憔悴羽林郎曾入甘泉侍武皇雕没夜云知御
苑马随仙仗识天香五湖归去孤舟月六国平来两
鬓霜唯有桓伊江上笛卧吹三弄送残阳
　　扈从行　　　　　　　　　金赵秉文
马翻翻车辘辘尘土难分真面目年年扈从春水行
裁染春衫波漾绿绿鞯珠勒大羽箭少年将军面如
玉车中小妇听鸣鞭遥认飞尘郎马足朝随鼓声起
暮逐旗尾宿乐事从今相继躅圣皇岁岁万几暇春
水围鹅秋射鹿
　　怯薛行　　　　　　　　　　明张宪
怯薛儿郎年十八手中弓箭无虚发黄昏偷出齐化
门大王庄前行夺通州到城四十里飞马归来门
未启平明立在白玉墀上直不曾违寸晷两厢巡警
不敢疑留守亲侄尚书儿官军但追上马贼星夜又
差都指挥都指挥宜少止不用移文捕卒李贼魁近
在皇城里
　　赠人为金吾郎　　　　　　　于慎行
陌上锦云连期门校猎旋射声银作镝蹑影玉为鞭
撇草连兔凌空接两鸢应怜汉飞将白首滞穷边

　侍卫部纪事
汉书张释之传释之为公车令太子与梁王共车入
朝不下司马门于是释之追止太子梁王母入殿门
遂劾不下公门不敬奏之薄太后闻之文帝免冠谢
曰教儿子不谨薄太后使使承诏赦太子梁王然后
得入文帝繇是奇释之拜为中大夫
张汤传汤子安世字子孺为光禄勋郎有醉小便殿
上主事白行法安世曰何以知其不反水浆耶如何
以小过成罪郎淫官婢婢兄自言安世曰奴以恚怒
诬污衣冠告署适奴
盖宽饶传宽饶字次公迁谏大夫行郎中户将事劾
奏卫将军张安世子侍中阳都侯彭祖不下殿门并
连及安世居位无补彭祖时实下门宽饶坐举奏大
臣非是左迁为卫司马先是时卫司马在部见卫尉
拜谒常为卫官繇使市买宽饶视事案旧令遂揖官
属以下行卫者卫尉私使宽饶出宽饶以令诣官府
门上谒辞尚书责问卫尉由是卫官不复私使候司
马候司马不拜出先置卫辄上奏辞自此正焉宽饶
初拜为司马未出殿门断其襌衣令短离地冠大冠
带长剑躬案行士卒庐室视其饮食居处有疾病者
身自抚循临问加致医药遇之甚有恩及岁尽交代
上临飨罢卫卒卫卒数千人皆叩头自请愿复留共
更一年以报宽饶厚德宣帝嘉之以宽饶为太中大
夫
风俗通太中大夫邓通以佞幸吮痈疡脓汁见爱拟
于至亲赐以蜀郡铜山令得铸钱通私家之富侔于
王者封君又为微行数幸通家文帝代服衣罽袭毡
帽骑骏马从侍中近臣常侍期门武骑猎渐台下驰
射狐兔毕雉刺彘是时待诏贾山谏以为不宜数从
郡国贤良吏出游猎重令此人负名不称其与及太
中大夫贾谊亦数陈止游猎是时谊与邓通俱侍中
同位谊又恶通为人数廷讥之由是疏远迁为长沙
太傅
后汉书郭宪传宪字子横为光禄勋时匈奴数犯塞
帝患之乃召百僚廷议宪以为天下疲敝不宜动众
谏诤不合乃伏地称眩瞀不复言帝令两郎扶下殿
宪亦不拜帝曰常闻关东觥觥郭子横竟不虚也宪
遂以病辞退
杨仁传仁字文义显宗特诏补北宫卫士令引见问
当世政迹仁对以宽和任贤抑黜骄戚为先又上便
宜十二事皆当世急务帝嘉之赐以缣钱及帝崩时
诸马贵盛各争欲入宫仁披甲持戟严勒门卫莫敢
轻进者肃宗既立诸马共谮仁刻峻帝知其忠愈善
之拜什邡令
续汉书张湛字子孝拜光禄勋光武临朝或有惰容
湛辄谏其失常乘白马帝每见辄言白马生且复谏
矣
南史王惠传惠字令明诞从祖弟宋国初建当置郎
中令武帝难其人谓傅亮曰今用郎中令不可减袁
卿也既而曰吾得其人矣曜卿不得独擅其奇乃
以惠居之
册府元龟梁萧范为卫尉夜中行城常因风便鞭笞
宿卫欲令帝知其勤及侄修在职夜必再巡而不欲
人知或问其故曰夜中警逴实有其劳主上慈爱闻
之容或赐止违诏则不可奉诏则废事且胡质之清
尚畏人知此职司之常何足自显闻者叹服
陈书韦载传载族弟翙永定元年授贞毅将军步兵
校尉迁骁骑将军领朱衣直阁骁骑之职旧领营兵
兼统宿卫自梁代已来其任逾重出则羽仪清道入
则与二卫通直临轩则升殿侠侍翙素有名望每大
事恒令侠侍左右时人荣之号曰侠御将军
魏书来大千传大千代人也父初真从太祖避难叱
候山参创业之功官至后将军武原侯与在八议大
千骁果善骑射为骑都尉永兴初袭爵迁中散至于
朝贺之日大千常着御铠盘马殿前朝臣莫不嗟叹
迁内幢将典宿卫禁旅大千用法严明上下齐肃尝
从太宗校猎见虎在高岩上大千持□直前刺之应
手而死太宗嘉其勇壮又为殿中给事世祖践祚与
襄城公卢鲁元等七人俱为常侍持仗侍卫昼夜不
离左右
于栗磾传栗磾子洛拔少以功臣子拜侍御中散有
姿容善应对恭慎小心世祖甚加爱宠因赐名焉车
驾征讨恒在侍卫擢领监御曹事从征凉州既平赐
奴婢四十口转监御曹令恭宗之在东宫厚加礼遇
洛拔以恭宗虽则储君不宜逆自结纳恒畏避屏退
左转领候官曹事顷之出为使持节散骑常侍宁东
将军和龙镇都大将营州刺史　洛拔子烈烈子忠
延昌初除都官尚书加平南将军领左卫中正如故
又加散骑常侍尝因侍宴赐之剑杖举酒属忠曰卿
世秉贞节故恒以禁卫相委昔以卿行忠赐名曰忠
今以卿才堪御侮以所御剑杖相赐循名取义意在
不轻其出入周旋恒以自防也忠顿首陈谢迁侍中
领军将军忠面陈让云臣无学识不堪兼文武之任
世宗曰当今学识有文者不少但心直不如卿欲使
卿劬劳于下我当无忧于上
周书尉迟运传建德元年授运右侍伯转右司卫时
宣帝在东宫亲狎谄佞数有罪失高祖于朝臣内选
忠谅鲠正者以匡□之于是以运为右宫正二年帝
幸云阳宫又令运以本官兼司武与长孙览辅皇太
子居守俄而卫刺王直作乱率其党袭肃章门览惧
走行在所运时偶在门中直兵奄至不暇命左右乃
手自阖门直党与运争门斫伤运手指仅而得闭直
既不得入乃纵火烧门运惧火尽直党得进乃取宫
中材木及□等以益火更以膏油灌之火势转炽久
之直不得进乃退运率留守兵因其退以击之直大
败而走是日微运宫中已不守矣高祖嘉之授大将
军赐以直田宅妓乐金帛车马及什物等不可胜数
四年出为同州蒲津潼关等六防诸军事同州刺史
高祖将伐齐召运参议东夏底定颇有力焉五年拜
柱国进爵卢国公邑五千户宣政元年转司武上大
夫总宿卫军事高祖崩于云阳宫秘未发丧运持侍
卫兵还京帝即位授上柱国
唐书姜确传确字行本以字行贞观中为将作少匠
护作九成洛阳宫及诸苑□以干力称多所赉赏游
幸无不从迁宣威将军太宗选趫才衣五色袍乘六
闲马直屯营宿卫仗内号曰飞骑每出幸即以从拜
行本左屯卫将军分典之
李晟传晟子听字正思为羽林时有骏马帝在东宫
使左右讽取之听自以身宿卫不敢献于是帝曰李
听往在军中不与朕马是必可任乃授检校兵部尚
书充河东节度使
阎立德传立德弟立本立本曾孙用之累迁右卫郎
将知引驾仗金吾将军李质升殿不解刀呵却之请
按以法左右震悚始有司以三卫执扇登殿用之奏
三卫皆趫悍不宜升陛迩御坐请以宦者代遂为故
事
殷侑传侑为卫尉卿文宗即位李同捷叛而王廷凑
阴为唇齿兵久不解诏五品以上官议尚书省帝锐
欲讨贼群臣无敢异论者独侑请舍廷凑而专事同
捷且言愿以宗社安危为计善师攻心为武含垢安
人为远图网漏吞舟为至诫帝不纳然内嘉善
辽史耶律夷葛传夷葛字苏散检校太师合鲁
之子应历初以父任入侍数岁始为殿前都点检时
上新即位疑诸王有异志引夷葛为布衣交一切
机密事必与之谋迁寄班都知赐宫户时上酗酒数
以细故杀人有监雉者因伤雉而亡获之欲加诛夷
葛谏曰是罪不应死帝竟杀之以尸付夷葛曰
收汝故人夷葛终不为止复有监鹿详稳亡一鹿
下狱当死夷葛又谏曰人命至重岂可为一兽杀
之良久得免辽法麚岐角者惟天子得射会秋猎善
为鹿鸣者呼一麚至命夷葛射应弦而踣上大悦
赐金银各百两名马百匹及黑山东扶真之地后穆
宗被弒坐守卫不严被诛
耶律斡腊传斡腊字斯宁奚迭剌部人趫捷有力善
骑射保宁初补护卫车驾猎颉山适豪猪伏丛莽帝
射中猪突出御者托满舍辔而避□人鹤骨翼之斡
腊复射而毙帝嘉赏及猎赤山适奔鹿奋角突前路
隘不容避垂犯跸斡腊以身当之鹿触而颠帝谓曰
朕因猎两濒于危赖卿以免始见尔心迁护卫太保
宋史党进传进历侍卫马军都指挥使先是禁中军
校自都虞候已上悉书所掌兵数于梃上如笏记焉
太祖一日问进所掌几何进不识字但举梃以示于
上曰尽在是矣上以其朴直益厚之尝受诏巡京师
闾里间有畜养禽兽者见必取而纵之骂曰买肉不
将供父母反以饲禽兽乎太宗尝令亲吏臂鹰雏于
市进亟欲放之吏曰此晋王鹰也进乃戒之曰汝谨
养视小民传以为笑
渑水燕谈录真宗上仙时虽仲春而大雪苦寒庄献
太后诏赐卫士酒独王德用所辖禁旅不得饮后以
问德用德用曰卫士荷先帝恩德厚矣今率土崩心
安忍纵饮矧嗣君尚少未亲万机不幸一夫酗酒奋
臂狂呼得不动人心也后大叹息
归田录庆历八年正月十八日夜崇政殿宿卫士作
乱于殿前杀伤四人取准备救火长梯登屋入禁中
逢一宫人问寝合在何处宫人不对杀之既而宿直
都知闻变领宿卫士入搜索已复逃窜后三日于内
城西北角楼中获一人杀之时内臣杨怀敏受旨获
贼勿杀而仓卒杀之由是竟莫究其事
春渚纪闻姚麟为殿帅王荆公当轴一日折简召麟
麟不即往荆公因奏事白之裕陵裕陵询之麟对曰
臣职掌禁旅宰相非时以片纸召臣臣不知其意故
不敢擅往裕陵是之又有语麟驭下过严者裕陵亦
因事励之麟恐伏而对曰诚如圣训然臣自行列蒙
陛下拔擢使掌卫兵于殿庭之间此岂臣当以私恩
结下为身计耶裕陵是之
金史乌古论元忠传正隆末元忠从海陵南伐世宗
即位辽阳时太保昂为海陵左领军大都督遣元忠
朝于行在遂授定远大将军擢符宝郎谕之曰朕初
即位亲密无如汝者侍从宿卫宜戒不虞大定二年
加驸马都尉除近侍局使迁殿前左卫将军从世宗
猎上欲射虎元忠谏止之进殿前右副都点检为贺
宋正旦使还转左副都点检坐家奴结揽民税免官
十一年复旧职明年升都点检十五年北边进献命
元忠往受之及还诏谕曰朕每遇卿直宿其寝必安
今夏幸景明宫卿去久朕甚思之
移剌道传道除同知大兴尹亲军百人长完颜阿思
□非禁直日带刀入宫其夜入左藏库杀都监郭良
臣盗取金珠点检司执其疑似者八人掠笞三人死
五人者自诬其赃不可得上疑之命道参问道持久
其狱既而阿思□鬻金事觉伏诛上曰棰楚之下何
求不得奈何点检司不以情求之乎赐掠死者钱人
二百贯周其家不死者人五十贯诏自今护卫亲军
百人长五十人长非直日不得带刀入宫
蒲察通传通本名蒲鲁浑中都路胡上爱割蛮猛安
人也熙宗选护卫见通名以笔识之通以父老恳乞
就养众讶之曰得充侍卫终身荣贵今乃辞过人远
矣朝廷义而从之
元史博尔忽传察儿一名□盏居官山伯祖父博
尔忽从太祖起朔方直宿卫为火儿赤火儿赤者佩
櫜鞬侍左右者也由是子孙世其职博尔忽从太祖
平诸国宣力为多当时与木华黎等俱以功号四杰
察儿其从孙也骁勇善战幼直宿卫太祖平燕睿
宗监国闻燕京盗贼恣意残杀直指富庶之家载运
其物有司不能禁乃遣察儿耶律楚材穷治其党
诛首恶十有六人由是巨盗屏迹
拜住传英宗在东宫问宿卫之臣于左右咸称拜住
贤遣使召之欲与语拜住谓使者曰嫌疑之际君子
所慎我长天子宿卫而与东宫私相往来我固得罪
亦岂太子福耶竟不往

　侍卫部杂录
蔡邕独断樊哙冠汉将军樊哙造次所冠以入项籍
营广七寸前出四寸司马殿门大护卫士服之
演繁露沈约宋志虎贲旧训虎奔言如虎之奔走也
王莽以古有勇士孟贲故以奔通不必取孟贲为义
归田录宝元康定之间余自贬所还过京师见王君
贶初作舍人自契丹使归余时在坐见都知押班殿
前马步军联骑立门外呈榜子称不敢求见舍人遣
人谢之而去至庆历三年余作舍人呵引者即敛马
驻立前呵者传声太尉立马急遣人谢之比舍人马
过然后敢行后予官于外十年而还遂入翰林为学
士见三衙呵引甚雄不复如当时与学士相逢分道
而过更无敛避之礼盖两制渐轻而三衙渐重旧制
侍卫亲军与殿前分为两司自侍卫司不置马步军
都指挥使止置马军指挥使步军指挥使以来侍卫
一司自分为二故与殿前司列为三衙也五代军制
已无典法而今又非其旧制者多矣
金史讹可传刘祈曰金人南渡之后近侍之权尤重
盖宣宗喜用其人以为耳目伺察百官故奉御辈采
访民间号行路御史或得一二事即入奏之上因所
责台官漏泄皆抵罪又方面之柄虽委将帅又差一
奏御在军中号曰监战每临机制变多为所牵制遇
敌辄先奔故师多丧败哀宗因之不改终至亡国