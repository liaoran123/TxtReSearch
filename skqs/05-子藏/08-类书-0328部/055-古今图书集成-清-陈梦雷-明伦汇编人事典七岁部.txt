
　七岁部纪事
路史炎帝纪炎帝柱神农子也七岁有圣德佐神农
氏历□原铭百药爰忌其人比梩定利芟芨及寒
土时雨至则挟创乂以从事于畴殖百疏区百谷别
其疏遫深耕圣作以兴岁天均时而地均财于是神
农之功广而天下殷赈矣
新序项橐七岁为圣人师
东观汉记鲁恭父建武初为甘陵太守卒官时年十
二弟平年七岁昼夜号踊不绝声郡中赙赠无所受
归服丧礼过成人
后汉书张霸传霸字伯饶蜀郡成都人也年数岁而
知孝让虽出入饮食自然合礼乡人号为张曾子七
岁通春秋复欲进余经父母曰汝小未能也霸曰我
饶为之故字曰饶焉
黄琬传琬字子琰少失父早而辩慧祖父琼初为魏
郡太守建和元年正月日食京师不见而琼以状闻
太后诏问所食多少琼思其对而未知所况琬年七
岁在傍曰何不言日食之余如月之初琼大惊即以
其言应诏而深奇爱之
会稽典录王充字仲任为儿童游戏不好狎侮父诵
奇之七岁教书数
世说陈太丘与友期行期日中过中不至太丘舍去
去后乃至元方时年七岁门外戏客问元方尊君在
不答曰待君久不至已去友人便怒曰非人哉与人
期行相委而去元方曰君与家君期日中日中不至
则是无信对子骂父则是无礼友人惭下车引之元
方入门不顾
魏志王修传修字叔治北海营陵人也年七岁丧母
母以社日亡来岁邻里社修感念母哀甚邻里闻之
为之罢社
常林传林字伯槐河内温人也年七岁有父党造门
问林曰伯先在不汝何不拜林曰临子字父何拜之
有于是咸共嘉之
夏侯渊传注世语曰渊第五子荣字幼权幼聪惠七
岁能属文诵书日千言经目辄识之文帝闻而请焉
宾客百余人人一奏刺悉书其乡邑名氏世所谓爵
里刺也客示之一寓目识之遍谈不谬一人帝深奇
之
世说何晏年七岁明慧若神魏武奇爱之因晏在宫
内欲以为子晏乃画地令方自处其中曰何氏之庐
也
世说王戎七岁常与诸小儿游看道边李树多子折
枝诸儿竞走取之惟戎不动人问之答曰树在道傍
而多子此必苦李取之信然
魏明帝于宣武场上断虎爪牙纵百姓观之王戎七
岁亦往看虎攀栏而吼其声震地观者无不辟易颠
仆戎湛然不动了无恐色
晋书刘元海载记元海龆龀英慧七岁遭母忧擗踊
号叫哀感旁邻宗族部落咸共叹赏时司空太原王
昶等闻而嘉之并遣吊赙
荀羡传羡字令则清和有准纔年七岁遇苏峻难随
父在石头峻甚爱之恒置膝上羡阴白其母曰得一
利刀子足以杀贼母掩其口曰无妄言
刘殷传殷七岁丧父哀毁过礼服丧三年未曾见齿
桓元传元大司马温之孽子也温临终命以为嗣袭
爵南郡公七岁温服终府州文武辞其叔父冲冲抚
元头曰此汝家之故吏也元因涕泪覆面众并异之
谢尚传尚幼有至性七岁丧兄哀恸过礼亲戚异之
苻坚载记坚年七岁聪敏好施举止不逾规矩每侍
洪侧辄量洪举措取与不失机候洪每曰此儿姿貌
瓖伟质性过人非常相也高平徐统有知人之鉴遇
坚于路异之执其手曰苻郎此官之御街小儿敢戏
于此不畏司隶缚邪坚曰司隶缚罪人不缚小儿戏
也统谓左右曰此儿有霸王之相左右怪之统曰非
尔所及也后又遇之统下车屏人密谓之曰苻郎骨
相不恒后当大贵但仆不见如何坚曰诚如公言不
敢忘德
十六国春秋辛攀字怀远年七岁随父爽在京师北
地程晓爽之亲友目攀而笑曰犁牛骍犊孺子之谓
攀曰戏及人亲非雅训也晓及众宾大奇异之
夏录土谷浑拾寅者虔国之弟也年数岁数大啼哭
母氏忧其不慧父树洛子曰此儿吾家骊驹伯乐尚
不能目之而况庸人哉终成吾门户者必在此子年
六七岁而器识不凡或谓之神童
杜祭酒别传君在孩抱之中异于凡童举宗奇之年
六七岁在县北郭与小儿辈为竹马戏有车行老公
停车视之叹曰此有奇相公恨不见
徐邈别传邈东莞人岐嶷朗慧聪悟七岁涉学诗赋
成章
孝子传华光字荣祖彭城人年七岁欲见父像求画
其父形像朝夕拜谒母有病辄呼天祷祠母即瘳愈
每得珍甘置父像前
吴猛年七岁时夏日伏于亲□下恐蚊□及父母
世说孙盛为庾公记室参军从猎将其二儿齐庄俱
行庾公不知忽于猎场见齐庄时年七八岁庾谓曰
君亦复来耶应声答曰所谓无小无大从公于迈
张元之顾敷是顾和中外孙皆少而聪慧和□知之
而常谓顾胜亲重偏至张颇不怿于时张年九岁顾
年七岁和与俱至寺中见佛般泥洹像弟子有泣者
有不泣者和以问二孙元谓被亲故泣不被亲故不
泣敷曰不然当由忘情故不泣不能忘情故泣
司空顾和与时贤共清言张元之顾敷是中外孙年
并七岁在□边戏于时闻语神情如不相属暝于灯
下二儿共叙客主之言都无遗失顾公越席而提其
耳曰不意衰宗复生此宝
宋书王景文传景文长子绚字长素年七岁读论语
至周监于二代外祖何尚之戏之曰耶耶乎文哉绚
即答曰草蓊风必偃少以敏慧见知及长笃志好学
官至秘书丞
谢庄传庄太常弘微子也年七岁能属文通论语及
长韶令美容仪太祖见而异之谓尚书仆射殷景仁
领军将军刘湛曰蓝田出玉岂虚也哉
广博物志谢庄七岁能文章当时称江东独步
王僧虔长子名慈外祖江夏王刘义恭迎之入中斋
施诸宝物恣其所取慈惟取素琴一张孝子图一事
时慈才七岁
南齐书谢传年七岁王彧见而异之言于宋孝
武孝武召见于稠人广众之中举动闲详应对合
旨帝甚悦诏尚公主值景和败事寝仆射褚渊闻
年少清正不恶以女结婚厚为资送
齐春秋晋安王子懋武帝子也年七岁时母阮淑媛
尝病危笃请僧行道有献莲花供佛者众僧以铜罂
盛水花更鲜子懋流涕礼佛誓曰若使阿姨护佑愿
华竟斋如故七日斋毕华更鲜红看视罂中稍有根
须阮病寻差世称其孝感
梁书南康简王绩传绩字世谨高祖第四子天监八
年封南康郡王邑二千户出为轻车将军领石头戍
军事十年迁使持节都督南徐州诸军事南徐州刺
史进号仁威将军绩时年七岁主者有受货洗改解
书长史王僧孺弗之觉绩见而辄诘之便即时首服
众咸叹其聪警
西阳王大钧传大钧性厚重不妄戏弄年七岁高祖
尝问读何书对曰学诗因命讽诵音韵清雅高祖因
赐王羲之书一卷
建平王大球传大球字仁珽大宝元年封建平郡王
邑二千户性明惠夙成初侯景围京城高祖素归心
释教每发誓愿恒云若有众生应受诸苦悉衍身代
当时大球年甫七岁闻而惊谓母曰官家尚尔儿安
敢辞乃六时礼佛亦云凡有众生应获苦报悉大球
代受其早慧如此
庾于陵传于陵七岁能言元理既长清警博学有才
思
陈庆之传庆之第五子昕七岁能骑射
王规传规子褒七岁能属文外祖司空袁昂爱之谓
宾客曰此儿当成吾宅相
王承传承仆射暕子七岁通周易选补国子生
刘昭传昭幼清警七岁通老庄义
南史明僧绍传僧绍子山宾七岁能言元理
陈书傅縡传縡幼聪敏七岁诵古诗赋至十余万言
北齐书崔昂传昂年七岁而孤伯父吏部尚书孝芬
常谓所亲曰此儿终当远至是吾家千里驹也
袁聿修传聿修七岁丧父居处礼度有若成人
隋书郎茂传茂少敏慧七岁诵骚雅日千余言
卢太翼传太翼七岁诣学日诵数千言州里号曰神
童
王贞传贞少聪敏七岁好学善毛诗礼记左氏传周
易诸子百家无不毕览
房彦谦传彦谦长兄彦雅以彦谦天性颖悟每奇之
亲教读书年七岁诵数万言为宗党所异
大唐新语贾嘉隐年七岁以神童召见时太尉长孙
无忌司空李绩于朝堂立语李戏之曰吾所倚者何
树嘉隐对曰松树李曰此槐也何忽言松嘉隐曰以
公配木则为松树无忌连问之曰吾所倚者何树嘉
隐曰槐树无忌曰汝不能复矫对耶嘉隐应声曰何
须矫对但取其以鬼配木耳绩曰此小儿作獠面何
得如此聪明嘉隐又应声曰胡面尚为宰相獠面何
废聪明绩状貌胡也
唐书吕才传才子方毅七岁能诵经太宗闻其敏召
见奇之赐束帛
李百药传百药七岁能属文父友陆乂等共读徐陵
文有刈琅邪之稻之语叹不得其事百药进曰春秋
鄅人藉稻杜预谓在琅邪客大惊号奇童
寿王瑁传初帝以永王等尚幼诏不入谒瑁七岁请
与诸兄众谢拜舞有仪矩帝异之
丁公着传公着三岁丧母七岁见邻媪抱子哀感不
肯食请于父绪愿绝粒学老子道父听之
任敬臣传敬臣五岁丧母哀毁天至七岁问父英曰
若何可以报母英曰扬名显亲可也乃刻志从学汝
南任处权见其文惊曰孔子称颜回之贤以为弗如
也吾非古人然见此儿信不可及
裴敬彝传敬彝七岁能文章性谨敏宗族重之号甘
露顶
李邺侯外传开元十六年元宗御楼大酺夜于楼下
置高座召三教讲论泌姑子员俶年九岁潜求姑备
儒服夜升高座词辩锋起谭者皆屈元宗奇之召入
楼中问姓名乃曰半千之孙宜其若是因问外更有
奇童如儿者乎对曰舅子泌年七岁能赋敏捷问其
宅居所在命中人潜伺于门抱之以入戒勿令其家
知元宗方与张说观□中人抱泌至俶与刘晏皆在
帝侧及元宗见泌谓说曰后来者与前儿迥殊仪状
真国器耳说曰诚然遂命说试为诗即令咏方圆动
静曰愿闻其状说应曰方如□盘圆如□子动如□
生静如□死说以其幼仍教之曰但可以意虚作不
得更实道□子泌曰随意即甚易耳元宗笑曰精神
全大于身泌乃言曰方如行义圆如用智动如逞才
静如得意说因贺曰圣代嘉瑞也元宗大悦抱于怀
抚其头命果饵啖之遂送申王院两月方归仍赐衣
物及彩数十且谕其家曰年少恐于儿有损未能与
官当善视之乃国器也
儿世说刘晏七岁为正字入禁中起居贵妃妃置膝
上亲为画眉总髻上问曰卿为正字正得几字曰天
下字皆正惟朋字未正
李宗谔七岁耻以父任得官后举进士三馆两制不
数年如父职
李礼成七岁其姑曰此儿平生未尝回顾异日必为
重器
唐书李贺传贺七岁能辞章韩愈皇甫湜始闻未信
过其家使贺赋诗援笔辄就如素构自目曰高轩过
二人大惊自是有名
蒋乂传乂性锐敏七岁时见庾信哀江南赋再读辄
诵
高郢传郢子定辩惠七岁读尚书汤誓跪问郢曰奈
何以臣伐君郢曰应天顺人何云伐邪对曰用命赏
于祖不用命戮于社是顺人乎郢异之
宋史刘温叟传温叟性重厚方正动遵礼法唐武德
功臣政会之后叔祖崇望相昭宗父岳后唐太常卿
温叟七岁能属文善楷隶岳时退居洛中语家人曰
吾儿风骨秀异所未知者寿耳今世难未息得与老
夫皆为温洛之叟足矣故名之温叟
杨澈传澈字晏如徽之宗人也世家建阳父思进晋
天福中北渡海因家于青州之北海累佐使幕澈幼
聪警七岁读春秋左氏传即晓大义周宰相李榖召
令默诵一无遗误榖甚异之
司马朴传朴字文季少育于外祖范纯仁绍圣党事
起父宏上书论辨得罪纯仁责永州疾失明客至必
令朴导以见时方七岁进揖应对如成人客皆警叹
种放传放沈默好学七岁能属文不与群儿戏
唐肃传肃当钱俶时始七岁能诵五经名闻其国中
后与孙何丁谓曹商游学者慕之
崔遵度传遵度纯介好学始七岁授经于叔父宪尝
以春秋编年史汉纪传之例问于宪宪曰此儿他日
成令名矣
李遵勖传遵勖子端懿字元伯性和厚喜问学颇通
阴阳医术星经地理之学七岁授如京副使侍真宗
东宫尤所亲爱尝解方玉带赐之稍长出入宫禁如
家人
李清臣传清臣字邦直魏人也七岁知读书日数千
言暂经目辄诵稍能戏为文章客有从京师来者与
其兄谈佛寺火清臣从傍应曰此所谓灾也或者其
蠹民已甚天固儆之耶因作浮图灾解兄惊曰是必
大吾门
杨亿传亿七岁能属文对客谈论有老成风
刘一止传一止七岁能属文试太学有司欲举八行
一止曰行者士之常不就登进士第为越州教授
司马光传光生七岁凛然如成人闻讲左氏春秋爱
之退为家人讲即了其大指自是手不释书至不知
饥渴寒暑群儿戏于庭一儿登瓮足跌没水中众皆
弃去光持石击瓮破之水迸儿得活其后京洛间画
以为图
席旦传旦七岁能诗尝登沉黎岭得句警拔观者惊
异
贾黄中传黄中幼聪悟七岁能属文触类赋咏父常
令蔬食曰俟业成乃得食肉十五举进士授校书郎
集贤校理
闻见前录贾黄中唐相耽四世孙也年七岁以童子
举及第李文公昉赠之诗曰七岁神童古所难贾家
门户有衣冠十人科第排头上五部经书诵舌端见
榜不知名字贵登筵未识管弦欢从今稳上青云去
万里谁能测羽翰至太平兴国中遂参大政
续湘山野录晏殊相年七岁自临川诣都下求举神
童时寇莱公出镇金陵殊以所业求见莱公一见器
之既辞命所乘赐马鞯辔送还旅邸复谕之曰马即
还之鞯辔奉资桂玉之费知人之鉴今罕其比
渑水燕谈录麻先生仲英有俊才七岁能诗随侍官
鄜州宋翰林白方谪官鄜闻而召之坐赋诗十篇宋
大称赏翌日宋以浣溪笺李廷珪墨诸葛氏笔遗之
乃赠以诗曰宣毫歙墨川笺纸寄与麻家小秀才七
岁能吟天骨异前生应折桂枝来
儿世说鲜于文宗七岁丧父父以种芋时亡明年对
芋呜咽如此终身
宿食舒自卖与王氏得大麦九斛以养母纔七岁后
官上党太守
桐江诗话山谷七岁作牧童诗云骑牛远远过前村
吹笛风斜隔陇闻多少长安名利客机关用尽不如
君
春渚纪闻陆农师左丞之父少师公规生七岁不能
言一日忽书壁间云昔年曾住海三山日月宫中数
往还无事引他天女笑谪来为吏向人间自此能言
语后登进士第官至卿监寿八十而终
冷斋夜话临川谢逸闲居多从衲子游不喜对书生
一日有贡士来谒坐定曰每欲问无逸一事辄忘之
尝闻人言欧阳修果何如人无逸熟视久之曰旧亦
一书生后甚显达尝参大政又问能文章否无逸曰
也得无逸之子宗野方七岁立于旁闻之匿笑而去
吉安府志李如圭吉水人七岁能文随父宦至京孝
宗召见诵尚书无逸上喜赐宴因父在以珠帘隔之
罢宴撤珠帘以赐如
高正夫安福人七岁通五经宁宗召试宝慈宫赐衣
绶除正字说书宝谟阁尚豫章郡主
长沙府志谭昭宝字珍卿茶陵人提举用式子也五
岁能读五经知为文辞七岁应童子科中上第其谢
启略曰七岁远离于膝下九经流出于胸中蓍卦兼
太极之图蓬矢效由基之射童科虽异文解则同破
云川千古之天荒驾月殿丹梯之云路启上理宗见
而奇之大加称赏
贺德英湘乡人七岁能文理宗淳佑丙戌父以讼系
狱德英乃诣县自陈乞试以赎父罪令问所习对以
通毛诗春秋语孟策与诗赋令各出一题援笔立就
遂荐于朝与金起岩等同试德英第一
金史麻九畴传九畴三岁识字七岁能草书作大字
有及数尺者一时目为神童章宗召见问汝入宫殿
中亦惧怯否对曰君臣父子也子宁惧父耶上大奇
之
徒单镒传镒颖悟绝伦甫七岁习女直字
元史许衡传衡幼有异质七岁入学授章句问其师
曰读书何为师曰取科第耳曰如斯而已乎师大奇
之每授书又能问其旨义久之师谓其父母曰儿颖
悟不凡他日必有大过人者吾非其师也遂辞去父
母强之不能止
韩性传性七岁读书数行俱下日记万言
庐江县志吕谊静乐知县吕廷信子七岁能文洪武
十年举神童召见命读大诰应对豁然上喜悦之御
赐袍带笔墨授翰林院博士
山房随笔三水林观过年七岁嬉游市中以鬻诗自
命或戏令咏转失气云视之不见名曰希听之不闻
名曰夷不啻若是其口出人皆掩鼻而过之林试神
童科不甚达
檐曝偶谈和叔时年七岁其伯氏问曰日出雨落公
婆相角是何语和叔曰阴阳不和
见闻录三原王公承七岁作屋隙诗略曰风来臬
上响月到枕边明又作先师孔子木主朝夕拜之春
秋则于太淑人所取钱十数文具香果而祭之
雪涛诗评江夏吴伟号小仙以画名世武宗赐号曰
画状元当其童时鬻于人家为伴读年七岁纔入塾
便伸纸作小画一幅题其额曰白头一老子骑驴去
饮水岸上蹄踏蹄水中嘴对嘴塾师见之大奇然则
伟亦天授非人力也
明外史彭勖传勖幼有异禀七岁从乡人入佛寺独
不拜僧强之叱曰彼不衣冠而袒跣何拜为
胡翰传翰幼聪颖异常儿七岁时道拾遗金坐守其
人而还之
艾南英传南英七岁作竹林七贤论
处州府志戴梦龄青田人岐疑颖悟七岁如成人为
文操笔立就一日先辈谓之曰项羽闻楚歌赋作者
多不工童子能之乎梦龄唯唯移时草就坐客惊骇
曰此奇才也有司将以闻于朝其父固辞乃止未冠
而卒后人名其所居之山为神童峰
长沙府志邓熛益阳人也七岁能文邑令命破白颈
乌鸦立破云浑具乎色之元间具乎色之素太极中
之一物也
莆田县志林万潮年七岁作闻鼓诗谁击堂前鼓如
闻出地雷百花犹未发全仗数声催

　七岁部杂录
谈苑王元长曰小儿五岁曰鸠车之戏七岁曰竹马
之游

　七岁部汇考
礼记
　　曲礼
人生七年曰悼虽有罪不加刑焉

注
吕氏曰悼怜爱也悼者幼而知未及虽或有罪
　情不出于故故不加刑
　　内则
子生七年男女不同席不共食

注
蚤其别也
释名
　　释长幼
七年曰悼悼逃也知有廉耻隐逃其情也亦言是时
而死可伤悼也