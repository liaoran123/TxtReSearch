
　还归部纪事
左传僖公二十二年晋太子圉为质于秦将逃归谓
嬴氏曰与子归乎对曰子晋太子而辱于秦子之欲
归不亦宜乎寡君之使婢子侍执巾栉以固子也从
子而归弃君命也不敢从亦不敢言遂逃归
襄公十四年夏诸侯之大夫从晋侯伐秦济泾而次
至于棫林荀偃令曰鸡鸣而驾塞唯夷唯余马首
是瞻栾黡曰晋国之命未是有也余马首欲东乃归
下军从之
定公五年申包胥以秦师至败吴师子期又战于公
□之溪吴师大败吴子乃归囚闉舆罢闉舆罢请先
遂逃归叶公诸梁之弟后臧从其母于吴不待而归
叶公终不正视
昭公十三年季孙犹在晋子服惠伯私于中行穆子
曰鲁事晋何以不如夷之小国鲁兄弟也土地犹大
所命能具若为夷弃之使事齐楚其何瘳于晋亲亲
与大赏共罚否所以为盟主也子其图之谚曰臣一
主二吾岂无大国穆子告韩宣子且曰楚灭陈蔡不
能救而为夷执亲将焉用之乃归季孙惠伯曰寡君
未知其罪合诸侯而执其老若犹有罪死命可也若
曰无罪而惠免之诸侯不闻是逃命也何免之为请
从君惠于会宣子患之谓叔向曰子能归季孙乎对
曰不能鲋也能乃使叔鱼叔鱼见季孙曰昔鲋也得
罪于晋君自归干鲁君微武子之赐不至于今虽获
归骨于晋犹子则肉之敢不尽情归子而不归鲋也
闻诸吏将为子除馆于西河其若之何且泣平子惧
先归惠伯待礼
吴越春秋吴王赦越王归国越王还至浙江之上望
见大越山川重秀天地再清王与夫人叹曰吾已绝
望永辞万民岂料再还重复乡国言竟掩面涕泣阑
干此时万姓咸欢群臣毕贺
琅嬛记张璘者秦人也字子石年二十与其弟耕性
好读书耕毕辄握典籍吾伊陇上人笑曰凡读书者
皆所以荣亲显名声也今终日孜孜而不离畎亩则
读书何益乎人谓张孺子多才吾不信矣璘闻之曰
是何难哉于是裹粮负书求见秦王说之以强秦弱
诸侯之策指甚深妙秦王说之拜为上卿璘曰臣少
贫贱恒为乡里所戮笑幸遇陛下官为上卿实非所
冀有如藉陛下神灵使得锦衣还乡足矣秦王留之
再三固辞于是赐以黄金珠玉锦绣发车马人徒送
之归里人以为荣无不蒲伏而前不敢仰视璘故自
尊贵而痛抑之居数日尽召宗族乡党与欢饮尽出
所赐黄金珠玉锦绣散之家无所留躬操耒耜与妻
子戮力终不出矣
晋书张翰传翰入洛见秋风起乃思吴中菇菜莼羹
鲈鱼脍曰人生贵得适志何能羁宦数千里以要名
爵乎遂命驾而归
异苑句章人吴平州门前忽生一株青桐树上有谣
歌之声平恶而砍杀平随军北征首尾三载死桐□
自还立于故根之上又闻树巅空中歌曰死桐今更
青吴平寻当归适闻杀此树已复有光辉平寻复归
陈书沈□传□为从事中郎梁元帝征为给事黄门
侍郎领尚书左丞荆州陷为西魏所虏魏人甚礼之
授□仪同三司□以母老在东恒思归国恐魏人爱
其文才而留之恒闭门却扫无所交游时有文章随
即弃毁不令流布尝独行经汉武通天台为表奏之
陈己思归之意其辞曰臣闻乔山虽掩鼎湖之灵可
祠有鲁既荒大庭之迹无泯伏惟陛下降德猗兰纂
灵丰谷汉道既登神仙可望射之罘于海浦礼日观
而称功横中流于汾河指柏梁而高宴何其乐也岂
不然欤既而运属上仙道穷晏驾甲帐珠帘一朝零
落茂陵玉□宛出人间陵云故基共原田而膴膴别
风余趾对陵阜而茫茫羁旅缧臣能不落泪昔承明
既厌严助东归驷马可乘长卿西返恭闻故实窃有
愚心黍稷非馨敢忘僥福奏讫其夜□梦见有宫禁
之所兵卫甚严□便以情事陈诉闻有人言甚不惜
放卿还几时可至少日便与王克等并获东归
独异志唐初有僧元装往西域取经一去十七年始
去之日于齐州灵岩寺院有松一本立于庭装以手
摩其枝曰吾西去求佛教汝可西长若归即此枝东
向使吾门人弟子知之及去年年西指约长数丈一
年忽东向门人弟子曰教主归矣乃西迎之装果还
归得佛经六百部至今众谓之摩顶松
三梦记天后时刘幽求为朝邑丞常奉使归未及家
十余里适有佛堂寺路出其侧闻寺中歌笑欢洽寺
垣短缺尽得睹其中刘俯身窥之见十数人儿女杂
坐罗列盘馔环绕之而共食见其妻在坐中语笑刘
初愕然不测其故久思之且思其不当至此复不能
舍之又熟视容止言笑无异将就察之寺门闭不得
入刘掷瓦击之中其罍洗破迸走散因忽不见刘逾
垣直入与从者同视殿庑皆无人寺□如故刘讶益
甚遂驰归比至其家妻方寝闻刘至乃叙寒暄讫妻
笑曰向梦中与数十人同游一寺皆不相识会食于
殿庭有人自外以瓦砾投之杯盘狼藉因而遂觉刘
亦具陈其见
仇池笔记昔人有远行者欲观其妻于己厚薄取金
钗藏之壁中忘以语之既行而病且死以告其仆既
而不死忽闻空中有声真其夫也曰吾已死以为不
信金钗在某处妻取得之遂服丧其后夫归妻乃反
以为鬼也
内观日疏晁采畜一白鹤名素素一日雨中忽忆其
夫试谓鹤曰昔王母青鸾绍兰燕子皆能寄书达远
汝独不能乎鹤延颈向采若受命状采即援笔直书
二绝系于其足竟致其夫寻即归矣诗曰□前细雨
日啾啾妾在闺中独自愁何事玉郎久离别忘忧纵
对岂忘忧又曰春风送雨过□东忽忆良人在客中
安得妾身今似雨也随风去与郎同
宋史晁补之传补之历礼部郎中徙湖州密州果州
遂主管鸿庆宫还家葺归来园自号归来子
渑水燕谈录孙宣公奭以太子少傅致仕居于郓一
日置宴私厅语客曰白傅有言多少朱门锁空宅主
人到老不曾归今老夫归矣喜动于色

　　还归部艺文二
诗
词

　　豳风东山四章
　成王既得鸱鸮之诗又感风雷之变始悟而迎周
　公于是周公东征已三年矣既归因作此诗以劳
　归士
我徂东山慆慆不归我来自东零雨其蒙我东曰归
我心西悲制彼裳衣勿士行枚蜎蜎者蠋烝在桑野
敦彼独宿亦在车下
我徂东山慆慆不归我来自东零雨其蒙果裸之实
亦施于宇伊威在室蟏蛸在户町□鹿场熠耀宵行
亦可畏也伊可怀也
我徂东山慆慆不归我来自东零雨其蒙鹳鸣于垤
妇叹于室洒埽穹窒我征聿至有敦瓜苦烝在栗薪
自我不见于今三年
我徂东山慆慆不归我来自东零雨其蒙仓庚于飞
熠耀其羽之子于归皇驳其马亲结其缡九十其仪
其新孔嘉其旧如之何
　　还旧园作见颜范二中书　　　宋谢灵运
辞满岂多秩谢病不待年偶与张邴合久欲还东山
圣灵昔回眷微尚不及宣何意冲飙激烈火纵炎烟
焚玉发昆峰余燎遂见迁投沙理既迫如□愿亦愆
长与欢爱别永绝平生缘浮舟千仞壑总辔万寻巅
流沫不足险石林岂为艰闽中安可处日夜念归旋
事踬两如直心惬三避贤托身青云上栖岩挹飞泉
盛明荡氛昏贞休康屯邅殊方感成贷微物豫采甄
感深操不固质弱易扳缠曾是返昔园语往实款然
曩基即先筑故池不更穿果木有旧行壤石无远延
虽非休□地聊取永日闲卫生自有经息阴谢所牵
夫子照清素探怀授往篇
　　学古赠丘永嘉征还　　　　　梁何逊
龙马鱼肠剑躞蹀起风尘结客葱河返喧喧动四邻
入墟犹忆旧觅巷复疑新窥见应门出遥识下机人
相悲泪欲下离别方自陈
　　和傅郎岁暮还湘川　　　　　陈阴铿
苍茫岁欲晚辛苦客方行大江静犹浪扁舟独且征
棠枯绛叶尽芦冻白花轻戍人寒不望沙禽迥未惊
湘波各深浅空轸念归情
　　长安还至方山怆然自伤　　　　沈炯
秦军坑赵卒遂有一人生虽还旧乡里危心曾未平
淮源比桐柏方山似削成犹疑屯虏骑尚畏值胡兵
空村余拱木废邑有颓城旧识既已尽新知皆异名
百年三万日处处此伤情
　　南还寻草市宅　　　　　　　　江总
红颜辞巩洛白首入轘辕乘春行故里徐步采芳荪
径毁悲求仲林残忆巨源见桐犹识井看柳尚知门
花落空难遍莺啼静易喧无人访语默何处叙寒温
百年独如此伤心岂复论
　　岁暮还宅　　　　　　　　　　前人
悒然想泉石驱驾出城台玩竹春前笋惊花雪后梅
青山殊可对黄卷复时开长绳岂系日浊酒倾一杯
　　回乡偶书二首　　　　　　唐贺知章
少小离乡老大回乡音无改鬓毛衰儿童相见不相
识笑问客从何处来
　　又
离别家乡岁月多近来人事半销磨唯有门前镜湖
水春风不改旧时波
　　休暇还旧业便使　　　　　　　王维
谢病始告归依依入桑梓家人皆伫立相候柴门里
时辈皆长年成人旧童子上堂家庆毕愿与姻亲齿
论旧忽余悲目存且相喜田园转芜没但有寒泉水
衰柳日萧条秋光清邑里入门乍如客休骑非便止
中饮顾王程离忧从此始
　　乡试后自巩还田家邻友见过之作
　　　　　　　　　　　　　　　　卢象
鸡鸣出东邑马倦登南峦落日见桑柘翳然丘中寒
邻家多旧识投暝来相看且问春税苦兼陈行路难
园场近阴壑草木易雕残峰晴雪犹积涧深冰已团
浮名知何用岁晏不成欢置酒共君饮当歌聊自宽
　　夕次圃田店　　　　　　　　　祖咏
前路入郑郊尚经百余里马烦时欲歇客归程未已
落日桑柘阴遥林烟火起西还不遑宿中夜渡泾水
　　羌村三首州
在
鄜州
　　　　杜甫
峥嵘赤云西日脚下平地柴门鸟雀噪归客千里至
妻孥怪我在惊定还拭泪世乱遭飘荡生还偶然遂
乡人满墙头感叹亦欷歔夜阑更秉烛相对如梦寐
　　又
晚岁迫偷生还家少欢趣娇儿不离膝畏我复却去
忆昔好追凉故绕池边树萧萧北风劲抚事煎百虑
赖知禾黍收已觉糟□注如今足斟酌且用慰迟暮
　　又
群鸡正乱叫客至鸡斗争驱鸡上树木始闻扣柴荆
父老四五人闻我久远行手中各有携倾榼浊复清
苦辞酒味薄黍地无人耕兵革既未息儿童尽东征
请为父老歌艰难愧深情歌罢仰天叹四座泪纵横
　　到村　　　　　　　　　　　　前人
碧涧虽多雨秋沙先少泥蛟龙引子过荷芰逐花低
老去参戎幕归来散马蹄稻粱须就刈榛草即相迷
蕃积思江汉顽□感町畦暂酬知己分还入故林栖
　　春归　　　　　　　　　　　　前人
苔径临江竹茅檐覆地花别来频甲子归到忽春华
倚杖看孤石倾壶就浅沙远鸥浮水凈轻燕受风斜
世路虽多梗吾生亦有涯此身醒复醉乘兴即归家
　　归来　　　　　　　　　　　　前人
客里有所过
一
作适
归来知路难开门野鼠走散帙壁
鱼干洗杓开新酝低头试小盘
一作
着小冠
凭谁给□
细酌老江干
　　北归入至德州界偶逢洛阳邻家李光宰
　　　　　　　　　　　　　　　刘长卿
生涯心事已蹉跎旧路依然此重过近北始知黄叶
落向南空见白云多灾州日日人将老寒渚年年水
自波华发相逢俱若是故园秋草复如何
　　送张十八归桐庐　　　　　　　前人
归人乘夜艇带月过江村正落寒潮水相随夜到门
　　早渡伊川见旧村　　　　　　　钱起
昆鸡鸣曙霜秋水寒旅涉渔人昔邻舍相见具舟楫
出浦兴未尽向山心更惬村落通白云茅茨隐红叶
东皋满时稼归客欣复业
　　岁初归旧山酬寄皇甫侍御　　　前人
欲知愚谷好久别与春还莺暖初归树云晴却恋山
石田耕种少野客性情闲求仲应难见残阳且掩关
　　酬曹侍御过象县见寄　　　　柳宗元
破额山前碧玉流骚人遥驻木兰舟春风无限潇湘
意欲采苹花不自由
　　容州回一首送陆三　　　　　戴叔伦
西南积水远老病喜生归此地故人别空余泪满衣
　　归家　　　　　　　　　　　　杜牧
稚子牵衣问归来何太迟共谁争岁月赢得鬓成丝
　　西归　　　　　　　　　　　于武陵
不系与舟闲悠悠吴楚间羞将新白发却到旧青山
一叶忽离树几人同入关长安有家住秋至又西还
　　东归途中作　　　　　　　　　罗隐
松橘苍黄覆钓矶早年生计近年违老知风月终堪
恨贫觉家山不易归别岸客帆和雁落晚程霜叶向
人飞买臣严助精灵在应笑无成一布衣
　　过家　　　　　　　　　　宋黄庭坚
络纬声转急田车寒不运儿时手种柳上与云雨近
舍傍旧佣保少换老欲尽宰木□苍苍田园变畦畛
招延屈父党劳问走婚亲归来□作客顾影良自哂
一生萍托水万事雪侵鬓夜来风陨霜干叶落成阵
灯花何故喜大是报书信亲年当喜惧儿齿欲毁□
系船三百里去梦无一寸
　　还家即事　　　　　　　　　　朱熹
献岁事行役徂春始还归昔往草未芳今来翠成帏
扶□满园阴时禽互翻飞丛萱亦已秀丹葩耀晨晖
即事谁与娱淹留自忘机日暮复出门怅然心事违
古人不可见独掩荒园扉
　　归白石故庐　　　　　　　　林景熙
四邻井出荒墟独鹤归来认旧庐一径苍苔供瘦
策半簪华发伴残书斜阳巷陌语初燕新水池塘生
细鱼小立春风怜寂寞忽吹花片入襟裾
　　还家五首　　　　　　　　金王若虚
日日他乡恨不归归来老泪更沾衣伤心何啻辽东
鹤不但人非物亦非
　　又
荒陂依约认田园松竹存亡不足论我自无心更怀
土不妨犹有未招魂
　　又
山杏溪桃化棘榛舞台歌榭堕灰尘春来底事堪行
处门外流莺枉唤人
　　又
回思梦里繁华事幸及当年乐此身闲立斜阳看儿
戏怜渠虚作太平人
　　又
艰危尝尽鬓成丝转觉喧哗不可期几度哀歌仰天
问何如还我未生时
　　还鄂城旧居　　　　　　　　王元粹
南风兵尘远病客返旧居入门顾四壁书籍亦无余
数口共嗷嗷日事将何如屋破未暇葺草满须当锄
昔去季冬未今来孟夏初深愧资用绝时时烦里闾
　　清河道中暮归　　　　　　　朱自牧
缓辔溪边喜乍晴夕阳流水浸孤城川平佛塔层层
见浪稳商舟尾尾行十里烟霞随野步两崖禾黍撼
秋声雨旸虽有丰年兆久客都无地可耕
　　宿旧县四更而归道中摭所见作行路难
　　　　　　　　　　　　　　　党怀英
三星排空山月明思归客子夜半行单衣短褐风凄
清响踏黄叶栖禽惊匆匆晓转沙岸侧枯蓼寒芦鸣
索率山月欲随山烟黑前途无人脚无力行路难堪
叹息
　　还至别业四首　　　　　　明何景明
鸡鸣高树杪狗吠墟里间家人望车徒远客造门端
入门问所亲上堂叙悲欢行人暮饥渴秉烛具盘餐
明月照西户三星烂中天出门践野草白露倏已漙
十年苦行役兹夕方来旋宁知非梦寐忽忽心未安
　　又
诘晨亲友至筐榼携所需各言平生欢念子久离居
绸缪语未毕展席临前除园荣亦已抽况有盘中鱼
人情惓怀土富贵岂常于无为泥形迹所愿恒相俱
　　又
依依入乡闾惨恻历故疆行迈逾几时所见忽以更
成人匪故识耆齿日雕丧平生所同欢转盼殊存亡
羁魂邈遐域旅柩归中堂人命不相持奄忽如朝霜
抚事感今昔喟然热肠
　　又
弭驾及春暮比屋事耘耕时物展遐瞩契我遗俗情
故林茂以密敝庐亦将成芳兰冒紫葳园柳尚垂荣
泽葵蔓废井瓜田依故城策杖衡门下仰偃遂平生
所愿在怡亲余者奚足营世态恶衰歇天道递亏盈
驷马岂不贵翻覆坐相倾
　　松陵夜泊　　　　　　　　　　史鉴
城阴分手即天涯岭树江云别路赊未到故园犹是
客忽闻乡语似还家灯前今夜愁无寐镜里明朝鬓
有华欲问归舟何处宿月明和雁在芦花
　　还家十韵　　　　　　　　　　文林
中外驱驰二十年暂依桑梓息尘缘岂无薄禄终非
计幸已还家莫问田岁久先庐从敝甚水边乔木故
依然过从喜有贫亲戚检理犹存旧简编千载秋风
三径菊一篙春水五湖船饭抄云子长腰米羹煮银
丝缩项□绕屋溪声林下乐满花影日高眠晚于
世味骎骎淡静觉闲居事事贤作计已逃多辱外收
功能及未衰前只应今夜西斋梦不到红云北斗边
　　述归　　　　　　　　　　　王叔承
离家四五载骨肉多猜疑生还不自分忽如梦与迷
小儿不识父大儿惊我归妻子怨离别笑言仍嗟咨
此别未为久何得生酸悲明朝事行役为余备晨炊
　　抵里　　　　　　　　　　　　尹伸
数椽败屋几车书林下生涯亦有余为爱流光贪取
静小成韵事莫教虚轻鲦出水堪垂钓啼鸟催耕或
过庐偶接农谈欣卜岁渐捐车服近□锄
　　远回吴中　　　　　　　　　时用章
船首看山兴不孤西风吹我过姑苏塞烟古木夫差
墓落日平芜范蠡湖野店唤沽双酘酒渔舟争买四
腮鲈故乡咫尺明朝到十载离愁一旦无
　　浣溪纱
远
归
　　　　　宋晏几道
午醉西桥夕未醒雨花凄断不堪听归时应减鬓边
青　衣化客尘今古道柳含春意短长亭凤栖争见
路傍情
　　临江仙
将至家
寄所欢
　　明杨慎
数了归期还又数今朝才是归期独眠孤馆费相思
梦阑鸡叫早心急马行迟　寄语同心双带结体教
瘦损腰肢花明月满尽来时先凭双喜鹊报与个侬
知

　还归部艺文一
　　归去来辞
有
序
　　　　　晋陶潜
　余家贫又心惮远役彭泽县去家百里故便求之
　及少日眷然有归与之情自免去职因事顺心故
　命篇曰归去来
归去来兮田园将芜胡不归既自以心为形役奚惆
怅而独悲悟已往之不谏知来者之可追实迷途其
未远觉今是而昨非舟遥遥以轻扬风飘飘而吹衣
问征夫以前路恨晨光之熹微乃瞻衡宇载欣载奔
僮仆欢迎稚子候门三径就荒松菊犹存携幼入室
有酒盈□引壶觞以自酌盼庭柯以怡颜倚南□以
寄傲审容膝之易安园日涉以成趣门虽设而常关
策扶老以流憩时矫首而遐观云无心以出岫鸟倦
飞而知还景翳翳以将入抚孤松而盘桓归去来兮
请息交以绝游世与我而相遗复驾言兮焉求悦亲
戚之情话乐琴书以消忧农人告予以春及将有事
于西畴或命巾车或棹孤舟既窈窕以寻壑亦崎岖
而经丘木欣欣以向荣泉涓涓而始流善万物之得
时感吾生之行休已矣乎寓形宇内复几时曷不委
心任去留胡为遑遑欲何之富贵非吾愿帝乡不可
期怀良辰以孤往或植杖而耘耔登东皋以舒啸临
清流而赋诗聊乘化以归尽乐夫天命复奚疑
　　归涂赋
有
序
　　　　　宋谢灵运
　昔文章之士多作行旅赋或欣在观国或怵在斥
　徒或述职邦邑或羁役戎陈事由于外兴不自已
　虽高才可推求怀未惬今量分告退反身草泽径
　涂履运用感其心赋曰
承百世之庆灵遇千载之优渥匪康衢之难践谅跬
步之易局践寒暑以推换眷桑梓以缅邈褫簪带于
穷城反巾褐于空谷果归期于愿言获素念于思乐
于是舟人告办伫楫在川观鸟候风望景测圆背海
向溪乘潮傍山凄凄送归悠悠告旋时旻秋之杪节
天既高而物衰云上腾而雁翔霜下沦而草腓舍阴
漠之旧浦去阳景之芳蕤林乘风而飘落水鉴月而
含辉登青田之枉渚逗白岸之空亭路威夷而诡状
山侧背而异形停余舟而淹留搜缙云之遗迹漾百
里之清潭见千仞之孤石历古今而长在经盛衰而
不易
　　北使还与永丰侯书　　　　　梁刘潜
足践寒地身犯朔风暮宿客亭晨炊谒舍飘飖辛苦
迄届毡乡杂种覃化颇慕中国兵传李绪之法楼拟
卫律所治而毳幕难淹酪浆易厌王程有限时及玉
关射鹿胡奴乃与归国刻龙汉节还持入塞马衔苜
蓿嘶疑故墟人获蒲萄归种旧里稚子出迎善邻相
劳倦握蟹螯亟覆虾□每取朱颜略多自醉用此终
日亦以自娱
　　还林赋　　　　　　　　　　　丘迟
　爰自京师言归旧岭今风古辙每动寸衷因事而
　书不觉成卷非谓为文聊记行途所经云尔
太□弥节祝融耸驾炎锺泛响青钥静吹丘子税辕
畿路总舳川湄褫魂故岭结梦旧墀揆身世而载怀
镜古今而兴辞验难停于杨辙昭易改于墨丝匪追
举而辨命岂适尹而问蓍担簦无白璧之想负书靡
黑貂之悲缆解山潮首顾京澨仰绛堞之纷回与素
津之容裔荃桡往来芰盖经过依稀子陵之钓仿□
沧浪之出入风霞游息云露阶伺禽飞□高月度
踟蹰七教徘徊五礼永剪带于关上长缉巾乎林底
　　归魂赋
有
引
　　　　　　陈沈炯
　古语称收魂升极周易有归魂卦屈原着招魂篇
　故知魂之可归其日已久余自长安反乃作归魂
　赋其辞曰
伊吾人之陋宗资元圣而云始肇邰閟之灵源分昌
发之世祀实闻之乎家记又孚之于惇史亢宗贵而
博古四史成乎一身怪日月之辽远而承袭之相因
岂少贱之能察非末学之知津也若夫风流退让在
秦作相越江以东惟戎及酆出忠出孝且卿且公世
历十五爰逮余躬值天地之幅裂遭日月之氛虹去
父母之邦国埋形影于胡戎绝君臣而辞骨肉蹐厚
地而局苍穹抱北思之胡马望南飞之夕鸿泣沾襟
而杂露悲微吟而带风昔休明之云始余播弃于天
地自太学而游承明出书生而从下吏身豫封禅之
官名入南宫之记登玉墀之深眇出金门之崇邃受
北狄之奉书礼东夷之献使实不尝至屈膝逊言以
殊方降意嗟五十之逾年忽流离于凶忒值中军之
失权而大盗之移国何赤疹之四起岂黄雾之云塞
祈瘦弟于赤眉乞老亲于剧贼免伏质以解衣遂窘
身而就勒既而天道祸淫否终斯泰灵圣奋发风云
响会扫欃枪之星斩蚩尤之□余扳逆而□从遂妻
诛而子害虽分珪而祚土迄长河之如带肌肤之痛
何泯潜翳之悲无状我国家之沸腾我天下之匡复
我何辜于上元我何负于邻睦背盟书而我欺图信
神而我戮彼孟冬之云季总官司而就绁托马首之
西暮随槛车而回辙履峨峨之层冰面飗飗之岩雪
去莫敖之所缢过临江之轨折矧今古之悲凉□攒
心而沾袂渡狭石之欹危跨清津之幽咽鸟虚弓而
自陨猿号子而腹裂历沔汉之逶迤及楚郡之参差
望隆中之大宅映岘首之沈碑既缧然而就鞅非造
次之能窥至若高祖武皇帝之基天下也岐周景亳
之地龟图雀书之秘醒醉之歌咏绝让畔之田鳞次
余既长于克民觉何从而掩泗洧水兮深且清宛水
兮澄复明昔南阳之穰县今百雉之都城我太宗之
威武遏宛洧而陈兵百万之虏俄成鱼□千仞之阜
倏似沧瀛虽德刑成于赦服故蛮狄震乎雄名乃寻
浙而历商遂经秦而至洛觉高蹈之清远具风云之
倏烁其山也则嵚岑嵬岩嵝婆陀或孤峰而秀聚
或逸出而横罗千岁之木坐岭表百丈之石枕溪阿
其水则砰訇瀄汨或宽或疾击万濑而相奔聚千流
而同出何武关之狭隘而汉祖之英雄山万里而仰
云雾水百仞而写蜿虹若一夫而守隘岂万众之能
攻去青泥而逾白鹿越渥水而到青门长卿之赋可
想邵平之迹不存咄嗟骊山之阜惆怅灞陵之园文
恭俭而无□嬴发掘其何言访轵道之长组舍蓝田
之玙璠无故老之可讯□膴膴之空原登未央之北
阙望长乐之基趾伊太后之所居筑旗亭而成市槐
路□以三条方涂坦而九轨观阡陌之遗踪实不乖
乎前史傍直城而北转临横门而左趋南则董卓之
坞北则苻坚所居即二贼之墟垒为彼主之庭除终
南巃嵷太乙嵯峨九□崛起八垒连河汨经泥之混
浊盥渭渚之清波指咸阳而长望何赵李而经过息
甘泉而避暑犹爽垲而清和尔乃背长夏涉素秋卧
寒野坐林陬霜微凝而侵骨树裁动而风遒思我亲
戚之颜貌寄梦寐而魂求察故乡之安否但望斗而
观牛稚子夭于郑谷勉励愧乎延州闻爱妾之长叫
引寒风而入楸何精灵以堪此乃纵酒以陶忧至诚
可以感鬼秉信可以祈天何精陨而魄散忽魂归而
气旋解龙骖而见送走邮驿于亭传出向来之大道
反初入之山川受绕朝之赠策报李陵之别篇泪未
悲而自堕语未咽而无宣于是和风四起具物初荣
草极野而舒翠花分丛而落英鱼则潜波涣跃鸟则
应岭俱鸣随六合之开朗与风云而自轻其所涉也
州则二雍三荆昌欢江并唐安浙洛巴郢云平其水
则淮江汉洧随浩汗沣潦浐潏河泾渭相乱或浮深
而揭浅或凌波而沿岸每日夕而靡依常一步而三
叹蛮蜑之与荆吴元狄之与羌胡言语之所不通嗜
欲之所不同莫不迭足敛手低眉曲躬岂论生平与
意气止望首丘于南风悲城邑之毁撤意风水之渺
扬既尽地而谒帝乃怀橘而升堂何神仙之足学此
即云衣而虹裳也
　　思归赋　　　　　　　　　北魏袁翻
　翻为廷尉颇有不平之论及为平阳太守甚不自
　得遂作思归赋曰
日色黯兮高山之岑月逢霞而未皎霞值月而成阴
望他乡之阡陌非旧国之池林山有木而蔽月川无
梁而复深怅浮云之弗限何此恨之难禁于是杂石
为峰诸烟共色秀出无穷烟起不极错翻花而似绣
网游丝其如织蝶两戏以相追燕双飞而鼓翼怨驱
马之悠悠叹征夫之未息尔乃临峻壑坐层阿北眺
羊肠诘屈南望龙门嵯峨迭千重以耸翠横万里而
扬波远鼯与麝走鳐□及龟鼍彼暧然兮巩洛
此邈矣兮关河心□□兮徒伤思摇摇兮空满思故
人兮不见神翻覆兮魂断断魂兮如乱忧来兮不散
俯镜兮白水水流兮漫漫异色兮纵横奇光兮烂烂
下对兮碧沙上睹兮青岸岸上兮氤氲驳霞兮绛氛
风摇枝而为弄日照水以成文行履行兮川之畔望
复望兮望夫君君之门兮九重门余之别兮千里分
愿一见兮道我意我不见兮君不闻魄惝恍兮知何
语气缭戾兮独萦缊彼鸟马之无知尚有情于南北
虽吾人之固鄙岂忘怀于上国去上国之美人对下
邦之鬼蜮形既同于魍魉心匪殊于蝥贼欲修之而
难化何不残之云□知进退之非可徒终朝以默默
愿生还于洛滨荷天地之厚德
　　相州昼锦堂记　　　　　　宋欧阳修
仕宦而至将相富贵而归故乡此人情之所荣而今
昔之所同也盖士穷时困厄闾里庸人孺子皆得易
而侮之若季子不礼于其嫂买臣见弃于其妻一旦
高车驷马旌旗导前而骑卒拥后夹道之人相与骈
肩累迹瞻望咨嗟而所谓庸夫愚妇者奔走骇汗羞
愧俯伏以自悔罪于车尘马足之间此一介之士得
志于当时而意气之盛昔人比之衣锦之荣者也惟
大丞相魏国公则不然公相人也世有令德为时名
卿自公少时已擢高科登显仕海内之士闻下风而
望余光者盖亦有年矣所谓将相而富贵皆公所宜
素有非如穷厄之人侥幸得志于一时出于庸夫愚
妇之不意以惊骇而夸耀之也然则高牙大纛不足
为公荣桓圭衮冕不足为公贵惟德被生民而功施
社稷勒之金石播之声诗以耀后世而垂无穷此公
之志而士亦以此望于公也岂止夸一时而荣一乡
哉公在至和中尝以武康之节来治于相乃作昼锦
之堂于后圃既又刻诗于石以遗相人其言以快恩
雠矜名誉为可薄盖不以昔人所夸者为荣而以为
戒于此见公之视富贵为何如而其志岂易量哉故
能出入将相勤劳王家而夷险一节至于临大事决
大疑垂绅正笏不动声色而措天下于泰山之安可
谓社稷之臣矣其丰功盛烈所以铭彝鼎而被弦歌
者乃邦家之光非闾里之荣也余虽不获登公之堂
幸尝窃诵公之诗乐公之志有成而喜为天下道也