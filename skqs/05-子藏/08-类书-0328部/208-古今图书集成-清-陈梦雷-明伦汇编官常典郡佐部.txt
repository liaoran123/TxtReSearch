
　郡佐部汇考
　　秦
秦分天下为三十六郡始置守尉监
按史记秦始皇本纪二十六年秦初并天下分天下
以为三十六郡郡置守尉监
　　汉
汉承秦制郡有丞边郡有长史以掌兵马之职
按汉书百官表汉郡守秦官掌治其郡二千石有丞
边郡又有长史以掌兵马秩皆六百石
　　后汉
后汉郡置丞各二人属国如之
按汉书百官志每郡置太守一人丞二人郡当边戍
者丞为长史王国之相亦如之每属国置郡尉一人
比二千石丞二人
　　北齐
北齐上上郡太守属官有丞
按隋书百官志云云
　　辽
辽制黄龙府同知黄龙府事兴中府同知兴中府事
按辽史百官志云云
　　宋
哲宗元佑四年八月壬寅敕郡守贰以四善三最课
县令
按宋史哲宗本纪云云
　　金
金制诸总管府同知诸府同知
按金史百官志诸总管府同知都总管一员从四品
掌通判府事维婆速路同知都总管兼来远军事诸
府同知一员正四品
　　明
明各府同知一员后同知因事添革无定员
按明会典云云
太祖洪武三年秦淮府同知一考无过者升知府
按明会典云云
皇清
国朝外官
大清会典各府同知一员因事添革无定员

　郡佐部名臣列传
　　隋
　　郭绚
按隋书循吏传绚河东安邑人也家素寒微初为尚
书令史后以军功拜仪同历数州司马长史皆有能
名大业初刑部尚书宇文弼巡省河北引绚为副炀
帝将有事于辽东以涿郡为冲要访可任者闻绚有
干局拜涿郡丞吏人悦服数载迁为通守兼领留守
及山东盗贼起绚逐捕之多所□获时诸郡无复完
者唯涿郡独全后将兵击窦建德于河间战死人吏
哭之数月不息
　　敬肃
按隋书循吏传肃字弘俭河东蒲□人也少以贞介
知名释褐州主簿开皇初为安陵令有能名擢拜泰
州司马转豳州长史仁寿中为卫州司马俱有异绩
炀帝嗣位迁颍川郡丞大业五年朝东都帝令司隶
大夫薛道衡为天下群官之状道衡状称肃曰心如
铁石老而弥笃时左翊卫大将军宇文述当涂用事
其邑在颍川每有书属肃肃未尝开封辄令使者持
去述宾客有放纵者以法绳之无所宽贷由是述□
之八年朝于涿郡帝以其年老有治名将擢为太守
者数矣辄为述所毁不行大业末乞骸骨优诏许之
去官之日家无余财岁余终于家时年八十
　　南宋
　　裴昭明
按长沙府志昭明宋元徽中出为长沙郡丞罢任刺
史王蕴之曰卿清贫必无还资湘土人士有须一礼
之命者我不爱也昭明曰下官忝为郡佐不能光益
上府岂以鸿都之事仰累清风齐永明时为始安内
史及还甚贫罄世祖曰昭明当罢郡还遂无宅我不
读书不知古人中谁可比之
　　宋
　　王觌
按宋史本传觌字明叟泰州如皋人第进士熙宁中
为编修三司令式删定官不乐久居职求润州推官
二浙旱郡遣吏视苗伤承监司风旨不敢多除税觌
受檄覆按叹曰旱势如是民食已绝倒廪赡之犹惧
不克济尚可责以赋邪行数日尽除之监司怒捃摭
百出会朝廷遣使赈贷觌请见为言民间利病使者
喜归荐之除司农寺主簿转为丞
　　元
　　林兴祖
按元史本传兴祖字宗起福州罗源人至治二年登
进士第授承事郎同知黄岩州事三迁而知铅山州
铅山素多造伪钞者豪民吴友文为之魁远至江淮
燕蓟莫不行使友文奸黠悍鸷因伪造致富乃分遣
恶少四五十人为吏于有司伺有欲告之者辄先事
戕之前后杀人甚众夺人妻女十一人为妾民罹其
害□冤不敢诉者十余年兴祖至官曰此害不除何
以牧民即张榜禁伪造者且立赏募民首告俄有告
者至佯以不实斥去又有告获伪造二人并赃者乃
鞫之款成友文自至官为之营救兴祖命并执之须
臾来诉友文者百余人择其重罪一二事鞫之狱立
具逮捕其党二百余人悉置之法民害既去政声籍
甚江浙行省丞相别儿怯不花荐诸朝升南阳知府
改建德路同知俱未任至正八年特旨迁为道州路
总管行至城外獞贼已迫其后相去仅二十里时湖
南副使哈剌帖木儿屯兵城外闻贼至以乏军需欲
退兵兴祖闻即夜诣说留之哈剌帖木儿曰明日得
钞五千锭桐盾五百乃可破贼兴祖许之明日甫入
城视事即以恩信劝谕盐商贷钞五千锭且取郡楼
旧桐板为盾日中皆备哈剌帖木儿得钞盾大喜遂
留为御贼计贼闻新总管至一日具五百盾以为大
军且至中夕遁去永明县洞猺屡窃发为民害兴祖
以手榜谕之皆曰林总管廉而爱民不可犯也三年
不入境春旱虫食麦苗兴祖为文祷之大雨三日虫
死而麦稔已而罢兴作赈贫乏轻徭薄敛郡中大治
宪司考课以道州为最以年老致仕终于家
　　买住
按广东通志买住蒙古人为韶州路同知以廉介闻
至正十二年郴寇陷乐昌遂攻韶州买住跃马开门
身先士卒大破群贼俘戮千余人越二旬贼再至又
帅兵拒战大败之遂复乐昌乳源郡赖以完寻督兵
出余党时已有疾众劝之还买住厉声曰大丈夫
当以死报国今群盗方起安能高枕家中死儿女手
耶竟战死无以敛郡人义而祀之
　　明
　　罗性
按明外史杨卓传卓同邑罗性字子理博学有行谊
洪武初举于乡授德安同知大盗号糟李万户者捕
久不获株连系狱者数百人性至郡有指糟李死者
性辨其非是笞逐之悉出所系与期十日得糟李即
尽贷若曹众叩头愿尽力七日果得糟李尝治蔬圃
得窖铁万余斤会方赋铁造军器民争求售性曰此
天所以济民也吾何预焉悉以充赋秩满赴京坐擅
用枣木染军衣谪戍西安四方老师宿儒在西安者
数十人吴人邹奕曰合吾辈所读书庶几罗先生之
半年七十卒
　　詹俊
按明外史本传俊字用章当涂人洪武初征授磁州
同知时兵革初定招徕流移抚恤备至民有诉掘地
得金为众所攫者俊立众于庭谕以大义众感悟悉
还所攫金民怀金谢俊笑却之尝督民输饷潼关会
严寒车牛多死饷亏耗俊解银带易粟代输及归民
制带以偿俊卒不受邑有蝗为文吁天蝗悉出境久
旱俊作歌自责雨随注居三年迁汝宁府通判治廨
舍得窖钱役夫以献俊曰此汝所得何与我事尽畀
之人服其清操以疾告归州民垂涕挽留卒于道
　　卢熙
按苏州府志熙字公暨洪武四年以荐授睢州同知
时中原兵革甫定岁复荐饥熙一意休息惟恐伤之
明年行守事适御史□命搜访旧军籍见民充之睢
近千人檄熙拘送熙召民自实得常隶尺籍者数人
畀之御史怒械系曹吏必欲尽得不然以格诏论同
僚惧议发民应之熙曰吾守民吏也民散吾谁与处
乃自诣御史曰州已无军籍今民且散走独有同知
在请以充役御史怒斥去坚立不动竟不能夺后卒
于官贫不能葬官为具殓丧归吏民挽哭者千人道
遇大雨无一人少却其得民心如此熙为人雅饬信
厚博涉经史亦善笔札子充耘字次农文学得于家
传而制行尤高以能书荐留诰司将官之会熙死归
葬誓不复仕
　　周原
按明外史循吏传原字彦广繁昌人洪武十八年进
士授辰州推官调吉安时知府及同知通判皆缺人
原以一身兼数职才识明敏而□以公平庶务毕举
狱讼疏决无滞民负冤积岁不白者至原而悉白不
旬日囹圄为空后坐累免用荐起为蒲台知县有商
被盗疑其主人已诬服原觉有冤缓其狱而察之果
得真盗人服其明飞蝗入境原祷于神一日大风雨
蝗尽死岁以大稔士民莫不爱之改浙江新昌知县
治如故操亦为下所爱秩满迁磁州同知永乐二十
年卒于官民咸哀慕原通籍垂四十年其官弥迁弥
下而志不少变所在见称士论尤多之同时以下僚
着绩者州判官则有易州张友闻寿州许敏许州王
通县丞则有灵璧田诚安平耿福缘嘉定戴肃大名
贺祯主簿则有昌邑刘整襄垣乔育典史则有贵池
黄金兰深泽高文诸人友闻以冗员当汰部民言其
律己廉处事公勤于抚字乞改督本邑马政仁宗纳
之敏佐寿州善持己爱民民奏乞擢用即用为本州
同知通九载课最当迁民状其善政乞留进秩还任
诚丞灵璧满九载父老恐其迁去赴阙言诚居职廉
能抚民有道乞还之百姓诏以州判官秩仍□丞事
福缘两以冗员当汰皆为部民所留最后又当汰民
相率言福缘佐安平守法奉公视民若子赋役均盗
贼息田里获安今当去职民失所倚且见在县令有
疾求去乞即用福缘以活百姓宣宗嘉叹即擢为安
平知县肃丞嘉定惓惓爱民后以冗员调山东平阴
嘉定民一千三百余人共乞还任帝即从之祯在大
名励廉隅善抚恤吏民戴之洪熙元年冬以考称职
当迁秩民伏阙乞留诏即擢大名知县整在昌邑以
旧官还任当去部民言整有善政能恤民瘼戢吏奸
请留之昌邑帝可之育以九年考满诣京其耆老言
育持己廉谨抚下仁慈乞还襄垣终惠百姓诏进二
秩还任金兰既九载课最贵池父老赴阙下言其赋
政宽惠有爱民心请留任仁宗曰能致民数千里奏
留是不负朝廷任使矣即用为贵池知县文官深泽
能持己惠民民奏乞擢用宣宗嘉悦立擢深泽知县
　　张宗琏
按明外史循吏传宗琏字重器吉水人永乐二年进
士改庶吉士预修永乐大典授刑部主事奉命录囚
广东多所平反仁宗初简廷臣为东宫官擢左中允
宣宗嗣位进大理寺丞寻清军福建敕谕毋枉民纵
奸宗琏一奉敕书行事民以不扰尝有诏求贤郎中
况锺以宗琏应帝曰人皆举下僚锺独举吾近臣何
也会常州府缺同知遂以命之宗琏性淡泊居官不
携家一室萧然既□任职端督农行视河渠教以蓄
泄法亲履垄亩察其勤惰而劝戒之时坐阡陌与农
夫相尔汝如家人未尝加以笞辱遇老疾鳏寡尤垂
意焉所至饬学校正士习导以礼义士民翕然归心
及御史李立来清军请于兵部曰常州必得张同知
共事乃可部遂以委之立残鸷深刻意务得军凡军
户绝者必取同姓或姻娅及承佃产业之人酷刑使
承役怨声载途宗琏数与争立怒盛气诟詈宗琏不
为屈争之愈力坐是愤郁疽发于背宣德四年十月
卒官列城闻之奔走吊哭祭奠者弥月不绝暨丧归
素衣冠送者数千人江阴民为祠祀焉
　　藤员
按广东通志员瓯宁人正统三年同知韶州府明察
精敏吏不敢欺值岁祲公庾无积员辄倾囊告籴邻
郡命里正籍其尤窘者朝夕给之所活以千计郡治
改为淮王府王迁国于饶得请复为郡规制侈大且
吏胥无所于处往往僦民居员削雕还朴复其常式
又度地为吏舍限其出入绝交构之弊自昔郡吏惟
取充数鲜通律例每假于人员痛革之公牍必为式
以示令其草创而润色焉所部地介江闽湖三藩之
冲客户倍于土著少拂其意辄相煽弗靖而翁源乳
源尤甚员巡行开谕许其占籍遂与编户无异寻以
忧去比服阕耆老数百人诣阙乞再任会代者已赴
遂擢礼部郎中殁于土木之难赠奉政大夫官其子
弘
　　陈翰英
按广东通志翰英字廷献诸暨人少力学经史百家
靡不观览以三礼冠浙中成化八年同知南雄府勤
政恤民罕事刑罚惟德化是务癸巳秋广右流贼攻
始兴延及保昌郡中骚动翰英画策破之俘获数百
人民赖安堵都御史韩雍高其能劳以金帛录功第
一甲午摄郡驿传夫役一切省节之百姓称快形之
歌颂每以学校为风化首政暇诣学宫课诸生劝勉
备至多所成就始兴盘坑有纱帽石为祟触之即死
贼匿旁谷恣其剽掠翰英烈火焚之患寻息乙未夏
旱百姓嗷嗷躬斋沐往祷雨如注岁大稔尤善抚绥
始兴流民闻风复业者三百余家在政三年善政不
可胜纪
　　李嵩
按汝宁府志李嵩字文明汝阳人父缙吉安府通判
少从杨文贞公游博极群书领景泰癸酉乡荐除辰
州同知城麻阳黔阳两县民不知扰洞苗以争田相
雠杀嵩单骑往片言解之苗夷詟服竞献金宝悉却
不受九年秩满楚民及洞苗交奏复留三年擢镇远
知府尝行部遇虎正色端坐了无畏怖虎乃去无何
以致仕归经女儿涧风涛暴起舟且覆嵩仰天祝曰
嵩居官不敢欺天罔人如有之天覆吾舟须臾风止
抵家发箧惟图书数卷日以自娱所居舍坏太守欲
为修葺嵩不听年八十卒子举鄜州知州銮旌德知
县
　　李种
按□州府志种字嘉树南京金吾卫人前兵宪重之
子由乡举初选同知府事素优文学更吏治贤声
籍甚岭北第居官清苦不能元黄筐篚以事显贵所
遗不过帕履书刻一二种而已时三巢交讧抚而复
叛议设府同知坐镇其地往府官止驻龙南别遣一
冗员代往公既受任则单骑径进日开衙视事招出
巢民与之通互市坚约束有犯者责戒之不事姑息
巢民感其威信亦皆帖伏偶有因私忿而相仇杀者
公从中辨其曲直分解之不听事闻三院直指方按
吉一查盘使者过□州责公将迎礼薄于直指前诬
公激变直指信之褫职待鞫巢民赴诉实冤直指反
抶之于是逮公至省械系囚辱之公抑心抱痛不能
吐一语自理卒死旅馆巢民无所泄愤径杀二起衅
者
　　刘文栻
按靖江县志文栻字应程以选贡授四川什方知县
升云南陆凉知州两奏最再升广西梧州府同知归
养其在什方革羡例清宿□建学宫修邑乘力争采
皇木之檄获免者甚众在陆凉当汉蛮杂处土酋肆
螫善招抚怀辑之筑城卫民布置庐舍荒城渐成膏
壤在梧州以才守为上官所倚任前滇南土官以却
金修隙中蜚语论调时文栻年逾艾归为父元永与
母陈宜人称八十觞始终孺慕里党称之为人美须
眉笃于故旧赡及姻族人人德之年六十九卒
　　王重贤
按济南府志重贤字子尚直隶交河人由进士为济
南同知时值编审署禹城篆者以禹民豪健欲增焉
而老死者沿旧不除童孺悉收入版徭银视昔有加
邑人不服群相与号诉其前不听两台风闻乃以重
贤按行其事重贤既至汰其余银之浮额者二千两
蠲亡绝者二千两孩幼不成丁者又数百人邑人大
服未几转江西佥事道出禹城父老儿童遮道欢呼
至有图其形貌以俎豆之者邑士大夫勒石以记之
　　张星
按宣城县志星字台垣以恩贡知馆陶县创置廉贮
仓饥岁藉以无患相国朱有□夺民居执其仆笞之
相国怒寻察其为循吏转引罪延誉擢河间同知调
天津饥民五十人以避寇至津吏疑而捕之星悉纵
之去曰某不惜一官易一命况五十人乎减天津卫
军丁钱定为例会大珰卢维宁监津通诸军贵倨檄
守令以下皆入拜众皆奉令星独奋然曰吾讵宁辱
身扫除役乎遂投劾乞休督抚监司察其才能不听
已督抚定议如司道谒督抚礼星入谒珰上坐左右
喝星跪星立叱曰岂有屈膝张同知哉拂衣出珰恚
诬劾星免官归常元旦一贫友丧母哭告星慨然镕
己带以助其殓又尝焚故宦千金之券不责偿其子
人皆以为难
　　刘修己
危
岳附

按明外史循吏传修己字以敬新蔡人嘉靖二十六
年进士授吉安府推官为人朴直不为上官所嘉喜
将殿其课知府靳学颜力保持之语之曰忠信笃敬
四言吾生平学而未能君第勉之弗忧龃龉也修己
敬受教民好讼按鞫明决日夕手撰狱词不他寄耳
目或上官有所轻重第唯唯及上爰书必中情法不
少徇上官或不听即留旬月不上俟其自解久之上
下相孚狱无不平上官更以为才委任相属尝摄吉
水事吏故持远年积牍相难以觇能否修己涉目即
曰此事已竟吾不召而汝自来何也吏计沮相戒不
敢绐庭中为边饷亟者来督逋他邑鞭挞取办民不
堪修己不忍与民为期民相谓曰公素庇我我奈何
累公不旬日毕输无一人受杖者每受讼牒诘得其
情俾出休外舍或旬余不召人始疑其少断久之多
悔悟去不终讼讼日以简修己为推官强半居吉水
其在府一言无所假及□吉水则三尺童子可以牵
衣告语故吉水之人视其来去以为欣戚闻代者至
不问其贤否辄为蹙额修己感疾留府辄恨其不来
已而闻讣莫不奔走号泣即深山妇孺亦骇叹掩涕
若丧所亲府中临其丧者亦至失声其得民心如此
先是有危岳者黔阳人由进士为吉安府推官刚毅
有大节直道行志虽贵势不挠属县安福苦虚赋县
人邹守益请于朝下狱任其事岳阅故籍遍察土宜
具得奸宄欺隐状乃下令丈量时匹马历岩壑冒风
雨突至田间验之黠者不敢逞其计乃三其籍以防
奸四其壤以定赋而赋役始平岳竟以劳瘁致疾卒
于官贫无以殓士民莫不痛悼
　　于玭
按兖州府志玭字子玺东阿人天质□慧十岁能文
一时目为圣童登嘉靖戊子省试以母老谒选历知
许州静宁迁平凉府同知为郡明习文法政先教化
令行禁止道不拾遗声称甚着静宁大祲民或相食
请赈台省以边郡钱谷未许轻动乃冒禁发仓按籍
赈贷全活可数万人大吏感其为民不以罪也韩宗
繁衍不法至聚众殴击别驾囚之别室因徐至其所
以法晓譬诸宗悚惧而解别驾得免大猾高良据清
平万安二苑牧地投献庆府暴横圉民莫能擒制单
车入垒诱良出见缚之部使上其治行议擢大郡以
边地寒苦闻子慎言举于乡辄申请致仕不俟报而
归为人矜慎好礼博学工文居家孝友处乡退让教
训诸子以行谊为先出入起居皆有绳度冠婚丧祭
参用古礼不随世俗为吏十年家无产子女既众
匮于赡养衣食不充两州感其遗爱咸为立祠邑人
祀诸学宫
　　陈璋
按太平府志璋字圭仲河南光州人嘉靖朝以举人
任同知勇略多才长于应变三十二年倭贼萧显破
上海县抚操奏璋能命偕苏州同知任环统兵筹画
璋上御倭十二事抚操俱从之七月败显于上海斩
首千余级余寇出境浮海东遁璋寻卒于军后倭平
叙功同时谭纶任环俱以二郡御倭起家璋功未叙
公论惜之
　　徐楠
按宣城县志楠字任之嘉靖己酉举于乡知耒阳县
以文翁治蜀法治之大兴文学考绩擢同知抚州抚
旧有千金陂为郡所利赖久废不治楠躬督畚锸不
稍倦且倾俸佐役卒底厥成抚人为建祠陂上继摄
郡事有御史居家不法楠按治无徇避为御史所嗾
遂免归平生与仲兄棐合爨四十年宦成归即一衣
一器必中分不以自私也
　　林应麒
按广东通志应麒台州人嘉靖中同知惠州学师阳
明一以守职奉公矫正世俗吏事精敏剖决如流入
赎有贫者多蠲免之尝言讼贵速决留狱妨民吾不
忍也佐郡一岁余以母忧去民至今思之
　　舒化
按衡州府志化字汝德江西临川人进士嘉靖庚申
司理衡州公才锋秀爽襟宇汪洋虽职在明刑常以
洗冤泽物为己任遇事片言立断不设钩距而下无
隐情狱有数不决者一经公鞫当路受成事而民亦
自以为不冤也常书一联于署中云型成不可变君
子尽心法极则无民圣言惟恤其为人平恕概可想
见以太夫人忧归
　　刘寿峤
按兴国州志寿峤字景仁嘉靖中授仪陇令以廉能
最擢南昌府同知南昌有熊生者为严相戚凭势侵
乡人田群诉诸上官莫敢问咸移同知鞫乃使人召
生至正色叱之自脱官帽于案上命鞭之悉还所侵
田竟纳绶去
　　赵世卿
按衡州府志世卿字象贤号南渚山东历城人进士
隆庆六年司理衡州公刚明正直面挟风霜望之无
不凛凛顾惜名节有甚于生在任五年淡泊雅素犹
然一布衣也驭下严密小不法辄痛绳之狱无大小
必得其情而一禀于条律法所当行虽要路豪家不
少贷民有冤抑立雪之以此郡中称神明无敢有干
令者清德威望于三楚无两迁南兵部主事
　　周宗武
按广东通志宗武临川人举人万历元年同知惠州
清介惠敏日食青蔬事有不可辄面折虽僚长不避
惓惓以哀无告甲冤抑为心会摄县即核户口丁粮
里胥无所庸奸时太守李畿嗣重其操历迁廉州太
守
　　严遵试
按□州府志遵试字行之贺县人由乡举初令英德
以考最迁郡丞聪敏绝人遇事摘发吏民不知所出
称神明鞫狱推见至隐常与轻比不深入异时巡侥
之卒借口禁夜诇事恐喝饕餮人以为常自公来咸
相戒不敢扰村市至盗贼窃发则擒制有方往往得
其交通主名按捕之摄府事居庭皭然若冰水吏胥
抱牍堂下屏息无敢出一语受取请求铢两之赇皆
知之岁大旱祷于山川徒步暴日中者弥月廨以内
不知肉味者亦弥月东南濒河居民岁苦板木牙行
如赴汤火则为蠲其役下县所当罪囚戴盆无以望
天者则为雪其冤在任四年妇孺歌谣盈道路偶为
□口所中以大察归籍
　　曾植
按临江府志植字季培峡江人少游邹元标之门入
南雍翰林学士黄道周以贤才荐授泉州海防同知
泉滨海番舶鳞集例供馈数千金悉却不受商人德
之尤善决狱七邑中告理者皆诣之有武弁秦士汇
犯法将刑奇其貌释之后有寇过仙游僭称王植奉
命督兵讨之至则相率乞降乃知僭号者即士汇也
以功升参议寻召为光禄少卿不赴归自称霞石老
人
　　蔡时鼎
按太平府志时鼎福建漳浦人进士以两淮巡盐御
史直言降马邑典史万历十五年升任太平推官廉
明正直谳狱一以仁恕署府事值岁祲请数千金于
抚按筑堤开籴暇则吟□署中手不释卷洎郡守陈
璧亦闽人且皆以谏官迁任建松岩亭于月盘山以
明志郡人徐宗夔有二君子述鼎寻转南吏部主事
晋祠部郎卒卒之日雷电交入其署发笥无剩物云
　　李春熙
按太平府志春熙字□如福建建宁人万历进士任
推官清正威惠不以击断为能署篆当涂禁勾摄缓
征徭广儒学基建尊经阁筑梅塘圩视事甫数月人
人戴德如久庇宇下者又筑姑溪坝培一郡风水买
田豫坝费造福尤无穷云以卓异为忌者所中左迁
徐州判士民泣送不忍别赠诗载道建祠以祀历官
南户部主事
　　陈易
按苏州府志易字一元常熟人领乡荐授建昌府推
官其父有书名居官一览易遵行之民有胡万八者
以怨杀其叔事秘久不决易廉得之胡托其亲官清
要者请免易执不从广昌获劫盗诬引五十余人郡
将锻成皆扺死易行县察其冤辩于上官破械纵之
去建昌岁仍旱民失业聚为盗易遣人入贼中以色
线缝其衣盗潜入城验其衣辄得之盗惊以为神易
言于上官曰盗之弗靖困于岁也使民得食则乱可
弭矣于是请行属邑发仓以赈民多全活盗皆散去
易母老手制纺织具遣官中家人治布衣资费郡守
闻而贤之以为内法迁黄州府同知莅事宽明使人
得以其情自实得隐丁无算清浪卫以总司命致礼
币与文来劳易受其文而归币邻郡有剧盗宪司委
易招之盗闻其治行弃仗来降广昌有虎患易移文
于神逐虎焚其穴举火之夕雪深三尺虎遁去尝述
职于朝吏部尚书王恕迎谓之曰若非为建昌而有
清节者乎第其治为诸郡首将擢用之易以母老力
请致仕易性孝母病思肉不能进易感之终身不御
肉母爱幼弟易推田庐以授之年七十卒有柘庵集
　　白比珩
按武进县志比珩绥德人恩贡万历间累仕至常州
府同知服粗茹淡不携家自随常出防江僮奴锁署
中粮尽无所食乃号邻署贷米食之行部江阴骑行
抵署即蔬饷亦不受夜尝饥渴饮水而已视篆武进
不受邑供令隶市面为餐稍丰即还之擢员外郎诣
都角巾葛衣策蹇至门不知其官也人或訾其无才
然尝校武事辄言某械当操某法某人某艺精某事
有漏似皆素习者兼善骑射视地方要害处即言当
何建置当何守备皆凿凿可用云
　孙化龙
按无为州志化龙北直真定府获鹿县人由进士万
历七年任本府同知江防驻无为悉心经理百务俱
新州西诸铺应接舒城庐江等路岁久圮废公为修
复治前谯楼俯临公署公改置儒学为尊经阁当神
庙新政之初条议二事一严更替之禁二立训练之
法又议置造座船一只哨船二只出江巡视覆点官
兵清查沿江杨林等洲人户编立保甲互相觉察具
呈允行至今依之
　　贾熙载
按无为州志熙载北直广平府鸡泽县人由举人万
历四十一年任本府江防公清真绝俗静以制纷春
秋阅操于泥汊不鞭一卒兵哨俱震悚鼓奋盗贼敛
迹两署州篆有悬鱼之誉以钱粮羡银并己俸资修
饰儒学尊经阁焕然一新镇抚六年威行仁洽士民
德之为立生祠于治北门通衢
　　杨梦弼
按山西通志梦弼五台人万历庚子举人任浙州蝗
不入境时萑苻盗起亲诣贼垒谕以顺逆贼众拜伏
解散调荥泽有巨憝祝布者擒获处死阖境称快升
陕西巩昌同知抚按交疏恳留士民诣阙陈情遂改
授开封同知本府仪封王所为不轨与抚按议奏抚
按难之梦弼曰孔子堕三都强公室今强藩不法安
忍坐视遂诣阙陈情王惧遗金十万即将原金解奏
诏削王籍为庶人名震中州有小包之称神宗亲书
御屏曰天下清官第一员赐□褒美丁父丧归亲筑
茔垒三年之内形毁骨立竟以哀毁卒
　　郭时斗
按金华府志时斗字文起以恩选授清远知县邑兼
盐务靖江王诸役恣横每一引挟百引莫敢问时斗
以王舟停西岸以东舟递运至西如数而止中贵及
私牙不得售其奸摄新会民顽赋逋邑有防海兵粮
时斗不论银钱粟帛牲畜器皿平其价收之给粮日
随兵所欲亦平其价与之兵民胥德焉后为权要所
中左迁两淮盐幕会税银解期甚迫上司檄以属斗
斗列贫商良商顽商三等贫商蠲其征良商令自立
限顽商则催拘严比商咸感愧输将恐后擢浔州府
推官多所平反粤西大盗窟宅武弁冒功缚良民二
十四人为盗制府枭其二毙于狱者四余十八人发
浔枭示斗心知其枉即邮白之已得尽释五指山□
贼韦公廪结连诸洞入寇斗密募忠勇授以方略尽
以破灭又有女官秦氏抗不奉命斗出奇计生致之
当时谓功不在王文成下后知高唐值岁旱躬诣穷
乡酌其家口而户赈之民赖以苏寻以病乞休百姓
号呼遮留不得后与范公同尸祝焉
　　尤承绶
按辰州府志承绶号瞻晓生岐嶷性□异恩选入太
学中顺天副榜授南雄推官治狱平允增秩郡事海
邦驯服时年七十乃致政郡人攀辕卧驾后祀名宦
有司李活人功亿万之颂及归时与分守樊致虚先
生讲学复与太守王孚明修学建塔居乡十余载迭
饮大宾一日黎明起曰此归真时栉盥冠带令子若
孙列香案南向谢恩北向拜祖礼毕更衣正席端坐
遗命止行家礼勿用追修饮爵者三俄然而逝卒年
八十三原祀乡贤
　　须用纶
按武进县志用纶字如卿万历戊午举人崇祯甲戌
年授青州府司李廉平正直查盘所到风节凛然考
较甄拔名士出疑狱大辟十有七人有大姓辛某欲
夺继逐其叔之寡妾并害其遗孤用纶严鞫置之法
得保全其家及署府事解衡王粮剔除扣□积弊学
校城池教场仓库俱经修葺是时兵饷告急用纶裁
各属杂费得节羡三千七百余两报宪充饷不费民
间一钱百姓德之解任日遮道攀留归家杜门读书
足不及公门着有学庸阐要毛诗汇解真草得晋唐
笔意与其祖荐辟庠生廷倬济美易篑之日诸子请
所嘱但云学吾清学吾勤无一言及家事索笔书云
忽然大觉赴庄周羲易天心始可求两袖清风吹
冷一帘□雨伴弓愁百年哀墓频添酒十载残书好
服畴定省萱堂宜努力封章早报玉楼头投笔而逝
出处死生可谓无间然矣

　郡佐部艺文一
　　授艾敬直仙州长史制　　　　唐苏颋
敕朝议郎守豫州司上柱国艾敬直恪勤官次精练
文法往持宪简共惮清严顷拥使车旌别淑慝好龙
遗迹乘凫旧壤俾州闾之创建伫邦国之诚谣可守
仙州长史散官勋并如故
　　授温慎微扬州司马制　　　　　前人
门下某官门遗清白家传诗礼外鸣谦而益光中造
理而能密书工悬帐赋掩驰轮闲达彰其起草仁明
最于分竹乃眷维扬之藩是称重江之奥端寮所择
佥议攸归可守扬州大都督府司马散官勋如故
　　江州司马厅记　　　　　　　白居易
自武德以来庶官以便宜制事大摄小重侵轻郡守
之职总于诸侯帅郡佐之职移干部从事故自五大
都督府至于上中下郡司马之事尽去惟员与俸在
凡内外文武官左迁右移者递居之凡执役事上与
给事于省寺军府者遥署之凡任久资高耄昏懦弱
不任事而时不忍弃者实□之□之者进不课其能
退不殿其不能才不才一也江州左匡庐右江湖土
高气清□有佳境刺史守土臣不可远观游群吏执
事官不敢自逸佚惟司马绰绰可从容于诗酒间由
是郡南楼山北楼水湓亭百花亭风篁石岩瀑布庐
宫源潭洞东西二林寺泉石松雪司马尽有之矣苟
有志于吏隐者舍此官何求焉
　　上绛州上官司马书　　　　　　王勃
君侯极天分构振琼树而韬霞带地疏源握珠胎而
冠月鳞轩羽殿瑶台降卿相之荣鹊印蝉簪金社发
公侯之始青皋独唳望鸿渐而□云丹穴高鸣对鹓
池而矫雾严助以贤良待诏未厌承明汲黯以方正
拾遗终荣卧理加以雄材广度散琬琰于□怀逸气
遒文运风霜于掌握迫青霄而构舍烟霞之涯涘莫
寻振沧渤以流谦江汉之波澜未测耀灵桂于赵席
垂棘知归辨群籁于庄轩悬匏自记宾阶夕敞清河
销骥絷之虞虚榻晨披元礼得龙驱之地方当翊赞
宸极羽仪台屏岂徒偃仰州县劳事藩庭而已哉借
如仆者常恨霜松列涧万寻无罩月之期露草滋山
寸径有梢云之望斯则声实困于兼济才位难于俱
立况乎地势不足以夸俗容貌不足以动人皇皇薮
泽安足以奉高明之咳唾也所冀蝇阶贱质附云足
而追飙蚋序轻姿托霜毛而绝海委名励己蛟镡申
独断之能偶迹当仁骊珠鲜暗投之惧天衢可望指
鹏程而三休巨壑难游伏龙门而一息
　　论郡丞　　　　　　　　　宋马丘鸾
按自秦置三十六郡而郡官有守有尉有丞然考之
西汉百官表称郡守掌治郡秩二千石有丞秩六百
石郡尉掌佐守典武职秩比二千石有丞秩亦六百
石是守尉皆二千石而俱有丞以佐之尉之尊盖与
守等非丞掾以下可拟也酷吏传言周阳由为守视
都尉如令为都尉陵太守夺之治明守不可卑视尉
也然武帝欲以□成为郡守公孙弘言成为济南都
尉其治如狼牧羊不可令治民又帝拜吾丘寿王为
东郡都尉帝以寿王故不复置太守是时军旅数发
年岁不熟多盗乃赐寿王玺书曰子在朕前之时知
略辐凑以为天下少双及至连十余城之守任四千
石之重职事并废盗贼□横甚不称前时寿王谢罪
又翟义为南阳都尉行太守事行县至宛以事按宛
令下之狱威震南阳则知汉时都尉盖不特典军而
未尝不行太守之事也魏晋以后无都尉之官然晋
郡守皆加将军之号唐郡守曰使持节诸军事宋朝
则大郡皆兼兵马总管兵马钤辖而小垒亦曰军州
事或带节制军马则秦汉所谓都尉之职历代以太
守兼任之亦以一郡掌兵权之官不可下于太守故
不别置官而守就治其事犹宰相之兼元枢是也通
典叙郡尉而以置之郡佐之末非是故今以次郡守
　　送济南郡丞陈公上绩序　　明李攀龙
公以六年考满上绩行矣郡长老曰公盖两佐大郡
而于济南者五年云所为诸中丞御史监司使者诸
荐疏与书相劳者以十数治行具是矣是将何道必
获乎上何道所居辄效也郡州县三十即游侥吏更
十数辈终岁不能编陌落何以令皆如其身家至焉
者盗起必觉捕必得乎渠展之田濒于东北煮泲无
穷时必以策市无所积之贩者豪岁以一二群辈非
必主名逋逃泛为引逮乃旁规赂免不则以为捕者
辈课捕者辈以其课自赎为之赎寻受记出而贩者
相庆矣公罪一之私贿什之奈何以易之也亡伍之
士不常窟穴即里闬故旧宁转送通饮食为一夕之
行终不肯身自为诘质一坐株累扺遣而后已以妨
本业非便计矣而幕府对簿务求满品何以应焉父
老皆言它省主输县官吏前发藏其家假道郡西偏
诸邑故示封识唯谨者夜乃扑其所发箧作剽客状
桴鼓号众以县官利害胁诸令长偿焉如委眢阱幸
不于驿良家子不任患苦乃倾产授衔辔诸猾少年
犹之羸敝载路行李往来疲干奔命恐诸令长得以
口实也郡请籍于大山岁襁数十万然役之以祈祥
人自为致耳不可得而赋可得而校乎君子重领之
唯利所在犹将溃之防谁敢哉尺棰控之乎日漕河
之役徐兖之间作者数十万人大司空奉天子明命
出行河郡兴卒操臿受署如期而竣首事以为它郡
望而大工举矣余曰凡此者公所由以为治行者也
公固以穿窬拊捷抽箕逾备之奸不必问而必令淄
莱阻山青帻白矛之徒伏不敢动为急乎盐官佐赋
计不至亏国使在公者准大率倍蓰之耳必过禁贩
者斯大商墆财不疏不行矣法不得而尽也亡伍之
士尽里闬亡赖饮食辈满品上幕府孰与濮陈氏亡
命戍卒至挟重臣恫疑诸郡豪少年者捕必得之足
以寝成祸弭乱形乎驿车马不终涂县车马为兼驱
必令诡以羸敝取逸县并废矣善哉良家子人自当
御挟衔辔习患苦宁出纳无时不愿为诸猾少年牛
酒费也以藉于大山辟之大官饔者朵颐爨者引指
矣故惟无意可贰于神明漕河之役身获群卒所署
旅饮食以视糗糒露栉沐以劝作息必及期而后竣
也凡此者皆是也我不敢知知其所为诸中丞御史
监司使者诸荐疏与书相劳者如是得具论之耳唯
是诘盗盐法戎政驿传藉于泰山漕河之役无弗为
也诸中丞御史监司使者无弗事也骈至迭出一彼
一此无弗安也毋以是道必获乎上是道所居必效
邪不然欲诸荐疏与相劳者以十数如出一口难矣
今日摄一州明日摄一县五年于济南无弗□也受
成而已不欲持先后令长短长独谨奸吏使勿得缘
绝簿书如一日耳其它兴徭治赋管钥之常不具论
云汉郡都尉秩比二千石亦已贵倨乃循吏所称独
龚黄诸君子其都尉之贤多以太守相掩无传者自
父老所睹记少卿次公之治行亦唯罢逐捕课收敛
米盐靡密吏出不敢舍邮亭何以异公又次公守京
兆坐乏军兴公奚让焉余读诸荐疏与书相劳也介
者高其守干者壮其才恬者美其度达者鉴其识可
以观获乎上有道而所居辄效自经术相成也汉都
尉多任郎佐史察举吏又武健自将不以经术相成
故其贤无传公于龚黄既无让焉而得诸中丞御史
监司使者经术相成以荐劳图共理之治岂终相掩
哉父老何自疑之也

　郡佐部艺文二
诗
　　佐郡思旧游
并
序
　　　　唐岑参
　己亥岁春三月参自补阙转起居舍人夏四月署
　虢州长史适见秋草凉风复来昔桓谭出为六安
　丞常忽忽不乐今知之矣悲州县琐屑思掖垣清
　闲呈左右省旧游
幸得趋紫殿却忆侍丹墀史笔众推直谏书人莫窥
平生恒自负垂老此安卑同类皆先达非才独后时
庭槐宿鸟乱阶草夜虫悲白发今无数青云未有期
　　送扬州王司马　　　　　　　　前人
君家旧淮水水上到扬州海树青官舍江云黑郡楼
东南随去鸟人吏待行舟为报吾兄道如今已白头
　　送弹琴李长史赴洪州　　　　　钱起
抱琴为傲吏孤棹复南行几处秋江水皆添白雪声
佳期来客梦幽思缓王程佐牧无劳问心和政自平
　　送岳州司马弟之任　　　　　李嘉佑
岳阳天水外念尔一帆过野墅人烟迥山城雁影多
有时巫峡色终日洞庭波丞相今为郡应无劳者歌
　　年节岚州席上赠同知王子直中散
　　　　　　　　　　　　　　金朱自牧
别时风雪暗龙津一梦经年复见君去国光阴虽易
得夹河形势且平分心如征马常嘶代身伴秋鸿却
渡汾此日一尊难惜醉新年风景旧知闻
　　送同知任君玉西归　　　　元苏天爵
薇花曾见照青春今日都门又送君入蜀使迎新太
守渡泸人识旧将军琴声弹落巴山月马首披开剑
阁云见说西州民事简客来多诵长卿文
　　送修撰辅伯贤同知滑州　　　　陈孚
又作州官去秋霜点鬓沙风生白马渡月冷紫薇花
三釜娱亲老双旌放吏衙重来定何日云路有灵槎
　　送同知黄岩事林起宗满归　　陈德永
浮云暮南征游子思他乡官清甘旨少有母不得将
昨夜梦倚门揽衣起仿徨翩然忽复去水远三山长
　　送峄山邓同知　　　　　　　张伯淳
邓君名谱系邂逅软红间解组邮京阙题舆向峄山
秋清行色好地僻宦情闲已熟云霄路何时报政还
　　长江送别图送周平叔之通州丞
　　　　　　　　　　　　　　　成廷珪
福山苍苍倚天碧狼山巉巉生铁色两山当江作海
门力尽神鞭驱不得沧波万里从西来楚尾吴头天
一碧阴风转地鲸怒翻黑雾连空龙起立来舟去楫
不敢动袖手旁观唯叹息扶桑浴石飞上天百怪潜
消杳无迹水光镜净山亦佳目送云帆高百尺青霄
要路君既官白首穷途我犹客烟中隐隐见孤城令
我思乡心转剧骊驹歌罢将奈何倚杖江南望江北
　　送许君实同知之任乡邦因简于有卿知州
　　　　　　　　　　　　　　　任士林
一出已十载江流只目前家乡荒政日客路独醒年
南郡碑钱远东山屐藓圆归心随使鹢漠漠海云边
　　送泗州同知偰世南赴任　　　郭君彦
锦衣临泗水仙境足吟哦烟树连淮远云山入雪多
济川功不小经世意如何会见沙堤上春风响玉珂
　　寄诸葛同知彦飞诗　　　　　明杨基
白发慵梳步屧迟老于田野最相宜每当酒熟花开
日正值身闲客到时雪屋夜灯因妇织月波秋舫为
僧移而今此乐同谁说只有邻人马远知
　　寄刘彦基同知诗
二
首
　　　郭奎
南浦登楼一曲歌江花潭影照青蛾谢安不与人同
乐天下苍生奈若何
九月征人未授衣年年书到故园稀无情恨杀湘东
雁不带平安一字飞
　　送魏□超赴陕州郡丞　　　　汪道会
旧日秣陵尉乘轺更洛中官贫八口累道剧两河通
佐郡遥分陕雄关近接潼风谣秦地杂人物颍川同
别路萦新柳离筵惜转蓬到时春气淑嵩少雪初融
　　送姜公实还汝阳同知是日饮饯至晓始别
　　　　　　　　　　　　　　　赵宗文
酒醒江馆夜灯微故旧殷勤不忍违孤棹近从沧海
发一官独向汝阳归云开远浦青山晓霜落空江野
树稀明日相思成两地西风愁见塞鸿飞

　郡佐部纪事
汉书陈胜传胜攻陈陈守令皆不在独与守丞战谯
门
吾丘寿王传寿王复召为郎会东郡盗贼起拜为东
郡都尉上以寿王为都尉不复置太守是时军旅数
发年岁不熟多盗贼诏赐寿王玺书曰子在朕前之
时知略辐辏以为天下少双海内寡二及至连十余
城之守任四千石之重职事并废盗贼从横甚不称
在前时何也寿王谢罪因言其状后征入为光禄大
夫
册府元龟黄霸为河南太守丞霸为人明察内敏又
习文法然温良有让足知善御众为丞处议当于法
合人心太守甚任之
东观汉记光武议灵台所处上谓桓谭曰吾欲谶决
之何如谭默然良久曰臣不读谶复极言谶之非经
帝大怒出为六安郡丞意忽忽不乐道病卒
后汉书刘平传建武时平举孝廉拜济阴郡丞太守
刘育甚重之任以郡职上书荐平会平遭父丧去官
吴志孙权传权领会稽太守屯吴使丞之郡行文书
事
北堂书钞陆机表伏见司徒下谏议大夫张畅当除
为豫章内史丞畅才思清敏志节贞励秉心立操早
有名誉其年时旧比多历郡守惟畅凌迟末齿而佐
下蕃遂蹈碎浊于畅名实损愚以为宜解举试以近
县诏畅既为是人所称便差代之
南齐书裴昭明传昭明元徽中出为长沙郡丞罢刺
史王蕴谓之曰卿清贫必无还资湘中人士有须一
礼之命者我不爱也昭明曰下官忝为邦佐不能光
益上府岂以鸿都之事仰累清风
册府元龟梁江革为会稽郡丞行府州事郡境殷广
辞讼日数百革分判辩析曾无疑滞又为会稽郡丞
行府州事功必赏过必罚民安吏畏百城震恐
后魏辛祥为并州平北府司马有白壁还兵乐道显
被诬为贼官属推处咸以为然祥曰道显面有悲色
察狱以色其此之谓乎苦执申之月余别获真贼
北周陈孝意为雁门郡丞发奸擿伏动若有神吏民
称之
隋书张须□传须□大业中为齐郡丞会兴辽东之
役百姓失业又属岁饿谷米踊贵须□将开仓赈给
官属咸曰须待诏敕不可擅与须□曰今帝在远遣
使往来必淹岁序百姓有倒悬之急如待报至当委
沟壑矣吾若以此获罪死无所恨先开仓而后上状
帝知之而不责也
册府元龟王世充为江都郡丞炀帝数幸江都充善
候人主颜色阿谀顺旨每入言事帝善之又以郡丞
领江都宫监乃雕饰池台阴奏远方珍物以媚于帝
由是益昵之及刘元进反吴人朱燮晋陵人管崇起
兵江南以应之自称将军拥众十余万炀帝遣将军
吐万绪鱼俱罗讨之不能克充募江都万余人频击
破之每有克捷必归功于下所获军实皆推与士卒
身无所受由此人争为用功最居多齐郡贼帅孟让
自长山寇掠诸郡至盱眙有众十余万充以兵拒之
而羸师示弱保都梁山为五栅相持不胜后因其懈
弛出兵奋击大破之乘胜尽灭贼让乃以数十骑遁
去斩首万人六畜军资莫不尽获帝以充有将帅才
略始遣领兵讨诸小盗所向皆破之
杨善会为清河郡丞贼帅张金称以轻兵掠氏善
会与平原通守杨元弘步骑数万众袭其不意武贲
郎将王辩军亦至金称释氏来援因与辩战辩不
利善会选精锐五百赴之所当皆靡辩军复进贼退
守本营诸军各还于时山东思乱从盗如市郡县微
弱陷没相继能抗贼者惟善会而已前后七百余阵
未尝负败每憾众寡悬殊未能灭贼会太仆杨义臣
讨金称复为贼所败退保临清取善会之策频与决
战贼乃退走乘胜遂破其营尽俘其众金称将数百
人遁逃后归漳南招集余党善会追捕斩之传首行
在所炀帝赐以尚方甲弰弓剑进拜清河通守其年
从杨义臣斩漳南贼高士达传首江都宫帝下诏褒
扬之士达所部将窦建德自号长乐王来攻信都临
清贼王安阻兵数千与建德相影响善会袭安斩之
唐吕子臧仕隋为南阳郡丞性刚直有干用讨击群
贼往往克胜诸郡多荒残南阳殷实子臧之力也
李袭志初仕隋历始安郡丞大业末江外盗贼尤甚
袭散家产召募得三千人以守郡城后闻江都之变
人劝袭志曰公累叶冠族久临鄙郡蛮夷畏威士民
悦服虽曰隋臣实我之君长今江都篡逆四海鼎沸
主号者非止一人公宜因此时据有岭表则百越之
人皆拱手向化追踪尉陀亦千载一遇也袭志厉声
曰吾世树忠贞见危受命今虽江都陷没而宗社犹
存当与诸君戮力中原共雪雠耻岂可怙乱称兵以
图不义吾宁蹈忠而死不为逆节而求生尉陀愚鄙
无识何足景慕于是欲斩劝者从众议而止
张允济举政尤异迁高阳郡丞统太守事吏下畏悦
贼帅王须拔攻郡于是粮尽吏食槐叶□节无叛者
贞观初累迁刑部侍郎
武后尝谓狄仁杰曰安得一奇士用之仁杰曰荆州
长史张柬之虽老宰相材也即召为洛州司马他日
又求仁杰曰臣尝荐张柬之未用也后曰迁之矣曰
臣荐宰相而为司为非用也
韦景骏神龙中历肥乡令后为道州长史道出肥乡
民喜争奉酒食迎犒有小儿亦在中景骏曰方儿未
生而吾去邑非有恩旧何为来也对曰耆老为我言
学庐馆舍桥梁皆公所治意公为古人今幸亲见所
以来景骏为留终日而去
合璧事类裴怀古杜如晦张柬之陆象先姚崇贾敦
颐苏魏元忠张嘉贞并为长史杨绾李泌韦安石
李元纮白居易柳子厚皆为司马
苏颋开元中知益州长史事前司马皇甫恂破库物
不新鲜不以进颋一切罢之或谓颋公今在远岂得
忤圣意颋曰明主不以私爱夺至公岂以远近间易
忠臣节也竟奏罢之
嗣曹王皋肃宗时为温州长史摄行州事时岁俭皋
擅发仓赈州人而上闻诏书嘉之
唐书李绅传敬宗立李逄吉谮李绅尝不利于陛下
乃贬绅端州司马历康封间湍濑险涩惟乘涨乃济
康州有媪龙祠旧传能致云雨绅以书祷俄而大涨
宋史吕公孺传公孺字稚卿任为奉礼郎赐进士出
身判吏部南曹占对详敏仁宗以为可用知泽颍庐
常四州提点福建河北路刑狱入为开封府推官民
鬻薪为盗所夺逐之遭伤尹包拯命笞盗公孺曰盗
而伤主法不止笞执不从拯善其守及使三司而公
孺为判官事皆咨决之
元史赵孟俯传世祖时孟俯自念久在上侧必为人
所忌力请补外二十九年出同知济南路总管府事
时总管阙孟俯独署府事官事清简
南昌郡乘万钢字仕坚南昌人洪武庚申应聪明正
直荐高皇帝问曰天下何人快活诸选人对皆不称
钢从容对曰畏法度的快活上曰朕改一字守法度
的快活即授广平府同知有惠政凿石改道石中有
文曰万钢改路南行人咸异之广平民为之立祠
广东通志李汝舟金溪人永乐中以太学生同知南
雄府岁旱巡行乡都修筑陂池民受其利贫民鬻子
女悉捐赀赎之悯荒田赋为民累疏豁六千余石
献征录天顺间蔡蒙为温州府同知时闽括流寇聚
劫泰顺山中据矿为乱杀伤遍野朝命中使来督官
兵剿贼会大雪不可进冻死甚众议募民壮补伍捣
贼巢穴蒙请曰贼皆平民谕以祸福当免而戢矣毅
然请行即深入贼窟反复谕之贼感悟推其魁诣蒙
曰民等愚惑冒于天诛公赐我数千人得生路敢不
遵伏富就公前请余命复归为太平民语罢立解散
兵休而还癸巳浙西饥上意有司不职命工部侍郎
及某都御史继往绥抚兼核属吏臧否蒙闻命预规
画积粟五万余石备赈贷二使至大奖异遂委蒙以
考察府吏以至属邑官吏于是注蒙绩为通省最荐
之朝
成化间施奎调南安同知刑威不用专尚德化不逾
年人吏洽和九载秩满赴铨曹力□归老去任数年
之后所属耆老年八十以上数百人连名状上府县
移文浙籍问其起居称其持身廉谨莅政公勤革弊
除奸爱民如子恳希回示以慰黎庶其得民心如此