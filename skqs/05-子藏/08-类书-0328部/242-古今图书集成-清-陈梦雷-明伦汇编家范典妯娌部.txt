
　妯娌部总论
礼记
　　檀弓
子思之哭嫂也为位妇人倡踊

陈
注
马氏曰妇人倡踊以妇人有相为娣姒之义而
　不敢以己之无服先之也
　　内则
舅没则姑老冢妇所祭宾客每事必请于姑介妇请
于冢妇

陈
注
老谓传家事于长妇也然长妇犹不敢专行故
　祭祀宾客之事必禀问焉介妇众妇也
舅姑使冢妇毋怠不友无礼于介妇

陈
注
石梁王氏曰友谓当作敢者是刘氏曰使以事
　使之也毋禁止辞不友者不爱也无礼者不敬也
　言舅姑以事命冢妇则冢妇当自任其劳不可怠
　于劳而怨介妇不助己遂不爱敬之也
舅姑若使介妇毋敢敌耦于冢妇

注
刘氏曰敌耦者欲求分任均劳之意言舅姑若
　以事使介妇为之则介妇亦当自任其劳不可谓
　己与冢妇为敌耦欲求均配其劳也
不敢并行不敢并命不敢并坐

陈
注
又言介妇之与冢妇分有尊卑非惟任事毋敢
　敌耦亦且不敢比肩而行不敢并受命于尊者不
　敢并出命于卑者盖介妇当请命于冢妇也坐次
　亦必异列
仪礼
　　丧服
夫之姑姊妹娣姒妇报

注
夫之姑姊妹不殊在室及嫁者因恩轻略从降

疏
释曰夫之姑姊妹夫为之期妻降一等出嫁小
　功因恩疏略从降故在室及嫁同小功若此释恐
　谓未当报然文不为娣姒设以其娣姒妇两见更
　相为服自明何言报也既报字不为娣姒其报于
　娣姒上者以其于夫之兄弟使之远别故无名使
　不相为服要娣姒妇相为服亦因夫而有故娣姒
　妇下云报使娣姒上蒙夫字以冠之也
传曰娣姒妇者弟长也何以小功也以为相与居室
中则生小功之亲焉

注
娣姒妇者兄弟之妻相名也长妇谓妇为娣
　妇娣妇谓长妇为姒妇
疏
释曰传云娣姒妇者弟
　长也者此二字皆以女为形以弟为声则据二妇
　互称谓年小者为娣故云娣弟是其年幼也年大
　者为姒故云姒长是其年长也假令弟妻年大称
　之曰姒兄妻年小称之曰娣是以左氏传穆姜是
　宣公夫人大妇也声伯之母不聘穆姜云吾不以
　妾为姒是据二妇年大小为娣姒不据夫年为小
　大之事也
北齐颜氏家训
　　兄弟篇
夫有人民而后有夫妇有夫妇而后有父子有父子
而后有兄弟一家之亲此三而已矣自兹以往至于
九族皆本于三亲焉故于人伦为重者也不可不笃
兄弟者分形连气之人也方其幼也父母左提右挈
前襟后裾食则同案衣则传服学则连业游则共方
虽有悖乱之人不能不相爱也及其壮也各妻其妻
各子其子虽有笃厚之人不能不少衰也娣姒之比
兄弟则疏薄矣今使疏薄之人而节量亲厚之恩犹
方底而圆盖必不合矣唯友悌深至不为傍人之所
移者免夫
娣姒者多争之地也使骨肉居之亦不若各归四海
感霜露而相思伫日月之相望也况以行路之人处
多争之地能无间者鲜矣所以然者以其当公务而
执私情处重责而怀薄义也若能恕己而行换子而
抚则此患不生矣
宋袁氏世范
　　睦亲
人家不和多因妇女以言激怒其夫及同气盖妇女
所见不广不远不公不平又其所谓舅姑伯叔妯娌
皆假合强为之称呼非自然天属故轻于割恩易于
修怨非丈夫有远识则为其役而不自觉一家之中
乖变生矣于是有亲兄弟子侄隔屋连墙至死不相
往来者有无子而不肯以犹子为后有多子而不以
与其兄弟者有不恤兄弟之贫养亲必欲如一宁弃
亲而不顾者有不恤兄弟之贫葬亲必欲均费宁留
丧而不葬者其事多端不可概述亦尝见有远识之
人知妇女之不可谏诲而外与兄弟相爱常不失欢
私救其所急私赒其所乏不使妇女知之彼兄弟之
贫者虽深怨其妇女而重爱其兄弟至于当分析之
际不敢以贫故而贪爱其兄弟之财产者盖由见识
高远之人不听妇女之言而先施之厚因以得兄弟
之心也
妇女之易生言语者又多出于婢妾之间斗婢妾愚
贱尤无见识以言他人之短失为忠于主母若妇女
有见识能一切勿听则虚之言不复敢进若听之
信之从而爱之则必再言之又言之使主母与人遂
成深雠为婢妾者方洋洋得志非特婢妾为然仆隶
亦多如此若主翁听信则房族亲戚故旧皆大失欢
而善良之仆佃皆翻致诛责矣有识之人自宜触类
醒悟

　妯娌部艺文
　　为诸妇祭庾新妇文　　　　　晋潘岳
潜形幽榇宁神旧宇室虚风生□尘帷举自我不见
载离寒暑虽则乖隔哀亦时叙启殡今夕祖行明朝
雨绝华庭埃灭大宵俪执箕偕奉夕朝仿□未行
顾瞻弗获伏膺饮泪感今怀昔怀昔伊何祁祁娣姒
感今伊何冥冥吾子形未废目音犹在耳
　　训弟妇文　　　　　　　　　宋柳开
皇考治家孝且严旦望弟妇等拜堂下毕即上手低
面听我皇考训诫曰人家兄弟无不义者尽因娶妇
入门异姓相聚争长竞短渐渍日闻偏爱私藏以致
背戾分门割户患若贼雠皆汝妇人所作男子刚肠
者几人能不为妇人言所惑吾见多矣若等宁有是
耶退则惴惴不敢出一语为不孝事开辈抵此赖之
得全其家云

　妯娌部汇考
尔雅
　　释亲
长妇谓稚妇为娣妇娣妇谓长妇为姒妇

注
今相呼先后或云妯娌
疏
广雅云娣姒妯娌姒
　先后也人多疑娣姒之名皆以为兄妻呼弟妻为
　娣弟妻呼兄妻为姒因即惑于斯文不知何以为
　说今谓母妇之号随夫尊卑娣姒之名从身长幼
　以其俱来夫族其夫班秩既同尊卑无以相加遂
　从身之少长丧服小功章曰娣姒妇报传曰娣姒
　妇者弟长也以弟长解娣姒言娣是弟姒是长也
　公羊传亦云娣者何弟也是其以弟解娣自然以
　长解姒长谓身之年长非夫之年长也此云长妇
　谓稚妇为娣妇娣妇谓长妇为姒妇者止言妇之
　长稚不言夫之大小左传成公十一年穆姜谓声
　伯之母为姒昭公八年传叔向之嫂谓叔向之妻
　为姒二者皆呼夫弟之妻为姒岂计夫之长幼乎
　上云女子同出谓先生为姒后生为娣郭云同出
　谓俱嫁事一夫也事一夫者以己生先后为娣姒
　则知娣姒以己之年非夫之年也故贾逵郑元及
　杜预皆云兄弟之妻相谓为姒言两人相谓长者
　为姒知娣姒之名不计夫之长幼也
汉扬雄方言
　　杂释
筑娌匹也

注
今关西兄弟妇呼为筑娌度六反广雅作妯
娌耦也
刘熙释名
　　释亲属
少妇谓长妇曰姒言其先来己所当法似也
长妇谓少妇曰娣娣弟也己后来也或曰先后以来
先后之第也
青徐人谓长妇曰稙长禾苗先生曰稙取名于此也
荆豫人谓长妇曰熟熟祝也祝始也
魏张揖博雅
　　释亲
娣社妯娌娣姒先后也
潜确类书
　　娣姒
师古曰兄弟之妻古谓之娣姒今关中俗呼为先后
吴楚俗呼为妯娌

　妯娌部纪事
左传成十一年声伯之母不聘穆姜曰吾不以妾为
姒生声伯而出之
昭二十八年叔向欲娶于申公巫臣氏其母曰夫有
尤物足以移人苟非德义则必有祸叔向惧不敢取
平公强使娶之生伯石伯石始生子容之母走谒诸
姑曰长叔姒生男姑视之及堂闻其声而还曰是豺
狼之声也狼子野心非是莫丧羊舌氏矣遂弗视
后汉书缪彤传彤字豫公汝南召陵人也少孤兄弟
四人皆同财业及各娶妻诸妇遂求分异又数有斗
争之言彤深怀愤叹乃掩户自挝曰缪彤汝修身谨
行学圣人之法将以齐整风俗奈何不能正其家乎
弟及诸妇闻之悉叩头谢罪遂更为敦睦之行
晋书王祥传祥弟览母朱遇祥无道览年数岁见祥
被楚挞辄涕泣抱持至于成童每谏其母其母少止
凶虐朱屡以非理使祥览辄与祥俱又虐使祥妻览
妻亦趋而共之朱患之乃止
王浑妻锺氏传锺字琰数岁能属文及长聪慧弘雅
博览记籍美容止善啸咏礼仪法度为中表所则既
适浑生济浑弟湛妻郝氏亦有德行琰虽贵门与郝
雅相亲重郝不以贱下琰琰不以贵陵郝时人称锺
夫人之礼郝夫人之法云
南齐书武穆裴皇后传后少与豫章王妃庾氏为娣
姒庾勤女工奉事太祖昭后恭谨不倦后不能及故
不为舅姑所重世祖家好亦薄焉
魏书郑羲传籍弟琼字祖珍有强干之称兄弟雍睦
其诸娣姒亦咸相亲爱闺门之内有无相通为时人
所称美
韩麒麟传麒麟长子兴宗兴宗子子熙字元雍先是
子熙与弟娉王氏为妻姑之女也生二子子熙尚未
婚后遂与寡妪李氏奸合而生三子王李不穆迭相
告言历年不罢子熙因此惭恨遂以发疾
隋书滕穆王瓒传瓒字恒生高祖母弟也高祖受禅
立为滕王后拜雍州牧上数与同坐呼为阿三后坐
事去牧以王就第瓒妃宇文氏先时与独孤皇后不
平及此郁郁不得志阴有咒诅上命瓒出之瓒不忍
离绝固请上不得已从之宇文氏竟除属籍瓒由是
忤旨恩礼更薄开皇十一年从幸栗园暴薨时年四
十二人皆言其遇鸩以毙
唐书高祖太穆顺圣皇后传始元贞太后羸老有疾
而性素严诸姒娣皆畏莫敢侍后事之独怡谨尽孝
肃宗女和政公主传公主下嫁柳潭潭兄澄之妻杨
贵妃姊也势幸倾朝公主未尝干以私及死抚其子
如所生
李光进传光进弟光颜先娶而母委以家事及光进
娶母已亡弟妇籍赀贮纳管钥于姒光进命返之曰
妇逮事姑且尝命主家事不可改因相持泣乃如初
五代史皇后张氏传梁太祖破朱瑾纳其妻以归瑾
妻见皇后张氏再拜后怆然泣下曰兖郓与司空同
姓之国昆仲之间以小故乃兴干戈而使吾姒至此
若不幸汴州不守妾亦如此矣言已又泣太祖感动
乃送瑾妻为尼
南唐书嗣主光穆皇后锺氏传后既居大位岁时赐
予必先诸姒然后及中宫以故嗣主乐推诸弟而终
无间言者后勉之为多
辽史耶律奴妻萧氏传萧氏字意辛年二十适奴事
亲睦族以孝谨闻尝与娣姒会争言厌魅以取夫宠
意辛曰厌魅不若礼法众问其故意辛曰修己以洁
奉长以敬事夫以柔抚下以宽毋使君子见其轻易
此之谓礼法自然取重于夫以厌魅获宠独不愧于
心乎闻者大惭
宋史王氏二妇传二妇汝州人建炎初金人至汝州
二妇为所掠拥置舟中遂投汉江以死尸皆浮出不
坏人为收葬之城外江上为双冢以表之
谈录窦仪尚书本燕人为性严重家法肃整尚书每
对客即二侍郎三起居四参政五补阙皆侍立焉尚
书夫人先亡以房院稍多不敢与势家为亲援遂再
聘孔县令女为夫人夫人性愈严右丞夫人倾背即
一房列五榻自孔夫人而下五房妯娌皆同寝处
元史张闰传闰延安延长县人八世不异爨幼稚啼
泣请母见者即抱哺一妇归宁留其子众妇共乳不
问孰为己儿儿亦不知孰为己母也
霍氏二妇传霍氏二妇尹氏杨氏夫家郑州人至元
间尹氏夫耀卿殁姑命其更嫁尹氏曰妇之行一节
而已再嫁而失节妾不忍为也姑曰世之妇皆然人
未尝以为非汝独何耻之有尹氏曰人之志不同妾
知守妾志尔姑不能强杨氏夫显卿继殁虑姑欲其
嫁即先白姑曰妾闻娣姒犹兄弟也宜相好焉今姒
既留妾可独去乎愿与共修妇道以终事吾姑姑曰
汝果能若是吾何言哉于是同处二十余年以节孝
闻
又有邠州任氏干州田氏皆一家三妇俱少寡誓不
他适戮力蚕桑以养舅姑事闻并命褒表
辍耕录陇西李子平子茂德聘同郡张氏女年十七
归李氏生子庸甫六岁而寡舅姑怜其少也欲嫁之
使左右风之即引刀截发以见志乃止茂德之弟仲
德亦早卒其妻张氏年二十有八生子庆方□亦誓
不再适从弟希贤妻陈氏二十有四希贤卒时其子
度方孕四月守志益坚一门三妇以贞白闻
明史稿洪氏传洪氏怀宁章崇雅妻崇雅早卒洪守
志十年其夫兄崇古亦早亡姒朱氏誓死靡他妯娌
相守五十年云
月娥传月娥西域人元武昌尹职马禄丁女芜湖葛
通甫妻少聪慧听诸兄诵说经史辄通其义及嫁事
上抚下一秉礼法长姒卢率诸妇诸女悉受其教太
祖渡江之六年伪汉兵自上游而下卢曰太平有城
郭且严兵以守可恃使月娥挟诸妇女往避之未几
寇至城陷月娥叹曰吾生诗礼家可失节于贼耶抱
幼女赴水死诸妇惊曰姆既死吾侪可后之哉相率
投水死者九人方盛暑尸七日不浮颜色皆如生乡
人于故居之南作巨穴同葬题曰十女墓娥弟丁鹤
年幼通经史皆娥口授也后通甫与长姒皆死于寇
吴进学妻刘氏吴进性妻杨氏传二氏俱博平人进
学疫死既葬刘夜匍匐缢于墓所未几进性亦疫死
杨一恸几绝姑议嫁之杨曰我何以不如姒遂沐浴
自经
程娥传娥江都诸生程煜节妹未字城被围以死自
誓与叔母刘约各以大带置袖中城破女遂缢死刘
妯娌邹氏胡氏亦同死
鸡泽李氏传李氏田蕴玺妻遇乱蕴玺兄弟被杀李
抱女同姒王抱男而逃王足创难行令李速去李曰
良人兄弟俱死当存此子以留田氏后遂弃己女抱
其子赴城得无恙
丁氏传丁氏五河王序礼妻郭氏弟序爵妻序爵客
外为贼所杀郭氏以怀孕故未即殉及生子越月投
缳死时丁氏适生女泣谓序礼曰叔不幸客死婶复
殉弃孤不养责在君与妾也妾初举女后尚有期孤
亡则斩叔之嗣且负婶矣序礼然之遂弃女乳侄未
几序礼亦死无子氏年方少抚侄长绝无怨悔
烈妇胡氏传胡鄞人年十八归诸生李珂阅七年而
珂死遗男女各一苦守室中誓不逾阈邻火作珂兄
佩往救之曰阿姆来吾乃出佩使妻陈往妇以七岁
男自牖付之属曰幸念吾夫善视之陈曰婶将何如
绐之曰取少首饰即出陈去胡即累衣箱塞户抱三
岁女端坐火中死
和州尹氏传尹氏王用宾妻杜氏王用贤妻鲁氏王
用聘妻戴氏王用极妻王氏刘台妻王良器女崇祯
八年流贼围城五人同匿城西别墅誓以偕死及贼
登陴呼声震地五人相持泣曰亟死亟死毋污贼刃
结缳缳断适用贤所佩剑挂壁上杜趋拔之争磨以
颈次第死