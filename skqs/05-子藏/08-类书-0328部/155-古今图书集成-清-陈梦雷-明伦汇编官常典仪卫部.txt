
　仪卫部汇考一
　　周
周制春官巾车掌公车之政令而典路车仆司常分
其职以佐之
按周礼春官宗伯礼官之属巾车下大夫二人上士
四人中士八人下士十有六人府四人史八人工百
人胥五人徒五十人巾车掌公车之政令辨其用与
其旗物而等叙之以治其出入

注
公犹官也用谓祀宾之属旗物太常以下等叙
　之以封同姓异姓之次序
王之五路一曰玉路钖樊缨十有再就建大常十有
二斿以祀金路钩樊缨九就建大旗以宾同姓以封
象路朱樊缨七就建大赤以朝异姓以封革路龙勒
条缨五就建大白以即戎以封四卫木路前樊鹄缨
建大麾以田以封蕃国王后之五路重翟钖面朱总
厌翟勒面缋总安车雕面鹥总皆有容盖翟车贝面
组总有握辇车组挽有翣羽盖
　　又
服车五乘孤乘夏篆卿乘夏缦大夫乘墨车士乘栈
车庶人乘役车

注
服车服事者之车
凡良车散车不在等者其用无常

注
给游燕及恩惠之赐不在等者作之有功有沽
　　又
凡车之出入岁终则会之

注
计其完败多少
凡赐阙之

注
完败不计
毁折入赍于职弊

注
计所伤败入其直杜子春云赍读为资资谓财
　也乘官车毁折者入财以偿缮治之直
　　又
岁时更续共其弊车

注
故书更续为受读杜子春云受当为更读当为
　续更续更受新共其弊车巾车既更续之取其弊
　车共于车人材或有中用之
大祭祀鸣铃以应鸡人

注
鸡人主呼旦鸣铃以和之声且警众必使鸣铃
　者车有和鸾相应和之象
典路中士二人下士四人府二人史二人胥二人徒
二十人典路掌王及后之五路辨其名物与其用说

注
用谓将有朝祀之事而驾之郑司农云说谓舍
　车也
若有大祭祀则出路赞驾说

注
出路王当乘之赞驾说赞仆与趣马也
　　又
大宾客亦如之

注
亦出路当乘之
凡会同军旅吊于四方以路从

注
王出于事无常王乘一路典路以其余路从行
　亦以华国
车仆中士二人下士四人府二人史二人胥二人徒
二十人车仆掌戎路之萃广车之萃阙车之萃苹车
之萃轻车之萃

注
萃犹副也此五者皆兵车所谓五戎也戎路王
　在军所乘也广车横陈之车也阙车所用补阙之
　车也苹犹屏也所用对敌自隐蔽之车也轻车所
　用驰敌致师之车也
凡师共革车各以其萃

注
五戎者共其一以为王优尊者所乘也而萃各
　从其元焉
会同亦如之

注
巡守及兵车之会则王乘戎路乘车之会王虽
　乘金路犹共以从不失备也
　　又
大射共三乏

注
郑司农云乏读为匮乏之乏
司常中士二人下士四人府二人史二人胥四人徒
四十人司常掌九旗之物名各有属以待国事日月
为常交龙为旗通帛为□杂帛为物熊虎为旗鸟隼
为旟龟蛇为旐全羽为析羽为旌

注
物名者所画异物则异名也属谓徽识也通帛
　谓大赤从周正色无饰杂帛者以帛素饰其侧白
　殷之正色全羽析羽皆五采系之于旌之上所
　谓注旄于干首也凡九旗之帛皆用绛
及国之大阅赞司马颁旗物王建大常诸侯建旗孤
卿建□大夫士建物师都建旗州里建旟县鄙建旐
道车载斿车载旌

注
仲冬教大阅司马主其礼自王以下治民者旗
　画成物之象王画日月象天明也诸侯画交龙一
　象其升朝一象其下复也孤卿不画言奉王之政
　教而已大夫士杂帛言以先王正道佐职也师都
　六乡六遂大夫也谓之师都都民所聚也画熊虎
　者乡遂出军赋象其守猛莫敢犯也州里县鄙乡
　遂之官互约言之鸟隼象其勇捷也龟蛇象其扞
　难辟害也道车象路也士以朝夕燕出入斿车木
　路也王以田以鄙全羽析羽五色象其文德也大
　阅王乘戎路建大常焉玉路金路不出
皆画其象焉官府各象其事州里各象其名家各象
其号

注
事名号者徽识所以题别众臣树之于位朝各
　就焉觐礼曰公侯伯子男皆就其旗而立此其类
　也或谓之事或谓之名或谓之号异外内也三者
　旌旗之细也徽识之书则云某某之事某某之名
　某某之号今大阅礼象而为之
凡祭祀各建其旗

注
王祭祀之车则玉路
会同宾客亦如之置旌门

注
宾客朝觐宗遇王乘金路巡守兵车之会王乘
　戎路皆建其太常掌舍职曰为帷宫设旌门
　　又
凡军事建旌旗及致民置旗弊之

注
始置旗以致民民至仆之诛后至者
甸亦如之凡射共获旌

注
获旌获者所持旌
岁时共更旌

注
取旧予新
　　汉
汉始置奉车都尉驸马都尉掌乘舆车马
按汉书百官公卿表奉车都尉掌御乘舆车驸马都
尉掌驸马皆武帝初置秩比二千石

注
师古曰驸副马也非正驾车皆为驸马一曰驸
　近也疾也
　　后汉
后汉仍设奉车驸马两都尉
按后汉书百官志奉车都尉比二千石本注曰无员
掌御乘舆车

注
汉官曰三人
驸马都尉比二千石本注曰无员掌驸马

注
汉官曰五人
　　晋
晋以三都尉奉朝请后省二都尉惟留驸马以尚主
者为之
按晋书职官志奉朝请本不为官无员汉东京罢三
公外戚宗室诸侯多奉朝请奉朝请者奉朝会请召
而已武帝亦以宗室外戚为奉车驸马骑三都尉而
奉朝请焉元帝为晋王以参军为奉车都尉掾属为
驸马都尉行参军舍人为骑都尉皆奉朝请后罢奉
车骑二都尉唯留驸马都尉奉朝请诸尚公主者刘
惔桓温皆为之
　　宋
宋仍以尚主者拜驸马都尉奉朝请又设车府令隶
驾部
按宋书百官志奉朝请无员亦不为官汉东京罢省
三公外戚宗室诸侯多奉朝请奉朝请者奉朝会请
召而已晋武帝亦以宗室外戚为奉车驸马骑都尉
而奉朝请焉元帝为晋王以参军为奉车都尉掾属
为驸马都尉行参军舍人为骑都尉皆奉朝请后省
奉车骑都尉唯留驸马都尉奉朝请永初已来以奉
朝请选杂其尚主者唯拜驸马都尉三都尉□汉武
帝置孝建初奉朝请省驸马都尉三都尉秩比二千
石
车府令一人丞一人秦官也二汉魏晋□隶太仆太
仆既省隶尚书驾部三都尉第六品
　　南齐
齐以乘黄令属鸿胪车将令属驾部而驸马都尉属
侍中
按南齐书百官志乘黄令一人掌五辂安车大行凶
器辒辌车
车将令一人丞一人属驾部
驸马都尉集书省职置正书令史朝散用衣冠之余
人数猥积永明中奉朝请至六百余人
　　梁
梁置驸马奉车车骑三都尉无员又置公车令骅骝
□丞而属之门下省其三驾二仗各有奉引掌驭之
官
按隋书百官志驸马奉车车骑三都尉并无员驸马
以加尚公主者无班秩
门下省置侍中给事黄门侍郎各四人掌侍从左右
摈相威仪尽规献纳纠正违阙监令尝御药封玺书
侍郎中高功者在职一年诏加侍中祭酒
天监七年议定大驾法驾及四辂掌御之职
按梁书武帝本纪不载　按隋书礼仪志天监七年
周舍议陵庙皆乘玉辂大驾则太仆卿御法驾则奉
车郎驭其余四辂则使人执辔以朱丝为之执者武
冠朱衣
　　陈
陈承梁置奉车驸马都尉公车令
按隋书百官志陈承梁皆循其制官其所制品秩奉
车驸马都尉六百石品第七公车令六百石品第八
　　北齐
北齐尉卫寺武库令掌仪仗太仆寺掌车辇统诸局
都尉寺而领军诸将军俱掌仗卫奉车都尉骑都尉
亦属之
按隋书百官志后齐卫尉寺掌禁卫甲兵领武库署
令掌甲兵及吉凶仪仗武库又有修故局丞
太仆寺掌诸车辇马牛畜产之属统骅骝左右龙左
右牝驼牛司羊乘黄车府等署令丞骅骝署又有奉
承直长二人左龙署有左龙局右龙署有右龙局左
牝署有左牝局右牝署有右牝局驼牛署有典驼特
牛牛三局司羊署有特羊羊局诸局并有都尉
寺又领司讼典腊出入等三局

注
骅骝署掌御马及诸鞍乘左右龙左右牝署掌
　驼马驼牛署掌饲驼骡驴牛司羊署掌诸羊乘黄
　署掌诸辇辂车府署掌诸杂车
领军府将军一人掌禁卫宫掖朱华阁外凡守卫官
皆主之舆驾出入督摄仗卫中领军亦同有长史司
马功曹五官主簿录事厘其府事又领左右卫领左
右等府
左右卫府将军各一人掌左右厢所主朱华阁以外
各武卫将军二人贰之皆有司马功曹主簿录事厘
其府事其御仗属官有御仗正副都督御仗五职御
仗等员又有奉车都尉十人骑都尉六十人
　　北周
北周置奉车奉骑都尉驾部中大夫小驾上士及司
车辂之职其左右宫伯与左右诸侍左右武伯虎贲
以下六率皆备行从
按周书卢辩传奉车奉骑等都尉五命
按隋书礼仪志周设六官置司辂之职以掌公车之
政辨其名品与其物色　后周警卫之制置左右宫
伯掌侍卫之禁各更直于内小宫伯贰之临朝则分
在前侍之首并金甲各执龙环金饰长刀行则夹路
车左右中侍掌御寝之禁皆金甲左执龙环右执兽
环长刀并饰以金次左右侍陪中侍之后并银甲左
执凤环右执麟环长刀次左右前侍掌御寝南门之
左右并银甲左执师子环右执象环长刀次左右后
侍掌御寝北门之左右并银甲左执犀环右执兕环
长刀左右骑侍立于寝之东西阶并银甲左执罴环
右执熊环长刀十二人兼执师子彤楯列左右侍之
外自左右侍以下刀并以银饰左右宗侍陪左右前
侍之后夜则卫于寝庭之中皆服金涂甲左执豹环
右执貔环长刀并金涂饰十二人兼执师子彤楯列
于左右骑侍之外自左右中侍以下皆行则兼带黄
弓矢巡田则常服带短刀如其长刀之饰左右庶侍
掌非皇帝所御门合之禁并服金涂甲左执解豸环
右执环长剑并金饰十二人兼执师子彤楯列于
左右宗侍之外行则兼带皓弓矢左右勋侍掌陪左
右庶侍而守出入则服金涂甲左执吉良环右执狰
环长剑十二人兼执师子彤楯列于左右庶侍之外
行则兼带卢弓矢巡田则与左右庶侍俱常服佩短
剑如其长剑之饰诸侍官大驾则俱侍中驾及露寝
半之小驾三分之一左右武伯掌内外卫之禁令兼
六率之士皇帝临轩则备三仗于庭服金甲执金扣
杖立于殿上东西阶之侧行则列兵于帝之左右从
则服金甲被绣袍左右小武伯各二人贰之服执同
于武伯分立于大武伯下及露门之左右塾行幸则
加锦袍左右武贲率掌武贲之士其队器服皆元以
四色饰之各总左右持钑之队皇帝临露寝则立于
左右三仗第一行之南北出则分在队之先后其副
率贰之左右旅贲率掌旅贲士其队器服皆青以朱
为饰立于三仗第二行之南北其副率贰之左右射
声率掌射声之士其器服皆朱以黄为饰立于三仗
第三行之南北其副率贰之左右骁骑率掌骁骑之
士器服皆黄以皓为饰立于三仗第四行之南北其
副率贰之左右羽林率掌羽林之士其队器服皆皓
以元为饰立于三仗第五行之南北其副率贰之左
右游击率掌游击之士其器服皆元以青为饰其副
率贰之武贲已下六率通服金甲师子文袍执银扣
檀杖副率通服金甲兽文袍各有倅长帅长相次陪
列行则引前倅长通服银甲豹文袍帅长通服银甲
鹖文袍自副率以下通执兽环银饰长刀凡大驾则
尽行中驾及露寝则半之小驾半中驾常行军旅则
衣色尚乌
按杜佑通典周官夏官之属有舆司马又有校人主
马之官又有牧师掌牧放又有巾车掌公车之政及
王之五辂后周有驾部郎中大夫属夏官　又周官
有舆上士后周有小驾上士　又周官小司徒中大
夫掌六畜车辇又宗伯巾车下大夫掌王后之五辂
辇车组挽有翣羽盖后周则司车辂主之
　　隋
隋初以门下省掌部从朝直太仆寺统骅骝等署而
临朝大驾则以左右卫诸将军领仗其奉车都尉掌
驭副车
按隋书百官志高祖既受命改周之六官其所制名
多依前代之法置门下省太仆寺左右卫门下省纳
言二人给事黄门侍郎四人录事通事令史各六人
又有散骑常侍通直散骑常侍各四人谏议大夫七
人散骑侍郎四人员外散骑常侍六人通直散骑侍
郎四人并掌部从朝直又有给事二十人员外散骑
侍郎二十人奉朝请四十人并掌同散骑常侍等
太仆寺有兽医博士员统骅骝乘黄龙□车府典牧
牛羊等署各置令二人乘黄车府则各减一人丞二
人乘黄则一人典牧牛羊则各三人
左右卫各大将军一人将军二人掌宫掖禁御督摄
仗卫又各有奉车都尉六人掌驭副车
炀帝大业三年以殿内省专司仪卫而奉车都尉及
尚乘尚辇皆属之
按隋书炀帝本纪不载　按百官志炀帝即位多所
改革三年定令分门下太仆二司取殿内监名以为
殿内省置监正四品少监从四品丞从五品各一人
掌诸供奉又有奉车都尉十二人掌进御舆马统尚
食尚药尚衣尚舍尚乘尚辇等六局各置奉御二人
正五品皆置直长以贰之正七品尚食直长六人又
有食医员尚药直长四人又有侍御医司医医佐员
尚衣即旧御府也改名之有直长四人尚舍即旧殿
中局也改名之有直长八人尚乘局置左右六闲一
左右飞黄闲二左右吉良闲三左右龙媒闲四左右
騊駼闲五左右駃騠闲六左右天苑闲有直长十四
人又有奉乘十人尚辇有直长四人又有掌辇六人
　　唐
唐因隋殿内省改为殿中省专司仪卫以尚乘尚辇
属之而卫尉寺掌器械文物供羽仪节钺之属
按唐书百官志殿中省监一人从三品少监一人从
四品上丞二人从五品上监掌天子服御之事其属
有六局曰尚食尚药尚衣尚乘尚舍尚辇少监为之
贰凡听朝率属执伞扇列于左右大朝会祭祀则进
爵行幸则侍奉仗内骖乘百司皆纳印而藏之大事
听焉有行从百司之印左右仗□左曰奔星右曰内
驹两仗内又有六□一曰左飞二曰右飞三曰左万
四曰右万五曰东南内六曰西南内园苑有官马坊
每岁河陇群牧进其良者以供御六闲马以殿中监
及尚乘主之主事二人从九品上

注
武德元年改殿内监曰殿中省龙朔二年曰中
　御府监曰大监丞曰大夫有令史四人书令史十
　一人左右仗千牛各十人掌固亭长各八人
进马五人正七品上掌大陈设戎服执鞭居立仗马
之左视马进退

注
天宝八载罢南衙立仗马因省进马十二载复
　置干元后又省大历十四年复
尚乘局奉御二人正五品下直长十人正七品上掌
内外闲□之马左右六闲一曰飞黄二曰吉良三曰
龙媒四曰騊駼五曰駃騠六曰天苑凡外牧岁进良
马印以三花飞凤之字飞龙□日以八马列宫门之
外号南衙立仗马仗下乃退大陈设则居乐县之北
与象相次

注
龙朔二年改尚乘局曰奉驾局有书令史六人
　书吏十四人直官二十人习驭五百人掌闲五千
　人典事五人兽医七十人掌固四人习驭掌调六
　闲之马掌闲掌饲六闲之马治其乘具鞍辔典事
　掌六闲刍粟太宗置司廪司库高宗置习驭兽医
司廪司库各一人正九品下掌六闲□秸出纳奉乘
十八人正九品下掌饲习御马
尚辇局奉御二人正五品下直长三人正七品上尚
辇二人正九品下掌舆辇伞扇大朝会则陈于庭大
祭祀则陈于庙皆伞二翰一扇一百五十有六既事
而藏之常朝则去扇左右留者三

注
龙朔二年改尚辇局曰奉轝局有书令史二人
　书吏四人七辇主辇各六人掌扇六十人掌翰三
　十人掌辇四十二人奉轝十五人掌固六人掌扇
　掌翰掌执伞扇纸笔砚杂供奉之事掌辇掌率主
　辇以供其事高宗置掌翰
卫尉寺卿一人从三品少卿二人从四品上丞二人
从六品上掌器械文物总武库武器守宫三署兵器
入者皆籍其名数祭祀朝会则供羽仪节钺金鼓帷
帟茵席凡供宫卫者岁再阅有敝则修于少府主簿
二人从七品上录事一人从九品上

注
龙朔二年改曰司卫寺卿曰正卿少卿曰大夫
　武后光宅元年又改有府六人史十一人亭长四
　人掌固六人
丞掌判寺事办器械出纳之数大事承制□小事则
听于尚书省
两京武库署令各二人从六品下丞各二人从八品
下掌藏兵械有赦建金鸡置鼓宫城门之右大理及
府县囚至则击之监事各一人正九品上诸署监事
品同

注
有府各六人史各六人典事各二人掌固各五
　人开元二十五年东都亦置署
武器署令一人正八品下丞二人正九品下掌外戎
器祭祀巡幸则纳于武库给六品以上葬卤簿棨戟
凡戟庙社宫殿之门二十有四东宫之门一十八一
品之门十六二品及京兆河南太原尹大都督大都
护之门十四三品及上都督中都督上都护上州之
门十二下都督下都护中州下州之门各十衣幡坏
者五岁一易之薨卒者既葬追还监事二人

注
有府二人史六人典事二人掌固四人贞观中
　东都亦置署
守宫署令一人正八品下丞二人正九品下掌供帐
帟祭祀巡幸则设王公百官之位吏部兵部礼部试
贡举人则供帷幕王公婚礼亦供帐具京诸司长上
官以品给其□罽供蕃客帷帟则题岁月席寿三年
毡寿五年褥寿七年不及期而坏有罚监事二人

注
有府二人史四人掌设六人幕士八十人掌固
　四人
　　辽
辽亦设卫尉寺而金吾黄麾六军之仗其左右卫将
军折冲果毅以及金吾虞候佽飞等职皆备仪卫
按辽史百官志辽有北面朝官矣既得燕代十有六
州乃用唐制复设南面三省六部台院寺监诸卫东
宫之官
卫尉寺职名总目
卿
少卿
丞
主薄
诸卫职名总目
各卫大将军圣宗开泰七年见皇子宗简右卫大将
军
上将军王继忠统和二十二年加左武卫上将军
将军圣宗太平四年见千牛卫将军萧顺
折冲都尉
果毅都尉
亲卫
勋卫
翊卫
左右卫
左右骁卫
左右武卫
左右威卫
左右领军卫
左右金吾卫
左右监门卫
左右千牛卫
左右羽林军
左右龙虎军
左右神武军
左右神策军
左右神威军
按仪卫志金吾黄麾六军之仗辽受之晋晋受之后
唐后唐受之梁唐其来也有自
卤簿仪仗人数马匹步行擎执二千四百十二人坐
马擎执二百七十五人坐马乐人二百七十三人步
行教坊人七十一人御马牵拢官五十二人御马二
十六匹官僚马牵拢官六十六人坐马挂甲人五百
九十八人步行挂甲人百六十人金甲二人神舆十
二人长寿仙一人诸职官等三百五人内侍一人引
稍押衙二人赤县令一人府牧一人府吏二人少尹
一人司录一人功曹一人太常少卿一人太常丞一
人太常博士一人司徒一人太仆卿一人鸿胪卿一
人大理卿一人御史大夫一人侍御史二人殿中侍
御史二人监察御史一人兵部尚书一人兵部侍郎
一人兵部郎中一人兵部员外郎一人符宝郎一人
左右诸卫将军三十五人左右诸折冲二十一人左
右诸果毅二十八人尚乘奉御二人排仗承直二人
左右夹骑二人都头六人主帅一十四人
教坊
司差
押纛
二人左右金吾四人虞候佽飞一十六人鼓吹令二
人漏刻生二人押当官一人司天监一人令史一人
司辰一人统军六人千牛备身二人左右亲勋二人
左右郎将四人左右拾遗二人左右补阙二人起居
舍人一人左右谏议大夫二人给事中书舍人二人
左右散骑常侍二人门下侍郎二人中书侍郎二人
鸣鞭二人
内侍
内差
侍中一人中书令一人监门校尉二
人排列官二人武卫队正一人随驾诸司供奉官三
十人三班供奉官六十人通事舍人四人御史中丞
二人乘黄丞二人都尉一人太仆卿一人步行太卜
令一人职官乘马三百四匹进马四匹驾车马二十
八匹人之数凡四千二百三十有九马之数凡千五
百二十得诸本朝太常卿徐世隆家藏辽朝杂礼者
如是至于仪注之详不敢传会云
　　宋
宋以卫尉寺掌卤簿仪仗所属有仪鸾及金吾街仗
诸司而殿前司亦掌大礼卤簿仪仗
按宋史职官志卫尉寺卿少卿丞主簿各一人卿掌
仪卫兵械甲冑之政令少卿为之贰丞参领之凡内
外作坊输纳兵器则辨其名数验其良窳以归于武
库不如式者罚之时其曝凉而封籍其数若进御及
颁给则按籍而出之每季委官检视岁终上计帐于
兵部掌凡幄帟之事大礼设帷宫张大次小次陈卤
簿仪仗长贰昼夜巡侥察其不如仪者押仗官则前
期禀差凡仗卫供羽仪节钺金鼓棨戟朝宴亦如之
宴享宾客供幕帟茵席视其敝者移少府军器监修
焉旧制判寺事一人以郎官以上充凡武库武器归
内库守宫归仪鸾司本寺无所掌元丰官制行始归
本寺分案四置吏十元佑三年诏长贰互置所隶官
司十有三
内弓箭库南外库军器弓枪库军器弩剑箭库掌藏
兵杖器械甲胄以备军国之用
仪鸾司掌供幕帟供帐之事
军器什物库宣德楼什物库掌收贮什物给用则按
籍而颁之
左右金吾街司左右金吾仗司六军仪仗司掌清道
侥巡排列奉引仪仗以肃禁卫凡仪物以时修饬选
募人兵而校其迁补之事中兴后卫尉寺废并入工
部
殿前司都指挥使副都指挥使都虞候各一人掌殿
前诸班直及步骑诸指挥之名籍凡统制训练蕃卫
戍守迁补赏罚皆总其政令而有都点检副都点检
之名在都指挥之上后不复置入则侍卫殿陛出则
扈从乘舆大礼则提点编排整肃禁卫卤簿仪仗掌
宿卫之事都指挥使以节度使为之而副都指挥使
都虞候以敕史以上充资序浅则主管本司公事马
步军亦如之备则通治阙则互摄凡军事皆行以法
而治其狱讼若情不中法则禀奏听旨
骑军有殿前指挥使内殿直散员散指挥散都头散
祗候金枪班东西班散直钧容直及捧日以下诸军
指挥
步军有御龙直骨朵子直弓箭直弩直及天武以下
诸军指挥
诸班有都虞候指挥使都军使都知副都知押班御
龙诸直有四直都虞候本直各有都虞候指挥使副
指挥使都头副都头十将将虞候
骑军步军有捧日天武左右四厢都指挥使捧日天
武左右厢各有都指挥使每军有都指挥使都虞候
每指挥有指挥使副指挥使每都有军使副兵马使
十将将虞候承局押官各以其职隶干殿前司元佑
七年签书枢密院王岩叟言祖宗以来三帅不曾阙
两人若殿帅阙难于从下超补姚麟系殿前都虞候
合升作步军副都指挥使绍圣三年诏殿前指挥使
金枪弩手班龙旗直所减人额及排定班分并依元
丰诏旨政和四年诏殿前都指挥使在节度使之上
殿前副都指挥使在正任承宣使之上殿前都虞候
在正任防御使之上渡江后都指挥间虚不除则以
主管殿前司一员任其事其属有干办公事主管禁
卫二员准备差遣准备差使点检医药饭食各一员
书写机宜文字一员本司掌诸班直禁旅扈卫之事
捧日天武四厢隶焉训齐其众振饬其艺通轮内宿
并宿卫亲兵并听节制其下有统制统领将佐等分
任其事凡诸军班直功赏转补行门拍试换官阅实
排连以诏于上诸殿侍差使年满出职祇应参班核
其名籍以时教阅则谨鞍马军器衣甲之出入军兵
有狱讼则以法鞫治初渡江草刱三卫之制未备稍
稍招集填制三帅资浅者各有主管某司公事之称
又别置御营司擢王渊为都统制其后外州驻札又
有御前诸军都统制之名又并入神武军以旧统制
统领改充殿前司统制统领官干道中臣僚言三衙
军制名称不正以旧制论之军职大者凡八等除都
指挥使或不常制外曰殿前副都指挥使马军副都
指挥使步军副都指挥使次各有都虞候次有捧日
天武四厢都指挥使龙神卫四厢都指挥使秩秩有
序若登第然降此而下则分营分厢各置副都指挥
使边境有事命将讨捕则旋立总管钤辖都监之名
使各将其所部以出事已复初令以宿卫虎士而与
在外诸军同其名以统制统领为之长又使遥带外
路总管钤辖皆非旧典所当法祖宗之旧正三衙之
名改诸军为诸厢改统制以下为都虞候指挥使要
使卫之职预有差等士卒之心明有所系异时拜
将必无一军皆惊之举时不果行淳熙以后四厢之
职多虚而殿司职司有权管干有时暂照管之号愈
非干道以前之比矣
　　元
元以左右都威卫使司属东宫立卫候司兼掌东宫
仪从
按元史百官志左都威卫使司秩正三品使三员副
使二员佥事二员经历知事照磨各一员至元十六
年以侍卫亲军一万户拨属东宫立侍卫都指挥使
司三十一年改隆福宫左都威卫使司隶中宫至大
三年选造作军士八百人立千户所一百户翼八以
领之而分局造作延佑二年置教授二至治三年罢
军匠千户所
右都威卫使司秩正三品卫使三员副使二员佥事
二员经历知事照磨各一员中统三年以世祖五投
下探马赤立总管府秩四品设总管一员二十一年
拨属东宫二十二年改蒙右侍卫亲军都指挥使司
秩正三品三十一年改隆福宫右都威卫使司秩仍
旧延佑二年置儒学教授一员四年增蒙古字教授
一员
卫候直都指挥使司秩正四品至元二十年以控鹤
一百三十五人隶府正司三十年隶家令司三十一
年增控鹤六十五人立卫候司以领之兼掌东宫仪
从金银器物置卫候一员副卫候二员及仪从库百
户大德十一年复增怀孟从行控鹤二百人升都指
挥使司秩正四品延佑元年升正三品七年降正四
品至治三年罢四年以控鹤六百三十人归中宫位
下泰定四年复立司秩仍正四品达鲁花赤二员佩
三珠虎符都指挥使二员佩三珠虎符副指挥使二
员佩双珠虎符知事一员提控案牍一员令史四人
译史通事各一人奏差二人
　百户所凡六秩从七品每所置百户二员
　仪从库秩从七品大使二员副使一员

　仪卫部汇考二
　　明
明设仪卫司置正副及典仗员所隶有都督同知以
下及千百户等职
按明会典仪卫司仪卫正一员正五品仪卫副二员
从五品典仗六员正六品
百户所镇抚各有试职试职起永乐十五年作一级
支半俸
都督同知督都佥事都指挥使同知佥事指挥使同
知佥事正副千户试百户试所镇抚各有署职

注
凡署职递加本职一级署副千户以实授百户
　署试百户试所镇抚俱以冠带总旗
署职起景泰元年作半级不支俸
凡圣节正旦冬至三大朝会朔望日及每日常朝并
郊祀等项车驾出入该设卤簿仪仗俱本卫提督所
属官校依次陈列
凡遇升殿本卫堂上官一员悬金牌于御座前稍西
侍卫其遇大朝会千户六员具朝服于殿前侍班
凡常朝轮指挥一员千户二员百户十员旗校五百
名于奉天门今皇极门下摆列侍卫听候纠仪拿人
朝退轮百户一员巡察皇城四围其余分守东华西
华等门听候宣唤至夜轮百户二员校尉四十名同
该日指挥于内直房直宿以备传报其余出宿外直
房
凡常朝百官叩头毕本卫堂上官升立于御座西正
统间徙立奉天门今皇极门西陛下嘉靖九年复令
于御座西立东向遇有宣呼则掌印官传旨
凡大祀圜丘先期二日委把总千户一员督率百户
十二员旗校四百九十二名□香亭舆亭请太祖高
皇帝神版诣坛配天次日圣驾出郊本卫堂上官俱
披带随时选委把总千户二员千百户一百四十二
员旗校军余力士五千四百二名将军一千五百四
十六员名各供事
凡驾在斋宫本卫堂上官俱入卫及巡视警跸其
斋宫门天坛门每门各千户一员百户一员守卫正
阳门千百户二员传灯旗校五十名沿途传报至内
宫
凡祭北郊及幸学俱用大驾本卫官员旗校等随侍
执事与大祀同
凡视牲朝日夕月耕耤祭历代帝王俱用丹陛驾本
卫堂上官服大红蟒衣飞鱼乌纱帽鸾带佩绣春刀
千百户青绿锦绣服各随侍
凡祭太庙社稷俱用常朝驾本卫堂上官大红便服
随侍
凡有事于四郊本卫千户六员会同科道督察点闸
驾仪四员会同科道督察点闸三千营旗帜及本卫
将军
凡经筵日本卫掌印官于文华殿侍卫该直千百户
二员校尉三十名于殿外听候
凡车驾巡幸本卫堂上官俱从
凡遇亲王出府锦衣卫拨随侍校尉六百名
凡奉旨于午门外或京几道鞫问罪囚本卫堂上官
同三法司会问
凡锦衣卫囚人病故监察御史刑部主事同往相视
其有奉钦依相视者次日早赴御前复命
凡击登闻鼓诉冤并锦衣卫等衙门捉获人犯三法
司处决罪囚奉钦依者俱该锦衣卫直日官将原给
驾帖填写缘由列名批钤以凭送问处决
凡登闻鼓下所受词状并外国投降男子该收勇士
彝人习仪该给马骑年例打冰蓼草等事该拨军士
俱奉旨该兵科承行者锦衣卫当直官填写驾帖送
兵科佥名给与施行
凡每岁秋后承天门外审录重囚本卫堂上官同三
法司及各衙门官会审
凡奉旨处决重囚本卫从刑科给驾帖差官同法司
监决其囚人家属或奏诉得旨姑留者校尉从刑科
批手驰至市曹停刑
凡奉旨差官出外勘问事情系会同三法司堂上官
者于指挥内具名上请会同科道部属官者于千户
内具名上请
凡锦衣卫差人勘提囚犯到京礼科给事中引奏请
旨
凡奉旨提取罪犯本卫从刑科给驾帖都察院给批
差官前去其差官就于该直千百户内具名上请
凡殿试举人本卫堂上官充巡绰官其岁贡生员于
午门内考试俱本卫官校看守
凡锦衣卫缺掌印管事官于本卫及各卫指挥内推
举
凡五军官舍比试总小旗并枪本卫堂上官同内外
官监视仍差拨官校看守
凡侍卫将军有缺本卫堂上官会同管领将军官兵
科都给事中御史选补其五年一次考选钦命堂上
官一员会同管领将军官兵部侍郎兵科都给事中
甄别去留
凡锦衣卫侍卫将军自为一营遇下班之日照例操
练从管领侍卫官提督
凡本卫军政官员例免考察
凡山陵巡禁樵采每季委百户二员旗校二十名
凡朝觐官员到京之时本卫选差千户一员百户一
员带领旗校三十名在于吏部门首访察奸弊
凡缉捕京城内外盗贼本卫指挥一员奉□专管领
属官五员旗校一百名
凡缉访京城内外奸宄本卫掌印官奉□专管领属
官二员旗校八十名其东厂内臣奉□缉访别领官
校俱本卫差拨
凡京城内外修理街道疏通沟渠本卫指挥一员奉
旨专管领属官二员旗校五十名
凡五城兵马司地方每季委千户一员百户十员旗
校二百五十名分管城外地方千户五员百户十员
旗校二百五十名分巡各缉捕盗贼
凡京城内外喇唬凶徒每季委千户一员百户一员
旗校五十名缉捕
凡通州张家湾河西务地方奸盗每季委千户一员
百户一员旗校五十名缉捕俱支给口粮
凡京城各门课钞每季委百户九员监收
凡会同馆彝人乘坐马匹每季委百户一员监拨
凡采办朝会金灯庭燎并贴买宣官及骑操马匹并
于本卫原拨芦场内取用
凡在京锦衣等卫原额屯田共六千三百三十八顷
五十一亩八分二厘七毫八丝见额五千五十二顷
八十五亩七分四厘三毫
凡本卫官吏舍人旗校军士象奴俸粮坐拨京仓关
支匠役于通州仓关支
凡本卫旗校军士象奴胖袄鞋裤每五年一给
经历司掌本卫文移出入等事
凡锦衣卫令史六名典吏十七名仓攒典一名镇抚
司司吏四名典吏九名驯象所司吏共二十四名仓
攒典一名百户所司吏共八十七名北镇抚司典吏
十名
镇抚司凡问刑悉照旧例径自奏请不经本卫或本
卫有事送问问毕仍自具奏俱不呈堂
凡本司直厅百户一员当该吏典十名办事吏二十
名总旗一名校尉三十名看监百户五员总旗五名
校尉一百名皂隶三十名直堂把门皂隶十一名锦
衣中所锦衣左所锦衣右所锦衣前所锦衣后所各
所官分领军士与诸卫同而各所又分十司统领校
尉掌卤簿仪仗及直驾拿人直宿等事凡本卫各项
差委轮流承行
銮舆司大辂一乘玉辂一乘大马辇一乘小马辇一
乘步辇一乘大凉步辇一乘板轿一乘宝匣一座具
服幄殿一座
擎盖司黄罗销金九龙伞一把黄罗曲柄绣九龙伞
一把紫罗素方伞四把红罗素方伞四把青罗销金
伞三把红罗销金伞三把黄罗销金伞三把白罗销
金伞三把皂罗销金伞三把黄油绢销金雨伞一把
红罗曲柄绣伞四把红罗直柄华盖绣伞四把黄罗
直柄绣伞四把红罗直柄绣伞四把黄罗曲柄绣伞
二把银铃全五方伞十把
扇手司红黄罗双龙扇四十把红黄罗单龙扇二十
把红黄素罗扇四十把红绣雉方扇十二把红罗绣
花扇十二把龙寿扇二把
旌节司金节三对方天戟四对响节十二对
旛幢司黄麾一对绛引旛五对传教旛五对告止旛
五对信旛五对政平讼理旛一对龙头竿五对朱雀
幢一元武幢一青龙幢一白虎幢一豹尾二对羽葆
幢五对御仗一对新增
班剑司班剑三对仪刀三对吾杖三对立瓜三对卧
瓜三对御仗一对新增
斧钺司金盆罐一副金交椅一把金脚踏一个红纱
灯三对红纸灯三对□灯三对骨朵三对金钺三对
金灯三对单龙戟三对双龙戟三对
戈戟司仪锽氅十对戈氅十对戟氅十对御仗一对
新增
弓矢司盔甲一百副弓矢一百副刀一百把盾一百
面
驯马司金鞍锦鞯马三十匹上中所上左所上右所
上前所上后所中后所亲军所各所官分管力士及
军匠其侍卫将军千百户总旗等于中后所支俸食
粮凡文移用上中所印信
驯象所本所官领本卫军奴养象以备朝会陈列及
驾辇驮宝之用
凡大祀用象三十一只大明门象二只长安左右门
象四只正阳桥象二只正阳牌坊迤南东西街象二
只西天门里外象四只南天门象二只东天门象二
只北天门象二只斋宫各门象六只宝匣象一只玉
辂辇象二只大辂辇象二只
凡圣节正旦冬至三大朝会用象三十只宝匣象一
只玉辂辇象二只大辂辇象二只奉天门前象四只
东西角门前象四只午门象六只端门象四只承天
门象四只长安左右门象四只
凡享太庙用象十只例于承天门内
凡常朝用象六只例于午门前
旗手卫掌大驾金鼓旗纛统领随驾力士及卫等
事肃字旗一面靖字旗一面金鼓旗一对北斗旗一
面日旗一面月旗一面云旗一面雨旗一面雷旗一
面风旗一面木星旗一面火星旗一面土星旗一面
金星旗一面水星旗一面青龙旗一面朱雀旗一面
白虎旗一面元武旗一面角宿旗一面亢宿旗一面
氐宿旗一面房宿旗一面心宿旗一面尾宿旗一面
箕宿旗一面斗宿旗一面牛宿旗一面女宿旗一面
虚宿旗一面危宿旗一面室宿旗一面璧宿旗一面
奎旗一面娄宿旗一面胃宿旗一面昴宿旗一面
毕宿旗一面觜旗一面参宿旗一面井宿旗一面
鬼宿旗一面柳宿旗一面星宿旗一面张宿旗一面
翼宿旗一面轸宿旗一面中岳旗一面东岳旗一面
南岳旗一面西岳旗一面北岳旗一面江旗一面河
旗一面淮旗一面济旗一面天鹿旗一面天马旗一
面鸾旗一面麟旗一面白泽旗一面熊旗一面罴旗
一面红纛一对皂纛一对金龙画角二十四枝小铜
角一对大铜角一对鼓四十八面金四面钲四面杖
鼓四个笛四管板四串门旗四对黄旗四十面金龙
旗十二面红节一对缨头一个豹尾一个
凡圣节正旦冬至三大朝会本卫官先期于御前奏
请金鼓旗纛摆列遇郊祀等项车驾出入则陈于锦
衣卫卤簿之前每岁六月六日照例奏请晒晾
凡每月朔望日神机营提督官请祭神旗本卫遣官
军于午门楼上迎请导从至教场祭毕迎回仍如法
置放
凡每岁仲秋祭旗纛之神本卫掌印官行礼祭毕复
命
凡钟鼓楼钟鼓每夜遣军人依时撞击以凭巡警
太祖洪武二年设亲军都尉府统仪銮司
按明会典锦衣卫本仪銮司国初设拱卫司领校尉
隶都督府洪武二年定为亲军都尉府统中左右前
后五卫军士而仪銮司隶焉
洪武十五年始改仪銮司为锦衣卫镇抚司十四所
等职
按明会典十五年罢亲军都尉府及拱卫司置锦衣
卫统军与诸卫同所属有南北镇抚司十四所所隶
又有将军力士校尉人等其职掌直驾侍卫巡察捕
缉等事恩功寄禄无常员恒以都指挥都督统之永
乐定都后照例开设虽职事仍旧而任遇渐加视诸
卫独重焉
洪武十八年升旗手千户所为旗手卫
按明会典国初置旗手千户所十八年升为卫
洪武二十年革镇抚司焚锦衣卫搒掠之具
按明会典十五年设镇抚司二十年革烧毁本卫刑
具狱囚尽送刑部审理
洪武二十六年又申镇抚司鞫刑之禁
按明会典云云
成祖永乐　年复设锦衣卫掌问刑名官
按明会典永乐间复设掌问理本卫刑名兼理军匠
是为南镇抚司其北镇抚司本添设专理诏狱
英宗正统　年定锦衣卫及镇抚司皂隶人数
按明会典凡锦衣卫官员随从皂隶正统中奏准管
事指挥镇抚司管事镇抚俱照文官品级例带俸都
督各六名带俸都指挥指挥各四名锦衣卫直堂二
十名镇抚司直厅五名看监三十三名经历司直厅
四名
宪宗成化十四年始增铸印信设镇抚二员分理刑
管军匠各为一司
按明会典云云
世宗嘉靖九年定锦衣卫出办郊礼沿途灯火苇地
之令
按明会典凡采办朝会金灯庭燎并贴买宣官及骑
操马匹并于锦衣卫原拨芦场内取用嘉靖九年定
郊礼令本卫出办沿途灯笼火把增拨尹家湾等处
苇地二段后又以苇地渰没奏准每所差旗校五名
于产有地方采纳芦苇除免杂差
嘉靖十八年车驾南巡以钦制武陈驾仪授锦衣卫
陈设
按明会典十八年南巡以钦制武陈驾仪授锦衣卫
陈设令堂上官二员充前驱使五员充护跸使二员
充整顿卤簿兼防护属车使又令于内日轮一员骑
侍就奏起落舆辇又令委千户一员带校尉二十名
管传放炮千百户六十员旗校一千名听差镇抚司
官一员听候理刑东司房理刑官一员提调缉事千
户五员充辇乘把总千百户二员管领各项执事兼
管驾帖朝仪二员沿途总理舆辇筑立封堆三员管
理粮草五十员沿途分管拨次五十员沿途轮流上
直三十五员各带旗校十名分往各站整顿灯笼燎
火及选奉□舆辇良家子弟人夫
皇清
大清会典銮仪卫顺治元年置锦衣卫为正三品衙
　　门设指挥使等官二年改为銮仪卫四年罢指
　　挥使等衔改为銮仪使副使等衔五年复罢副
　　使等衔改为正二品衙门九年以内大臣掌卫
　　事其余满官品级衔名俱与汉官同十一年定
　　左所銮舆司驯马司右所擎盖司弓矢司中所
　　旌节司旛幢司前所扇手司斧钺司后所戈戟
　　司班剑司驯象所东司西司旗手卫左司右司
　　各所司印以满冠军使云麾使掌之旗手卫印
　　以汉冠军使掌之左右司印以汉治仪正掌之
　　经历司印以汉经历掌之康熙三年改銮仪卫
　　为正三品衙门六年复为正二品衙门十一年
　　定銮仪卫官品级十六年添设满冠军使掌旗
　　手卫印满云麾使掌左右司印
　　官制
　　掌卫事内大臣一员满汉銮仪使各二员
　　左所　满掌印冠军使一员汉掌所事云麾使
　　一员銮舆司满掌印云麾使一员汉掌司事治
　　仪正一员驯马司满掌印云麾使一员汉掌司
　　事治仪正一员满散云麾使治仪正整仪尉七
　　员
　　右所　满掌印冠军使一员汉掌所事云麾使
　　一员擎盖司满掌印云麾使一员汉掌司事治
　　仪正一员弓矢司满掌印云麾使一员汉掌司
　　事治仪正一员满散云麾使治仪正整仪尉七
　　员
　　中所　满掌印冠军使一员汉掌所事云麾使
　　一员旌节司满掌印云麾使一员汉掌司事治
　　仪正一员旛幢司满掌印云麾使一员汉掌司
　　事治仪正一员满散云麾使治仪正整仪尉六
　　员
　　前所　满掌印冠军使一员汉掌所事云麾使
　　一员扇手司满掌印云麾使一员汉掌司事治
　　仪正一员斧钺司满掌印云麾使一员汉掌司
　　事治仪正一员满散云麾使治仪正整仪尉六
　　员
　　后所　满掌印冠军使一员汉掌所事云麾使
　　一员戈戟司满掌印云麾使一员汉掌司事治
　　仪正一员班剑司满掌印云麾使一员汉掌司
　　事治仪正一员满散云麾使治仪正整仪尉六
　　员
　　驯象所　满掌印冠军使一员汉掌所事云麾
　　使一员东司满掌印云麾使一员汉掌司事治
　　仪正一员西司满汉印云麾使一员汉掌司事
　　治仪正一员满散云麾使治仪正整仪尉五员
　　汉管象整仪尉一员
　　旗手卫　满掌印冠军使一员汉掌卫事冠军
　　使一员左司满掌印云麾使一员汉掌司事治
　　仪正一员汉整仪尉一员右司满掌印云麾使
　　一员汉掌司事治仪正一员汉整仪尉一员满
　　散治仪正整仪尉二员满主事一员陪祀汉冠
　　军使二员驾仪管理汉云麾使一员汉治仪正
　　三员步辇管理汉云麾使一员汉治仪正一员
　　玉辂辇管理汉整仪尉二员大辂辇管理汉整
　　仪尉二员大马辇管理汉整仪尉二员小马辇
　　管理汉治仪正一员整仪尉一员静鞭管理汉
　　治仪正一员□荐管理汉治仪正一员整仪尉
　　一员拜褥管理汉治仪正一员亭座管理汉整
　　仪尉一员篦头管理汉整仪尉一员驾库管理
　　汉整仪尉二员经历司汉经历一员笔帖式十
　　员满洲冠军使以下整仪尉以上内有召鞭官
　　八员
　　吏部文选司官制銮仪卫官系武职隶兵部文
　　职止设主事笔帖式及经历
　　满主事一员
　　满笔帖式七员满军笔帖式三员
　　经历司汉经历一员
　　职掌
　　凡
万寿节正旦冬至三大朝会并宴享诸
大祀等项
车驾出入应设卤簿仪仗并旗手卫旗帜金鼓俱本
　　卫堂官督率所属官校依次陈列
　　凡
升殿及常朝俱鸿胪寺先期知会陈设卤簿大驾三
　　缠俱用满汉官各一员站立满官召鞭毕鞭手
　　校尉鸣鞭
　　凡大祀
圜丘及
祈谷坛先期二日委官督率校尉舁香舆祝版亭
　　至
　午门前次日舁至
　太和殿
皇上亲装香毕仍舁赴
坛本日仍委官率领校尉候请
太祖
太宗
世祖神版奉安亭内诣坛配
天至日
圣驾出郊銮仪卫堂官督率所属官校陈设卤簿大
　　驾
　　凡
郊祀如遇先期一日宿
坛旗手卫官校设鼓角于
　斋宫前起更发擂
　　凡
　视牲陈设卤簿大驾旗手卫金鼓旗帜出入俱不
　　动乐
　　凡祭
北郊及
太庙
社稷坛
　朝日坛
　夕月坛
　历代帝王庙
　文庙
　耕籍
　堂子俱陈设簿大驾并金鼓旗帜俱太常寺先
　　期知会
　　凡祭
太庙
社稷坛
　文庙太常寺先期知会本衙门于祭前一日陈设
　　拜褥用毕收回
　　凡各
坛庙祭祀太常寺先期知会銮仪卫委满冠军使一
　　员云麾使二员预备盥洗盆并执巾
　　凡各
坛庙祭祀銮仪卫先期请
旨预备辇轿
　　凡祭
社稷
　堂子俱乘凉步辇
　　凡
大祀及
升殿
车驾出入俱先期一日铺设□荐康熙七年定
驾幸南苑等处不设□荐
　　凡礼部进
　表等项亭座俱銮仪卫委官率领校尉□捧
　　凡
太庙焚帛灰土每年銮仪卫差官率领校尉□送金海
　　河内
　　凡
　殿试文武举人该衙门先期知会銮仪卫汉堂官
　　率官校巡绰其岁贡生员于
　天安门外考试俱銮仪卫官校看守
　　凡文武进士传胪该衙门先期知会銮仪卫陈
　　设卤簿大驾并委官校捧黄榜云盘伞盖
　　凡考选庶吉士銮仪卫官巡绰校尉看守
　　凡
　经筵日该衙门先期知会銮仪卫委官校□书案
　　送至讲所
　　凡
大祀用驮宝象五只驾辇象二只开路象四只
升殿及常朝用驮宝象五只驾辇象二只又每日设
　　常朝象四只于
　天安门外
　　凡遇
大祀旗手卫官设金鼓于卤簿驾前
驾回动乐
　　凡遇恭谒
陵寝及
命将出师陈设动乐系礼部先期知会
　　凡
驾幸南苑等处銮仪卫奏请或设卤簿或用行驾出
　　入俱动乐
　　凡遇
大祀旗手卫官率校尉于
坛内巡更并接
驾撞钟
　　凡遇日食月食救护及迎春洗象旗手卫官率
　　校尉陈设金鼓其日食月食銮仪卫委满汉冠
　　军使各二员满云麾使一员随班救护
　　凡钟鼓楼设旗手卫校尉每夜值更发擂
　　凡遇祭祀銮仪卫汉冠军使二员专司陪祭

　仪卫部名臣列传
　　明
　　袁彬
按锦衣志英宗之在伯颜营也校尉袁彬始得见彬
少以材力射生选从刺奸缇骑既从征没也先麾下
牧马矣久之乃使侍上上方坐橐□帐中咄咄无所
出得彬甚喜彬温美多计数善言笑时时为隐语悦
上获一羊髀烹而共啖之昼斧薪伐冰夜则以背承
上足而寝也先挟上攻云中转战上谷遂躏关而直
趋京师小不遂辄欲僇杀彬上至为泣请之不得而
哈铭者故蒙古官为赐姓杨以译鞮从陷也先营颇
幸也先间以诙谐解之仅免也先欲使妹尚上上谋
之彬曰不可请辞以返国而聘彬尝病中寒上亲为
治糜啖之身压彬背汗洽良已及□上还称太上皇
绌彬劳仅拜锦衣百户太上皇还为皇帝即日召见
彬语絮且泣超为都指挥佥事理锦衣事赐城东甲
第一区引太液池穿中御沟达之黄金十镒白金二
十镒彩绮盐醪酰酱干糒充实又加赉妻异缯精镠
各有差擢杨铭千户赐半之间夕宴对略用家人礼
然彬畏满好避而同列门达逯杲显达初以锦衣校
用文无害理镇抚司积功次稍迁至指挥而其所任
校逯杲继起与同列上故缘中贵人吉祥及忠国公
石亨复大位德之而二人骄干请不已上心厌之欲
稍稍削其重以属彬固谢不敢乃属杲杲数伺忠国
公罪状闻上并其从子定远侯彪诛之上益贵重杲
理篆者都指挥王某取充位而已杲遂持吉祥阴拟
之急乃与其从子昭武伯钦谋以五鼓从骑就谒杲
出见之钦拔刀手断杲头攻长安门不下寻就擒诏
族吉祥赠杲右都督彬请急不任而门达独重达佐
理卫得兼治镇抚司镇抚于锦衣属也而得专治狱
或上有所怒特下与缇骑贼曹钩发者俱以委镇抚
狱竟自上请可否毋由锦衣大僚达为人沈敏善计
算所谳恒规上旨而决时上业已诛曹石内惴不自
安恒借达为强而达多所阴献累迁都指挥佥事治
镇抚如故时上最所礼信者李贤达次之每朝而左
顾则命贤右顾则命达赏赉无算而达内害贤宠谮
于上曰是尝受陆瑜金酬尚书者上疑之不召可半
岁而袁彬犹以义故位达上达知上薄之构以死罪
劾奏上不乐曰是负我者然故人不死足矣此外以
任若达退则执彬下狱胁以火五毒更下彬不胜苦
且诬伏矣而燕中少年杨贤者尝为漆工尚方奋曰
袁公上鱼服侣也门达何人而辄害之因上疏诋达
奸恶数十百事事有指而极称彬枉且有社稷功不
宜罪诏并下达治达恚捶贤至百余贤恐遂死不得
白谬曰吾有阴事欲告公达令箯舆前前乃薆耳达
曰吾小人何办为此李学士草耳达大喜趣罢笞出
汤沐沐贤醪肉食之持牍面诉曰李贤令杨贤中臣
为袁彬地独不畏陛下法乎上曰明于东朝堂辨之
之东朝堂杨贤度上已集群臣出余肉大呼曰天乎
冤哉门指挥醪肉食我而令引李也李学士贵人吾
何从见之且吾死固分柰何冤他人为也上悟趣出
袁彬令分司南都余俱置不问然自是达宠渐衰不
复寄腹矣居一载驿召袁彬还职寄如故上崩李贤
益重达内不自安出怨望语御史言之诏执赴法司
论戍岭表滨行袁彬帅僚出饯郊墅握手语缱绻已
挥囊金为解装良厚众咸多彬不念旧恶有古长者
风彬再迁掌卫事至都督佥事乃卒
　　牟斌
按锦衣志斌字益之博学晓文义为儒衣冠其所理
恒傅经而法户部郎李梦阳尝奏封事言寿宁侯忤
旨下狱斌曰郎封事大善即言寿宁胡不指其实及
诸羽翼耶梦阳曰虑置对耳斌曰置对则奚难吾能
剪厥羽翼也因傅经牍具上梦阳得不贬正德初刘
瑾持中权逐大学士刘健谢迁而削尚书韩文等籍
而谏臣刘戴铣等数十人后先下诏狱斌轻刑奠
居曲为申救御史任诺诉诸僚草奏署其名已实他
出不与也斌曰古有耻不与党人名者公为忠悔耶
刘瑾复要斌去奏首权奸事斌不可而顾语同列曰
存此诸公臣节庶几白他日乎宋邹道原以失元奏
被害吾侪何自计为奏入瑾大怨望斌又侦知其庇
言官也矫诏廷杖之垂死谪戍边刘瑾诛驿召斌还
领镇抚如故知府刘祥搏其守阉因相论奏中贵人
张雄者纳守阉赂阴喝斌令归曲祥仍为阉导赂斌
不可雄恚挟诈陷之安置武昌感疾卒斌之再起也
长子丧工部循故事官为赙三百金斌指其存者二
子曰吾司刑不道天祸一子惩而受金行及此矣盖
庳屋敝衣再遭谴怡怡若素云相台崔铣记其事盛
称服斌谓直节懿行即名经术士大夫蔑如也

　仪卫部艺文
　　锦衣卫箴　　　　　　　　　明宣宗
自古建国皆重环卫尔惟厥官朝夕廷陛予所服御
咸尔攸秩出入先后以警以跸左右骏奔以戒不虞
亦有匪人尔诘尔祛尔其懋毖勿纵于私宜廉宜慎
宜勤宜祗惟义之遵惟善之迪敬恭勿渝用保终吉

　仪卫部纪事
齐东野语淳熙九年明堂大礼以曾觌为卤簿使李
彦□顿递使习仪之际曾以李为参预漫尔逊之居
前李以五使有序毅然不敢当者久之在列悉以顾
忌皆不敢有所决择太常寺礼直官某人者忽进曰
参政宰执也观瞻所系开府之逊良是径揖李以前
时曾方有盛眷翌日入诉其事上默然久之曰朕几
误矣即此批出李彦□改充卤簿使伯圭充顿递使
礼直官某人特转一官
圣君初政记皇祖命图大辟囚造罪被刑之状于锦
衣卫外垣俾人得见为惩戒
锦衣志燕王初起帅师荡山东度临邑临邑书生纪
纲叩马首请效王与语悦之纲善骑射颇习法家言
便辟应对刻精诡秘耐逆钩人意所向先发以为绩
王日益幸爱之既即位擢纲自忠义卫千户为都指
挥佥事治锦衣亲兵复典治诏狱天子既由藩国起
以师胁僭大位内不能毋自疑人人异心有所寄耳
目矣纲觇之益布其私距日夜操切阴计闻上上大
以为忠昵之罄咳亡间即淇成诸公号元勋见则自
匿引不敢以身比数而纲小人也遂骄穷意为非行
僚属指挥庄敬袁江千户王谦李春等故无赖曲侍
奉纲相缘借奸利数百千端上久亦颇悟□之中贵
素仇纲者白发其端上令给事御史廷劾下御史院
按验俱有状上大怒即日捕诛纲磔于市仍夷三族
而令御史院罪状纲其略曰谨按故都指挥纲儇薄
驵侩阴敛阳却挡虿尾包藏虺心积稔恶极未易
指数按纲前后使腹心干伪为诏下诸司盐场勒盐
四百余万还复称诏夺官船二十艘牛车四百辆载
入私第弗予僦人牛立稿又即狱喝持大贾数十百
家家索赂不等为黄金三百五十两白金二千两钞
四十五万贯帛千五百匹又挟诈取交址使黄金八
十两金盆一异宝二十枚夺民人倪贵等第舍庄宅
十七所计值金三十余万匿县官予民地八所值二
十余万从籍故晋王干没黄金五百两金盆一宝钏
二白金鞍辔二又从籍故吴王没瑟瑟御龙服王冠
还辄衣故王冠服坐高坐置酒命优童真保道真吉
祥等效伎乐奉觞上寿呼万岁徐劳卿等无恙敬举
卿之觞纲诸所用金装八宝环八宝帽饰玉盏玉水
池砚珊瑚犀毗玉束带红铺□玉石冯几咸饰交龙
日月星斗度如乘舆副又上所怒内侍右班当下纲
论弃市者辄将至家具洗沐好食食之阳为言见上
赦若诱取金帛且尽更数日将至市杀之而先日以
行刑报尝喜道姑陈氏姿首欲买置媵为都督薛禄
所先怨之遇于大内持镢镢禄首脑裂几死禄慑噤
不敢言又道恚都指挥哑失帖木不避诬持其冒赏
事捶之死纲家畜养亡命耗山刘等多造铁甲弓弩
万计腐取良家子十八以下数百人充左右役诏选
婕妤才人先试可令暂出待岁纲辄簿录其尤者内
之别以次塞莫敢问吴人故大豪沈万三子文度万
三生尝伏法高皇帝籍没其家所漏赀尚富而文度
颇为人把持其短患之因纲舍人匍伏见白进黄金
百两白金千两龙纹被一□龙角一株奇宝十具异
缯绮四十匹愿得从□御列为外府外□岁致粲六
百石钞二十万贯酝百石布帛以时进食饵羞果以
月进纲许之仍语文度吾后庭未充若为我吴中征
好者不为数文度因是挟纲十五而分民间室亡谁
何者纲自维威日重重且迫上冀得所欲当端午上
射柳纲私其司射镇抚庞瑛曰我故射不中而子折
柳鼓噪以观兵部尚书御史既射纲谬为不中瑛折
柳鼓噪竟射无□者纲乃喜诧曰是无能难我矣按
纲为天子腹心臣负委任妄意不轨擢发不足数罪
罪诚当万死其僚指挥敬江千户谦春镇抚瑛比周
为诬罔当死并诸应从坐人以轻重受条诏曰可颁
示天下自纪纲诛终文皇帝世锦衣卫虽典诏狱画
可领诺而已
沂阳日记王都督佐掌锦衣卫事京师人称为王堂
才敏志忠律己廉介扶翼善类祛击凶邪凡诏狱议
该从轻虽披逆鳞必委曲别白至数十上不肯阿顺
依违京师刁徒刘东山者狡而黠能写行移游于寿
宁侯张鹤龄延龄之门每日二张阴事籍记之一
日吓二张索金数千用尽复奏二张阴事下诏狱公
力为张辩又勒延龄之妾为妾不从又奏其谋反公
复辩其诬遂劾东山平日奸恶状上悟下其事于公
公密擒之伏辜诏枷于午门前数日竟死万众举手
加额曰非王堂替天行道何以能此

　仪卫部杂录
归田录唐制三卫官有司阶司戈执于执戟谓之四
色官今三卫废无官属唯金吾有一人每日于正衙
放朝唱不坐直谓之四色官尤可笑也
世宗实录嘉靖二年十一月刑科给事中刘济上言
国家置三法司专理刑狱其后乃有锦衣卫镇抚司
专理诏狱缉访于罗织之门锻炼于诏狱之手裁决
于内降之旨而三法司几于虚设矣
客□偶谭锦衣卫职掌銮仪明太祖时不司刑名而
校尉官衣与教坊乐工同式但花色小异耳卫秩三
品其后掌卫者率皆五府都督有加宫保者
春明梦余录锦衣卫在通政司南本仪銮司初设拱
卫司领校尉隶都督府洪武二年定为亲军都尉府
统中左右前后五卫军士而仪銮司隶焉十五年罢
府及司置锦衣卫统军与诸卫同所属有南北镇抚
司十四所所隶又有将军力士校尉人等其职掌直
驾侍卫巡察捕缉等事恩功寄录无常员恒以都指
挥都督统之永乐定都后照例开设虽职事仍旧而
任遇渐加视诸卫独重焉
锦衣卫与在京诸卫即唐人十六卫之遗制凡诸卫
亲军皆以番直宿卫执戈戟严巡警监门禁而锦衣
所掌者乃卤簿仪仗之事旗手所司者乃旗纛金鼓
之物诸卫皆统军卒而锦衣独领校尉力士即周之
虎贲旅贲也诸军皆世卒而府军独签幼军即汉之
六郡良家子也诸卫正倅一惟其世独锦衣之任则
不必世而以能盖御座则夹陛而立御辇则扶辕以
行出警而入跸承旨而传宣皆在所司而诏狱所寄
则又重矣又按锦衣卫本国初仪銮司后定为亲军
都督府而司隶焉十五年罢府及司置锦衣亲军指
挥使司镇抚司理卫中刑名如列卫而兼简军匠所
谓南镇抚司也北镇抚司本添设专理诏狱成化十
四年始给印分司得直达上下法司覆提领卫事者
恒以都指挥都督或恩功或寄禄掌侍卫之事凡将
军力士校尉分蕃护驾直宿巡察凡大朝掌驾出入
督设卤簿仪仗凡皇城四门日夜番直巡鼜之凡盗
贼奸宄街涂沟渠密缉而时省之凡奉旨鞫狱录囚
事与三司从事凡比试监焉
锦衣典亲军其后寄以诇察之柄体势自重然本非
尊官也故虽纪纲门达逯杲之宠奇横肆然纲达不
过都指挥佥事杲仅指挥同知而已袁彬自都指挥
出签都府方□横玉正德初指挥高得材缘从父凤
柄司礼传升右都督终以非例于五府带俸钱宁继
踵此官虽贵盛之极而意犹歉之请以都指挥理事
下兵部议曲为謏解遂成不疑沿流至于朱陆极矣
今考太保兼少傅者一人陆炳太保兼太子太傅一
人朱希孝太子太傅一人刘守有左都督一人钱宁
右督都一人陈寅都督同知一人余荫已上皆掌卫
督行事官校者也右都督一人钱安都督同知三人
袁天章孙钰杨俊卿已上同掌卫督捕者也其他恩
荫管事左右都督如麦祥高恕黄浦之类不可胜纪
矣
天顺成化及弘治初年锦衣指挥门达袁斌朱骥等
提督缉捕每至十年或十一二年方一类奏下兵部
定议升者不过五七人多止十人赏或以布绢钞锭
无功者挞而斥之已而有拿获妖言升袭一辈之例
于是人竞贪功肆行罗织
嘉靖初命兵科给事夏言御史郑本公兵部主事汪
文盛查核冒滥武职言等上言太祖开天启运一时
翊赞元臣封公者只六人封侯者二十八人文皇帝
靖难封拜亦不过十余人慎重名器如此其锦衣一
卫额数指挥使一同知二佥事三镇抚二所千百户
各有定员自正统后贵妃尚主公侯中贵子弟多寄
禄卫中递进用事至正德间奄宦擅权贵幸子弟以
奏带冒衔锦衣者尤多大抵奏带之数太滥纪验之
次失实武选之法尽坏往往安居长安寄名边侥今
查应革二千一百九十九员名岁省度支十万计本
兵彭泽覆奏从之然裁革未几滥授如故至隆庆四
年复汰冒滥官旗一千一百十五人然边功之冒报
内侍之传奉勋戚之陈乞相袭以为故事至以寄荫
锦衣加衔五府者尤比比此明政之一蠹也
隆庆中刑科给事中舒化疏言朝廷设立厂卫原以
捕盗防奸细非以察百官也驾驭百官乃天子之权
而奏核诸司责在台谏朝廷自有公论今以暗访之
权归诸厂卫万一人非正直事出冤诬是非颠倒殃
及善良陛下何由知之且朝廷既凭厂卫必委之番
役此辈贪残何所不至人心忧危众目睚□非盛世
所宜有也上命付司知之
崇祯四年五月给事中许国荣论厂卫疏臣以厂卫
缉事件则失立法本意近乎告密告密非近世风也
臣请先言其理而徐及其事皇上以为事件设而天
下无遁情臣窃谓天下从此政多隐情皇上或以秘
访所致得于独闻不知若辈正借此为招摇之榜样
纳贿之便门其受皇上重托而几其不欺者止掌厂
掌卫之臣耳势不得不转寄耳目于伙长旗番此辈
复展转旁寄岂尽忠肝义胆见利不摇者乎其初亦
□小忠小信采几实事以取信皇上因而密窥意旨
巧示灵验以震詟通国遂畏之如虎况止有厂卫缉
事之人而无缉事厂卫之人彼能颠倒人之是非而
人不敢操其是非何惮而不恣所欲为或准贿之有
无以绘人之妍媸或因贿之多寡以装事之轻重皇
上之威灵阴为所窃而不觉此臣泛言流弊必至之
理也然今日肆毒无忌者不尽在真厂卫而在假充
厂卫之人盖以厂卫二字为破胆之霹雳而把棍恶
少遂假为吓诈装头敢就所闻错陈其概如绸商刘
文斗行货到京奸棍赵瞎子等口称厂卫捏指漏税
密擒于崇文门东小桥庙内因搜其底帐载有铺户
罗绍所李思怀等十余家并行拿拷共诈银二千余
两矣长子县教官推升县令忽有数棍拥入寓内口
称厂卫指为营干得来诈银五百两菜市口鱼行酒
馆遵禁罢肆忽有奸棍刘科等口称厂卫排其户指
有宿酝鱼腥各诈钱千贯矣山西解官买办黑铅照
数交足众棍窥有余剩在潞绸铺内口称厂卫指□
官物捉拿王铺等四家各诈银千余两矣苏州顾监
生挟数百金为加纳资众棍窥其愚可啖口称厂
卫拿人罄劫其资一哄散矣医士杨四置买纱绢众
棍疑有积蓄口称厂卫因告行提锁禁碾儿胡同席
卷其橐而后释放矣此犹肆诈于城市者也风闻蓟
门孔道假侦边庭往来如织如玉田马户项福等先
经有四棍假称厂卫索骑于前未几而踵至索骑者
复有多人一日之内两被骚扰穷诘之始知赝鼎则
其假诈边方未经败露者不知几何人矣凡此特千
百中之一二也至于散在各衙者借口密探故露踪
迹纪言纪事笔底可操祸福书吏畏其播弄风波不
得不醵金阴饵之相沿为例而莫可问矣总之真厂
卫之坏事厂卫之臣得而惩之惟疑真疑假触处设
阱被害者吞声饮恨而举朝又畏言发祸随姑俟自
败死为皇上陈其大略伏乞敕下该衙门益加严
毖此后敢有假冒务置诸法即有万不容已之役亦
须慎择而使存缉事之旧制去事件之苛条俾小民
安于里商贾安于市于皇上平明未必无小补矣