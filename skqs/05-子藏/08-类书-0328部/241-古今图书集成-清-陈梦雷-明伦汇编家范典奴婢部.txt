
　奴婢部汇考
汉扬雄方言
　　杂释
燕齐之间养马者谓之娠

注
今之温厚也音振
官婢女厮谓之娠

注
女厮妇人给使者亦名娠
　　又
臧甬侮获奴婢贱称也荆淮海岱杂齐之间骂奴曰
臧骂婢曰获齐之北鄙燕之北郊凡民男而婢谓
之臧女而妇奴谓之获亡奴谓之臧亡婢谓之获皆
异方骂奴婢之丑称也自关而东陈魏宋楚之间保
庸谓之甬秦晋之间骂奴婢曰侮

注
俗不纯为杂保言可保信也侮言为人所轻弄
　　又
南楚凡骂庸贱谓之田儓

注
儓驽钝貌或曰仆臣亦至贱之号也
或谓之

注
丁健貌也广雅以为奴字作僰音同
　　又
庸谓之倯转语也

注
倯犹保倯也今陇右人名□为倯相容反

　奴婢部总论
易经
　　旅卦
六二旅即次怀其资得童仆贞

程
传
二有柔顺中正之德柔顺则众与之中正则处
　不失当故能保其所有童仆亦尽其忠信虽不若
　五有文明之德上下之助亦处旅之善者也次舍
　旅所安也财货旅所资也童仆旅所赖也得就次
　舍怀畜其资财又得童仆之贞良旅之善也柔弱
　在下者童也强壮处外者仆也二柔顺中正故得
　内外之心在旅所亲比者童仆也不云吉者旅寓
　之际得免于灾厉则已善矣
本
义
即次则安怀资则
　裕得其童仆之贞信则□欺而有赖旅之最吉者
　也二有柔顺中正之德故其象占如此
象曰得童仆贞终□尤也

程
传
羇旅之人所赖者童仆也既得童仆之忠贞终
　□尤悔矣
九三旅焚其次丧其童仆贞厉

程
传
处旅之道以柔顺谦下为先三刚而不中又居
　下体之上与艮之上有自高之象在旅而过刚自
　高致困灾之道也自高则不顺于上故上不与而
　焚其次失所安也上离为焚象过刚则暴下故下
　离而丧其童仆之贞信谓失其心也如此则危厉
　之道也
本
义
过刚不中居下之上故其象占如此丧
　其童仆则不止于失其心矣故贞字连下句为义
礼记
　　杂记
君不抚仆妾

陈
注
死而君不抚其尸者略于贱也
大
全
严陵方氏曰
　不抚仆妾贵之于贱宜略故也　临川吴氏曰君
　抚大夫及内命妇大夫君抚室老及侄娣仕于家
　曰仆仆贱于室老者妾贱于侄娣者故恩不及之
周礼
　　秋官
其奴男子入于罪隶女子入于舂□

注
郑司农云谓坐为贼盗而为奴者输于罪隶舂
　人稿人之官也由是观之今之为奴婢古之罪人
　也故书曰予则奴戮汝论语曰箕子为之奴罪隶
　之奴也故春秋传曰斐豹隶也着于丹书请焚丹
　书我杀督戎耻为奴欲焚其籍也元谓奴从坐而
　没入县官者男女同名
疏
释曰云男子入于罪隶
　者则司隶职中国之款谓之罪隶百二十人者是
　也云女子入于舂稿者地官舂人稿人是也　释
　曰先郑引尚书予则奴戮汝及论语箕子为之奴
　皆与此经奴为一若后郑义尚书奴奴为子若诗
　乐尔妻奴奴即子也后郑不破者亦得为一义云
　春秋传者左氏传襄公二十二年云初斐豹隶也
　着于丹书栾氏之力臣曰督戎国人惧之斐豹谓
　宣子苟焚丹书我杀督戎引之者证隶为奴云元
　谓奴男女从坐没入县官者谓身遭大罪合死男
　女没入县官汉时名官为县官非谓州县也
凡有爵者与七十者与未□者皆不为奴

注
有爵谓命士以上也□毁齿也男八岁女七岁
　而毁齿
疏
释曰云有爵谓命士以上也者见典命
　公侯伯之士皆一命天子之士皆三命以下可知
　云男八岁女七岁而毁齿者家语本命篇之文也
　曲礼云悼与耄虽有罪不加刑焉是未□不加刑
　又不为奴若七十者虽不为奴犹加其刑至八十
　始不加刑以其八十九十始名耄故也
宋司马光居家杂仪
　　论仆妾
凡男仆非有缮修及有大故不入中门入中门妇人
必避之不可避亦必以袖遮其面女仆无故不出中
门有故出中门亦必拥蔽其面铃下苍头但主通内
外之言传致内外之物毋得辄升堂室入庖厨

注
大故不可避谓水火盗贼之类男女之别虽小
　婢亦然
　　又
凡内外仆妾鸡初鸣咸起栉总盥漱衣服男仆洒扫
厅事及庭铃下苍头洒扫中庭女仆洒扫堂室设椅
棹陈盥漱栉□之具主父主母既起则拂□襞衾侍
立左右以备使令退而具饮食得闲则浣濯纫缝先
公后私及夜则复拂□展衾当昼内外仆妾惟主人
之命各从其事以供百役

注
襞迭衣也
补
注
此言仆妾事主父母之道
凡女仆同辈谓长者为姊后辈谓前辈为姨务相雍
睦其有斗争者主父主母闻之即诃禁之不止即杖
之理曲者杖多一止一不止独杖不止者

注
同辈谓兄弟所使后辈谓诸子舍所从内则云
　虽婢妾衣服饮食必后长者郑康成曰人贵贱不
　可以无礼故使之序长幼
补
注
此下三节言主父母
　御仆妾之道
凡男仆有忠信可任者重其禄能干家事者次之其
专务欺诈背公徇私屡为盗窃弄权犯上者逐之
凡女仆年满不愿留者纵之勤旧少过者资而嫁之
其两面二舌饰虚造谗离间骨肉者逐之屡为盗窃
者逐之放荡不谨者逐之有离叛之志者逐之
何垣西畴常言
　　待仆婢
无仆御莫事君子平时当拊存以恩而不可假之辞
色微过勿问慵惰必儆大不忠则斥远斯可以无后
患女君之育婢获亦莫不然
朱子全书
　　论人伦
古人上下之分虽严然待臣仆如子弟待子弟如臣
仆伯玉之使夫子与之坐陶渊明篮舆用其子与门
人子路之负米子贡之埋马夫子之钓弋有若之三
踊于鲁大夫之庭冉有用矛却齐以入其军而樊须
虽少能用命也古之人执干戈卫社稷躬耕稼与陶
渔之事皆是也后世骄侈日甚反以臣子之职为耻
此风日变不可复也士君子知此为学者言之以渐
率其子弟庶几可少变乎
袁氏世范
　　睦亲篇
妇女之易生言语者又多出于婢妾之间婢妾愚贱
尤无见识以言他人之短失为忠于主母若妇女有
见识能一切勿听则虚之言不复敢进若听之信
之从而爱之则必再言之又言之使主母与人遂成
深雠为婢妾者亦洋洋得志非特婢妾为然仆隶亦
多如此若主翁听信则房族亲戚故旧皆大失欢而
善良之仆佃皆翻致诛责矣有识之人自宜触类醒
悟
　　治家篇
清晨早起昏晚早睡可以杜绝婢仆奸盗等事
婢妾与主翁亲近或多挟此私通仆辈有子则以主
翁借口畜愚贱之裔至破家者多矣凡有婢妾不可
不谨其始亦不可不防其终
人有婢妾不禁出入至与外人私通有妊不正其罪
而遽逐去者往往有于主翁身故之后自言是主翁
遗腹子以求归宗旋致兴讼世俗所宜警此免累后
人
妇女多妒有正室者少蓄婢妾蓄婢妾者多无正室
夫蓄婢妾者内有子弟外有仆隶皆当关防制以主
母犹有他事况无所统辖以一人之耳目临之岂难
欺蔽哉暮年尤非所宜使有意外之事当如之何
夫蓄婢妾之家有僻室而人所不到有便门而可以
通外或溷□与厨相近而使膳夫掌庖或夜饮在
于内堂而使仆子供役其弊有不可防者盖此曹深
谋而主不之猜此曹迭为耳目而主又何由知觉
夫置婢妾教之歌舞或使侑樽以为宾客之欢切不
可蓄姿貌黠慧过人者虑有恶客起觊觎之心彼见
美丽心欲得之逐兽则不见泰山苟势可以临我则
无所不至绿珠之事在古可鉴近世亦多有之不欲
指言其名
士大夫之家有夜间男女群聚呼卢至于达旦岂无
托故而起者试静思之
人家有仆当取朴直谨愿勤于任事不必责其应对
进退之快人意人之子弟不知温饱所自来者不求
自己德业之出众而独欲仆者峭黠之出众费财以
养无用之人固未甚害生事为非皆此辈导之也
仆者而有市井浮浪子弟之态异巾美服言语矫诈
不可蓄也蓄仆之久而骤然如此闺阃之事必有可
疑
奴仆小人就役于人者天资多愚作事乖舛背违不
曾有便当省力之处如顿放什物必以斜为正如裁
截物色必以长为短若此之类殆非一端又性多忘
嘱之以事全不记忆又性多执所见不是自以为是
又性多狠轻于应对不识分守所以顾主于使令之
际常多叱咄其为不改其言愈辨顾主愈不能平于
是棰楚加之或失手而至于死亡者有矣凡为家长
者于使令之际有不如意当云小人天资之愚如此
宜宽以处之多其教诲省其嗔怒可也如此则仆者
可以免罪主者胸中亦大安乐省事多矣至于婢妾
其愚尤甚妇人既多褊急狠愎暴忍残刻又不知古
今道理其所以责备婢妾者又非丈夫之比为家长
者宜于平昔常以待奴仆之理谕之其间必自有晓
然者
人之居家凡有作为及安顿什物以至田园仓库厨
□等事皆自为之区处然后三令五申以责付奴仆
犹惧其遗忘不如吾志今有人一切不为之区处凡
事无大小听奴仆自为谋不合己意则怒骂鞭挞继
之彼愚人止能出力以奉吾令而已岂能善谋一一
暗合吾意若不知此自见多事且如工匠执役必使
一不执役者为之区处谓之都料匠盖人凡有执为
则不暇他见须令一不执为者旁观而为之区处则
不烦扰而功增倍矣
婢仆有顽狠全不中使令者宜善遣之不可留留则
生事主或过于殴伤此辈或挟怨为恶有不容言者
婢仆有奸盗及逃亡者宜送之于官依法治之不可
私自鞭挞亦恐有意外之事或逃亡非其本情或所
窃止于饮食微物宜念其平日有劳只略惩之仍前
留备使令可也
婢仆有小过不可亲自鞭挞盖一时怒气所激鞭挞
之数必不记徒且费力婢仆未必知畏惟徐徐责问
令他人执而挞之视其过之轻重而定其数虽不过
怒自然有威婢仆亦自然畏惮矣寿昌胡倅彦特之
家子弟不得自打仆隶妇女不得自打婢妾有过则
告之家长家长为之行遣妇女擅打婢妾则挞子弟
此贤者之家法
婢仆有过既已鞭挞而呼唤使令辞色如常则无他
事盖小人受杖方内怀怨而主人怒不之释恐有轻
生而自残者
婢仆有无故而自缢者若其身温可救不可解其缚
须急抱其身令稍高则所缢处必稍宽仍更一人以
指于其缢处渐渐宽之觉其气渐往来乃可解下仍
急令人吸其鼻中使气相接乃可以苏或不晓此理
而先解其系处其身力重其缢处愈急只一嘘气便
不可救此不可不预知也如身已冷不可救或救而
不苏当留本处不可移动叫集邻保以事闻官仍令
得力之人日夜同与守视恐有犬鼠之属残其尸也
自刃不殊宜以物掩其伤处或已绝亦当如前说
婢仆无亲属而病者当令出外就邻家医治仍经邻
保录其词说却以闻官或有死亡则无他虑
婢仆欲其出力办事其所以御饥寒之具为家长者
不可不留意衣须令其温食须令其饱士大夫有云
蓄婢不厌多教之纺绩则足以衣其身蓄仆不厌多
教之耕种则足以饱其腹大抵小民有力足以办衣
食而无所施则不能以自活故求就役于人为富家
者能推恻隐之心蓄养婢仆乃以其力还养其身其
德至大矣而此辈既得温饱虽苦役之彼亦甘心焉
婢仆宿卧去处皆为点检令冬时无风寒之患以至
牛马猪羊猫狗□鸭之属遇冬寒时各为区处牢圈
栖息之处此皆仁人之用心备物我为一体也
蓄奴婢惟本土人最善盖或有病患则可责其亲属
为之扶持或有非理自残既有亲属明其事因公私
又有质证或有婢妾无夫子兄弟可依仆隶无家可
归念其有劳不可不养者当令预经邻保自言并陈
于官或预与之择其配婢使之嫁仆使之娶皆可绝
他日意外之患也
雇婢仆须要牙保分明牙保又不可令我家人为之
也
买婢妾既已成契不可不细询其所自来恐有良人
子女为人所诱略果然则即告之官不可以婢妾还
与引来之人虑残其性命也
买婢妾须问其应典卖不应典卖如不应典卖则不
可成契或果穷乏无所依倚须令经官自陈下保审
会方可成契或其不能自陈令引来之人契中称说
少与雇钱待其有亲人识认即以与之也
干人有管库者须常谨其簿书审其见存干人有管
□米者须严其簿书谨其管钥兼择谨畏之人使之
看守干人有贷财本兴贩者须择其淳厚爱惜家累
方可付托盖中产之家日费之计犹难支吾况受佣
于人其饥寒之计岂能周足中人之性目见可欲其
心必乱况下愚之人见酒食声色之美安得不动其
心向来财不满其意而充其欲故内则与骨肉同饥
寒外则视所见如不见今其财物盈溢于目前若日
日严谨此心姑寝主者事势稍宽则亦何惮而不为
其始也移用甚微其心以为可偿犹未经虑久而主
不之觉则日增焉月益焉积而至于一岁移用已多
其心虽惴惴无可奈何则求以掩覆至二年三年侵
欺已大彰露不可掩覆主人欲峻治之已近噬脐故
凡委托干人所宜警此
国家以农为重盖以衣食之源在此然人家耕种出
于佃人之力可不以佃人为重遇其有生育婚嫁营
造死亡当厚赒之耕耘之际有所假贷少收其息水
旱之年察其所亏早为除减不可有非理之需不可
有非时之役不可令子弟及干人私有所扰不可因
其雠者告语增其岁入之租不可强其称贷使厚供
息不可见其自有田园辄起贪图之意视之爱之不
啻如骨肉则我衣食之源悉藉其力俯仰可以无愧
怍矣
佃仆妇女等有于人家妇女小儿处称贷莫令家长
知而欲重息以生借钱谷及欲借质物以济急者皆
是有心脱漏必无还意而妇女小儿不令家长知则
不敢取索终为所负为家长者宜常以此喻其家
明郁离子微
　　论僮仆争政之币
北郭氏之老卒僮仆争政室坏不修且压乃召工谋
之请粟曰未间女姑自食役人告饥□事者弗白而
求贿弗与卒不白于是众工皆惫恚执斧凿而坐会
天大雨霖步廊之柱折两庑既圯次及于其堂乃用
其人之言出粟具饔饩以集工曰惟所欲而与弗靳
工人至视其室不可支则皆辞其一曰向也吾饥请
粟而弗得今吾饱矣其二曰子之饔餲矣弗可食矣
其三曰子之室腐矣吾无所用其力矣则相率而逝
室遂不葺以圯郁离子曰北郭氏之先以信义得人
力致富甲天下至其后世一室不保何其忽也家政
不修权归下隶贿赂公行以失人心非不幸矣
薛瑄读阴符经杂言
　　比顽童
便辟侧媚小童最能顺人志意使人不觉倾向几至
心不能持自非明理刚持有守之君子鲜不为所移
者以是知古人比顽童之训其虑深矣
僮仆姑取其给使令之役耳切不可听其言恐大有
害于事
徐三重明善全编
　　家则
一家僮男女当畜自幼年长养配合恤其饥寒疾病
使彼稍恋抚育之恩且积以岁月熟识其才性上下
然后任以家事责以报□如此而有忘负者真非类
也江南土俗多中年投靠非偷惰之子坐需衣餐则
凶猾之徒意在倚托必无自能成立已有室家可以
守分温饱者而更委身效力豪门也如此之人百无
一益且滋后累不为欺削则翻然改图往事种种明
者思之
　杨诚斋夫人罗氏年七十余每寒月黎明即起诣
　厨躬作粥一釜遍享奴婢然后使之服役其子东
　山先生启曰天寒何自苦如此夫人曰奴婢亦人
　子也清晨寒冷须使其腹中略有火气乃堪服役
　耳东山曰夫人且劳贱事何倒行而逆施乎夫人
　怒曰我自乐此不知寒也汝为此言必不能如我
　矣呜呼劳身惜人圣帝明王治世安民之大德非
　小不忍事也如此慈畜更以庄莅诚为养僮仆之
　法
　　使令篇
仆何必善干第忠实不作奸足矣忠实而善干此殆
有天授不可索而得若索善干人则作奸者至矣是
在主人雄健有智计用其干而使不至于作奸以济
豪巨然终费笼络若吾儒素资清白自好安静退慎
法纪则忠实二三苍头足给薪水随从及守户应客
之役即田亩粮差诸事仰赖圣朝法制而吾以平心
直道行之亦自足办是非不贵善干恐善干者所办
亦如此更无所用其干而用以作奸耳夫仆者吾所
役授吾意以奔走苟非至愚必有所解若以小人之
才反役我则所损必多旧有人使下等之语殆为破
的夫韩彭旷才高帝犹费区处况乱世奸雄宁免倾
人家国
顾炎武日知录
　　家僮
颜氏家训邺下有一领军贪积已甚家僮八百誓满
一千唐李义府多取人奴婢及败各散归其家时人
为露布云混奴婢而乱放各识家而竞入太祖数凉
国公蓝玉之罪亦曰家奴至于数百今日江南士大
夫多有此风一登仕籍此辈竞来门下谓之投靠多
者至千人而其用事之人则主人之起居食息以至
于出处语默无一不受其节制有甘于毁名丧节而
不顾者奴者主之主者奴之嗟乎此六逆之所由来
矣
严分宜之仆永年号曰鹤坡张江陵之仆游守礼号
曰楚滨不但招权纳贿而朝中多赠之诗文俨然与
搢绅为宾主名号之轻文章之辱至斯而甚异日媚
阉建祠非此为之嚆矢乎
人奴之多吴中为甚其专恣暴横亦惟吴中为甚有
王者起当悉免为良而徙之以实远方空虚之地士
大夫之家所用仆役并令出赀雇募如江北之例则
豪横一清而四乡之民得以安枕其为士大夫者亦
不受制于人可以勉而为善讼简风淳其必自此始
矣
　　阍人
颜氏家训昔者周公一沐三握发一饭三吐哺以接
白屋之士一日所见七十余人门不停宾古所贵也
失教之家阍寺无礼或以主君寝食嗔怒拒客未通
江南深以为耻黄门侍郎裴之礼号善待士有如此
辈对宾杖之其门下僮仆接于他人折旋俯仰辞色
应对莫不肃敬与主无别也史记郑当时诫门下客
至无贵贱无留门者后汉书皇甫嵩折节下士门无
留客而大戴礼武王之门铭曰敬遇宾客贵贱无二
则古已言之矣观夫后汉赵壹之于皇甫规高彪之
于马融一谒不面终身不见为士大夫者可不戒哉
后汉书梁冀传冀寿共乘辇车游观第内鸣钟吹管
或连继日夜客到门不得通皆请谢门者门者累千
金今日所谓门包殆昉于此

　奴婢部艺文一
　　僮约　　　　　　　　　　　汉王褒
蜀郡王子渊以事到煎上寡妇杨惠舍有一奴名便
了倩行酤酒便了提大杖上冢巅曰大夫买便了时
只约守冢不约为他家男子酤酒子渊大怒曰奴宁
欲卖耶惠曰奴父许人人无欲者予即决卖券之奴
复曰欲使皆上不上券便了不能为也子渊曰诺券
文曰神爵三年正月十五日资中男子王子渊从成
都安志里女子杨惠买夫时户下□奴便了决卖万
五千奴从百役使不得有二言晨时洒扫食了洗涤
居当穿臼缚帚裁盂凿井浚渠缚落鉏园研陌杜埤
地刻大枷屈竹作杷削治鹿卢出入不得骑马载车
踑坐大呶下□振头垂钓刈刍结苇腊纑沃不酪住
织履作□粘雀张乌结网捕鱼缴雁弹凫登山
射鹿入水捕龟后园纵养雁鹜百余驱逐鸱鸟持捎
牧猪种姜养芋长育豚驹粪除常洁喂食马牛鼓四
起坐夜半益刍二月春分被堤杜疆落桑皮□种瓜
作瓠别茄披葱焚槎发畴垄集破封日中早□□鸣
起舂调治马驴兼落三重舍中有客提壶行酤汲水
作餔涤杯整案园中菻斫苏切脯筑肉臛芋脍鱼
炰□烹茶尽具餔已盖藏关门塞窦喂猪纵犬勿与
邻里争斗奴当饭豆饮水不得嗜酒欲饮美酒唯得
染唇渍口不得倾盂覆斗不得辰出夜入交关伴偶
舍后有树当裁作船上至江州下到煎主为府掾求
用钱推纺恶败□索绵亭买席往来都洛当为妇女
求脂泽贩于小市归都担枲转出旁蹉牵牛贩鹅武
阳买茶杨氏池中担荷往来市聚慎护奸偷入市不
得夷蹲旁卧恶言丑詈多作刀弓持入益州货易牛
羊奴自交精慧不得痴愚持斧入山断椠裁辕若残
当作俎机木屐及彘盘焚薪作炭礨石薄岸治舍盖
屋书削代读日暮以归当送干薪两三束四月当披
五月当获十月收豆多取蒲苎益作绳索雨堕无所
为当编蒋织箔植种桃李梨柿柘桑三丈一树八赤
为行果类相从纵横相当果熟收敛不得吮尝犬吠
当起惊告邻里枨门柱户上楼击鼓椅盾曳矛还落
三周勤心疾作不得遨游奴老力索种管织席事讫
欲休当舂一石夜半无事浣衣当白若有私敛主给
宾客奴不得有奸私事事当关白奴不听教当笞一
百读券文遍讫词穷咋索仡仡叩头两手自缚目泪
下落鼻涕长一尺当如王大夫言不如早归黄土陌
蚯蚓钻额早知当尔王大夫酤酒真不敢作恶
　　责□奴文　　　　　　　　　　前人
我观人须长而复黑冉弱而调离离若缘坡之竹郁
郁若春田之苗因风披拂随风飘飖尔乃附以丰颐
表以蛾眉发以素颜呈以妍姿约之以绁□之以
芳脂莘莘翼翼靡靡绥绥振之发曜黝若元珪之垂
于是摇须奋髭则论说虞唐鼓鬐动鬣则研核臧否
内育形外阐宫商相如以之闲都颛孙以之堂堂
岂若子□既乱且赭枯槁秃瘁劬劳辛苦汗垢流离
污秽泥土伧嗫穰擩与尘为伍无素颜可依无丰颐
可怙动则困于灭静则窘于囚虏薄命为髭正着
子颐为身不能庇其四体为智不能饰其形骸癞须
瘦面常如死灰曾不如犬羊之毛尾狐狸之毫牦为
子须者不亦难乎
　　青衣赋　　　　　　　　　　　蔡邕
金生砂砾珠出蚌泥叹兹窈窕产于卑微盼倩淑丽
皓齿蛾□元发光润领如螬蛴纵横接发叶如低葵
修长冉冉硕人其颀绮袖丹裳蹑蹈丝屝盘跚蹀
坐起低昂和畅善笑动扬朱唇都冶□媚卓跞多姿
精慧小心趋事如飞中馈裁割莫能双追关雎之洁
不蹈邪非察其所履世之鲜希宜作夫人为众女师
伊何尔命在此贱微代无樊姬楚庄晋妃感昔郑季
平阳是私故因锡国历尔邦畿虽得嬿娩舒写情怀
寒雪缤纷充庭盈阶兼裳累镇展转倒颓昒昕将曙
□鸣相催饬驾趣严将舍尔乖冒冒思不可排
停停沟侧噭噭青衣我思远逝尔思来追明月昭昭
当我户扉条风狎躐吹予□帷河上逍遥徙倚庭阶
南瞻井柳仰察斗机非彼牛女隔于河维思尔念尔
惄焉且饥
　　答安吉公主饷胡子一头启　梁简文帝
方言异俗极有可观山高水远宛在其貌不使去来
执辔媲美青衣正当出入烧香还依丹毂岂直王济
女奴独有罗□方使乐府行胡羞论歌舞垂赍新奇
伏增荷忭
　　应所在典贴良人男女等状　　唐韩愈
　应所在典贴良人男女等
右准律不许典贴良人男女作奴婢驱使臣往任袁
州刺史日检责州界内得七百三十一人并是良人
男女准律计佣折直一时放免原其本末或因水旱
不熟或因公私债负遂相典贴渐以成风名目虽殊
奴婢不别鞭笞役使至死乃休既乖律文实亏政理
袁州至小尚有七百余人天下诸州其数固当不少
今因大庆伏乞令有司重举旧章一皆放免仍勒长
吏严加检责如有隐漏必重科惩则四海苍生孰不
感荷圣德以前件如前谨具奏闻伏听□旨
　　童区寄传　　　　　　　　　柳宗元
柳先生曰越人少恩生男女必货视之自毁齿已上
父兄鬻卖以觊其利不足则盗取他室束缚钳梏之
至有须鬣者力不胜皆屈为僮当道相贼杀以为俗
幸得壮大则缚取□弱者漠官因为己利苟得僮恣
所为不问以是越中户口滋耗少得自脱惟童区寄
以十一岁胜斯亦奇矣桂部从事杜周士为余言之
童寄者郴州荛牧儿也行牧且荛二豪贼持反接
布囊其口去逾四十里之虚所卖之寄伪儿啼恐栗
为儿恒状贼易之对饮酒醉一人去为市一人卧植
刃道上童微伺其睡以缚背刃力下上得绝因取刃
杀之逃未及远市者还得童大骇将杀童遽曰为两
郎僮孰若为一郎僮耶彼不我恩也郎诚见完与恩
无所不可市者良久计曰与其杀是童孰若卖之与
其卖而分孰若吾得专焉幸而杀彼甚善即藏其尸
持童抵主人所愈束缚牢甚夜半童自转以缚即炉
火烧绝之虽疮手勿惮复取刃杀市者因大号一虚
皆惊童曰我区氏儿也不当为僮贼二人得我我幸
皆杀之矣愿以闻于官虚吏白州州白大府大府召
视儿幼愿耳刺史颜证奇之留为小吏不肯与衣裳
吏护还之乡乡之行劫缚者侧目莫敢过其门皆曰
是儿少秦武阳二岁而讨杀二豪岂可近耶
　　萧氏忠义仆记　　　　　　明费尚伊
客有语余萧氏仆者伏欧刀直指前以白主冤直指
应公下其事司理吴公得从末减心壮之而未敢信
以为然也已读刘日观文学尹子长孝廉文何物厮
养作此奇节重以两君子其人与文不朽矣亡何两
君子贻书抵余谓余扺掌千古睹忠臣义士之概犹
将吊挽奈何当吾世而失萧氏仆哉盖闻仲尼尝大
管仲之功而嘉其不死至以经沟渎者为匹夫匹妇
之谅若然者将小人不足与为善耶抑仁义无常蹈
之则是处死诚当虽臧获慷慨须不重于泰山耶萧
氏仆信人奴而一念耿耿天植其性当萧氏窘于敌
讵不能死仇迨二三奸人群起鱼肉讵不能死党提
徐夫人一匕首磨刃以须七尺之躯业已弁髦弃之
而独忍须臾无死冀上之一悟而我与主俱无恨也
卒上狱论死乃不难自刎以明主冤颈血濡缕直溅
绣衣游魂踯躅待命三日审主人翁生矣而距跃以
死弘演纳肝金藏剖心斯不今古一辙哉要未可与
匹夫匹妇之谅同日语也大都忠义之在人犹日月
之在天当其朗且烛也田横之客皆可死于海岛当
其霾且蚀也彭宠家奴至缚主以博封侯之赏寥寥
千古谁不插须眉树牙颊而田横之士乃出萧氏之
门忠魂劲气此于五百人不为多而一人不为少也
顾不大奇举哉楚俗轻剽在昔为然而汉沔之间浇
薄特甚每一狱兴暴子弟辄投袂以起强有力者明
为神丛翼虎冠蛇左戈右戟事荒唐而媒孽以成之
情暧昧而罗织以实之苞苴之所入竿牍之所通弱
肉强食何所不逞而假令尽如萧氏仆者直以死争
是以一人故入而又以一人枉杀也幸而白是死一
人而活一人也设不然而主者护前是死者一人而
诬不当死而亦死者又一人而死者且寻无已为天
子法吏而使死者枕藉于庭罔上残下曾不如萧氏
仆能死主以成名也然则居官而持三尺法与居乡
而强有力者慎无草菅人命且天道神明乌可诬哉
　　拙效传　　　　　　　　　　袁宏道
家有四钝仆一名冬一名东一名戚一名奎冬即余
仆也掀鼻削面蓝睛□须色若绣铁尝从余武昌偶
令过邻生处归失道往返数十回见他仆过者亦不
问时年已四十余余偶出见凄凉四顾如欲哭者呼
之大喜过望性嗜酒一日家方煮醪冬乞得一盏适
有他役即忘之案上为一婢子窃饮尽煮酒者怜之
与酒如前冬伛偻突间为薪焰所著一烘而过须□
几火家人大笑仍与他酒一瓶冬甚喜挈瓶沸汤中
俟暖即饮偶为汤所溅失手堕瓶竟不得一口瞠目
而出尝令开门门枢稍紧极力一推身随门辟头颅
触地足过顶上举家大笑今年随至燕邸与诸门隶
嬉游半载问其姓名一无所知东貌亦古然稍有诙
气少役于伯修伯修聘继室时令至城市饼家去城
百里吉期已迫约以三日归日晡不至家严同伯修
门外望至夕见一荷担从柳堤来者东也家严大喜
急引至舍释担视之仅得蜜一瓮问饼何在东曰昨
至城偶见蜜价贱遂市之饼价贵未可市也伯修以
明纳礼竟不得行戚奎皆三弟仆戚尝刈薪跪而缚
之力过绳断拳及其胸闷绝仆地半日始苏奎貌若
野獐年三十尚未冠发后攒作一纽如大绳状弟与
钱市帽奎忘其纽及归束发加帽眼鼻俱入帽中骇
叹竟日一日至比舍犬逐之即张空拳相角如与人
交艺者竟啮其指其痴绝皆此类然余家狡狯之仆
往往得过独四拙颇能守法其狡狯者相继逐去资
身无策多不过一二年不免冻馁而四拙以无过坐
而衣食主者谅其无他计口而授之粟惟恐其失所
也噫亦足以见拙者之效矣
　　阿寄传　　　　　　　　　　田汝成
阿寄者淳安徐氏仆也徐氏昆弟别产而居伯得一
马仲得一牛季寡妇得阿寄阿寄年五十余矣寡妇
泣曰马则乘牛则耕跄踉老仆乃费我藜羹阿寄叹
曰噫主谓我力不若牛马耶乃画策营生示可用状
寡妇悉脱簪珥之属得银十二两寄寄则入山贩
漆□年而三其息谓寡妇曰主无忧富可立致矣又
二十年而致产数万金为寡妇嫁三女婚两郎赍聘
皆千金又延师教两郎既皆输粟为太学生而寡妇
则阜然财雄一邑矣顷之阿寄病且死谓寡妇曰老
奴马牛之报尽矣出枕中二楮则家计巨细悉均分
之曰以此遗两郎君可世守也言讫而终徐氏诸孙
或疑寄私蓄者窃启其箧无寸丝粒粟之储焉一妪
一儿仅敝缊掩体而已呜呼阿寄之事予盖闻之俞
鸣和云夫臣之于君也有爵禄之荣子之于父也有
骨肉之爱然垂缨曳绶者或不讳为盗臣五都之豪
为父行贾匿良献苦否且德色也乃阿寄村鄙之民
衰迈之叟相嫠人抚髫种而株守薄业户祚雕落沟
壑在念非素闻诗礼之风心激宠荣之慕也乃肯毕
心竭力昌振镃基公尔忘私毙而后已是岂寻常所
可及哉鸣和又曰阿寄老矣见徐氏之族虽幼必拜
骑而遇诸涂必控勒将数百武以为常见主母不
视女使虽幼非传言不离立也若然即缙绅读书明
礼义者何以加诸移此心也以奉其君亲虽谓之大
忠纯孝可也
　　念父母所用思明故哀以奠之　　周怡
呜呼自汝来吾家事吾父母及吾兄弟亦既四十有
五年矣同我贫贱同我患难亦既劳且苦矣小心勤
力休戚关切亦既得内外心矣今老终牖下享年六
十有五亦既寿考终矣老幼男妇罔不咨嗟伤叹奔
走哀送亦既难得矣有生必有死此古今所不免乘
此吉日葬汝自治之穴汝其安行永安且宁奠以觞
酒豆肴薄尽吾诚汝其飨之哀哉
　　僮谕　　　　　　　　　　　　陈梁
陈子曰此须贤师友共之即我仆不贤不可试用也
乃谕其僮曰乃拭案乃罽于几乃请客沐手乃盥乃
置箧中坐乃分献字箱乃各陈无字格乃止僮御无
哗乃戒阍无滥入乃退而治茗乃邀同石氏毛氏诸
异姓兄弟纪成乃旁求五大部族备咨问乃乱乃萃
乃锁钥之乃十袭之乃温酒理壶觞乃无旷尔事

　奴婢部艺文二
诗
　　示獠奴阿段　　　　　　　　唐杜甫
山木苍苍落日曛竹竿袅袅细泉分郡人入夜争余
沥子寻源独不闻病渴三更回白首传声一注湿
青云曾惊陶侃胡奴异怪尔常穿虎豹群
　　伤死奴　　　　　　　　　　刘夷道
丹籍生涯浅黄泉归路深不及江陵树千秋长作林
　　失婢　　　　　　　　　　　白居易
宅院小墙庳坊门帖榜迟旧恩惭自薄前事悔难追
笼鸟无常主风花不恋枝今宵在何处唯有月明知
　　和乐天诮失婢榜者　　　　　刘禹锡
把镜朝犹在添香夜不归鸳鸯拂瓦去鹦鹉透笼飞
不逐张公子即随刘武威新知正相乐从此脱青衣
　　秦宫诗　　　　　　　　　　　李贺
　汉秦宫将军梁冀之嬖奴也秦宫得宠内舍故以
　骄名大噪于人予抚旧作长辞以冯子都之事相
　为对望又云昔有之诗
越罗衫袂迎春风玉刻麒麟腰带红楼头曲燕仙人
语帐底吹笙香雾浓人间酒暖春茫茫花枝入帘白
日长飞复道传筹饮午夜铜盘腻烛黄秃衿小袖
调鹦鹉紫绣麻霞踏哮虎斫桂销金待晓筵白鹿青
苏半夜煮桐阴永巷骑新马内屋深屏生色画开门
烂用水衡钱卷起黄河向身泻皇天厄运犹曾裂秦
宫一生花底活鸾篦夺得不还人醉睡氍毹满堂月
　　僮谕　　　　　　　　　　宋吴锡畴
小隐生涯无别事护持蓑笠傍鸥沙清泉频注吟边
砚活火随煎饭后茶□早须来添鹤料便忙也去探
梅花焚香扫地齐书帙客到墙东有酒赊
　　义邓　　　　　　　　　　　元王逢
吾乡有邓添千里负主骨晨夜窜草间宛转时虏窟
胼苦何辞性命间一发日车昏荡虹晕或抱月
魂气相冲搪鸟兽亦獝狘经过百战地青春暗消歇
深幸主有灵全生及城阙主母悲喜集流泪心激越
主妾事他人空庭自花发主昔为龙蛇公论不可没
但感衣食恩疏戚均赏罚在家为义奴在军为义卒
庶几□土乌尚愧击蛇鹘凄凄荐霜露□□上参伐
不见秦舞阳悲风动天钺
　　楚童　　　　　　　　　　明宋登春
　京山唐氏赠二童子呼为赤砂白石
白□楚童清双鬟挈酒瓶灌花晨汲井学字夜囊萤
竹院晴时扫柴门客去扃弱躯偏惜汝饥渴屡曾经
　　良良歌　　　　　　　　　　曹于汴
　吾族老仆曹宁其子良良垂髫时以摇箕为生每
　得毫厘则为父母具美味稍长佣工其父母不乏
　酒肉嗟乎兹非孝子乎哉未可忽忽也
曹宁夫妇病且老有子良良行孝道苦筋竭力得毫
厘奉养双亲常温饱我虽峨冠为朝臣睹此美行感
怀抱世上岂乏峨冠人上天下地能论讨妻罗子绮
愁不足不为父母添布袄嗟尔良良是我师愿尔多
寿多财宝
　　挽萧□用　　　　　　　　　　周命
　汉上诸生萧尧采以赀雄于乡为豪猾所妒修沟
　洫小嫌遂起大狱诬以杀人郡守徐公竟陷不察
　而置之法应直指大谳之日其仆□用左手列冤
　状右手刎其喉血射如注刀冲而人立竟脱主死
　为楚乘一大奇不感其忠愤而纪之以俟采风
　者
芙蓉出污泥披露扬其英彼夫有劲志抗节苦无伦
托体事大家主父良充盈前庭罗钟鼓曲房列锦茵
骇□夜光璧室中多怪珍季伦一小子卓郑不足云
奇货信可居豪顾而相嬉作计何不良谈笑大狱起
百金结当路是夫堪染指郡守得闻之登堂大欢喜
促吏具爰书吾必置于理纪纲启主父泪落连珠子
人今为刀俎主恐无生理少小受主恩主德实和醇
日月临下土曾参不杀人如何守礼义负此武断声
覆巢无完卵玉碎石亦焚誓誓及黄泉主死岂独生
愿主勿惊怖会须及良辰屈指三五日官司促吏狱
老吏弄刀笔伍伯一何酷钱神日夜输不足满鼠腹
生非金石躯那能堪刑戮纪纲闻此变狂走无时休
□神事龟策何以离我忧肠中车轮转一夕如九秋
观者盈道傍莫测其所由搏颡向众语娓娓多辛苦
主命在须臾吾今求死所七尺等微尘不难赴鼎俎
语竟众相劳子实多恩私灵辄□壶餐豫子急士知
慷慨以报主于古亦有之荣名在青史努力及前期
诺诺谢众去行行还乡里上堂别主母泣涕零如雨
受主恩罔极无可相报许代主以微躯无主而有主
主当作盘石奴当作飘蓬盘石永贞固飘蓬任西东
出门向亲知各各作死别主还作生人我去邻鬼伯
腰下解吴钩流波芙蓉发言自卫周孔风胡叹奇绝
千岁颇有余犹含白帝血枯皎出冰河寒光正栗烈
短衣缦胡缨雄心壮不折其气欲吞仇去矣不更留
行尘渐以灭送者皆含愁此时方大谳中怀转迫煎
长跪启主父珍重勿多伤小人有长策会须脱危亡
戒旦趋宪府勃郁不可当手中挟尺铁一一飞严霜
侧理四五通辛辞□枯肠颠末横自陈曲曲具祸始
所列诸豪猾不避当路忌覆盆无以照愿言甘首碎
主父伏在前纪纲匿主傍生死判须刻形影各摧伤
举手投冤书引刀而自颈血射溅绣衣意气一何猛
白日忽冥晦飒沓乱妖虹拔剑摧北斗肃肃来悲风
把臂同荆聂□举乎云中满堂不敢视直指为改容
抚几大奇诧徘徊多凄楚阴房霜月清夜深妖磷语
驰檄夷诸豪郁怀良以吐日月差重光苦雾一朝舒
可怜怀侠骨一世良所无至今满人口香名长藉藉
千秋万岁后应作苌弘碧

　奴婢部纪事一
史记宋世家纣为淫佚箕子谏不听人或曰可以去
矣箕子曰为人臣谏不听而去是彰君之恶而自说
于民吾不忍为也乃被发佯狂而为奴遂隐而鼓琴
以自悲故传之曰箕子操
礼记檀弓陈干昔寝疾属其兄弟而命其子尊己曰
如我死则必大为我棺使吾二婢子夹我陈干昔死
其子曰以殉葬非礼也况又同棺乎弗果杀
管子小问篇桓公使管仲求□戚□戚应之曰浩浩
乎管仲不知至中食而虑之婢子曰公何虑管仲曰
非婢子之所知也婢子曰公其毋少少毋贱贱昔者
吴干战未□不得入军门国子擿其齿遂入为干国
多百里奚秦国之饭牛者也穆公举而相之遂霸诸
侯由是观之贱岂可贱少岂可少哉管仲曰然公使
我求□戚□戚应我曰浩浩乎吾不识婢子曰诗有
之浩浩者水育育者鱼未有室家而安召我居□子
其欲室乎
左传晋侯之竖头须守藏者也其出也窃藏以□尽
用以求纳之及入求见公辞焉以沐谓仆人曰沐则
心覆心覆则图反宜吾不得见也居者为社稷之守
行者为羁绁之仆其亦可也何必罪居者国君而雠
匹夫惧者甚众矣仆人以告公遽见之
楚子之为令尹也为王旌以田芊尹无宇断之曰一
国两君其谁堪之及即位为章华之宫纳亡人以实
之无宇之阍入焉无宇执之有司弗与曰执人于王
宫其罪大矣执而谒诸王王将饮酒无宇辞曰天子
经略诸侯正封古之制也封略之内何非君土食土
之毛谁非君臣故诗曰普天之下莫非王土率土之
滨莫非王臣天有十日人有十等下所以事上上所
以共神也故王臣公公臣大夫大夫臣士士臣皁皁
臣舆舆臣隶隶臣僚僚臣仆仆臣台马有圉牛有牧
以待百事今有司曰女胡执人于王宫将焉执之周
文王之法曰有亡荒阅所以得天下也吾先君文王
作仆区之法曰盗所隐器与盗同罪所以封汝也若
从有司是无所执□臣也□而舍之是无陪台也王
事无乃阙乎昔武王数纣之罪以告诸侯曰纣为天
下逋逃主萃渊薮故夫致死焉君王始求诸侯而则
纣无乃不可乎若以二文之法取之盗有所在矣王
曰取而臣以往盗有宠未可得也遂赦之
诸侯围许晋侯有疾曹伯之竖侯獳货筮史使曰以
曹为解齐桓公为会而封异姓今君为会而灭同姓
曹叔振铎文之昭也先君康叔武之穆也且合诸侯
而灭兄弟非礼也与卫偕命而不与偕复非信也同
罪异罚非刑也礼以行义信以守礼刑以正邪舍此
三者君将若之何公说复曹伯遂会诸侯围许
国语文公及夫人蠃氏至自王城秦伯纳卫三千人
实纪纲之仆
说苑齐崔杼弒庄公邢蒯瞶使晋而反其仆曰崔杼
弒庄公子将奚如邢蒯瞶曰驱之将入死而报君其
仆曰君之无道也四邻诸侯莫不闻也以夫子而死
之不亦难乎邢蒯瞶曰善能言也然亦晚矣子早言
我我能谏之谏不听我能去今既不谏又不去吾闻
食其禄者死其事吾既食乱君之禄矣又安得治君
而死之遂驱车入死其仆曰人有乱君人犹死之我
有治长可毋死乎乃结辔自刎于车上君子闻之曰
邢蒯瞶可谓守节死义矣死者人之所难也仆夫之
死也虽未能合义然亦有志士之意矣诗云夙夜匪
懈以事一人邢生之谓也孟子曰勇士不忘丧其元
仆夫之谓也
晏子之妻使人布衣纻表田无宇讥之曰出于室何
为者也晏子曰家臣也田无宇曰位为中卿食田七
十万何用是人为畜之晏子曰弃老取少谓之瞽贵
而忘贱谓之乱见色而悦谓之逆吾是以逆乱瞽之
道哉
汉书货殖传白圭周人也与用事僮仆同苦乐
列女传周室大夫仕于周妻淫于邻人恐主父还觉
之为毒药使媵婢进之婢恐进之则杀主父言之则
杀主母因僵仆覆酒主父怒而笞之妻恐婢言之因
他过欲杀婢婢就杖将死而不言主父之弟闻之具
以告主人杀其妻将纳婢以为妻婢辞欲自杀主父
乃原婢嫁之
史记孔子世家孔子由大司寇行摄相事齐人闻而
惧沮之女乐桓子受齐女乐三日不听政郊又不致
膰俎于大夫孔子遂行宿乎屯而师己送曰夫子则
非罪孔子曰吾歌可夫歌曰彼妇之口可以出走彼
妇之谒可以死败盖优哉游哉维以卒岁师己反桓
子曰孔子亦何言师己以实告桓子喟然叹曰夫子
罪我以群婢故也夫
鲁仲连传齐威王尝率天下诸侯而朝周周贫且微
诸侯莫朝而齐独朝之居岁余周烈王崩诸侯皆吊
齐后往周怒赴于齐曰天崩地坼天子下席东藩之
臣因齐后至则斫之齐威王勃然怒曰叱嗟而母婢
也
货殖传齐俗贱奴虏而刁间独爱贵之桀黠奴人之
所患也唯刁间收取使之逐鱼盐商贾之利或连车
骑交守相然愈益任之终得其力起富数千万故曰
宁爵毋刁言其能使豪奴自饶而尽其力
吕不韦传不韦家僮万人嫪毐家僮数千人
留侯世家秦灭韩良年少未宦事韩韩破良家僮三
百人弟死不葬悉以家财求客刺秦王为韩报仇以
大父父五世相韩故
陈余传汉九年贯高怨家上变于是上皆并逮捕赵
王贯高等十余人皆争自刭贯高独怒骂曰谁令公
为之今王实无谋而并捕王公等皆死谁白王不反
者乃轞车胶致与王诣长安治张敖之罪上乃诏赵
群臣宾客有敢从王皆族贯高与客孟舒等十余人
皆自髡钳为王家奴从来贯高至对狱曰独吾属为
之王实不知吏治榜笞数千刺剟身无可击者终不
复言于是上贤张王诸客以钳奴从张王入关无不
为诸侯相郡守者
搜神记袁剑者羌豪也秦时拘执为奴隶后得亡去
秦人追之急迫藏于穴中秦人焚之有景相如虎来
为蔽故得不死诸羌神之推以为君
汉书高祖本纪五年夏五月诏民以饥饿自卖为人
奴婢者皆免为庶人
文帝本纪后四年夏五月免官奴婢为庶人
哀帝本纪绥和二年四月即皇帝位六月诏诸侯王
列侯公主吏二千石及豪富民多畜奴婢田宅亡限
与民争利百姓失职重困不足其议限列有司条奏
诸侯王奴婢二百人列侯公主百人关内侯吏民三
十人年六十以上十岁以下不在数中官奴婢五十
以上免为庶人
食货志武帝募民能入奴婢得终身复为郎增秩
张安世传安世为光禄勋郎淫官婢婢兄自言安世
曰奴以恚怒诬污衣冠自署适奴其隐人过失皆此
类也
季布列传季布楚人也为任侠有名项籍使将兵数
窘汉王项籍灭高祖购求布千金敢有舍匿罪三族
布匿濮阳周氏周氏曰汉求将军急迹且至臣家能
听臣臣敢进计即否愿先自刭布许之乃髡钳布衣
褐置广柳车中并与其家僮数十人之鲁朱家所卖
之朱家心知其季布也买置田舍乃之雒阳见汝阴
侯滕公曰季布何罪臣各为其主用职耳项氏臣岂
可尽诛耶今上始得天下而以私怨求一人何示不
广也且以季布之贤汉求之急如此此不北走胡南
走越耳夫忌壮士以资敌国此伍子胥所以鞭荆平
之墓也君何不从容为上言之滕公心知朱家大侠
意布匿其所乃许诺侍间果言如朱家指上乃赦布
当是时诸公皆多布能摧刚为柔朱家亦以此名闻
当世布召见谢拜郎中
栾布传布梁人也彭越为家人时尝与布游穷困卖
庸于齐为酒家保数岁别去而布为人所略卖为奴
于燕为其主家报仇燕将臧荼举以为都尉荼为燕
王布为将及荼反汉击燕虏布梁王彭越闻之乃言
上请赎布为梁大夫
卫青传青父郑季河东平阳人也以县吏给事侯家
平阳侯曹寿尚武帝姊阳信长公主季与主家僮卫
媪通生青青有同母兄卫长君及姊子夫子夫自平
阳公主家得幸武帝故青冒姓为卫氏青为侯家人
少时归其父父使牧羊民母之子皆奴畜之不以为
兄弟数青尝从人至甘泉居室有一钳徒相青曰贵
人也官至封侯青笑曰人奴之生得无笞骂即足矣
安得封侯事乎青壮为侯家骑从平阳主建元二年
春青姊子夫得入宫幸上皇后大长公主女也无子
妒大长公主闻卫子夫幸有身妒之乃使人捕青青
时给事建章未知名大长公主执囚青欲杀之其友
骑郎公孙敖与壮士往篡之故得不死上闻乃召青
为建章监侍中及母昆弟贵赏赐数日间累千金元
光六年拜为车骑将军击匈奴元朔二年取河南地
为朔方郡封长平侯
外戚传窦后弟广国字少君年四五岁时家贫为人
所略卖其家不知处传十余家至宜阳为其主人入
山作炭暮卧岸下百余人岸崩尽厌杀卧者少君独
脱不死自卜数日当为侯从其家之长安闻皇后新
立家在观津姓窦氏广国去时虽少识其县名及姓
又尝与其姊采桑堕用为符信上书自陈召见问之
果是乃厚赐之家于长安景帝立乃封为章武侯
张骞传匈奴破月氏王以其头为饮器月氏遁而怨
匈奴无与共击之汉方欲事灭胡乃募能使者骞以
郎应募使月氏与堂邑氏奴甘父俱出陇西径匈奴
匈奴得之留骞十余岁予妻有子居匈奴西因与其
属亡乡月氏月氏王已为胡所杀立其夫人为王殊
无报胡之心留岁余还复为匈奴自由单于死国内
乱骞与胡妻及堂邑父俱亡归汉拜骞为大中大夫
堂邑父为奉使君骞为人强力宽大信人蛮夷爱之
堂邑父胡人善骑射穷急射鸟兽给食初骞行时百
余人去十三岁唯二人得还
霍光传初光爱幸监奴冯子都尝与计事及显寡居
与子都乱
注
东闾氏亡显以婢代立素与冯殷奸监
奴奴之监知家务者殷子都名
长史任宣谓禹曰大将军时百官以下但事冯子都
王子方等视丞相亡如也
注
皆光奴
货殖传蜀卓氏富至童八百人田池射猎之乐拟于
人君
后汉书世祖本纪建武二年夏五月癸未诏曰民有
嫁妻卖子欲归父母者恣听之敢拘执论如律
六年十一月丁卯诏王莽时吏人没入为奴婢不应
旧法者皆免为庶人
七年五月甲寅诏吏人遭饥乱及为青徐贼所略为
奴婢下妻欲去留者恣听之敢拘制不还以卖人法
从事
十一年春二月己卯诏曰天地之性人为贵其杀奴
婢不得减罪八月癸亥诏曰敢灸灼奴婢论如律免
所灸灼者为庶民冬十月壬午诏除奴婢射伤人弃
市律
十二年三月癸酉诏陇蜀民被略为奴婢自讼者及
狱官未报一切免为庶民
十三年冬十二月甲寅诏益州民自八年以来被略
为奴婢者皆一切免为庶民或依托为人下妻欲去
者恣听之敢拘留者比青徐二州以略人法从事
十四年冬十二月癸卯诏益凉二州奴婢自八年以
来自讼在所官一切免为庶民卖者无还直
孝殇帝纪延平元年六月丁卯诏诸官府郡国王侯
家奴婢姓刘皆上其名务令实悉
孝安帝纪永初四年二月乙亥诏没入官为奴婢者
免为庶人
彭宠传宠攻蓟城自立为燕王其妻数恶梦又多
见怪变卜筮及望气者皆言兵当从中起宠疑子后
兰卿质汉归故不信之使将兵居外无亲于中五年
春宠斋独在便室苍头子密等三人因宠卧寐共缚
着□告外吏云大王斋禁皆使吏休伪称宠命教收
缚奴婢各置一处又以宠命呼其妻妻入大惊宠急
呼曰趣为诸将军办装于是两奴将妻入取宝物留
一奴守宠宠谓守奴曰若小儿我素所爱也今为子
密所迫劫耳解我缚当以女珠妻汝家中财物皆与
若小奴意欲解之视户外见子密听其语遂不敢解
于是收金玉衣物至宠所装之被马六匹使妻缝两
缣囊昏夜后解宠手令作记告城门将军云今遣子
密等至子后兰卿所速开门出勿稽留之书成即斩
宠及妻头置囊中便持记驰出城因以诣阙封为不
义侯
马防传防弟光为人小心周密丧母过哀帝以是特
亲爱之乃复位特进子康黄门侍郎永元二年光为
太仆康为侍中及窦宪诛光坐与厚善复免就封后
宪奴诬光与宪逆自杀
注
东观记曰奴名玉当初窦
氏有事玉当亡私从光乞不与恨去怀挟欲中光官
捕得玉当因告言光与宪有恶谋光以被诬不能自
明乃自杀光死后宪他奴郭扈自出证明光宪无恶
言光子朗上书迎光丧葬旧茔诏许之
东平宪王苍传苍在朝数载多所隆益而自以至亲
辅政声望日重意不自安乃归国特赐宫人奴婢五
百人
董宣传宣为洛阳令时湖阳公主苍头白日杀人因
匿主家吏不能得及主出行而以奴骖乘宣于夏门
亭候之乃驻车叩马以刀画地大言数主之失叱奴
下车因格杀之主即还宫诉帝帝大怒召宣欲棰杀
之宣叩头曰愿乞一言而死帝曰欲何言宣曰陛下
圣德中兴而纵奴杀良人将何以理天下乎臣不须
棰请得自杀即以头击楹流血被面帝令小黄门持
之使宣叩头谢主宣不从强使顿之宣两手据地终
不肯俯主曰文叔为白衣时臧亡匿死吏不敢至门
今为天子威不能行一令乎帝笑曰天子不与白衣
同因敕强项令出赐钱三十万宣悉以班诸吏
李善传善字次孙南阳淯阳人本同县李元苍头也
建武中疫疾元家相继死没唯孤儿续始生数旬而
赀财千万诸婢私共计议欲谋杀续分其财产善深
伤李氏而力不能制乃潜负续逃去隐山阳瑕丘界
中亲自哺养乳为生湩推燥居湿备尝艰勤续虽在
孩抱奉之不异长君有事辄长跪请白然后行之闾
里感其行皆相率修义续年十岁善与归本县修理
旧业告奴婢于长吏悉收杀之时锺离意为瑕丘令
上书荐善行状光武诏拜善及续并为太子舍人善
显宗时辟公府以能理剧再迁日南太守从京师之
官道经淯阳过李元冢未至一里乃脱朝服持鉏去
草及拜墓哭泣甚悲身自炊爨执鼎俎以修祭祀垂
泣曰君夫人善在此尽哀数日乃去到官以爱惠为
政怀来异俗迁九江太守未至病卒续至河间相
和熹邓皇后纪元兴元年殇帝立尊后为皇太后太
后临朝殇帝崩太后定策立安帝犹临朝政永初六
年太后诏征邓氏近亲子孙三十余人并为开邸第
教学经书躬自监试尚幼者使置师保朝夕入宫抚
循诏导恩爱甚渥乃诏从兄河南尹豹越骑校尉康
等康以太后久临朝政心怀畏惧托病不朝太后使
内人问之时宫婢出入多能有所毁誉其耆宿者皆
称中大人所使者乃康家先婢亦自通中大人康闻
诟之曰汝我家出尔敢尔邪婢怒还说康诈疾而言
不逊太后遂免康官遣归国绝属籍
郑兴传兴击公孙述述死诏留屯成都顷之侍御史
举奏兴奉使私买奴婢坐左转莲勺令
桓荣传荣尝寝病太子朝夕遣中傅问病赐以珍羞
帷帐奴婢谓曰如有不讳无忧家室也
梁冀传冀妻孙寿色美冀爱监奴秦宫官至太仓令
得出入寿所寿见宫辄屏御者托以言事因与私焉
宫内外兼宠威权大震刺史二千右皆谒辞之扶风
人士孙奋居□而性吝冀因以马乘遗之后贷钱五
千万奋以三千万与之冀大怒乃告郡县认奋母为
其守臧婢云盗白珠十斛紫金千斤以叛遂收拷奋
兄弟死于狱中悉没赀财亿七千余万冀客到门不
得通皆请谢门者门者累千金冀或取良人悉为奴
婢至数千人名曰自卖人
李业传业同郡冯信好学博古公孙述连征命待以
高位托青盲以避世难侍婢对信奸通及闻述诛盥
洗更视曰世适平目即清淫者自杀
朱晖传晖为郡吏太守阮况尝欲市晖婢晖不从及
况卒晖乃厚赠送其家人或讥焉晖曰前阮府君有
求于我所以不敢闻命诚恐以财货污君今而相送
明吾非有爱也
刘宽传宽尝坐客遣苍头市酒迂久大醉而还客不
堪之骂曰畜产宽须臾遣人视奴疑必自杀顾左右
曰此人也骂言畜产辱孰甚焉故吾惧其死也夫人
欲试宽令恚伺当朝会装严已讫使侍婢奉肉羹□
污朝衣婢遽收之宽神色不异乃徐言曰羹烂汝手
其性度如此
班固传初洛阳令种兢尝行固奴干其车骑吏推呼
之奴醉骂兢大怒畏宪不敢发心□之及窦氏宾客
皆逮考兢因此捕系固遂死狱中
宋弘传弘弟嵩嵩子由由子汉汉子则字元矩为鄢
陵令有名则子年十岁与苍头共弩射苍头弦断矢
激误中之即死奴叩头就诛则察而恕之颍川荀爽
深以为美时人亦服焉
张让传让有监奴典任家事交通货赂威形喧赫扶
风人孟佗资产饶赡与奴朋结倾竭馈问无所遗爱
奴咸德之问佗曰君何所欲力能办也曰吾望汝曹
为我一拜尔时宾客求谒让者车数百千两佗时
诣让后至不得进监奴乃率诸苍头迎拜于路遂共
轝车入门宾客咸惊谓佗善于让皆争以珍玩赂之
佗分以遗让让大喜遂以佗为凉州刺史
吕布传董卓以布为骑都尉誓为父子甚爱信之使
布守中合而私与傅婢情通不自安因往见司徒王
允谋诛卓
风俗通魏郡庞俭因乱失父时俭三四岁母襁抱转
客庐中凿井得钱数万遂致富因买一苍头主家干
一日堂上作乐老苍头在厨中窃言曰堂上老母我
妇也问其故奴曰我妇姓艾字阿宏足下有黑子腋
下有痣母曰我翁也遂为夫妇时人为之语曰庐里
庞公凿井得铜买奴得翁
世说新语郑元家奴婢皆读书元尝使一婢不称旨
将挞之方自陈说元怒使人曳着泥中须臾复一婢
来问曰胡为乎泥中答曰薄言往诉逢彼之怒
钗小志郑元令婢萱草浣衣萱草辄云郎君尘土太
多令人手皮俱脱
三国志齐王本纪正始七年秋八月戊申诏曰属到
市观见所斥卖官奴婢年皆七十或癃疾残病所谓
天民之穷者也且官以其力竭而复鬻之进退无谓
其悉遣为良民若有不能自存者郡县赈给之
刘琰传琰车服饮食号为侈靡侍婢数十皆能为声
乐又悉教诵读鲁灵光殿赋
高贵乡公本纪甘露四年十一月癸卯车骑将军孙
壹为婢所杀
陈泰传泰为并州刺史加振威将军怀柔夷民甚有
威惠京邑贵人多寄宝货因泰市匈奴婢泰皆挂之
于壁不发其封及征为尚书悉以还之
杨俊传俊避地并州本郡王象少孤特为人仆隶年
十七八见使牧羊而私读书因被棰楚俊嘉其才质
即赎象着家娉娶立屋然后与别文帝时象为散骑
常侍
毛玠传崔琰既死玠内不悦后有白玠者出见黥面
反者其妻子没为官奴婢玠言曰使天不雨者盖此
也太祖大怒收玠付狱大理锺繇诘玠曰自古圣帝
明王罪及妻子书云左不共左右不共右予则孥戮
女司寇之职男子入于罪隶女子入于舂□汉律罪
人妻子没为奴婢黥面汉法所行黥墨之刑存于古
典今真奴婢祖先有罪虽历百世犹有黥面供官一
以宽良民之命二以宥并罪之辜此何以负于神明
之意而当致旱按典谟急寒若舒燠若宽则亢
阳所以为旱玠之吐言以为宽邪以为急也急当阴
霖何以反旱成汤圣世野无生草周宣令主旱魃为
虐亢旱以来积三十年归咎黥面为相值不卫人伐
邢师兴而雨罪恶无征何以应天玠讥谤之言流于
下民不悦之声上闻圣听玠之吐言势不独语时见
黥面凡为几人黥面奴婢所识知邪何缘得见对之
叹言时以语谁见答云何以何日月于何处所事已
发露不得隐欺具以状对玠曰臣闻萧生缢死困于
石显贾子放外谗在绛灌白起赐剑于杜邮晁错致
诛于东市伍员绝命于吴都斯数子者或妒其前或
害其后臣垂龆执简累勤取官职在机近人事所窜
属臣以私无势不绝语臣以冤无细不理人情淫利
为法所禁法禁于利势能害之青蝇横生为臣作谤
谤臣之人势不在他昔王叔陈生争正王廷宣子平
理命举其契是非有宜曲直有所春秋嘉焉是以书
之臣不言此无有时人说臣此言必有征要乞蒙宣
子之辨而求王叔之对若臣以曲闻即刑之日方之
安驷之赠赐剑之来比之重赏之惠谨以状对时桓
阶和洽进言救玠玠遂免黜
三辅决录金袆为郡上计留在许都时魏武使长史
伍必将兵卫天子于许都袆与必善必见袆有婢善
射必尝请之从后也
祖台志怪吴中书郎咸冲至孝母王氏失明冲蹔行
敕婢为母作食乃取蛴螬虫蒸食之王氏甚以为美
不知是何物儿还王氏语曰汝行后婢进吾一食甚
甘美极然非鱼非肉汝试问之既而问婢婢服实是
蛴螬冲持母恸哭母目霍然开明
长沙耆旧传徐伟奴善叛知识欲为伟售之伟曰不
得奴往当复逃亡岂可虚受其价廉平义正若此
顾谭别传谭为太常录尚书事徙交州家无私债奴
婢不满十人
晋书宣帝纪曹爽专擅朝政帝与爽有隙爽之徒属
疑帝会河南尹李胜将往荆州来候帝帝诈疾笃使
两婢侍持衣衣落指口言渴婢进粥帝不持杯饮粥
皆流出沾胸故爽等不复设备
贾皇后传后生临海公主主先封清河洛阳之乱为
人所略传卖吴兴钱温温以送女女遇主甚酷元帝
镇建邺主诣县自言元帝诛温及女改封临海宗正
曹统尚之
朱序传序镇襄阳苻坚遣其将苻丕来攻序母韩自
登城履行谓西北角当先受弊遂领百余婢并城中
女丁于其角斜筑城二十余丈贼攻西北角果溃众
便固新筑城丕遂引退
陈寿传寿遭父丧有疾使婢丸药客往见之乡党以
为贬议
愍怀太子遹传遹惠帝长子贾后将废太子呼太子
入朝既至后不见置于别室遣婢陈舞赐以酒枣逼
饮醉之使潘岳作书草若祷神之文有如太子素意
令小婢承福以纸笔及书草使太子书之太子醉迷
不觉遂依而写之其字半不成既而补成之后以呈
帝帝乃免太子为庶人
裴秀传秀字季彦少好学有风操八岁能属文叔父
徽有盛名宾客甚众秀年十岁有诣徽者出则过秀
然秀母贱嫡母宣氏不之礼尝使进馔于客见者皆
为之起秀母曰微贱如此当应为小儿故也宣氏知
之后遂止
元帝纪太兴四年五月旱庚申诏曰昔汉二祖及魏
武皆免良人武帝时凉州覆败诸为奴婢亦皆复籍
此累代成规也其免中州良人遭难为扬州诸郡僮
客者以备征役
安帝纪元兴元年秋七月乙亥新蔡王崇为其奴所
害
王衍传衍素轻赵王伦之为人及伦篡位衍阳狂斫
婢以自免
郑默传默宽冲博爱虽僮竖□养不加声色
周处传处孙缙少无行检尝在建康乌衣道中逢孔
氏婢时与同寮二人共载便令左右捉婢上车其强
暴若此
阮咸传咸居母丧纵情越礼素幸姑之婢姑当归于
夫家初云留婢既而自从去时方有客咸闻之遽借
客马追婢既及与婢累骑而还论者甚非之
林邑国传林邑国王范逸咸康二年死奴文篡位文
日南西卷县夷帅范椎奴也尝牧牛涧中获二鲤鱼
化成铁用以为刀刀成乃对大石嶂而□之曰鲤鱼
变化冶成双刀石嶂破者是有神灵进斫之石即瓦
解文知其神乃怀之随商贾往来见上国制度至林
邑遂教逸作宫室城邑及器械逸甚爱信之使为将
文乃谮逸诸子或徙或奔及逸死无嗣文遂自立为
王以逸妻妾悉置之高楼从己者纳之不从者绝其
食
大宛传俗娶妇先以三婢试之不男者绝婚
王敦传石崇以奢豪矜物□上常有十余婢侍列皆
有容色置甲煎粉沉香汁有如□者皆易新衣而出
客多羞脱衣而敦脱故着新意色无怍群婢相谓曰
此客必能作贼又尝荒恣于色体为之弊左右谏之
敦曰此甚易耳乃开后合驱诸婢妾数十人并放之
时人叹异焉
桓温传初温自以雄姿风气是宣帝刘琨之俦有以
其比王敦者意甚不平及于北方得一巧作老婢访
之乃琨伎女也一见温便潸然而泣温问其故答曰
公甚似刘司空温大悦出外整理衣冠又呼婢问婢
云面甚似恨薄眼甚似恨小须甚似恨赤形甚似恨
短声甚似恨雌温于是褫冠解带昏然而睡不怡者
数日
郭璞传璞至庐江爱主人婢无由而得乃取小豆三
斗绕主人宅散之主人晨见赤衣人数千围其家就
视则灭甚恶之请璞为卦璞曰君家不宜畜此婢可
于东南二十里卖之慎勿争价则此妖可除也主人
从之璞阴令人贱买此婢复为符投于井中数千赤
衣人皆反缚一一自投于井主人大悦璞携婢去
祖逖传逖兄纳字士言最有操行能清言文义可观
性至孝少孤贫常自炊爨以养母平北将军王敦闻
之遗其二婢辟为从事中郎有戏之曰奴价倍婢纳
曰百里奚何必轻于五羖皮邪
刘惔传惔性简贵与王羲之雅相友善□愔有伧奴
善知文章羲之每称奴于惔惔曰何如方回邪羲之
曰小人耳何比□公惔曰若不如方回故常奴耳
祖约传苏峻举兵约以兵会峻石勒攻之约众溃奔
约以左右数百人奔于石勒勒薄其为人不见者久
之勒将程遐说勒曰天下初定当显明逆顺此汉高
祖所以斩丁公也今忠于事君者莫不显擢背叛不
臣者无不夷戮此天下所以归伏大王也祖约犹存
臣切惑之且约大引宾客又占夺乡里先人田地地
主多怨于是勒乃诈约曰祖侯远来未得喜欢可集
子弟一时俱会至日勒辞之以疾令遐请约及其宗
室约知祸及大饮致醉既至于市抱其外孙而泣遂
杀之并其亲属中外百余人悉灭之妇女妓妾班赐
诸胡初逖有胡奴曰王安待之甚厚及在雍丘告之
曰石勒是汝种类吾亦不在尔一人乃厚资遣之遂
为勒将祖氏之诛也安多将从人于市观省潜取逖
庶子道重藏之为沙门时年十岁石氏灭后来归
石勒载记大安中并州饥乱勒与诸小胡亡散乃自
雁门还依□驱北泽都尉刘监欲缚卖之驱匿之获
免勒于是潜诣纳降都尉李川路逢郭敬泣拜言饥
寒敬对之流涕以带货鬻食之并给以衣服勒谓敬
曰今日大饿不可守穷诸胡饥甚宜诱将冀州就谷
因执卖之可以两济敬深然之会建威将军阎粹说
并州刺史东瀛公腾执诸胡干山东卖充军实腾使
将军郭阳张隆虏群胡将诣冀州两胡一枷勒时年
二十余亦在其中数为隆所殴辱敬先以勒属郭阳
及兄子时阳敬族兄也是以阳时每为解请道路饥
病赖阳时而济既而卖与荏平人师欢为奴有一老
父谓勒曰君鱼龙发际上四道已成当贵为人主甲
戌之岁王彭祖可图勒曰若如公言弗敢忘德忽然
不见每耕作于野尝闻鼓角之声勒以告诸奴诸奴
亦闻之因曰吾幼来在家闻如是诸奴归以告欢
欢亦奇其状貌而免之欢家邻于马牧与牧率魏郡
汲桑往来勒以能相马自托于桑尝佣于武安临水
为游军所囚会有群鹿傍过军人竞逐之勒乃获免
俄而又见一父老谓勒曰向群鹿者我也君应为中
州主故相救耳勒拜而受命遂招集王阳夔安支雄
冀保吴豫刘膺桃豹逯明等八骑为群盗
翟汤传汤仁让廉洁成帝征为国子博士汤不起建
元初安西将军庾翼北征石季龙大发僮客以充戎
役敕有司特蠲汤所调汤悉推仆使委乡吏吏奉旨
一无所受汤依所调限放免其仆使编户为百姓
通志何琦传琦字万伦司空充之从兄也遭乱姊没
人家琦惟有一婢便为购赎
世说新语桓征西治江陵城甚丽会宾寮出江津望
之云若能目此城者有赏顾长康时为客在坐目曰
遥望层城丹楼如霞桓即赏以二婢
钗小志武帝尝降王武子家武子供馔并用琉璃器
婢子百余人皆绫罗□褶以手擎饮食
王与嫂婢通嫂知挞之好持白团扇婢制白团
扇歌赠云团扇复团扇许持自障面憔悴无复理
羞与郎相见
小名录石崇有水碓三十余区苍头八百余人崇有
爱婢曰绿珠美而工艺孙秀欲之使人求焉崇馆于
汴下方登清凉观临清水使者以告崇出婢妾数十
人以示皆蕴兰麝被罗縠曰任以择使者曰君侯服
御丽则丽矣然受命取绿珠崇勃然曰绿珠不可得
也使者再三崇不许遂以告秀秀诛之崇复有爱婢
名翔风魏末于胡市买得年始十岁至二十遂有容
色妙别玉声观宝色石氏之富瑰宝皆殊方异国所
得莫辨其处翔风别之皆出人地崇艳丽者数千翔
风以文词擅爱
小学外篇晋陶渊明为彭泽令不以家累自随送一
力给其子书曰汝旦夕之费自给为难今遣此力助
汝薪米之费此亦人子也可善遇之
宋书王敬弘传敬弘左右常使二老婢戴五绦五辫
着青纹□襦饰以朱粉女适尚书仆射何尚之弟述
之敬弘尝往何氏看女值尚之不在寄斋中卧俄顷
尚之还敬弘使二婢守合不听尚之入云正热不堪
相见君可且去尚之于是移于他室
洪遂侍儿小名录宋元凶劭姊东阳公主应合婢王
鹦鹉
侍儿小名录拾遗王琨父怿不辨菽麦时以为殷道
矜之流人无肯与婚家以獠婢恭心侍之遂生琨初
名昆仑怿后娶乐元无子故以琨为名立以为嗣
南齐书虞悰传悰治家富殖奴婢无游手
河南氐羌传河南匈奴种也汉建武中匈奴奴婢亡
匿在凉州界杂种数千人虏名奴婢为赀一谓之赀
虏
梁书简文帝本纪帝讳纲高祖第三子太清三年五
月辛巳即皇帝位壬午诏曰育物惟宽驭民惟惠道
着兴王本非隶役或开奉国便致擒虏或在边疆滥
被抄劫二邦是竞黎元何罪朕以寡昧创承鸿业既
临率土化行宇宙岂欲使彼独为匪民诸州见在北
人为奴婢者并及妻儿悉可原放
严植之传植之字孝源性仁慈好阴德虽在暗室未
尝怠也尝缘栅塘行见患人卧塘侧植之下车问其
故云姓黄氏家本荆州为人佣赁疾既危笃船主将
发弃之于岸植之心恻然载还治之经年而黄氏差
请终身充奴仆以报厚恩植之不受遗以资粮遣之
其义行多如此
张率传率字士简吴郡吴人事事宽恕在新安遣家
僮载米三千石还吴宅既至遂耗大半率问其故答
曰雀鼠耗也率笑而言曰壮哉雀鼠竟不研问
阮孝绪传孝绪字士宗义师围京城家贫无以爨僮
妾窃邻人樵以继火孝绪知之乃不食更令撤屋而
炊
魏书高宗本纪和平四年秋八月壬申诏曰前以民
遭饥寒不自存济有卖鬻男女者尽仰还其家或因
缘势力或私行请托共相通容不时检校令良家子
息仍为奴婢今仰精究不听取赎有犯加罪若仍不
检还听其父兄上诉以掠人论
苻健传生字长生健之第三子也暴昏无赖既僭立
杀害动有千数生夜对侍婢曰阿法兄弟亦不可信
明当除之旦而侍婢以告法与弟坚率壮士数百人
入云龙门宿卫者皆舍仗归坚废生为越王俄而杀
之
赵琰传琰字叔起天水人皇兴中京师俭婢简粟粜
之琰遇见切责敕留轻□
卢景裕传景裕字仲儒少聪敏专经为学居拒马河
将一老婢作食妻子不自随
甄琛传琛字思伯中山毋极人汉太保甄邯后也父
凝州主簿琛少敏悟闺门之内兄弟戏狎不以礼法
自居颇学经史称有刀笔而形貌短陋□风仪举秀
才入都积岁颇以奕棋弃日至乃通夜不止手下苍
头常令秉烛或时睡顿大加其杖如此非一奴后不
胜楚痛乃白琛曰郎君辞父母仕宦京师若为读书
执烛奴不敢辞罪乃以围棋日夜不息岂是向京之
意而赐加杖罚不亦非理琛惕然惭感遂从许睿李
彪假书研习闻见益优太和中初拜中书博士迁谏
议大夫
高崇传崇子谦之居家僮隶对其儿不挞其父母生
三子便免其一世无髡黥奴婢常称俱禀人体如何
残害
徒何段就六眷传就六眷本出于辽西其伯祖日陆
眷因乱被卖为渔阳乌丸太库辱官家奴诸大人集
会幽州皆侍唾壶唯库辱官独无乃唾日陆眷口中
日陆眷因咽之西向拜天曰愿使主君之智惠禄相
尽移入我腹中其后渔阳大饥库辱官以日陆眷为
健使将之诣辽西逐食招诱亡叛遂至强盛
郑羲传郑连山性严暴挝挞僮仆酷过人理父子一
时为奴所害断首投马槽下乘马北逝其第二子思
明骁勇善骑射披发率村义驰骑追之及于河奴乘
马投水思明止将从不听放矢乃自射之一发而中
落马随流众人擒执至家脔而杀之
广阳王建闾传初湛拜太尉公湛名位渐重留连声
色始以婢紫光遗尚书郎中宋游道后乃私□出为
冀州窃而携去游道大致纷纷乃云紫光湛父所宠
湛母遗己将致公文久乃停息论者两非之
伽蓝记洛阳城东北有上高里殷之顽民所居处也
高祖名闻义里迁京之始朝士住其中迭相讥刺竟
皆去之唯有造瓦者止其内京师瓦器出焉世人歌
曰洛城东北上高里殷之顽民昔所止今日百姓造
瓮子人皆弃去住者耻唯冠军将军郭文远游憩其
中堂宇园林匹于邦君时陇西李元谦能双声语常
经文远宅前过见其阙合华美乃曰是谁第宅偶值
婢春风出曰郭冠军家元谦曰此婢双声春风曰儜
奴慢骂元谦服婢之能于是京邑翕然传之
北齐书魏兰根传兰根转岐州刺史从行台萧宝寅
讨破宛州俘其民人为奴婢以美女十人赏兰根辞
曰此县界于强虏皇威未接无所适从故成背叛今
当寒者衣之饥者食之奈何将充隶仆乎尽以归其
父兄
孙腾传初北境乱亡一女及贵远加推访终不得疑
其为人婢贱及为司徒奴婢诉良者不研虚实率皆
免之愿免千人冀得其女时高祖入朝左右有言之
者高祖大怒解其司徒
卢文伟传文伟子宗道性粗率重任侠行南营州刺
史尝于晋阳置酒宾游满坐中书舍人马士达目其
弹箜篌女妓云手甚纤素宗道即以此婢遗士达士
达固辞宗道便命家人将解其腕士达不得已而受
之
广宁王孝珩传孝珩为沧州刺史周齐王宪来伐兵
弱不能敌齐叛臣乞扶令和以□刺孝珩坠马奴白
泽以身扞之孝珩犹伤数处遂见虏
王昕传帝怒临漳令嵇及舍人李文师以赐薛
丰乐文师赐崔士顺为奴郑子默私谓昕曰自古无
朝士作奴子默遂以昕言启显祖
尔朱文畅传文畅弟文略初高祖遗令恕文略十死
恃此益横多所陵忽平秦王有七百里马文略敌以
好婢赌而取之明日平秦致请文略杀马及婢以二
银器盛婢头马肉而遗之平秦王诉之于文宣系于
京畿狱
兰陵武王长恭传长恭文襄第四子也尝入朝而仆
从尽散惟有一人长恭独还无所谴罚武成赏其功
命贾护为买妾二十人惟受其一
颜氏家训齐吏部侍郎房文烈未尝嗔怒经霖雨绝
粮遣婢籴米因尔逃窜三四许日方复擒之房徐曰
举家无食汝何处来竟无捶挞尝寄人宅奴婢彻屋
为薪略尽闻之颦蹙卒无一言
邺下有一领军贪积已甚家童八百誓满一千朝夕
肴膳以十五钱为率遇有客旅更无以兼后坐事伏
法籍其家产麻鞋一屋弊衣数库其余财宝不可胜
言
周书武帝本纪帝讳邕太祖第四子也建德六年十
一月癸酉诏自永熙三年七月已来去年十月已前
东土之民被抄略在化内为奴婢者及平江陵之后
良人没为奴婢者并宜放免所在附籍一同民伍若
旧主人犹须共居听留为部曲及客女
于谨传谨字思敬大统十五年太祖令谨率众讨梁
大破之收其府库珍宝以献军无私焉立萧□为梁
主振旅而旋太祖亲至其第宴语极欢赏谨奴婢一
千口及梁之宝物
谨子实字宾实吐谷浑为边患实往破之太祖手书
劳问赐奴婢一百口马一百匹
梁士彦传士彦字相如隋文帝作相转亳州总管尉
迟迥反为行军总管及韦孝宽击之令家僮梁默等
为前锋士彦继之所当皆破及迥平除相州刺史梁
默者士彦之苍头也骁武绝人士彦每从征伐常与
默陷阵仕周位开府开皇末以行军总管从杨素征
突厥进位大将军又从平杨谅授柱国五年从炀帝
征吐谷浑力战死之赠光禄大夫
隋书田式传式字显标性刚果专以立威为务其所
爱奴尝诣式白事有虫上其衣衿挥袖拂去之式以
为慢己立棒杀之
李士谦传士谦字子约其奴尝与乡人董震因醉角
力震扼其喉毙于手下震惶惧请罪士谦谓之曰卿
本无杀心何为相谢然可远去毋为吏之所拘
庾季才传周太祖一见季才深加优礼令参掌太史
每有征讨恒预侍从赐宅一区水田十顷并奴婢牛
羊什物等谓季才曰卿是南人未安北土故有此赐
者欲绝卿南望之心宜尽诚事我当以□贵相答初
郢都之陷也衣冠士人多没为贱季才散所赐物购
求亲故文帝问何能若此季才曰仆闻魏克襄阳先
招异度晋平建业喜得士衡伐国求贤古之道也今
郢都覆败君信有罪缙绅何咎皆为贱隶鄙人羇旅
不敢献言诚切哀之故赎购耳太祖乃悟曰吾之过
也微君遂失天下之望因出令免梁俘为奴婢者数
千口
鞨传鞨在高丽之北开皇初遣使贡献高祖诏
其使者曰朕闻彼土人庶多能勇捷今来相见实副
朕怀朕视尔等如子尔等宜敬朕如父对曰臣等僻
处一方道路悠远闻内国有圣人故来朝拜既蒙劳
赐亲奉圣颜下情不胜欢喜愿得长为奴仆也
郑译传译字正义上受禅以上柱国公归第自以被
疏阴呼道士章醮以祈福助其婢奏译厌蛊左道上
谓译曰我不负公此何意也译无以对由是除名
杨素传素家僮数千有鲍亨者善属文殷胄者工草
隶并江南士人因高智慧没为家奴
李圆通传圆通京兆泾阳人也父景以军士隶武元
皇帝因与家僮黑女私生圆通景不之认由是孤贱
给使高祖家及为隋国公擢授参军事初高祖少时
每燕宾客恒令圆通监厨圆通性严整左右婢仆咸
所敬惮唯世子乳母恃宠轻之宾客未供每有干请
圆通不许或辄恃去圆通大怒叱厨人挝之数十叫
呼之声彻于阁内僚吏左右代其失色宾去之后高
祖具知之召圆通命坐赐食从此独善之以为堪当
大任
朝野佥载隋开皇中京兆韦衮有奴曰桃符每征讨
将行有胆力衮至左卫中郎以桃符久从驱使乃放
从良桃符家有黄宰而献之因问衮乞姓衮曰止
从我姓为韦氏符叩头曰不敢与郎君同姓衮曰汝
但从之此有深意故至今为黄犊子韦即韦庶人其
后也不许异姓者盖虑年代深远子孙或与韦氏通
婚此其意也
唐书窦建德传滑州刺史王轨为奴所杀奴以首奔
建德建德曰奴杀主大逆纳之不可不赏赏逆则废
教将焉用为命斩奴而返轨首滑人德之遂降
阳城传城尝绝粮遣奴求米奴以米易酒醉卧于路
城怪其故与弟迎之奴未醒乃负以归及觉痛咎谢
城曰寒而饮何责焉岁饥屏迹不过邻里屑榆为粥
讲论不辍有奴都儿化其德亦方介自约或哀其馁
与之食不纳后致糠核数杯乃受
马三宝传三宝性敏狯事柴绍为家僮绍尚平阳公
主高祖兵起绍间道走太原三宝奉公主遁司竹园
说贼何潘仁与连和潘仁入谒以百兵为主卫三宝
自称总管抚接群盗兵至数万唐公济河授三宝左
光禄大夫秦王至竹林宫三宝以兵诣军门谒遂从
平京师拜太子监门率别击叛胡刘拔真于北山破
之从平薛仁杲与柴绍击吐谷浑于岷州先锋陷阵
斩名王俘执数千以功封新兴县男后高祖幸司竹
园顾谓曰汝兴兵处邪卫青大不恶贞观初拜左骁
卫大将军进爵为公卒谥曰忠
杨慎矜传慎矜父冢草木皆流血惧以问所善胡人
史敬忠敬忠使身桎梏裸而坐林中厌之又言天下
且乱劝慎矜居临汝置田为后计会婢春草有罪将
杀之敬忠曰勿杀卖之可市十牛岁耕田十顷慎矜
从之婢入贵妃姊家因得见帝帝爱其辩惠留宫中
寖侍左右帝常问所从来婢奏为慎矜家所卖帝曰
彼乏钱邪对曰固将死赖史敬忠以免帝素闻敬忠
挟术间质其然婢具言敬忠夜过慎矜坐廷中步星
变夜分乃去又白厌胜事帝怒而婢漏言于杨国忠
国忠方睦阴相语始慎矜夺职田辱诟其母又
尝私语谶书衔之未有发也至闻国忠语乃喜且
欲尝帝以取验异时奏事数称引慎矜帝勃然曰尔
亲邪毋相往来知帝恶甚后见慎矜辄慢侮不为
礼慎矜怒乃与林甫作飞牒告慎矜本隋后蓄谶
纬妖言与妄人交规复隋室帝方在华清宫闻之震
怒收慎矜尚书省诏刑部尚书萧炅大理卿李道邃
殿中侍御史卢铉杨国忠讯驰遣京兆士曹参军
吉温系慎余慎名于洛阳狱考治捕太府少卿张瑄
致会昌传舍劾瑄与慎矜共解图谶搒掠不服铉遣
御史崔器索谶书于慎矜下妻卧内得之诟曰逆贼
所置固密今得矣以示慎矜慎矜曰它日无是今得
之吾死命矣夫温又诱敬忠首服诘言慎矜不能对
有诏杖敬忠赐慎矜瑄死籍其家子女悉置岭南
王毛仲传毛仲高丽人父坐事没为官奴生毛仲故
长事临淄王王出潞州有李守德者为人奴善骑射
王市得之并侍左右而毛仲为明悟景龙中王还长
安二人常负房箙以从守德本名宜得立功乃改今
名位武卫将军常遇故主于道主走避守德命左右
迎之至第亲上食奉酒主流汗不敢当数日入奏曰
臣蒙国恩过分而故主无寸禄请解官授之帝嘉其
志擢为郎将
张镒传镒字季权拜平章事郭子仪婿太仆卿赵纵
为奴告下御史劾治而奴留内侍省镒奏言贞观时
有奴告其主谋反者太宗曰谋反理不独成尚当有
他人论之岂藉奴告邪乃着令奴告主者斩由是贱
不得干贵下不得陵上孝本既修悖乱不萌顷者长
安令李济以奴得罪万年令霍晏因婢坐谴舆台下
类主反畏之悖慢成风渐不可长建中元年五月辛
卯诏书奴婢告主非谋叛者同自首法并准律论由
是狱诉衰息今纵事非叛逆而奴留禁中独下纵狱
情所不厌且将帅功孰大于子仪冢土仅干两婿前
已得罪纵复继之不数月斥其三婿假令纵实犯法
事不缘奴尚宜录勋念亡以从荡宥况为奴所诉耶
陛下方贵武臣以讨贼彼虽见宠一时不能忘怀于
异日也帝纳之贬纵循州司马杖奴死镒召子仪家
僮数百暴示奴尸
袁天纲传高唐人乙弗弘礼薛大鼎坐事没为奴及
贞观时有请于弘礼答曰君奴也欲何事请解衣视
之弘礼指腰而下曰位方岳
许敬宗传敬宗营第舍华僭至造连楼使诸妓走马
其上纵酒奏乐自娱嬖其婢因以继室假姓虞子昂
烝之敬宗怒黜虞奏斥昂岭外久乃表还
杜生传杜生者许州人善易占有亡奴者问所从追
戒曰自北行逢使者恳丐其鞭若不可则以情告其
人果值使者于道如生语使者异之曰去鞭吾无以
进马可折道傍代之乃往折见亡奴伏其下获
之他日又有亡奴者生戒持钱五百伺于道见进鹞
使者可市其一必得奴俄而使至其人以情告使者
以一与之忽飞集灌莽上往取之而得亡奴众以为
神
张志和传志和自称烟波钓徒帝尝赐奴婢各一志
和配为夫妇号渔童樵青
崔觐传觐梁州城固人以儒自业自耕耨取给老无
子乃以田宅财赀分给奴婢各为业而自与妻隐南
山约奴婢过其舍则给酒食夫妇啸□相视为娱
柳浑传浑字夷旷江西魏少游表为判官州僧有夜
饮火其庐者归罪喑奴军候受财不诘狱具浑与其
僚崔佑甫白奴冤少游趣讯僧僧首
武承嗣传承嗣为文昌左相性暴忍祸闻左司郎中
乔知之婢窈娘美且善歌夺取之知之作绿珠篇以
讽婢得诗恨死承嗣怒告酷吏杀之残其家
李辅国传辅国本名静忠以阉奴为闲□小儿貌狞
陋略通书计事高力士年四十余使主□中簿最王
荐之
侯思止传思止雍州醴泉人贫懒不治业为渤海高
元礼奴诡狠无良恒州刺史裴贞笞吏吏积怨教思
止告舒王元名与贞谋反付周兴鞫讯皆夷宗拜思
止游击将军元礼惧引与同坐密教曰上不次用人
如问君不识字宜对獬豸不学而能触邪陛下用人
安事识字无何后果问思止以对后大悦天授中迁
左台侍御史元礼又教上以君无宅必赐所没逆人
第宜辞曰臣疾逆臣不愿居其地既而果假之以其
教对后益喜恩赏良渥
李贺传贺字长吉七岁能辞章为人纤瘦通眉长指
爪能疾书每旦日出骑弱马从小奚奴背古锦囊遇
所得书投囊中
王旭传旭迁常兼御史为人苛急宋王宪官属纪希
□兄为剑南令坐赃旭奉使临讯见其妻美逼乱之
因杀其夫而纳赃数百万希□使奴为台佣事旭旭
不知颇爱任之奴尽疏旭请求积数千以示希□希
□泣诉于王王为上闻诏劾治获奸赃不赀贬龙川
尉恚而死
罗□传□子让字景宣除御史中丞有仁惠名或以
婢遗让者问所从答曰女兄九人皆为官所卖留者
独老母耳让惨然为燹券召母归之
郎余令传余令兄余庆迁交州都督欢州司马裴敬
敷与余庆雅故以事笞余庆婢父婢方嬖谮敬敷死
狱中
吴保安传宰相郭元振弟之子仲翔被执保安苦力
居货十年得仲翔以归始仲翔为蛮所奴三逃三获
乃转鬻远酋酋严遇之昼役夜囚凡十五年乃还
中宗女安乐公主传公主家厮台掠民子女为奴婢
左台侍御史袁从一缚送狱主入诉帝为手诏谕免
从一曰升下纳主诉纵奴驺掠平民何以治天下臣
知放奴则免祸劾奴则得罪于主然不忍屈陛下法
自偷生也
裴寂传汾阴狂男子谓寂奴曰公有天分监奴白寂
寂惶惧不敢闻遣监奴杀所言者奴盗寂封邑钱百
万寂捕急遂上变帝怒放静州
唐俭传扶字云翔为福州观察使滥杀人风绩不立
会卒奴婢争财有司按其赀至十余万时议薄之
窦威传威兄子轨字士则迁益州道行台左仆射其
下有不用命即诛初戒家奴毋出外忽遣奴取浆公
厨既而悔焉曰要当借汝头以明法命斩奴奴称冤
监刑者疑不时决轨并斩之
李大亮传辅公祏反大亮击走之以功赐奴婢百口
谓曰而曹皆衣冠子女不幸破亡吾何忍录而为隶
乎纵遣之高祖闻而咨美更赐俚婢二十后破吐谷
浑复赐奴婢百五十口悉以遗亲戚
李元道传元道为幽州长史佐都督王君廓专持府
事君廓不法每以义裁纠之尝遗元道婢乃良家子
为所掠遣去不纳由是始隙
高固传固生微贱为家所卖转为浑瑊童奴字黄芩
性敏惠有膂力善骑射能读左氏春秋瑊爱养之以
齐有高固因名以乳媪女女之固从瑊屯朔方德宗
在奉天固仍从瑊贼突入东壅门固引锐士长刀杀
贼数十人曳车塞阖贼不能入封渤海郡王
沈既济传既济子傅师傅师子询字诚之为昭义节
度使治尚简易人皆便安奴私侍儿询将戮之奴惧
结牙将为乱夜攻询灭其家刘潼代为节度驰至刳
奴心祭其灵坐
柳公绰传冯球为贾相国餗门人贾有奴颇横冯爱
贾召奴责之奴泣谢未几冯晨谒贾贾未出有二青
衣赍银罂出曰公恐君寒奉地黄酒三杯冯悦尽举
之俄病渴且咽因暴卒贾为叹息出涕卒不知其由
公绰弟公权字诚悬凡公卿以书贶遗盖巨万而主
藏奴或盗用尝贮杯盂一笥縢识如故而器皆亡奴
妄言叵测者公权笑曰银杯羽化矣不复诘惟研墨
图籍自鐍秘之
归崇敬传崇敬子登字冲之性温恕家僮为马所踶
笞折马足登知不加责
王播传播弟起字举之开成三年改太子少师起治
生无检所得禄赐为僮婢盗有贫不能自存帝知之
诏月益仙韶院钱三十万议者谓与玩臣分给可耻
也起赖其入不克让
柳宗元传宗元徙柳州刺史柳人以男女质钱过期
不赎子本均则没为奴婢宗元设方计悉赎归之尤
贫者令书佣视直足相当还其质已没者出己钱助
赎
王锷传锷子稷历鸿胪卿锷在藩稷常留京师视势
高下轻重以纳赀焉尝请藉坊以广第舍作复垣洞
穴实金钱其中锷卒奴告稷更遗占没所献裴度为
言乃论杀奴

　奴婢部纪事二
酉阳杂俎马侍中尝宝一玉精夏蝇不近盛水经
月不腐不耗或目痛含之立愈尝匣于卧内有小奴
七八岁偷弄坠破焉时马出未归左右惊惧忽失小
奴马知之大怒鞭左右数百将杀小奴三日寻之不
获有婢晨治地见紫衣带垂于寝□下视之乃小奴
蹶张其□而负焉不食三日而力不衰马睹之大骇
曰破吾乃细过也即令左右杀之
云溪友议咸阳郭氏者殷富之室也仆媵甚众内有
一苍头名曰捧剑不事音乐常以望水玩云不遵驱
策虽每遭捶挞终所见违一旦忽题诗一篇其主益
怒诗曰青鸟衔葡萄飞上金井栏美人恐惊去不敢
卷帘看儒士闻而竞观之以为协律之词其主稍容
焉又题堂后牡丹花曰一种芳菲出后庭却输桃李
得佳名谁能为向夫人说从此移根近太清捧剑私
启宾客曰愿作夷狄之鬼耻为愚俗苍头其后将窜
复留诗曰珍重郭四郎临行不得别晓漏动离心轻
车冒寒雪欲出主人门零涕暗呜咽万里隔关山一
心思汉月京兆全曙司录尝述此事于王祝李溪二
郎并进士韩铢郑嵩等也
因话录李凉公逢吉未掌纶诰前家有老婢好言梦
后多有应李公久望除官因访于婢一日婢晨至惨
然公问其故曰昨夜与郎君作梦不是好意不欲说
公强之婢曰梦有一人舁一棺至堂后云且置在此
不久即移入堂中此梦恐非佳也公闻窃喜俄尔除
中书舍人后知贡举未毕而入相
玉泉子李相福妻裴氏姓妒忌姬侍甚多福未敢属
意镇滑台日有以女奴献之者福欲私之而未果一
日乘间言于妻曰某官已至节度使然所指使者不
过老仆夫人待某无乃薄乎裴曰然不知公意所属
何人福即指所献之女奴也裴许诺尔后不过执衣
侍膳未尝一得缱绻福又嘱妻之左右曰设夫人沐
发必遽来报我既而果有以夫人沐发来告者福即
伪言腹痛且召其女奴既往左右以裴方沐不可遽
已即白以所疾裴以为信遽出发盆中跣问福所苦
福既绐以疾为言即若不可忍状裴极忧之由是以
药投儿溺中进之明日监军使及从事悉来候问福
即具以事告之因笑曰一事无成固当其分所苦者
虚咽一瓯溺耳闻者莫不大笑之
朝野佥载洛阳县令宋之逊性好唱歌出为连州参
军刺史陈希古者庸人也令之逊教婢歌每日端笏
立于庭中呦呦而唱其婢隔从而和之闻者无不
大笑
夏侯彪夏月食饮生虫在下未曾沥口尝送客出门
如盗食脔肉彪还觉之大怒捉蝇与食令呕出之
郑仁凯为密州刺史有小奴告以履穿凯曰阿翁为
汝经营鞋有顷门夫着鞋者至凯厅前树上有鴷窠
鴷啄木也遣门夫上树取其子门夫脱鞋而缘之凯
令奴着鞋而去门夫竟至徒跣凯有德色
广州录事参军柳庆独居一室器用食物并致卧内
奴有私取盐一撮者庆鞭之见血
枢要录伍贯卿居沅陵家有李花一株月夜奴婢遥
见花作数团如飞仙状上天去花上露水倏然作雨
数千点花亡矣
小名录马仙字灵馥小名仙婢长乃改名仙善
为将与士卒同劳苦居无帷幕衾屏与厮养最下者
同
长安后记韦涉家宴使每婢执一烛四面行立人呼
为烛围
洛都要记陈无咎宴一客用一婢典斟必十二而后
使满以尽诚敬之道
王维居辋川宅宇既广山林亦远而性好温洁地不
容浮尘日有十数扫饰者使两童专掌縳帚而有时
不给
蛮瓯志陆鸿渐采越江茶使小奴子看焙奴失睡茶
燋烁鸿渐怒以铁绳缚奴投火中
儆戒录蜀青石镇陈洪妻丁氏因妒忌打杀婢金
扈潜于本家埋瘗仍榜通衢云金扈逃走经年迁居
夹江因夏潦漂坏旧居渠岸见死婢容质不变镇将
报州追勘拟伏其婢尸一夕坏烂遂置丁氏于法
蜀普录阆州参军黄涉婢曰笑春红死涉念之泪洒
犀帘至皆损坏
李贺集申胡子朔客李氏之苍头也李氏本亦世家
子得祀江夏王庙吾与对舍于长安崇义里遂将衣
质酒命余合饮气热杯阑因谓吾曰李长吉尔徒能
长调不能作五言歌诗直强回笔端与陶谢诗势相
远几里吾请撰申胡子觱栗歌以五字断句歌成朔
客大喜擎觞起立命花娘出幕徘徊拜客称善三弄
于是以敝辞配声与予为寿
北梦琐言唐柳仆射仲贤镇郪城有一婢失意将婢
于城都鬻之盖巨源使君乃西川大校累典大郡宅
在苦竹溪女侩具以柳婢言导盖公欲之乃取归其
家女工之具悉随之日夕赏其巧技或一日盖公临
街窥柳婢在侍通衢有鬻绫罗者从下过召俾
就宅盖公于束缣内选择边幅舒卷揲之第其厚薄
酬酢可否柳婢失色而仆似中风恙命扶之而去一
无言语但令与还女侩家翌日而瘳诘其所苦青衣
曰某虽贱人曾为柳家细婢死则死矣安能事卖绢
牙郎乎蜀都闻之皆嗟叹也清之家率由礼则盖
公暴贵未知士风为婢仆所讥宜矣哉
钗小志郭元振落梅阁有婢数十人客至则拖鸳
鸯襭裙衫一曲终则赏以糖□卵明其声也宴罢散
九和握香
云仙杂记会稽人张然滞役经年不归妇与奴私通
然养一狗名曰乌龙后然归奴惧事觉欲谋杀然狗
注睛视奴奴方兴手乌龙荡奴奴失刀仗然取刀杀
奴
全唐诗话崔郊寓居汉上有婢端丽善音律既贫鬻
婢于连帅给钱四十一万宠盼弥深郊思慕无已其
婢因寒食来从事家值郊立于柳阴马上涟泣誓若
山河崔生赠之以诗曰公子王孙逐后尘绿珠垂泪
滴罗巾侯门一入深如海从此萧郎是路人或有嫉
郊者写诗于座公睹诗令召崔生左右莫之测也及
见郊握手曰侯门一入深如海从此萧郎是路人便
是公作耶遂命婢同归至于帏幌奁匣悉为增饰
独异志唐萧颖士开元中年十九岁擢进士第儒释
道三教无不该博然性褊躁忿戾无比常使一佣仆
曰杜亮每一决责便至疮痍养平复为其指使如故
人有劝亮曰子佣夫也何不适善主而自苦若是答
曰愚岂不知但爱其才慕其博奥以此恋恋不能去
卒至于死也
唐国史补窦氏子言家方盛时有奴厚敛群从数宅
之资供白麦面医云白麦性平由是恣食不疑凡数
岁未尝生疾其后有奴告其谬妄所输面乃常麦非
白麦也群从诸宅一时暴热皆发
韦陟有疾房太尉使子弟问之延入卧内行步悉藉
茵毯房氏子弟袜而后登侍婢皆笑举朝以韦氏贵
盛房氏清俭俱为美谈
陆兖公为同州刺史有家僮遇参军不下马参军怒
欲贾其事鞭背见血入白兖公曰卑吏犯某请去官
公从容谓曰奴见官人不下马打也得不打也得官
人打了去也得不去也得参军不测而退
李锜之擒也侍婢一人随之锜夜则裂衿自书管榷
之功言为张子良所卖教侍婢曰结之衣带吾若从
容奏对当为宰相扬益节度不得从容受极刑矣吾
死汝必入内上必问汝汝当以此进之及锜伏法京
城三日大雾不开或闻鬼哭宪宗又得帛书颇疑其
冤内出黄衣二袭赐锜及子敕京兆府收葬之
朱泚之乱裴佶与衣冠数人佯为奴求出城佶貌寝
自称甘草门兵曰此数子非人奴如甘草者不疑
说渊昆仑奴传唐大历中有崔生者其父为显僚与
盖代之勋臣一品者熟生是时为千牛其父使往省
一品疾生少年容貌如玉性禀孤介举止安详发言
清雅一品命妓轴帘召生入室生拜传父命一品忻
然慕爱命坐与语时三妓人艳皆绝代居前以金瓯
贮绯桃而擘之沃以甘酪而进一品遂命衣红绡妓
者擎一瓯与生食生少年赧妓辈终不食一品命红
绡妓以匙而进之生不得已而食妓哂之遂告辞而
去一品曰郎君闲暇必须一相访无间老夫也命红
绡送出院时生回顾妓立三指又反掌者三然后指
胸前小镜子云记取余更无言生归达一品意返学
院神迷意夺语减容沮恍然凝思日不暇食但吟诗
曰□到蓬山顶上游明珰玉女动星眸朱扉半掩深
宫月应照琼芝雪艳愁左右莫能究其意时家中有
昆仑磨勒顾瞻郎君曰心中有何事如此抱恨不已
何不报老奴生曰汝辈何知而问我襟怀间事磨勒
曰但言当为郎君释解远近必能成之生骇其言异
遂具告知磨勒曰此小事耳何不早言之而自苦耶
生又白其隐语勒曰有何难会立三指者一品宅中
有十院歌姬此乃第三院耳反掌三者数十五指以
应十五日之数胸中小镜子十五夜月圆如镜令郎
君来耳生大喜不自胜谓勒曰何计而能达我郁结
耶磨勒笑曰后夜乃十五夜请深青绢两匹为郎君
制束身之衣一品宅有猛犬守歌妓院门外常人不
得辄入入必噬杀之其警如神其猛如虎即曹孟海
州之犬也世间非老奴不能毙此犬耳今夕当为郎
君挝杀之遂宴犒以酒肉至三更携炼椎而往食顷
而回曰犬已毙讫固无障塞耳是夜三更与生衣青
衣遂负而逾十重垣乃入歌妓院内止第三门绣户
不□金釭微明惟闻妓长叹而坐若有所伺翠环初
坠红粉纔舒幽恨方深殊愁转结但吟诗曰深谷□
啼恨阮郎偷来花下解珠珰碧云飘断音书绝空倚
玉箫愁凤凰侍卫皆寝邻近阒然生遂掀帘而入姬
默然良久跃下榻执生手曰知郎君颖悟必能默识
所以手语耳又不知郎君有何神术而至此生具告
磨勒之谋负荷而至姬曰磨勒何在曰帘外耳遂召
入以金瓯酌酒而饮之姬白生曰某家本居朔方主
人拥旄逼为姬仆不能自死尚且偷生脸虽铅华心
颇郁结纵玉筋举馔金炉泛香云屏而每近绮罗绣
被而常眠珠翠皆非所愿如在桎梏贤爪牙既有神
术何妨为脱狴牢所愿既伸虽死不悔请为仆隶愿
侍光容又不知郎君高意如何生愀然不语磨勒曰
娘子既坚确如是此亦小事耳姬甚喜磨勒请先为
姬负其囊橐奁如此三复焉然后曰恐迟明遂负
生与姬而飞出崚垣十余重一品家之守御无有警
者遂归学院而匿之及旦一品家方觉又见犬已毙
一品大骇曰我家门垣从来邃密□鐍甚严势似飞
跷寂无形迹此必是一大侠矣无更声闻徒为患祸
耳姬隐崔生家二载因花时驾小车而游曲江为一
品家人潜志认遂白一品一品异之召崔生而诘之
事惧而不敢隐遂细言端由皆因奴磨勒负荷而去
一品曰是奴大罪过但郎君驱使逾年即不能问是
非某须为天下人除害命甲士五十人严持兵仗围
崔生院使擒磨勒磨勒遂持匕首飞出高垣瞥若翅
翎疾同鹰隼攒矢如雨莫能中之顷刻之间不知所
向然崔家大惊愕后一品悔惧每夕多以家童持剑
戟自卫如此周岁方止后十余年崔家有人见磨勒
卖药于洛阳市容发如旧耳
在穷记颜真卿小鬟曰剪彩僮曰银鹿
元微之□□传崔氏□□婢曰红娘尝为崔持彩笺
以授张生
五代史符存审传存审子彦超为泰宁军节度使迁
安远主藏奴王希全盗其赀彦超稍责之奴惧夜叩
其门言有急彦超出见杀
唐景思传景思拜亳州防御使汉高祖时为邓州行
军司马后为沿淮巡检汉法酷而史弘肇用事喜以
告讦杀人景思有奴尝有所求不如意即驰见弘肇
言景思与李景交通而私蓄兵甲弘肇遣吏将三十
骑往收景思奴谓吏曰景思勇者也得则杀之不然
将失之也吏至景思迎前以两手抱吏呼冤请诣狱
自理吏引奴与景思验景思曰我家在此请索之有
钱十千为受外赂有甲一属为私蓄兵吏索之惟一
衣笥军籍粮簿而已吏闵而宽之景思请械送京师
以自明景思有仆王知权在京师闻景思被告乃见
弘肇愿先下狱明景思不反弘肇怜之送知权狱中
日劳以酒食景思既械就道颍亳之人随至京师共
明之弘肇乃鞫其奴具伏即奏斩奴而释景思
朱守殷传守殷少事唐庄宗为奴名曰会儿庄宗读
书会儿常侍左右庄宗即位以其厮养为长直军以
守殷为军使故未尝经战阵之用然好言人阴私长
短以自结庄宗以为忠迁蕃汉马步军都虞候使守
德胜王彦章攻德胜守殷无备遂破南城庄宗骂曰
驽才果误予事明宗请以守殷行军法庄宗不听
董璋传璋不知其世家何人也少与高季兴孔循俱
为汴州富人李让家僮梁太祖镇宣武养让为子是
为朱友让其僮奴以友让故皆得事梁太祖璋以军
功为指挥使
高季兴传季兴字贻孙陜州硖石人也本名季昌避
后唐献祖庙讳更名季兴季兴少为汴州富人李让
家僮梁太祖初镇宣武让以入赀得幸养为子易其
姓名曰朱友让季兴以友让故得进见太祖奇其材
命友让以子畜之因冒姓朱氏补制胜军使迁毅勇
指挥使
马引孙传引孙以太子宾客分司居于洛阳周广顺
中卒引孙卒后其家婢有为引孙语者初崔协为明
宗相在位无所发明既死而有降语其家引孙又然
时人嘲之曰生不能言死而后语云
唐家人传淑妃王氏邠州饼家子也有美色号花见
羞少卖梁故将刘鄩为侍儿鄩卒王氏无所归是时
明宗夏夫人已卒方求别室有言王氏于安重诲者
重诲以告明宗而纳之王氏素得鄩金甚多悉以遗
明宗左右及诸子妇人人皆为王称誉明宗益爱之
立为淑妃刘鄩诸子皆以妃故封拜官爵
闽世家王审知传延钧更名鏻审知次子也妻早死
继室金氏贤而不见答审知婢金凤姓陈氏鏻嬖之
遂立以为后初鏻有嬖吏归守明者以色见幸号归
郎鏻后得风疾陈氏与归郎奸又有百工院使李可
殷因归郎以通陈氏鏻命锦工作九龙帐国人歌曰
谁谓九龙帐惟贮一归郎鏻婢春燕有色其子继鹏
烝之鏻已病继鹏因陈氏以求春燕鏻怏怏与之其
次子继韬怒谋杀继鹏继鹏惧与皇城使李仿图之
是岁十月鏻飨军于大酺殿坐中昏然言见延禀来
仿以为鏻病已甚乃令壮士先杀李可殷于家明日
晨朝鏻无恙问仿杀可殷何罪仿惧而出与继鹏率
皇城卫士而入鏻闻鼓噪声走匿九龙帐中卫士刺
之不殂宫人不忍其苦为绝之继韬及陈氏归郎皆
为仿所杀鏻立十年见杀继鹏鏻长子也既立更名
昶愈惑乱立父婢春燕为淑妃后立为皇后
南唐书彭利用传利用性朴鄙颇拘古礼虽燕居常
拱手正坐对家人稚子下逮奴隶言必据书史断章
破句以代常谈俗谓之掉书袋仆尝有过利用责之
曰始予以为纪纲之仆人百其身赖尔同心同德左
之右之今乃中道而废侮慢自贤故劳心劳力日不
暇给若而今而后过而勿改予当循公灭私挞诸市
朝任汝自西自东以遨以游而已时江南士人每于
宴语必道此以为戏笑
何敬洙传敬洙幼为吴将李简厮养简性残忍左右
过鲜获全活敬洙暮与群儿戏庭下有苍头取简
所爱端砚戏诸僮曰谁敢破此群僮耸肩吐舌相视
敬洙厉色曰死生有命乃一掷碎之翌日简责破砚
之由敬洙自陈因壮其果敢舍之勿杀简镇鄂州令
相术董绍颜遍阅诸子绍颜曰诸郎皆善然禄寿无
及公者时敬洙侍侧指敬洙曰此奇相也可与公齐
简由是益奇之视如己子
南唐近事何敬洙善弹射李简责碎砚之由主者具
以实对李极怒即命擒何以至死不旋踵矣李之夫
人素贤明知何有奇相每曰异日当极贵至是匿何
后堂中旬浃之间李怒未解夫人亦不敢救一日李
独坐小厅有一乌申喙向李而噪其声甚厉李恶之
遂拂衣往后园池亭中乌亦随其所之叫噪不已命
家人多方驱逐略无去意李性既褊急怪怒愈甚顾
左右曰何敬洙善弹亟召来能毙此畜当释尔罪何
应召而至注丸挟弹精诚中激应弦毙之李称赏至
再遂舍其罪洎成立擢为小校以军功累建旌钺建
隆初自江西移镇鄂渚下车之日小亭中复见一乌
顾何而鸣何曰昔日全吾之命得非尔乎乃取食物
自置诸掌乌翻然而下食何掌中其后何位至中书
令守太师致仕功算崇极时莫与比灵禽之应岂徒
然哉
钗小志韩熙载北人仕江南致位通显不防闲婢妾
侍儿往往私客客赋诗有最是五更留不住向人枕
畔着衣裳之句
虎荟五代时欧宝主死宝妻事纺织供幼主极恭贫
不能葬宝鬻己子以筑墓构茅屋墓傍独守三年旦
暮号泣后宝四时祭墓每有虎衔时物及□鹿来助
其祭时人咸谓孝义格兽之报
成都古今记柳条女奴也成都米市桥伪蜀时有柳
条家酒肆盖当时皆以当垆者为名柳条偶得患沉
绵经岁俟死而已有一道士常来贳酒柳条每加勤
奉乃留丹数粒柳条初服一粒疾起能食再服能行
终服充盛如初
辽史道宗皇后萧氏传后小字观音清宁初立为懿
德皇后生太子浚有专房宠好音乐伶官赵惟一得
侍左右太康初宫婢单登教坊朱顶鹤诬后与惟一
私枢密使耶律乙辛以闻诏乙辛与张孝杰劾状因
而实之族诛惟一赐后自尽归其尸于家
天祚元妃萧氏传妃小字贵哥性沉静尝昼寝近侍
盗貂裀妃觉而不言宫掖称其宽厚
耶律阿没里传阿没里性好聚敛每从征所掠人口
聚而建城请为丰州就以家奴为刺史时议鄙之
耶律韩八传韩八平居不屑细务喜愠不形尝失所
乘马家僮以同色者代之数月不觉
萧乐音奴传乐音奴父拔剌三岁居父母丧毁瘠过
甚养于家奴奚列阿不重熙初兴宗猎奚山过拔剌
所居奚列阿不言于近臣拔剌得见上年甫十岁气
象如成人帝悦之锡赉甚厚
萧韩家奴传韩家奴有一牛不任驱策其奴得善价
鬻之韩家奴曰利己误人非吾所欲乃归直取牛
宋史杨信传改镇宁军并领殿前都指挥使虽喑疾
而质实自将善部分士卒指顾申儆动有纪律故见
信任而终始无疑焉有童奴田玉者能揣度其意每
上前奏事及与宾客谈论或指挥部下必回顾玉书
掌为字玉因直达其意无失
李孝寿传孝寿为开封尹有举子为仆所陵忿甚具
牒欲送府同舍生劝解久乃释戏取牒效孝寿花书
判云不勘案决杖二十仆明日持诣府告其主仿尹
书判私用刑孝寿即追至备言本末孝寿幡然曰所
判正合我意如数与仆杖而谢举子时都下数千人
无一仆敢肆者时以此称之
周恭肃王元俨传元俨封荣王镇安静武信加兼中
书令坐侍婢纵火延燔禁中夺武信节降封端王
卫国大长公主传公主尝因浴仆地伤右肱帝遣内
侍责侍者主曰年衰力弱不任步趋非左右之过由
是悉得免
陈烈传烈字季慈候官人学行端饬动遵古礼平居
终日不言御僮仆如对宾客
周湛传湛知虔州提点广南东路刑狱初江湖民略
良人鬻岭外为奴婢湛至设方略搜捕又听其自陈
得男女二千六百人给饮食还其家
邓若水传若水字平仲隆州井研人博通经史为文
章有气骨吴曦叛州县莫敢抗若水方为布衣愤甚
将杀县令起兵讨之夜刲鸡盟其仆曰我明日谒知
县汝密怀刃以从我顾汝即杀之仆佯许诺至期三
顾不发归责其仆以背盟仆曰平人尚不可杀况知
县乎此何等事而使我为之若水乃仗剑徒步如武
兴欲手刃曦中道闻曦死乃还人皆笑其狂而壮其
志
王继勋传继勋孝明皇后同母弟也所为多不法常
以脔割奴婢为乐前后多被害一日天雨墙坏群婢
突出守国门诉冤上大骇命中使就诘之尽得继勋
所为不法事诏削夺官爵勒归私第继勋残暴愈甚
强市民家子女备给使小不如意即杀食之而棺其
骨弃野外女侩及鬻棺者出入其门不绝洛民苦之
而不敢告太宗在藩邸颇闻其事及即位人有诉者
命户部员外郎知杂事雷德骧乘传往鞫之继勋具
伏自开宝六年四月至太平兴国二年二月手所杀
婢百余人乃斩继勋洛阳市及为强市子女者女侩
八人男子三人长寿寺僧广惠常与继勋同食人肉
令折其胫而斩之洛民称快其后家寓西洛颍阳孙
惟德不肖不能自立丐食以给
施昌言传昌言字正臣为发运使时召仲淹后堂出
婢子为优杂男子谩戏无所不言仲淹怪问之则皆
昌言子也仲淹大不怿而去其治家如此
刘孝忠传孝忠并州太原人母病经三年孝忠割股
肉断左乳以食母母病心痛剧孝忠燃火掌中代母
受痛母寻愈后数岁母死孝忠佣为富家奴得钱以
葬富家知其孝行养为己子
魏仁浦传仁浦子咸熙性仁孝尝会宾客家童数辈
覆案碎器客皆惊愕咸熙色不变止令更设馔具其
宽厚若此
文彦博传彦博字宽夫黄德和之诬刘平降虏也以
金带赂平奴使附己说以证平家二百口皆械系诏
彦博置狱于河中鞫治得实德和党援盛谋翻其狱
至遣他御史来彦博拒不纳曰朝廷虑狱不就故遣
君今案具矣宜亟还事或弗成彦博执其咎德和并
奴卒就诛
姜才传有洪福者夏贵家僮也从贵积劳为镇巢雄
江左军统制镇江北贵降福与子大渊大源下班祗
候彭元亮统贵军复之加右武大夫知镇巢贵既臣
附招福不听使其从子往福斩之大兵攻城久不拔
遣贵至城下好语语福请单骑入城福信之门发而
伏兵起执福父子屠城中贵泣杀大源大渊呼曰法
止诛首谋何至举家为戮福叱曰以一命报宋朝何
至告人求活邪次及福福大骂数贵不忠请身南向
死以明不背国也闻者流涕
张耆传耆家居为曲阑积百货其中与群婢相贸易
子守一坐与群婢贼杀其妻弃市
毕士安传士安子仲游出提点河东路刑狱韩缜以
故相在太原按视如列郡缜奴告有卒摽其衣于公
堂之侧缜怒将置卒于理仲游曰奴衣服□薄而敢
掠之于帅牙非人情也取以付狱治卒得免
夏竦传竦性贪数商贩部中在并州使其仆贸易为
所侵盗至杖杀之
宋庠传庠知审刑院密州豪王澥私酿酒邻人往捕
之澥绐奴曰盗也尽使杀其父子四人州论奴以法
澥独不死宰相陈尧佐右澥庠力争卒抵澥死
张咏传咏性刚方有士人游宦远郡为仆夫所持且
欲得其女为妻士人不能制咏遇于传舍知其事即
阳假此仆为驭单骑出近郊至林麓中斩之而还
张择行传择行迁吏部员外郎御史皆言宰相陈执
中嬖妾笞小婢死外舍择行以为主命妾笞婢于律
不当坐御史固迫之因中风不能语
黄介传介字刚中隆兴分宁人家居帅乡民登龙安
山为保聚计德佑元年北兵至寨众奔溃介坚守不
出且射且诟面中六矢不为动顾谓家僮陈力曰尔
尽力勿走力曰主在死生同之介身被镞如猬面颈
复中十三矢倚栅而死力亦死
徐俯传俯字师川累官至司门郎靖康中张邦昌僭
位俯遂致仕时工部侍郎何昌言与其弟昌辰避邦
昌皆改名俯买婢名昌奴遇客至即呼前驱使之
吴延祚传延祚子元载知秦州州民李益者为长道
县酒务官家饶于财僮奴数千指恣横持郡吏短长
长吏而下皆畏之民负息钱者数百家郡为督理如
公家租调独推官冯伉不从益遣奴数辈伺伉按行
市中拽之下马因毁辱之帝大怒捕斩之
钱若水传若水从弟若冲大中祥符中调河阳令有
仆酗酒杖之百数仆挟刀夜潜室中断其臂若冲大
呼又害其幼子诏磔仆于其门
郭进传进性喜杀士卒小违令必置于死居家御婢
仆亦然
王荣传荣定州人少有膂力事瀛州马仁瑀为厮役
太宗在藩邸得隶左右即位稍迁都虞候
陈彭年传彭年素贫窭居丧免职赖仆人佣贩以济
程琳传琳知开封府王蒙正子齐雄捶老卒死货妻
子使以病告琳察其色辞异令有司验得捶死状蒙
正连姻章献太后家太后谓琳曰齐雄非杀人者乃
其奴尝捶之琳曰奴无自专理且使令与己犯同太
后嘿然遂论如法
陈规传规字元则尝为女求从婢得一妇甚闲雅怪
而询之乃云梦张贡士女也乱离夫死无所托鬻身
求活规即辍女奁嫁之闻者感泣
东轩笔录张文定公齐贤以右拾遗为江南转运使
一日家宴一奴窃银器数事于怀中文定自帘下熟
视不问尔后文定三为宰相门下厮役往往皆得班
行而此奴竟不沾禄奴乘间再拜而告曰某事相公
最久凡后于某者皆得官矣相公独遗某何也因泣
下不止文定悯然语曰我欲不言尔乃怨我尔忆江
南日盗吾银器数事乎我怀之三十年不以告人虽
尔亦不知也吾备位宰相进退百官志在激浊扬清
安敢以盗贼荐耶念汝事我久今予汝钱三百千汝
其去吾门下自择所安盖吾既发汝平昔之事汝宜
有愧于吾而不可复留也奴震骇泣拜而去
东谷所见有一主一仆久行役忽登一山遇丰碑大
书大行山三字主欣然曰今日得见太行山仆随后
擨官人不识字只是大行山安得太行山主叱之
仆姗笑不已主有怒色仆反谓官人试问此间土人
若是太行山某罚钱一贯与官人若是大行山官人
当赏某钱一贯主笑而肯之行至前闻市学读书声
主曰只就读书家问遂登其门老儒出接主具述其
事老儒笑曰公当赏仆矣此只是大行山仆在侧视
主曰又却某之言是主揖老儒退仆请钱即往沽饮
主俟之稍久大不能平复求见老儒诘之将谓公是
土居又读书可证是否何亦如蠢仆之言大行耶老
儒大笑曰公可谓不晓事一贯钱琐末耳教此等辈
永不识是太行山老儒之言颇有味今之有真是非
遇无识者正不必与之辩
春渚纪闻湖州乌墩镇沈氏婢其邻里呼之施奶婆
者年六十余髽两髻明其尚处子也年二十为沈氏
婢会大疫主公主母继亡独余二女子各十数岁无
旁亲可依为生施即佣舂旁舍或织草屦与缝纫之
事得钱以给二女且教护之至于长大择良为配更
为抚抱其子尽力奴事镇人皆知敬爱之
齐东野语黄子由尚书夫人胡氏与可元功尚书之
女也俊敏强记经史诸书略能成诵善笔札时作诗
文亦可观于琴奕写竹等艺尢精自号惠斋居士时
人比之李易安云时赵师睪从善知临安府立放生
池碑于湖上高文虎炳如内翰为之作记误书鸟兽
鱼□咸若商历以兴既以锓石分送朝行胡夫人一
诵即知其误会炳如以藏头策题得罪多士而从善
又以学舍张盖殴人等尝断其仆诸士既闻其事遂
作小词讥诋之作为夏王道不是商王这鸟兽鱼□
是你者乃胡氏首指其误也他日胡氏殂其婢窃物
以逃捕得之送临安府从善衔之遂鞫其婢指言主
母平日与奕者郑日新通所失物乃主母与之耳因
逮郑系狱黥之未几子由以帷薄不修去国事之有
无固不可知而从善之用心亦薄矣后十余年从善
死其子希苍亦死其妇钱氏惸处独任一仆干主家
事有老仆知其私颇持之钱氏与干者欲灭其口遂
以他事系官竟毙于狱且擅焚之未几仆家声其冤
于宪台时林介持宪节方振风采遂逮钱氏于庭经
营巨援仅尔获免而干者遂从黥籍信人之存心不
可以不近厚而报复之理昭昭不容揜也如此
陈了翁之父尚书与潘良贵义荣之父情好甚密潘
一日谓陈曰吾二人官职年齿种种相似独有一事
不如公甚以为恨陈问之潘曰公有三子我乃无之
陈曰吾有一婢已生子矣当以奉借它日生子即见
还既而遣至即了翁之母也未几生良贵后其母遂
往来两家焉一母生二名儒亦前所未有
罗点春伯为浙西仓摄平江府忽有顾主讼其逐仆
欠钱者究问虽得实而仆黠甚反欲污其主乃自陈
尝与主馈之姬通既而物色则无有也于是遂令仆
自供奸状甚详因判云仆既欠主人之钱又且污染
其婢事之有无虽未可知然其自供罪状已明合从
奸罪定断徒配施行所有女使候主人有词日根究
闻者无不快之
闻见前录枢密章公楶谓余曰某初官入川妻子乘
驴某自控儿女尚幼共以一驴驮之近时初官非车
马仆从数十不能行可叹也前辈勤俭不自侈大盖
如此因录之
韩参政亿李参政若谷未第时皆贫同途赴试京师
共有一席一毡乃割分之每出谒更为仆李先登第
授许州长社县主簿赴官自控妻驴韩为负一箱将
至长社三十里李谓韩曰恐县吏来箱中止有钱六
百以其半遗韩相持大哭别去次举韩亦登第后皆
至参知政事世为婚姻不绝
容斋三笔熙宁七年旱神宗欲降赦时已两赦矣王
安石曰汤旱以六事自责曰政不节欤若一岁三赦
是政不节非所以弥也乃止安石平生持论务与
众异独此说为至公近者六年之间再行覃霈婺州
富人卢助教以刻核起家因至田仆之居为仆父子
四人所执投置杵臼内捣碎其躯为肉泥既鞫治成
狱而遇己酉赦恩获免至复登卢氏之门笑侮之曰
助教何不下庄收谷兹事可为冤愤而州郡失于奏
论绍熙甲寅岁至于四赦凶盗杀人一切不死惠奸
长恶何补于治哉
容斋四笔徐铉稽神录道士张谨好符法客游华阴
得二奴曰德儿归宝谨愿可凭信张东行凡书囊符
法过所衣服皆付归宝负之将及关二奴忽不见所
赍之物皆失之矣时秦陇用兵关禁严急客行无验
皆见刑戮既不敢东渡复还主人乃见二奴因掷过
所还之然过所二字读者多不晓盖若今时公凭引
据之类故裒其事如此
家世旧事少师影帐画侍婢二人一曰凤子一曰宜
子颐幼时犹记伯祖母指其为谁今则无能识者抱
笏苍头曰福郎家人传曰画工呼使啜茶视而写之
福郎寻卒人以为画杀叔父七郎中影帐亦画侍者
二人大者曰楚云小者曰僿奴未几二人皆卒由是
家中益神其事人寿短长有定数岂画能杀盖偶然
尔
东坡杂记石普好杀人以杀为娱未尝知惭悔也醉
中缚一奴使其指使投之汴河指使哀而纵之既醒
而悔指使畏其不敢以实告久之普病见奴为祟
自以为必死指使呼奴示之祟不复作普亦愈
懒真子温公园圃在宅之东温公尝宿于阁下东畔
小阁侍吏唯一老仆一更二点即令老仆先睡看书
至夜分乃自罨火灭烛而睡至五更初即自起发烛
点灯著述夜夜如此天明即入宅起居其兄且或坐
于□前问劳话毕即回阁下
墨客挥犀王文正太尉局量宽厚未尝见其怒饮食
有不精洁者但不食而已家人欲试其量以少埃墨
投羹中公但啖饭而已问其何以不食羹曰我偶不
喜肉一日又墨其饭公视之曰吾今日不喜饭可具
粥其子弟诉于公曰庖肉为饔人所私食肉不饱乞
治之公曰汝辈人料肉几何曰一斤今但得半斤其
半为饔人所廋公曰尽一斤可得饱乎曰尽一斤固
当饱曰此后人料斤半可也其不发人过皆类此尝
宅门坏主者撤屋新之暂于廊庑下起一门以出入
公至侧门门低据鞍俯伏而过都不问门毕复行正
门亦不问有控马卒岁满辞公公问汝控马几时曰
五年矣公曰吾不省汝既去复呼回曰汝乃某人乎
于是厚赠之乃是逐日控马但见其背未尝视其面
因去见其背方知也
清波杂志辉僦居毗陵屋后临河地无尺许俾仆治
篱方埋柱去浮土见成贯小钱至露四环于外仆亟
手之仅得十三余随缩入地仆随运锄了无一物信
知无妄之财不容锄取十三钱置于私室寻失其所
在
销夏东坡与蔡景敏书云临皋南畔竟添屋三间虚
敞便夏蒙赐不浅胊山临海石室信如所谕前轼尝
携家一游时家有胡琴婢就室中作护索凉州凛然
有冰车铁马之声婢出久矣因公复起一念果若游
此当有新篇果尔者亦当破戒奉和也
韩持国善声乐遇极暑辄求避屡徙不如意则卧一
榻使婢执板缓歌不绝声展转徐听或颔首抚掌与
之相应往往不复挥扇
续明道杂志邵雍字尧夫洛阳人也不应举布衣穷
居一时贤者皆与之交游或言雍父得江邻几学士
家婢而生雍婢携江氏家书数编来邵氏雍取而读
之乃得此学未知信否
杨国宝学士荥阳人颇以文行着称元佑中任开封
府推官一家大小十余口死几尽国宝最后亦卒先
是国宝有妹孀依其兄以居妹有庖婢一日忽如病
心狂语终日不休语颇凶怪或取土为丘坟状守之
而哭人以为不祥劝杨逐之杨不听时某与杨同馆
供职知杨之祸未已也已而果然
侍儿小名录拾遗晁无咎之贬玉山也过彭门而陈
履常废居里中无咎出小鬟招奴舞梁州以佐酒履
常作小阕木兰花云袅芍药梢头红样小舞
袖低回心到郎边客已知金樽玉酒劝我花前千万
寿莫莫休休白发簪花我自羞无咎云人疑宋开府
铁心石肠及为梅花赋清便艳发殆不类其为人履
常清通虽铁心石肠不至于开府而此词清便艳发
过于梅花赋矣
玉照新志黄进者本舒州村人为富室苍头奴随其
主翁为父择葬地于郊外山间与葬师偕行得一穴
最胜师指示其主云葬此他日须出名将进在傍默
识之是夕乃挈其父之遗骸瘗于其所主翁初不知
为何人也已而逃去为盗坐法黥流又数年天下乱
进鸠集党类改涅其面为两旗自号旗儿军寇攘淮
甸间人颇识之朝廷遣兵捕之遂以众降后累立功
至防御使
投辖录章子厚惇初来京师赴省试年少美丰姿当
日晚独步御街见雕舆数乘从卫甚都最后一舆有
一妇人美而艳揭帘以目章章因信步随之不觉至
夕妇人以手招与同舆载至一甲第甚雄壮妇人以
身蔽章杂众人入一院甚深邃若无人居者少选前
妇人始至备酒馔甚珍章因问其所妇人笑而不答
自是妇人引侪辈迭相往来甚众俱亦姝丽询之皆
不顾而言他每去则以巨锁扃之如是累日夕章为
之体敝意甚仿徨一姬年差长忽发问曰此岂郎所
游之地何为至此邪我主翁行迹多不循道理宠婢
多而无嗣息每钩致年少之徒与群婢合久则毙之
此地数人矣章惶骇曰果尔为之奈何姬曰观子之
容盖非碌碌者似必能脱主人翊日入朝甚早今夕
解我之衣以衣子我且不复锁门俟至五更吾来呼
子亟随我登厅事我当以厮役之服被子随前驺以
出可以无患矣尔后慎勿以语人亦勿复由此街不
然吾与若皆祸不旋踵矣诘旦果来扣户章用其术
遂免于难及既贵始以语族中所厚善者云后得其
主翁之姓名但不欲晓于人耳少年辈不可不知戒
也
燕翼贻谋录五代诸侯跋扈枉法杀人主家得自杀
其奴仆太祖建国首禁臣下不得专杀至建隆三年
三月己巳降诏郡国断大辟录案朱书格律断词收
禁月日官典姓名以闻取旨行之自后生杀之权出
于上矣然主家犹擅黥奴仆之面以快其忿毒真宗
咸平六年五月复诏士庶之家奴仆有犯不得黥面
盖重于戕人肌肤也
乐善录太尉刘文饶好行阴德视民如子一日赐卮
酒醉于上前醒乃谢曰臣非敢醉实以家奴骄纵略
加责骂既而入朝恐奴惭恚自杀忧心恍惚不觉如
此上益奇之
厚德录自王均李顺之乱后凡官于蜀者多不挈家
以行至今成都犹有此禁张忠定公咏知益州单骑
赴任是时一府官属惮张之严峻莫敢蓄婢使者张
不欲绝人情遂自买一婢以侍巾帻自此官属稍稍
置姬属矣张在蜀四年被召还阙呼婢父母出赀以
嫁仍处女也
枫小牍丁谓倾意以媚莱公冀得大拜然事未可
必生平最尚禨祥每晨占鸣鹊夜看灯蕊虽出门归
邸亦必窃听人语用卜吉兆时有无赖于庆贫寒不
振计且必死冻饿谋于一落第老儒曰汝欲自振必
易姓名当大济耳幸无忘我庆拜而听之老儒遂改
于为丁易名宜禄使投身于谓谓大喜收之门下皆
怪问之谓不答第曰吾得此人大拜必矣不旬月而
谓果入相此人遂以宠冠纪纲虽大僚节使无弗倚
之关说不逾年而宜禄家十万矣老儒亦以引见竟
得谓援大郡至今相传不解所谓顷偶读沈约宋书
曰宰相苍头呼为宜禄且复姓丁愈惬所念莫谓晋
公眼不读书也
湘山野录李丞相沆有长者誉一世仆逋宅金数十
千忽一夕遁去有女将十岁美姿格自写一券系于
带愿卖于宅以偿焉丞相大恻之祝夫人曰愿如己
子育于室训教妇德俟长成求偶嫁之止请夫人亲
结褵以主其婚然而务在明洁夫人如所诲及笄择
一亦颇良具奁币归之女范果坚白其二亲后归
旧京闻之沦感心骨丞相病夫妇刲股为羹馈之至
梦衰绖三年
熙宁丙辰岁交贼寇邕郡倅唐著作子正尽室遇害
唐桂州人治平中赴京调举至全州中途欲僦一仆
得一肩夫乃游袁州日所役旧奴也挈重担劲若健
羽虽鞭马疾追常先百步之外恐他逸遂遣之其仆
当日全州行至唐州凡二千七百余里日午已到留
书祝驿吏曰候桂州唐秀才至付之君后月余方到
唐下马于驿驿吏前曰君非桂州唐秀才否一月前
有人留一书在此因出示之书面云呈桂州唐秀才
归真子谨封唐曰吾岂识归真子邪因启封唯一诗
曰袁山相见又之全不遇先生道未缘大抵有心求
富贵到头无分学神仙箧中灵药宜频施鼎内丹砂
莫妄传待得角龙为燕会好来黄壁卧林泉唐得之
颇怪因请其形貌乃全州黜仆也留书之日即全州
所遣之日始悟仆神人宝诗于箧遇好事者则出之
及遇害当丙辰正合诗中谓角龙也
研北杂志王元之有童名青
金史太祖本纪收国二年二月己巳诏曰比以岁凶
庶民艰食多依附豪族因为奴隶及有犯法征偿莫
办折身为奴者或私约立限以人对赎过期则为奴
者并听以两人赎一为良若元约以一人赎者即从
元约
太宗本纪天会十年四月丁卯诏诸良人知情嫁奴
者听如故为妻其不知而嫁者去住悉从所欲
韩昉传昉以仪同三司致仕天德初加开府仪同三
司薨年六十八昉性仁厚待物甚宽有家奴诬告昉
以马资送叛人出境考之无状有司以奴还昉昉待
之如初曰奴诬主人以罪求为良耳何足怪哉人称
其长者
宗弼传宗弼子亨本名孛迭历中京东京留守家奴
梁遵告亨与卫士符公弼谋反考验无状遵坐诛海
陵疑之久之亨家奴六斤颇黠给使总诸奴老僧谓
六斤曰尔渤海大族不幸坐累为奴宁不念为良乎
六斤识其意六斤尝与亨侍妾私通亨知之怒曰必
杀此奴六斤闻之惧密与老僧谋告亨谋逆亨有良
马将因海陵生辰进之以谓生辰进马者众不能以
良马自异欲他日入见进之六斤言亨笑海陵不识
马不足进亨之奴有自京师来者具言徒单阿里出
虎诛死亨曰彼有贷死誓券安得诛之奴曰必欲杀
之誓券安足用哉亨曰然则将及我矣六斤即以为
怨望遂诬亨欲因间刺海陵老僧即捕系亨以闻工
部尚书耶律安礼大理正忒里等鞫之亨言尝论铁
券事实无反心而六斤亦自引伏与妾私通亨尝言
欲杀之状安礼等还奏海陵怒复遣与老僧同鞫之
与其家奴并加搒掠皆不伏老僧夜至亨囚所使人
蹴其阴间杀之
耶律安礼传安礼廉谨自将从帅府再伐宋宝货人
口一无所取贵为执政奴婢止数人皆有契券时议
贤之
曹望之传望之为户部侍郎家奴袁一言涉妖妄大
兴府鞫治望之恐使户部令史刘公辅问其事于大
兴少尹王全全具其事语公辅公辅以语望之御史
台劾奏刘公辅言泄狱情上曰妖妄之言交相传说
何也于是望之决杖一百王全杖八十刘公辅杖一
百五十除名
完颜伯嘉传伯嘉调中都左警巡判官孝懿皇后妹
晋国夫人家奴买漆不酬直伯嘉钩致晋国用事奴
数人系狱晋国白章宗章宗曰姨酬其价则奴释矣
由是豪右屏迹
刘玑传玑迁同知北京留守事坐曲法放免奴婢诉
良者左降管州刺史世宗谓宰臣曰玑为人何如参
知政事程辉曰玑执强跋扈尝追济南府官钱以至
委曲生意而害及平民上曰朕闻玑在北京凡奴隶
诉良不问契券真伪辄放为良意欲邀福于冥冥则
在己之奴何为不放又曰玑放朕之家奴意欲以此
邀福存心若是不宜再用
完颜白撒传白撒既富贵婢妾百数皆衣金缕奴隶
月廪与列将等犹以为未足
宗义传宗义子襄襄子和尚封应国公赐名乐善左
宣徽使许霖之子知彰与和尚斗争其母妃命家奴
捽入陵辱之使人曳霖至第殴詈之明日霖诉于朝
诏大兴尹萧玉左丞良弼权御史大夫张忠辅左司
员外郎王全杂治妃杖一百杀其家奴为首者余决
杖有差霖尝跪于妃前失大臣体及所诉有妄笞二
十大定间家奴小僧月一妄言和尚熟寝之次有异
征襄妃僧酷以为信然召日者李端卜之端云当为
天子司天张有直亦云当大贵家奴李添寿上变僧
酷和尚下吏验问有状皆伏诛
陈颜传颜卫州汲县人世业农父光宋季擢武举第
调寿阳尉未赴值金兵取汴光病围城中颜间关渡
河往省其父因扶疾北归光家奴谋良不可诬告光
与贼杀人光系狱搒掠不胜因自诬服颜诣郡请代
父死太守徐某哀之不敢决适帅臣至郡以其状白
帅曰此真孝子也遂并释之天会七年诏旌表其门
闾
元史察罕传察罕西域板勒纥城人也纵奴为民者
甚众故人多称长者
史天祥传天祥喜稼穑好施予乙未括户纵其奴千
余口俾为民
王玉传玉假赵州庆源军节度副使出家奴二百余
口为良民
玉子忱河北河南道提刑按察副使忱以江南子鬻
子北方名为养子实为奴也乞禁之从之颍州朱喜
尝俘于兵既自赎主家利其赀复欲以为奴又有诬
息州汪清为奴杀而夺其妻子及田宅者狱久不决
忱皆正之
赵迪传迪真定□城人也治军严所过无犯先是真
定既破迪亟入索□城人在城中者得男女千余人
诸将欲分取之迪曰是皆我所掠当以归我诸将许
诺迪乃召其人谓曰吾惧若属为他将所得则分奴
之矣故索以归之我今纵汝往以各遂生产为良民
众感泣而去
廉希宪传希宪字善甫布鲁海牙子也幼魁伟举止
异凡儿九岁家奴四人盗五马逃去既获时于法当
死父怒将付有司希宪泣谏止之俱得免死又尝侍
母居中山有二奴醉出恶言希宪曰是以我为幼也
即送系府狱杖之皆奇其有职
杨朵儿只传朵儿只子不花除通政院判将行值陜
西诸军拒诏不花出御阵溃见杀二仆亦见执曰吾
主既为国死吾纵为人奴今苟得生他日何以见吾
主于地下不若死从吾主欲起杀雠雠要斩之
吕思诚传思诚授景州蓨县尹翟彝自其大父因河
南乱被掠为人奴岁纳丁粟以免作思诚知彝力学
召其主与之约终彝身粟三十石仍代之输彝得为
良民
赵琏传琏镇泰州士诚复反琏力疾与斗死之其仆
扬儿以身蔽琏亦俱死
赵一德传一德龙兴新建人至元十二年国兵南伐
被俘至燕为郑留守家奴历三世号忠干至大元年
一日拜请于其主郑阿思兰及其母泽国太夫人曰
一德自去父母得全生依门下者三十余年矣故乡
万里未获归省虽思慕刻骨未尝敢言今父母已老
脱有不幸则永为天地间罪人矣因伏地涕泣不能
起阿思兰母子皆感动许之归期一岁而返一德至
家父兄已没惟母在年八十余一德卜地葬二柩毕
欲少留事母惧得罪如期还燕阿思兰母子叹曰彼
贱隶乃能是吾可不成其孝乎即裂券纵为良一德
将辞归会阿思兰以冤被诛诏簿录其家群奴各亡
去一德独奋曰主家有祸吾忍同路人邪即留不去
与张锦童诣中书诉枉状得昭雪还其所籍太夫人
劳一德曰当吏籍吾家时亲戚不相顾汝独冒险以
白吾枉疾风劲草于汝见之令吾家业既丧而复存
者皆汝力也何以报汝因分美田庐遗之一德谢曰
一德虽鄙人非有利于是也重哀吾主无罪而受戮
故留以报主今老母八十余得归侍养主之赐己厚
矣何以田庐为遂不受而去皇庆元年旌其门
辍耕录许鲁斋先生在中书日命牙侩雇一仆役特
选一能应对闲礼节者进却之曰特欲老实耳他日
领一蓬首垢面愚騃之人来遂用之侩请问其故先
生曰谚云马骑上等马牛用中等牛人使下等人马
上等能致远牛中等良善人下等易驯若其聪明过
我则我反为所使矣假如司马温公家一仆三十年
止称君实秀才苏子瞻学士来谒闻而教之明日改
称大参相公公惊问以实告公曰好一仆被苏东坡
教坏了这便是样子
刘信甫扬州人郡□商曹氏奴曹濒死以孤托之孤
渐长孤之叔利孤财妄诉于府曰某家赀产未尝分
析今悉为侄所据郡守刘察其诈直之叔之子以父
讼不胜惭且愤毒父死而复诉于府曰弟挟怨杀吾
父适达鲁花赤马马火者受署之初与守不和竟欲
置孤法并得以中守引致百余人皆抑使诬服曰孤
俾某等杀叔守受孤贿若干末鞫信甫信甫曰杀人
者某也孤实不知守亦无贿既被锻炼无完肤终无
两辞初信甫先遣人密送孤过京师避于一达宦家
嘱之曰慎毋出至是乃厚以金帛赂达鲁花赤孤得
无预而信甫减死既而叩跸陈告达鲁花赤以罪罢
去守复官凡狱讼道里费盖巨万计孤归悉筭偿信
甫曰奴之富皆主翁之荫也今主有难奴救脱之分
内事耳宁望求报哉力辞不受
本八剌字西瑛西域人其躯干魁伟故人咸曰长西
瑛一日方与妻对饭妻以小金鎞刺脔肉将入口门
外有客至西瑛出肃客妻不及啖且置器中起去治
茶比回无觅金鎞处时一小婢在侧执作意其窃取
拷问万端终无认辞竟至损命岁余召匠者整屋扫
瓦瓴积垢忽一物落石上有声取视之乃向所失金
鎞也与朽骨一块同坠原其所以必是猫来偷肉故
带而去婢偶不及见而含冤以死哀哉世之事有如
此者甚多姑书焉以为后人鉴也
朵那者杭城东伟兀氏之女奴也年十九勤敏谨愿
主卒某郡官所朵那奉主妇日谨主妇亦委以腹心
至正壬辰秋七月初十日寇陷杭劫官民府库至伟
兀氏家不得物乃反接主妇柱下拔刀砺颈上诸侍
婢皆散走朵那独以身覆主妇请代死且告曰将军
利吾财岂利杀人哉凡家之货宝皆我所藏主母固
弗知若免主母死我当悉与将军不吝寇允解主妇
缚朵那乃探金银珠玉币帛等散置堂上寇争夺之
竟又欲犯朵那身朵那持刀欲自屠曰我主二千石
我誓不奴他姓主况汝贼乎寇惊异舍而去朵那泣
拜主妇曰弃主货全主命权也妾受命主钥今失货
而全身非义也请从此死遂自杀时人莫不称之曰
义烈云
夏雪蓑云尝见优人杜生彦明说韶州旅邸有客柱
上锁一小猴形神精狡既而纵使周旋席间忽番语
遣之俄捧一楪至复番语詈之即易一□至生惊异
询其故客曰某有婢得子弥月而亡时此猴生旬有
五日其母毙于猎犬终日叫号可怜因令此婢就乳
之及长成遂能随人指使兼解番语耳
山房随笔赵静斋淮被执于溧阳丰登庄至府辞家
庙云祖父有功王室德泽沾及子孙今淮计穷被执
誓以一死报君刀锯置上不问万折忠义犹存急告
先灵速引庶几不辱家门即登棹去至瓜州被刑无
敢埋其尸者有一宠姬在焦佥省处此姬启佥省云
赵四知府今日已死妾元是他婢子望相公以妾之
故夫许往将尸焚化也是相公一段阴骘焦许焉乃
作一棺焚之又启收骨散之于水亦许之遂以裙盛
骨殖到江下大恸投江而死

　奴婢部纪事三
明外史花云传云怀远人帝立行枢密院于太平以
云为院判陈友谅以舟师来寇城陷骂贼死方战急
时妻郜氏祭家庙挈三岁儿会家人泣曰城且破吾
夫必死吾义不独存然不可使花氏无后若辈善抚
育之云被执郜氏赴水死侍儿孙氏瘗毕抱儿行为
汉军掠至九江军中恶儿啼孙氏投渔家脱簪珥属
养之及汉兵败孙氏往渔家负儿以走夜宿陶穴中
天曙僦舟渡江遇溃军夺舟弃江中遇断木浮至孙
氏抱儿附木入苇洲采莲实哺儿七日不死夜半闻
人声呼之逢老父号雷老告之故与俱行明年二月
达帝所孙氏抱儿拜泣帝亦泣置儿膝上曰将种也
赐雷老衣忽不见□赐名炜累官水军左卫指挥佥
事世宗即位之岁其五世孙为辽东复州卫指挥请
于朝郜氏赠贞烈夫人孙氏安人立祠致祭
王敬臣传敬臣字以道尝以银器质于人逾年往赎
其人误授以金器趣仆还之而其人更以布赉仆仆
不受曰主行义而我为利乎
孝烈皇后方氏传后世宗第三后也二十一年曹妃
宫婢杨金英等谋弒逆赖后救得免磔金英等并及
妃帝久之始知曹妃冤死初曹妃有色帝爱之册为
端妃当金英等伺帝熟寝以组缢帝项误为死结气
得不绝同事张金莲等知事不就走告后后驰至解
组帝苏后命内监张佐等捕宫人杂治言金英等弒
逆王宁嫔首谋又曰曹端妃虽不与亦知谋时帝病
悸不能言后传帝命收曹妃及金英等悉磔于市并
收斩其族属十余人然妃实不知也以宠故及于难
耳
孝穆纪太后传太后宪宗妃孝宗生母也贺县人本
蛮土官女成化中征蛮俘入掖廷受女史警敏通文
命守内藏时万贵妃颛宠而妒后宫有娠者皆治使
堕柏贤妃生悼恭太子亦为所害帝行内藏妃应对
称旨说之一幸有身万贵妃知而恚甚令婢钩治之
婢谬报曰病痞乃摘居安乐堂久之生孝宗使门监
张敏溺焉敏惊曰上未有子奈何弃之稍哺粉饵饴
蜜藏之他室贵妃日伺无所得至五六岁未敢剪胎
发当是时吴后废居西内近安乐堂密知其事往来
哺养帝不知也帝自悼恭太子梦数数视影踯躅中
外群臣皆知以贵妃故恐皇嗣不可复望私为帝忧
成化十一年帝一日召敏栉发照镜叹曰老将至而
无子敏伏地曰死罪万岁已有子也帝愕然问安在
对曰奴言即死万岁当为子主于是太监怀恩顿首
曰敏言是皇子潜养西内今已六岁矣匿不敢闻帝
大喜即日幸西内遣使往迎皇子使至宣诏妃抱皇
子泣曰儿去吾不得生儿见黄袍有须者即儿父也
皇子衣小绯袍乘小舆拥至□下发披地走投帝怀
帝置之膝抚视久之悲喜泣下曰我子也类我使怀
恩赴内阁具道其故群臣皆大喜明日入贺颁诏天
下移妃居永寿宫数召见万贵妃日夜泣怨曰群小
绐我其年六月妃暴薨或曰贵妃使使赐妃死或曰
自缢也赐谥恭恪庄僖淑妃敏惧亦吞金死敏同安
人
曹时中传时中兄泰景泰五年进士仆窃其赀狎妓
泰讼之刑部摄奴拷讯妓反诬泰坐是废于时
方向传向字与义历安陆知州不携妻子止一仆自
随迁琼州知府管珠池入觐不携一物登舟时闻其
仆私市一珠索而投诸海其清操如此
马森传森字孔养怀安人父俊晚有子家僮抱之坠
殒焉俊绐其妻曰我误也竟不之罪逾年而举森嘉
靖十四年成进士
董策传策字原汉进工部右侍郎免归家居绳下过
急竟为家奴所害
伍袁萃传袁萃字圣起为浙江提学佥事请谒不行
有傅时者织造中官孙隆仆也其曾祖曾为州佐求
入乡贤袁萃大怒谯责守令严饬学官尽黜诸生之
公举者时论大快有仆人子夤缘入学宫反噬其主
袁萃怒核所部十一郡凡仆人子滥入者二百余人
尽斥之
妙聪传妙聪保安右卫指挥张孟□家婢也永乐中
调兵操宣府孟□在行北寇入掠妻李谓夫妹曰我
命妇与若皆宦门女义不可辱相挈投井中妙聪亦
随入见二人俱未死以李有娠恐水冷有所害遂负
之于背贼退孟□弟仲□归家求三人井中以索引
嫂妹而出婢则死矣
蔡烈女传烈女上元人少孤与祖母居一日祖母出
有逐仆为僧者来乞食挑之不从挟以刃拒益坚贼
逞其凶女徒手搏之受伤十数处骂不绝宛转死
下贼已遁去官行验忽来首伏官怪问故贼曰女拘
我至此遂抵罪
邵氏传邵氏丹阳大侠邵方家婢也方生子仪令婢
襁褓之故相徐阶高拱并居家方以策干阶阶不用
即走谒拱为营复相名倾中外万历初拱罢张居正
恶方属巡抚张佳引捕杀之并逮仪捕者闭仪而守
之仪甫三岁婢抱而泣方女夫武进沈应奎义烈士
负气有力时为诸生念此子死邵氏绝欲往救之而
府推官与应奎善固邀饮夜分乃罢武进距方居五
十里应奎度迟且不救逾城出抵方家夜过半门者
假寐遂逾墙以入婢方太息泣下曰安得沈郎来应
奎仓卒前婢立以仪授之顿首曰邵氏之祀在君矣
此子生婢死无憾应奎匿仪去晨即谒推官旦日捕
者失仪系婢毒掠终无言怨者言于守曰必应奎匿
之奎所善推官在坐大笑曰冤哉应奎夜饮于余晨
又谒余也会有为方解者事乃寝婢抚其子以老
徐亚长传亚长东莞徐添男女添男为徐姓仆生亚
长四岁而死母以亚长还其主去而别适比长贞静
寡言笑居群婢中凛然有难犯之色家僮进旺欲私
之不可亚长奉主命剃秽豆田中进旺迹而迫之力
拒获免因哭曰闻郎君读书有寡妇手为人所引斧
断其手况我尚女也何以生为遂投江死
汪睿传睿字仲鲁婺源人元末与弟同集义旅保障
乡邑庚子秋同为张士诚所杀楚寇陷城妻程负幼
子淮窜山中度难两全弃之仆后至得赤子草间顾
无恙寄乳村媪逾旬子母复聚人以为好德之报
石万程传万程为徽州知府歙人吴养春者家世素
封输赀为中书舍人其家奴吴荣有罪养春欲置之
死荣脱走京师投魏忠贤门下得□锦衣编修吴孔
嘉之父养春族兄弟也为养春理家政有所欺隐养
春怒掷砚击之中额死已孔嘉会试入都荣代为营
得及第两人遂谋复仇诬养春世据黄山私其利积
赀六十余万讦于东厂其实黄山一无所产且非养
春家业也忠贤得之大喜逮养春拷讯坐赃六十万
其里人程梦庚亦坐十三万遣工部主事吕下问督
之忠贤以功世荫锦衣指挥时养春已拷死其妻女
亦自尽下问督责苛急赃无所征则派之阖郡富室
由是逮捕四出非刑搒掠破产陨命者甚多万程不
忍其酷数与争辩不能得则弃官径归
黄世清传世清字澄海滕县人分守商雒驻商州李
自成犯商州城陷世清危坐堂上麾其仆朱化凤去
化凤愿同死贼牵世清下堂化凤叱曰奴才不得无
礼贼批其颊化凤声色愈厉执至贼帅袁宗第营世
清植立不跪贼欲屈之化凤曰奴才真不解事吾主
堂堂宪司肯拜贼耶贼先杀之授世清以防御札怒
骂不受与一家十三人皆遇害赠光禄寺卿
李氏传李氏蕲水诸生何之旦妻崇祯八年二月流
贼至蕲执而逼之去不从贼断其颈而死从婢阿来
抱李幼女守哭贼夺女将杀之不与伏地以身庇之
刺数十创婢女俱死婢素丑陋不为人所喜及死贵
贱皆霣涕
薛瑄传王振窃柄瑄无加礼为振所衔下狱论死待
决瑄读书自如略无愠色子三人愿一子代死二子
充军不允及当行刑振苍头忽泣于爨下振问故则
益泣言与瑄同里闻其当死是以泣因备述瑄贤行
振大感动会刑科三覆奏兵部侍郎王伟亦申救乃
免刑久之释还
刘源清传源清字汝登授进贤知县宁王宸濠反进
贤县小孤危士民皆欲窜源清流涕誓众鸠壮士缮
军械为死守计一仆逾垣逸源清手刃以徇由是人
心始固
袁应泰传应泰字大来凤翔人泰昌元年巡抚东
天启改元三月十九日兵临城从小西门入应泰佩
印剑自缢死仆唐世明尸大恸纵火焚楼死
施邦曜传邦曜字尔韬余姚人尝买一婢命洒扫至
东隅捧篲凝视而泣怪问之曰此先人任御史宅也
儿时曾堕环兹地对之不觉凄怆耳邦曜悯焉即分
嫁女之赀择士人归之其见义必为如此
吴传字源深增城人自幼端恪尝读书一室有
婢戏于旁怒白于母必出之乃已
张铎妻于氏传于氏汝州人崇祯十四年流贼破城
入其门氏谓两婢曰吾辈今日必死曷若先出击贼
苟杀贼而毙犹不失为义烈鬼于是执挺而前贼先
入者三出不意悉为所踣群贼怒攒刺之皆死
先进遗风鲁文恪公铎为举人时属远行遇雪雨泥
泞夜止旅舍宿怜马卒寒苦即令卧之衾下因赋诗
云半破青衫弱稚儿马前怎得浪驱驰凡由父母皆
为子小异闾阎我却谁事在世情皆可笑恩从吾幼
未难推泥途还借来朝力伸缩相加莫漫疑其志趣
如此今富贵家子弟鞭挞童仆不知轻重独何心也
哉
灼艾集王达者屯田郎中李昙仆夫也事昙久昙亲
信之既而去昙应募为兵十年会昙以子孝学妖术
事败昙夫妇械系御史台狱怒甚狱急昙生平亲友
无一人敢向问者达独旦夕守台门不离给服供食
者几两月昙贬恩州别驾诸子皆流岭南仍使人监
防出国门达追泣而随之防者遏之达曰此我主人
也岂不得相随乎昙河朔人不习岭南水土其家人
皆辞去曰我不能从君之死乡也达独在左右不忍
去数日昙自缢死旁无家人达使母守昙尸出为之
治丧事朝夕哭如亲父子见者皆流涕及殡昙于城
南佛舍然后归
虎荟词举人姓李不得名寄居宣州山中尝使一奴
奴颇慵惰李数鞭笞多有忿恨元和九年李与二友
人会于别墅时呼奴奴已睡李大怒鞭之数十奴怀
恚恨出谓同侪曰今是闰年人传多虎何不食我言
讫少顷渐出门多闻叫声奴已寻逐无所旦寻虎迹
十余里溪边奴已食讫一半其衣服乃至巾鞋皆垒
折置于草上盖虎能役使所杀者魂神所为也
觚不觚录分宜当国而家人永年专为世蕃过钱署
号曰坡无不称坡者一御史朱与之称义兄弟
而小九卿给事御史投刺十盖一二至江陵当国而
家人子游七司其出纳署号曰楚滨无不称楚滨者
翰林一大僚为记以赠之而二给事皆李姓与之通
婚媾翰林诸公赠诗及文而九卿给事御史投刺十
至四五矣彻侯缇帅延饮必上坐衣冠跃马洋洋长
安中势尤可畏后事败一坐绞一坐斩人心虽快而
士大夫之体则已糜烂不可收拾矣
见闻录荣襄公袁宗皋为世宗日讲官敷陈明鬯上
喜钦赐公家奴女婢各六人初公为长史时中酒昼
寝偶梦一美姬扶□跪请曰妾备充李白洲下陈今
愿治相公帷帏公惊觉召黄夫人语异之既而李以
党宸濠败妻孥没入官至是公所受赐女婢李姬果
与焉则昔梦中人也
嘉兴屠渐山谕德一日欲治仆某怒甚仆惶遽求解
于夫人夫人笑谓置一大鱼来莫测其指渐山公嗜
鱼见而诧其肥夫人从旁微哂曰但水宽耳仆以此
获免夫微言谈笑可以解纷不谓闺合中谙此机缄
也
列女后传会稽翟素者翟氏之女受聘未及配适贼
欲犯之临以刃曰不从者今即死矣素曰我可得而
杀不可得而辱素婢名青青乞代素贼遂杀素复欲
犯青青青青曰向欲代素者恐被耻获害耳今素已
死我岂有欲哉贼复杀之
松江府志中翰陈献之有仆李观素敬慎主或垂橐
辄出己赀佐之万历庚申秋献之病剧观衣不解带
及渐危笃乃剜胸间肉投剂中进之献之顿觉神爽
数日而愈或嗟异之曰主仆恩犹父子分内事也
江阴县志承信赵孝子铉家苍头也铉祖彦珪于元
至正甲午御杀盐盗朱定过当定悉众来攻尽杀彦
珪父子并其家众焚庐掠赀而去信素忠勇思杀贼
报主雠鸠千人捣巢定拥壕而阵信独挺长枪突之
斩首数级生抢数贼磔主死所而泣祭焉又保孤事
见赵孝子铉传中
罗政少鬻于毗陵大家及长辞主人游淮浙逐鱼盐
利致千金累散之无所惜言必推其主又拥护其后
甚谨为人古直见义必为不怵祸福豪俊咸乐与交
称义汉云
赣州府志郭满儿郭明周义子也嘉靖三十六年广
寇突至龙南大龙保获明周欲杀之满儿大呼曰留
我主宁杀我贼胁以刃满儿延颈受刃无惧色贼竟
杀之放明周还
靖江县志义仆顾姓轶其名隐山团人其主与主母
相继死滨江田坍尽顾与妻乳其襁褓子长为之婚
配躬佃田事操作以养之其子有癫疾而騃顾不因
之失主仆礼客至辄趣令陪坐茶饮而己侍立其傍
执役听驱使唯谨或有问则敛容直告之终其身不
懈
凤阳府志卢九华乃卢姓之义仆也因主被贼杀华
持刃骂贼而死
赵勤赵上舍天锡仆也流贼掠人口一家俱避锡偶
返舍而寇至勤匿主积薪内而以身撼之贼搒掠无
所不至仍以枪戮勤透地勤至死绝不言主所在及
贼去主获免勤亦苏活竟以寿终
胡世富参军崇应第之仆也第少时赴府试至查家
渡遇盗仆见主被执绐之曰金在吾橐执彼无益也
因舍第得逃盗索金不得世富遇害
王秋邑庠生王应芬仆也芬遨游粤峤归患二竖刀
圭不效秋□天刲股进主遂霍然
无锡县志乃安者华仲仪仆仲仪戍淮久而赀尽自
分无所得食则死安因求事干没日以所得归给其
主必有饼饵鱼肉而后即安
王朋者亦华氏佣主为郡诸生而击杀其族人之仆
举家仓黄不知所出朋径诣官言主有事郡学去邑
百里杀人者朋也历讯任益力遂具爰书死于狱中
李松者龚锡爵仆龚父暴卒有利其赀者谋贼杀其
孤而取之松知之乘夜冒雪负孤而奔金沙村得免
于难后辅其主勤苦二十余年至锡爵登进士官工
部郎松乃死
姚禄者从其主姚期纲运入都期罹法东厂捕之亟
期出禄守舍遂自言期子缚之去道遇期乱以他语
期乃逸禄至官搒掠甚酷坚言父逃事久之得解乃
归
江宁府志黄老人江宁庠生黄清家隶也清以文学
名读书寺中挟老人与俱老人烹炊洒扫曲当主人
意清遘疾不起家徒壁立两子弱不能庀终事老人
辟踊悲号曰此老仆之责也夙夜拮据周身周棺皆
尽诚敬黄氏贫不能育老人乃脱身外出为佣每旬
朔必谒主母问安否所得佣值悉以供饘粥值春秋
伏腊则买豚蹄斗酒走墓上哭奠尽哀或以他故不
得往则遥望哭酹见者伤心清家有数丧未葬老人
减削衣食踵告于清之亲友醵钱悬封而旋葬焉佣
于王生禹昉家勤慎一如事清病将革生慰之曰汝
无忧吾将买棺以窆汝笑而谢曰无庸也一籧篨足
矣其达生又如此
增华濑水刘氏仆也居恒朴野刘氏以常奴畜之崇
祯癸酉刘仲子道开补崖州幕偕其弟及二客二仆
海邦多瘴疠无何二客二仆相继死道开惧遣其弟
还而道开亦死独增华滨死复生乃间关万里护五
柩归跪主母前且拜且泣出百金封识宛然曰此主
人积俸也幞被萧然衣骭不掩旁观叹服
宣城县志侯来保者尚书陈迪家人也迪靖难中抗
节当极刑六子同日死时姻戚四窜莫敢傍睨来保
衔痛潜拾其遗骨还葬宣城计家桥人士多之盖有
林唐二义士风矣
金俸医官璞仆也本姓严嘉靖中璞输岁额死金陵
子校甫在襁褓俸破产走京师了公逋归即所赢百
金营缮田庐与妻聂氏同抚藐孤劳苦万状卒克其
家俸年七十余其幼主集客必躬致食品如敬事官
长云邑参政梅守德言于罗郡守旌异之或遇俸必
引与为礼焉
济南府志孙明沾化人丁大司马老苍头也丁仲子
懋正以事徙辽阳明从焉居半载丁夫妇俱没遗一
子纔襁褓明日夜抱儿乞乳乳之或自嚼果食哺儿
旋泣白于监司得放归间关数千里又多怀口脂面
药澡豆之属随处持以乞村妪乳竟抵里中儿为继
志后岁贡入太学其子鸣陛成癸丑进士至今明子
孙丁氏厚遇之
王好善新城人冏乡耿鸣雷之仆人呼为王老三辛
未叛兵陷城呼之控马怒骂曰王老三自有主肯为
汝曹作奴耶遂被害
贾进忠新城举人张俨然仆辛未城陷乱兵执俨然
进忠解腰间二十金赎之以免后兵继至加刃焉进
忠抱主首锋刃交下不肯舍去死之
宝庆府志张进新化张尚礼仆也己丑王进才之乱
礼令进往侦被获火炙招之竟日不言主所在俄冤
家诣营指报进知不能隐乃曰主固有在但恐兵众
惊逃耳绐发二卒从往踪迹至即大呼速避缓则众
兵皆集矣我只办一死耳礼举家遁去顷兵大至二
卒锁进赴营割舌抉眼拔筋抽肠而死
九江府志柳文柱义仆来应德安人八岁时鬻于中
峰朱先生俾从事季子松培稍长语言进退循循有
规矩一切使令咸称意先生窃心异焉无何松培患
痰疾久卧不能起佥谓登鬼箓直旦暮矣家人悉备
后事无可如何矣来应泣曰主人以方壮之年而遘
此虐疾可奈何可奈何于是不谋于众大不告于妻
子沐浴焚香誓天曰今者主人疾不幸而沉□医无
效某受恩深重何忍听之其亡而莫之救耶请捐躯
以报祷毕乃引刀刲其左股煎汤以进曰主人不饮
食者几日矣开水汤曷少尝焉遂扶松培起而饮饮
复卧神气稍宁少顷作呻吟声思开水饮来应喜曰
天垂念天垂念复以龙眼和股肉煎汤进之恙遂愈
时人不之觉也后松培疾每发来应独预有忧色人
亦不知所以忽窃视股痕大异究其故乃曰曩见主
人疾笃不得已□天刲股幸而得愈何足异但主人
旧恙发时予股痕必先痛痒尝以此验之是以忧耳
一家惊异白其事于中峰先生先生嘉其志惜其义
命其归宗而厚赠焉时中峰先生耄期事也松培至
八十四岁乃终来应复姓田业裁缝尤精柳庄善绘
画其为人极谨愿凡遇松培子若孙如初若冠婚丧
祭岁时伏腊犹奔走服役如故人争异之

　奴婢部杂录
书经大诰民养其劝弗救
集
传
苏氏曰养厮养也谓人
之臣仆
李氏刊误奉陵内官内人固有旧制某自省事六十
年来常见报状云内官某以某过奉陵内人亦时有
之伏见士大夫每选儿孙主守茔域必以谨良寡过
者处之夫事生尚择其人奉先尤宜尽敬且礼云父
母爱一人焉子爱一人焉自衣服饮食无敢视父母
所爱圣人垂教诚可企及今以罚过配陵实乖严奉
之礼其奉陵内官伏请遵行旧制不用有过之人
钗小志唐人有诮失婢榜诗诗曰抚养在香闺娇痴
教不依总然桃叶宠打得柳花飞晓露空调粉春罗
枉赐衣内家方妒杀好处任君归
资暇录呼奴为邦者盖旧谓僮仆之未冠者曰竖人
不能直言其奴因号奴为竖高欢东魏用事时相府
法曹卒子炎误犯欢奴杖之欢讳树而威权倾于邺
下当是郡寮以竖同音因目奴为邦义取邦君树塞
门以句内有树字假竖为树故歇后为言今兼删去
君字呼之一说邦字类拜字言奴非唯郎主是宾则
拜
中山诗话李商隐有锦瑟诗人莫晓其意或谓是令
狐楚家青衣名也
横渠先生语录婢奴始至者本怀勉勉敬心若到所
提掇更谨则加谨慢则弃其本心便习以性成故仕
者入治朝则德日进入乱朝则德日退只观在上者
有可学无可学尔
宋刘沆述怀诗奴颜婢舌诚堪耻
萧参希通录今以宫奴为官奴即官婢其字原于周
礼天官酒人奚三百人
注
今之侍史官婢
东坡史评王敦至石崇家如□脱故着新意色不怍
□中婢曰此客必是作贼此婢乃知人而崇令执事
□中是殆无知耶
东坡志林汉武帝无道无足观者唯据□见卫青不
冠不见汲长孺为可佳尔若青奴才雅宜舐痔据□
见之正其宜也
方李宪用事时士大夫或奴事之穆衍孙路至为执
袍带王中正盛时俞充至令妻执板而歌以侑中正
饮若此类不可胜数而彭孙本以劫盗招出气陵公
卿韩持国至诣其第出妓饮酒酒酣慢持国持国不
敢对然常为李宪濯足曰太尉足何其香也宪以足
踏其头曰奴谄我不太甚乎
懒真子亳州祁家极收本朝前辈书帖仆尝见其家
所收孙宣公奭书尺有云行李鼎来盖古之行李乃
今之行使也鲁僖公之三十年烛之武见秦伯曰若
舍郑以为东道主行李之往来共其乏因注云行李
使人也鲁襄公之八年郑及楚平晋责曰君有楚命
亦不使一个行李告于寡君注云一个独使也行李
行人也然古之李字从山下人子作后人乃转作
李也一个行李谓一介行使今人以行李为随行之
物失之远矣
容斋随笔韩退之寄卢同诗云玉川先生洛城里破
屋数间而已矣一奴长须不裹头一婢赤脚老无齿
昨晚长须来下状隔墙恶少恶难似每骑屋山下窥
瞰浑舍惊怕走折趾立召贼曹呼伍伯尽取鼠辈尸
诸市夫奸盗固不义然必有谓而发非贪慕货财则
挑暴子女如玉川之贫至于邻僧乞米隔墙居者岂
不知之若为色而动窥见室家之好是以一赤脚老
婢陨命也恶少可谓枉着一死予读韩诗至此不觉
失笑
野客丛谈随笔云世言乐天侍儿惟小蛮樊素二人
予读集中有诗曰菱角执笙簧谷儿抹琵琶红绡信
手舞紫绡随意歌自注云菱谷紫红皆臧获名若然
红紫二绡亦妓也则乐天之妓又不止此观刘梦得
集中有赠小樊一诗曰花面丫头十三四春来绰约
向人时终须买取名春草处处将行步步随又同州
与乐天诗注曰春草白君之舞妓也则如乐天姬侍
又有本集所不言者白诗曰小奴捶我足小婢捶我
背又不知小奴小婢者是何名也
扪虱新话孔子以女子小人为难养也曰近之则不
逊远之则怨此固中材之主之所不可奈何者然彼
小人女子者亦自有固宠之术余读汉唐书得二事
可功为世孝武李夫人病笃上自临候之夫人蒙
被谢曰妾久寝病形貌毁坏不可以见帝愿以王及
兄弟为托上曰夫人病甚殆将不起第一见我将加
赐千金与兄弟尊官夫人曰尊官在帝不在一见上
复欲必见之夫人遂转面歔欷不复言于是上不悦
而起夫人姊妹让之夫人曰所不欲见帝者乃以深
托兄弟也我以容貌之好得由微贱爱幸于上夫以
色事人者色衰而爱弛爱弛则恩绝上所以恋恋顾
我者乃以平生容貌也今见我毁坏颜色非故必畏
恶吐弃我意尚复肯追思悯录其兄弟哉及卒帝竟
思念不已仇士良之老众人举送还第谢曰谢君善
事天子能听老夫语乎众唯唯士良曰天子不可令
闲暇闲暇必观书见儒臣则又纳谏智虑深远减玩
好省游幸若属恩且薄而权轻矣为诸君计莫若殖
材货盛鹰马日以球猎声色蛊其心极侈靡使晚不
知息则必斥经术暗外事万机在我恩泽权力欲焉
往哉众再拜即此观之可谓贼虽小人智过君子然
孔子但言其难养而不言所以处之之术何也
北梦琐言唐咸通中前进士李昌符有诗名久不登
第常岁卷轴怠于装修因出一奇乃作婢仆诗五十
首于公卿间行之有诗云春娘爱上酒家楼不怕归
迟总不留谁道那家娘子卧且留教住待梳头又云
不论秋菊与春花个个能□空肚茶无事莫教频入
库一名闲物要些些诸篇皆中婢仆之讳浃旬京城
盛传其诗篇为奶妪辈怪骂腾沸尽要击其面是年
登第与夫桃杖虎靴事虽不同用奇即无异也
辍耕录今蒙古色目人之臧获男曰奴女曰婢总曰
驱口盖国初平定诸国日以俘到男女匹配为夫妇
而所生子孙永为奴婢又有曰红契买到者则其元
主转卖于人立券投税者是也故买良为驱者有禁
又有倍送者则摽拨随女出嫁者是也奴婢男女止
可互相婚嫁例不许聘娶良家若良家愿娶其女者
听然奴或致富主利其财则俟少有过犯杖而锢之
席卷而去名曰抄估亦有自愿纳其财以求脱免奴
籍则主署执凭付之名曰放良刑律私宰牛马杖一
百殴死驱口比常人减死一等杖一百七所以视奴
婢与牛马无异按周礼其奴男子入于皂隶女子入
于舂□说文奴婢皆古罪人夫今之奴婢其祖父初
无罪恶而世世不可逃亦可痛矣又奴婢所生子亦
曰家生孩儿按汉书陈胜传秦令少府章邯免骊山
徒人奴产子师古曰奴产子犹人云家生奴也则家
生儿亦有所据
吴中呼女子之贱者为丫头刘宾客寄赠小樊诗花
面丫头十二三春来绰约向人时
世之鄙人之不肖者为奴材郭子仪曰子仪诸子皆
奴材也
今以妓为官妓即官婢也周礼天官酒人奚三百人
注今之侍史官婢
凡婢役于婢者俗谓之重台按左氏传昭公五年日
之数十故有十时亦当十位自王以下其二为公其
三为卿注云日中为王食时为公平旦为卿鸡鸣为
士夜半为皂人定为舆黄昏为隶日入为僚晡时为
仆日昳为台中日出阙不在第尊王公旷其位又
昭公七年天有十日人有十等故王臣公公臣大夫
大夫臣士士臣皁皁臣舆舆臣台则所谓台者十等
之至卑今岂亦本是与然加以重字尤有意
凡纳婢仆初来时曰擂盘珠言不拨自动稍久曰算
盘珠言拨之则动既久曰佛顶珠言终日凝然虽拨
亦不动此虽俗谚实切事情
真腊风土记人家奴婢皆买野人以充其役多者百
余少者亦有一二十枚除至贫之家则无之盖野人
者山野中之人也自有种类俗呼为撞贼到城中亦
不敢出入人之家城间人相骂者一呼之为撞则恨
入骨髓其见轻于人如此少壮者一枚可直百布老
弱者止三四十布可得祗许于楼下坐卧若执役方
许登楼亦必跪膝合掌顶礼而后敢进呼主人为巴
□主母为米巴□者父也米者母也若有过挞之则
俯首受杖略不敢动其牝牡者自相配偶主人终无
与之交接之理或唐人到彼久旷者不择一与之接
主人闻之次日不肯与同坐以其曾与野人接故也
或与外人交至于有□养子主人亦不诘问其所从
来盖以其所不齿且利其得子仍可为异日奴婢也
或有逃者擒而复得必于面刺以青或于项上带铁
以锢之亦有带于臂腿间者
吕楠鹫峰东所语胡大器问仆僮多难使不免暴怒
先生曰昔张思叔詈仆伊川曰何不动心忍性即此
是学且怒仆僮为甚么耶
长者言凡奴仆得罪于人者不可恕也得罪于我者
可恕也
归有园麈谈内臣之奴易使只靠鞭笞
弈棋擅国则奴隶可以升堂
珍珠船契丹骂汉儿作十里鼻犹言奴婢也
指月录云门云奴见婢殷勤真如云将勤补拙

　奴婢部外编
后汉书五行志注博物记曰汉末发范明友奴冢奴
犹活明友霍光女婿说光家事废立之际多与汉书
相应此奴常游走居民间无正住处遂不知所在
三国志孙权传太元元年夏五月立皇后潘氏大赦
改年初临海罗阳县有神自称王表周旋民间语言
饮食与人无异然不见其形又有一婢名纺绩是月
遣中书郎李崇赍辅国将军罗阳王印绶迎表表随
崇俱出与崇及所在郡守令长谈论崇等无以易所
历山川辄遣婢与其神相闻秋七月崇与表至权于
苍龙门外为立第舍数使近臣赍酒食往表说水旱
小事往往有验
冥祥记晋史世光者襄阳人也咸和八年于武昌死
七日沙门支法山转小品疲而微卧闻灵座上如有
人声史家有婢子张信见世光在灵上着衣帢具如
平生语信云我本应堕龙中支和尚为我转经昙护
昙坚迎我上第七梵天快乐处矣护坚并是山之沙
弥已亡者也后支法山复往为转大品又来在坐世
光生时以二旛供养时在寺中乃呼张信持旛送我
信曰诺便绝死将信持旛俱西北飞上一青山上如
□璃色到山顶望见天门世光乃自提旛遣信令还
与一青香如巴豆曰以上支和尚信未还便遥见世
光直入天门信复道而还倏忽苏活亦不复见手中
香也旛亦故在寺中世光与信去家时其六岁儿见
之指语祖母曰阿爷飞上天婆为见不世光后复与
天人十余俱还其家徘徊而去每来必见簪帢去必
露髻信问之答曰天上有冠不着此也后乃着天冠
与群天人鼓琴行歌径上母堂信问何用屡来曰我
来欲使汝辈知罪福也亦兼娱乐阿母琴音清妙不
类世声家人小大悉得闻之然闻其声如隔壁障不
得亲察也唯信闻之独分明焉有顷去信自见世光
入一黑门有顷来出谓信曰舅在此日见搒挞楚痛
难胜省视还也舅生犯杀罪故受此报可告舅母会
僧转经当稍免脱舅即轻车将军报终也
晋书干宝传宝父莹丹阳丞有所宠侍婢母甚妒忌
及父亡母乃生推婢于墓中宝兄弟年小不之审也
后十余年母丧开墓而婢伏棺如生载还经日乃苏
言其父常取饮食与之恩情如生在家中吉凶辄语
之考校悉验地中亦不觉为恶既而嫁之生子
五行志惠帝世杜钱家葬而婢误不得出后十年开
冢祔葬而婢尚生始如瞑有顷渐觉问之自谓再宿
耳初婢之埋年十五六及开冢更生犹十五六也嫁
之有子
按宋书五行志杜钱作杜锡搜神
记又作汉杜锡诸本互异未知孰是

孙绰集韩非灵语责李中书曰建元元年六月余家
婢辟邪夜眠如梦呓语半时云忽有一老公着黄练
巾身短衣长甚自矜厉瞑目切齿云吾是刑名先生
韩非弟子李充日习吾业综习吾书云云
吴孙亮建兴二年诸葛恪已被害妻在室使婢沃盥
闻婢血臭又眼目视瞻非常妻问其故婢蹶跃起头
至栋攘臂切齿曰诸葛公乃为峻所害
语林宗岱为青州刺史禁淫祀着无鬼论甚精莫能
屈后有书生诣岱与谈论书生乃振衣而去曰绝我
辈庙食二十余年君有青牛□奴所以未得相困耳
奴已叛牛已死今日得相制矣言绝而失明日而岱
亡
祖台之志怪录建康小史曹着见庐山夫人夫人命
女婉出与着相见女欣然命婢琼枝令取琴出婉抚
琴而歌曰登庐山兮郁嵯峨晞阳风兮排紫霞欣良
运兮畅云柯逐云龙兮乐太和琴歌既毕婉便回去
搜神记秦时南方有落头民其头能飞其种人部有
祭祀号曰虫落故因取名焉吴时将军朱桓得一婢
每夜卧后头辄飞去或从狗窦或从天中出入以
耳为翼将晓复还数数如此傍人怪之夜中照视惟
有身无头其体微冷气息裁属乃蒙之以被至晓头
还碍被不得安两三度堕地噫□甚愁而其体气急
状若将死乃去被头复起傅颈有顷平和桓以为巨
怪畏不敢畜乃放遣之既而详之乃知天性也时南
征大将亦往往得之又尝有覆以铜盘者头不得进
遂死
续搜神记魏时寻阳县北山中蛮人有术能使人化
作虎毛色爪牙悉如真虎余乡人周畛有一奴使入
山伐薪奴有妇及妹亦与俱行既至山奴语二人云
汝且上高树视我所为如其言既而入草须臾一大
黄斑虎从草出奋迅吼唤甚为可畏二人大怖良久
还草中少时复还为人语二人归家慎勿道后遂向
等辈说之周寻复知乃以醇酒饮之令熟醉使人解
其衣服及身体事事详视了无异唯于髻发中得一
纸画作大虎虎边有符周密取录之奴既醒唤问之
见事已露遂具说本末云先尝于蛮中告籴有一蛮
师云有此术以三尺布一升精米一赤雄鸡一升酒
受得此法也
冥报拾遗记北齐时有仕人姓梁甚豪富将死谓其
妻子曰我平生所爱奴及马皆使用日久称人意吾
死以为殉不然无所乘也及死家人以囊盛土压奴
杀之马犹未杀奴死四日而苏说云当不觉去忽至
官府门门人因留止在门所经一宿明旦见其亡主
被锁兵守卫入官所见奴谓曰我谓死人得使奴婢
故遗言唤汝今各自受其苦全不相关今当白官放
汝言毕而入奴从屏外窥之见官问守卫人曰昨日
压脂多少乎对曰得八斗官曰更将去压取一斛六
斗主则被压牵出竟不得言明旦又来有喜色谓奴
曰今当为汝白也又入官问得脂乎对曰不得官问
何以主司曰此人死三日家人为请僧设会每闻经
声铁梁辄折故不得也官曰且将去主司白官请
官放奴即唤放俱出门主遣传语其妻子曰赖汝等
追福获免大苦然由未脱更能造经像以相救济冀
因得免自今无设祭既不得食而益吾罪言毕而别
奴遂重生而具言之家中果以其日设会于是倾家
追福合门练行
还冤记汉时王济左右尝于暗中就婢取济衣物婢
欲奸之其人云不敢婢言若不从我我当大叫此人
卒不肯婢遂呼云某甲欲奸我济即令人杀之此人
具自陈诉济犹不信故牵将去顾谓济曰枉不可受
要当讼府君于天后济乃病忽见此人语之曰前具
告实不见理今便应去济数日卒
宋世永康人吕庆祖家甚温富尝使一奴名教子守
视墅舍以元嘉中便往案行忽为人所杀族弟无期
先大举庆祖饯咸谓为害无期羊酒脯至柩所而
祝曰君荼酷如此乃云是我魂而有灵使知其人既
还至三更见庆祖来云近教子畦畴不理讦当痛治
奴奴遂以斧斫我背将帽塞口因得啮奴三指悉皆
破碎便取刀刺我头曳我着门后初见杀时诸从行
人亦在其中奴今欲叛我已钉其头着壁言毕而灭
无期早旦以告父母潜视奴所住壁果有一把发以
竹钉之又看其指并见破伤录奴语验具伏又云汝
既反逆何以不叛奴云头如被系欲逃不得诸同见
者事事相符即焚教子并其二息
潇湘录相国李林甫家一奴号苍璧性敏慧林甫怜
之一日忽卒然而死经宿复苏林甫问之曰死时到
何处见何事因何却得生也奴曰死时固不觉其死
但忽于门前见仪仗拥一贵人经过有似君上方潜
窥之遽有数人走来擒去去至一峭拔奇秀之山俄
及一大楼下须臾有三四人黄衣小儿曰且立于此
候君旨见殿上卷一珠翠帘依稀见一贵人坐临阶
砌似剸断公事殿前东西立仗卫约千余人有一朱
衣人携一文簿奏言是新奉位乱国革命者安禄山
及禄山后相次三朝乱主兼同时悖乱贵人定案殿
上人问朱衣曰大唐君隆基君人之数虽将足寿命
之数未将如何朱衣曰大唐之君奢侈不节俭本合
折数但缘不好杀有仁心故寿命之数在焉又问曰
安禄山之后数人僭为伪主杀害黎元当须速止之
无令杀人过多以伤上帝心虑罪及我府事行之日
当速止之朱衣奏曰唐君绍位临御以来天下之人
安堵乐业亦已久矣据期运推迁之数天下之人亦
合罹乱惶惶至矣广害黎元必伤上帝心也殿上人
曰宜速举而行之无失他安禄山之时也又谓朱衣
曰宜便先追取李林甫杨国忠也朱衣曰唯受命而
退俄顷有一朱衣捧文簿至奏曰大唐第六朝天子
复位及佐命大臣文簿殿上人曰可惜大唐世民效
力甚苦方得天下治到今日复乱也虽嗣主复位乃
至于末代终不治也谓朱衣曰但速行之朱衣奏讫
又退及将日夕忽殿上有一小儿唤苍璧令对见苍
璧方子细见殿上一人坐碧玉案衣道服带白玉冠
谓苍璧曰当却回寄语李林甫速来归我紫府应知
人间之苦也苍璧寻得放回林甫知必不久时乱矣
遂潜恣酒色焉
会昌解颐录唐韦讽家于汝颍间遣小童理草锄地
忽见人发锄渐深渐多而不乱讽异之即掘深尺余
乃一妇人肌肤容色俨然如生再拜言曰某是郎君
之祖女奴名曰丽质娘子嫉妒生埋此园中
博异志南阳张不疑开成四年应宏词寓京师以钱
六万置青衣鸦鬟垂耳曰春条善书音旨清婉有所
指使无不惬适又潜为小诗曰幽室□妖艳无人兰
蕙芳春风三十载不尽罗衣香不疑素礼门徒尊师
者谓不疑曰郎君有邪气不疑令作法春条扑然作
声视之一朽冥器耳背上题曰春条其衣服若蝉壳
然
异录传庐陵欧阳明商行经彭泽湖每以物投湖中
为礼后见湖中有吏着襌衣乘马云青洪君使要明
道至一府舍吏曰青洪感君以礼必有重送者皆勿
取但求如愿明从之青洪君不得已呼如愿送明去
如愿者神婢也所愿辄得数年大富
齐东野语洪焘仲鲁忠文公咨夔次子也嘉熙丁酉
居忧天目山素有奇章爱石之癖而山中所产亦秀
润不减太湖洞庭村仆骆老者专任搜抉之役会族
叔璞徦畚臿锄斧将为筑室用骆掌其事择刓钝数
事付之璞怒其轻己率其子槱共殴之至毙是岁中
元日也洪公力与维持泯其事璞素豪犷持一邑短
长邑令王衍婺安人恶其所为廉得之遂收璞父子
及血属于狱洪公亦以会任调停例追逮良窘时王
实斋遂守吴挈家亟往求援王为宛转赵宪崇挥改
送余杭县狱具以主仆名分因斗而死璞止从夏楚
槱仅编置续铜而已明年戊戌中元洪公方走□忽
睹骆老在□云近山雨后出数石巉秀可爱主人幸
一观之洪仓卒忘其死往从其行纔跬步间觉此身
已在檐楹间稍至一土神庙便有四力士自庙中出
挟之空行其去甚驶天昏昏如昧爽足下风涛澎湃
声可恐意非佳境反顾骆曰既若此何不告我骆曰
勿恐略至便可还也至此方悟为入冥心甚悲恐稍
前颇有人居萧疏殊甚又前有宫室辕敞巍耸四垂
帘幕庭下列绯绿人狱卒甚众俨如人间大官府洪
方窘惧中庭中人忽起立怒视而殿上帘尽卷有绿
衣者出坐东向绯衣者坐西向最后金紫人居中庭
下绿衣吏抱文书而上高唱云洪某枉法行财罪当
死洪惧甚不觉身已立庭下慢答云为叔解纷初非
枉法金紫人怒曰此人间哗词安得至此洪曰死不
辞然有三说璞叔也骆仆也不忍以仆故置叔于辟
一也骆无子妻贫老无以养使璞资之终其身二也
且骆妻自谓一经检验永失人身意自不欲非强之
和三也金紫人始首肯云为叔解纷初非枉法此说
有理可供状来便有纸笔在前直书其说以呈金紫
人怒方霁曰可与骆氏立后且命绿衣导之以回稍
前至大溪绿衣推堕之恍然而寤已死三日矣妻子
环泣于侧特以心微暖口尚动未就敛耳
法苑珠林晋太康中有富人常时禁人作沙门常奉
法不惧宪纲潜于宅中立精舍供养沙门于法兰亦
在其中比丘来者不惮迎留后有僧来姿形顽陋衣
敝足泥常遂作礼命奴为之洗足僧曰宜自为我洗
之何用奴也常曰老病以奴自代僧不许常私骂而
去僧现八尺形容仪光伟飞行而去常抚膺自扑泥
中家内僧尼行路五六十人望见空中数十丈分明
奇香芬氲一月留宅
如贤愚经云昔佛在世时尊者迦延在阿盘提国
时彼国中有一长者大富饶财家有小婢小有愆过
长者鞭打昼夜走使衣不盖形食不充口年老辛苦
思死不得适持诣河取水举声大哭尔时尊者闻
其哭声往到其所问知因缘即语之言汝若贫者何
不卖之老母答言谁买贫者尊者与言贫实可卖老
母白言贫可卖者卖之云何尊者因言汝若卖者一
随我语告令先洗洗已教施母白尊者我今贫穷身
上衣无毛许完纳唯有此是大家物当以何施即
持□与教取水施受为祝愿次与授戒后教念佛竟
间之言汝止何处婢即答言无定止处随舂炊磨即
宿其处或在粪垢上尊者语言汝好勤心恭谨走使
伺其大家一切卧讫窃开户入于其户内布艹而坐
思惟观佛母受教已至夜坐处户内命终生忉利天
大家晓见瞋恚而言此婢常不听入舍何忽此死即
便遣人以草系脚置寒林中此婢生天与五百天子
为眷属即以天眼观见故身生天因缘寻即将彼五
百天子赍持香华到寒林中烧香散华供养死尸放
大光明照于村林大家见怪普告远近诣林观看见
己语言此婢已死何故供养天子报言此吾故身即
为具说生天因缘后皆回诣迦延所礼拜供养
唐萧氏是司元大夫崔义起妻是萧铿女铿是仆射
之侄萧氏为人妒忌多瞋好打奴婢不信业报至麟
德元年从驾洛阳到二年正月身亡死在地狱萧氏
手下常所爱婢名闰玉年可十八虽是獠婢容貌端
正性识聪敏信乐佛法至二月家内为夫人设三七
日斋僧正食时夫人自来看枷项锁腰狱卒卫从余
人不知唯此婢见夫人灵着此婢言音共夫人生平
语音无异使传语向家内大小云吾适崔家已来为
性多瞋横生嫉妒好打奴婢兼不信因果今至地狱
受罪极重备经诸苦不可具说闻家内今三七日为
吾设斋请求狱官放一日假暂来看斋语汝男女合
家大小吾自共汝同住已来朝三暮四心怀恶毒好
瞋打汝兼嫉妒丈夫所看婢妾种种不善发起恶业
今受苦报不可具陈愿汝男女合家大小内外眷属
从汝忏悔愿施欢喜然汝男女忆吾乳哺之恩将吾
生平受用资具速舍修福望拔冥苦至七七日为吾
设斋之时令此功德早得成就吾至斋日更请官人
望得复来语丈夫及儿女等丈夫生平急性多瞋不
得过分瞋打奴婢劝信三宝恭敬上下修持斋戒施
舍不绝临去之时语男女云吾且将闰玉去使任地
狱看吾受罪苦痛如何经五六日还放回来令汝男
女知吾受罪苦痛虚实作此语已闰玉即死唯心上
暖余分并冷身卧在地不敢埋之此婢即至地狱见
一大殿院门严兵守卫云是王殿不敢窥窬行至东
院别见一厅上有大官人云是断罪官复过厅院东
有地狱种种苦具一如图画夫人语婢云汝看吾受
罪之苦作此语已即有种种狱卒罗剎扑掷夫人屠
割身肉镬汤煎煮煮已还活活已复历诸狱铁钳抽
舌铁乌啄之复卧铁□飞乌猛火一时着身死已还
活活已复受诸苦不可具陈夫人苏已即见其父萧
铿乘紫金莲华座腾空而来铿平生已来及历任诸
官皆不食酒肉荤辛常诵法华经日别一遍恭敬三
宝昼夜六时礼诵无阙今生善处见女受苦故来相
救即语女云吾生平之日每劝汝生信止怒汝不用
吾语今致其殃汝复何因将此婢来女报父言为儿
生平不信今受罪苦故将此婢看儿受罪轻重令传
向家内男女使其生信父闻印可即语女言吾虽生
善处未能全救汝苦汝努力自励发心兼藉家内福
善共相助佐决望得出上升人天作此语已忽有一
婆罗门师年少端正亦乘空而来语夫人曰由汝不
信因果今受罪苦未知此婢性识如何吾欲教诵经
使传家内令世人生信夫人报云请师但教此婢聪
明诵经可得师即先教诵金刚般若初受二三行有
忘一二句者后续授之渐得半纸一纸少时诵得不
忘复教诵药师法华一受不忘此之三部皆作梵音
不作汉语文词典正音韵清亮文句皆熟即已放归
临来语云汝至家内逢人为诵汉人道俗不别汝音
令□婆罗门善梵语者试着诵之始知善恶世人多
有信邪事道不乐佛法既见汝獠婢尚能诵得三本
梵经岂可不生信心傥得一人回邪入正非但夫人
得福亦令汝后报不入三涂既受此语已放出至家
惺了如旧即集家内尊卑具说夫人地狱受罪苦事
犹恐曹主儿郎等不信即卧在地作夫人在地狱受
苦之事或云看夫人吞热铁丸开口咽之口赤腹热
如火或云看夫人受铁犁耕舌出舌二三尺余或云
看夫人受铁□苦身体红赤热气如火如是变现种
种苦痛之相已然后苏醒复说见夫人父诫敕之事
复说见婆罗门教诵经意夫人得出地狱上升天报
此婢即为家内正坐而诵文文句句皆作梵音声气
清亮令人乐闻室家大小见此善恶灵验罕所未闻
夫人男女大小五体自扑号哭哀恸逾痛初亡道俗
郡官闻者皆劝易心归信斋戒不绝麟德元年有西
域四婆罗门来献佛束顶骨因亲眷属将军薛仁轨
家内设斋诸亲聚集诸官人共议云此婢虽诵得梵
经某等皆不别之故邀屈请得此四婆罗门至将军
舍斋复唤得此婢不语四僧云在地狱中诵得诳云
别有婆罗门教诵得此三部经密试虚实即对四僧
令婢诵之且诵金刚般若讫此四婆罗门一时皆起
合掌怪叹希奇未曾有也何因汉人能得如此更为
诵药师法华讫弥加欢喜恭敬如师即译语传云此
女何因得如此善巧音词文句典正经熟不错吾西
域善能诵者未能如是此非凡人能得如此诸官人
等始为说实四僧泣泪非是圣力冥加岂能如是言
词典王诸官道俗见者悲叹深信佛法不敢轻慢将
军因见此事奏上闻彻皇帝敕语百官信知佛法众
圣之上冥佑所资孰不能信百官拜谢庆所未闻良
由三宝景福恩重慈荫四生非臣下愚所能筹度圣
凡受益岂得不信
虎荟贵州僧结庵龙虎山下尝赴斋市人家倩四仆
肩舆以行至即从主人求密室闭仆其内加扃钥戒
勿与食主人念仆远来不当令枵腹俄闻咆哮走视
之皆虎也惊悸毛悚争来言僧但微笑斋罢启钥唤
出依然仆也遂举舆去盖始以法摄制山中虎耳
虎苑赵不易为江阴军佥判妻病火食绝不食惟啖
生肉与赵隔寝婢媵侍疾者辄病死不期月更三人
皆死老兵持肉自门入怒不食自后圃即食之赵
后待阙衡州妻白昼化虎而去人谓戟门有神而三
婢者遭其乘夜吮血故殒焉
清源陈褒隐居别业临夜坐外皆荒野月正明见
妇人骑虎过下径之屋西先有婢卧屋壁下妇人
取竹枝从壁隙中刺婢即呼腹痛起出户如□褒骇
愕未及言婢已为虎所攫遽救之得免乡人言村中
恒有此怪盖虎伥也