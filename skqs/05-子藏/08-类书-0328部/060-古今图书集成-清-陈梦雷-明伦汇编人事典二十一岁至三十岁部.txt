
　二十一岁至三十岁部杂录
容斋续笔今之五行家学凡男子小运起于寅女子
小运起于申莫知何书所载淮南子泛论训篇云礼
三十而娶许叔重注曰三十而娶者阴阳未分时俱
生于子男从子数左行三十年立于巳女从子数右
行二十年亦立于巳合夫妇故圣人因是制礼使男
子三十而娶女子二十而嫁其男子自巳数左行十
得寅故人十月而生于寅故男子数从寅起女子自
巳数右行得申亦十月而生于申故女子数从申起
此说正为起运也

　二十一岁至三十岁部汇考
礼记
　　曲礼
人生十年曰幼学二十曰弱冠三十曰壮有室
　　内则
三十而有室始理男事博学无方孙友视志

注
男事受田给政役也方犹常也学无常在志所
　慕则学之孙友顺交朋友也视志视其志意所尚
　也
周礼
　　地官
媒氏令男三十而娶女二十而嫁
素问
　　上古天真论
丈夫三八肾气平均筋骨劲强故真牙生而长极

注
平足也均和也极正也至真牙生而筋骨所长
　以至于极矣
释名
　　释长幼
三十曰壮言丁壮也

　二十一岁至三十岁部艺文
诗

　　百年歌
录
一首
　　　　　晋陆机
三十时行成名立有令闻力可扛鼎志干云食如漏
卮气如熏辞家观国综典文高冠素带焕翩纷清酒
浆炙奈乐何清酒浆炙奈乐何

　二十一岁至三十岁部纪事
史记五帝本纪舜年二十以孝闻三十而帝尧问可
用者四岳咸荐虞舜
汉书项籍传籍字羽下相人也初起年二十四
东方朔传方朔字曼倩平原厌次人也武帝初即位
征天下举方正贤良文学材力之士待以不次之位
四方士多上书言得失自衒鬻者以千数其不足采
者辄报闻罢朔初来上书曰臣朔少失父母长养兄
嫂年十二学书三冬文史足用十五学击剑十六学
诗书诵二十二万言十九学孙吴兵法战阵之具钲
鼓之教亦诵二十二万言凡臣朔固已诵四十四万
言又常服子路之言臣朔年二十二长九尺三寸目
若悬珠齿若编贝勇若孟贲捷若庆忌廉若鲍叔信
若尾生若此可以为天子大臣矣臣朔昧死再拜以
闻朔文辞不逊高自称誉上伟之令待诏公车
论衡实知篇王莽之时勃海尹方年二十一无所师
友性智开敏明达六艺魏都牧淳于仓奏方不学得
文能读诵论义引五经文文说议事厌合人之心帝
征方使射蜚虫策射无非知者天下谓之圣人
后汉书耿弇传弇父况字侠游以明经为郎与王莽
从弟伋共学老子于安丘先生后为朔调连率弇少
好学习父业常见郡尉试骑士建旗鼓隶驰射由是
好将帅之事及王莽败更始立诸将略地者前后多
擅威权辄改易守令况自以莽之所置怀不自安时
弇年二十一乃辞况奉奏诣更始因赍贡献以求自
固之宜及至宋子会王郎诈称成帝子舆起兵邯郸
弇从吏孙仓卫包于道共谋曰刘子舆成帝正统舍
此不归远行安之弇按剑曰子舆弊贼卒为降虏耳
我至长安与国家陈渔阳上谷兵马之用还出太原
代郡反复数十日归发突骑以辚乌合之众如摧枯
折腐耳观公等不识去就族灭不久也仓包不从遂
亡降王郎弇道闻光武在卢奴乃驰北上谒光武留
署门下吏弇因说护军朱佑求归发兵以定邯郸光
武笑曰小儿曹乃有大意哉因数召见加恩慰
邓禹传光武即位于鄗使使者持节拜禹为大司徒
策曰制诏前将军邓禹深执忠孝与朕谋谟帷幄决
胜千里孔子曰自吾有回门人日亲斩将破军平定
山西功效尤着百姓不亲五品不训汝作司徒敬敷
五教五教在宽今遣奉车都尉印绶封为酇侯食邑
万户敬之哉禹时年二十四
广陵思王荆传光武崩荆哭不哀复呼相工谓曰我
貌类先帝先帝三十得天下我今亦三十可起兵未
相者诣吏告之荆惶恐自系狱
周燮传南阳冯良字君郎出于孤微少作县吏年三
十为尉从佐奉檄迎督邮即路慨然耻在厮役因坏
车杀马毁裂衣冠乃遁至犍为从杜抚学妻子求索
踪迹断绝后乃见草中有败车死马衣裳腐朽谓为
虎狼盗贼所害发丧制服积十许年乃还乡里
独异志后汉马略三十谒桓帝曰我贤人也遂拜关
内侯光州刺史略弃官入海恶虫猛兽悉避路
魏志田畴传初平元年义兵起董卓迁帝于长安幽
州牧刘虞叹曰贼臣作乱朝廷播荡四海俄然莫有
固志身备宗室遗老不得自同于众今欲奉使展效
臣节安得不辱命之士乎众议咸曰田畴虽年少多
称其奇畴时年二十二矣虞乃备礼请与相见大悦
遂署为从事
后汉书荀彧传袁绍待彧以上宾之礼彧明有意数
见汉室崩乱每怀匡佐之义时曹操在东郡彧闻操
有雄略而度绍终不能定大业初平二年乃去绍从
操操与语大悦曰吾子房也以为奋武司马时年二
十九
吴志浚传浚字承明武陵汉寿人也弱冠从宋仲
子受学年未三十荆州牧刘表辟为部江夏从事时
沙羡长赃秽不修浚按杀之一郡震竦
蜀志诸葛亮传左将军刘备以亮有殊量乃三顾亮
于草庐之中亮谓备雄姿杰出遂解带写诚厚相结
纳及魏武帝南征荆州刘琮举州委质而备失势无
立锥之地亮时年二十七乃建奇策身使孙权求援
吴会权既宿仰备又睹亮奇雅甚敬重之
魏志陈思王植传太祖征孙权使植留守邺戒之曰
吾昔为顿丘令年二十三思此时所行无悔于今今
汝年亦二十三矣可不勉欤
崔琰传琰少朴讷好击剑尚武事年二十三乡移为
正始感激读论语韩诗
吴志周瑜传瑜自居巢还吴是岁建安三年也策亲
自迎瑜授建威中郎将即与兵二千人骑五十匹瑜
时年二十四吴中皆呼为周郎
孙桓传桓字叔武河之子也年二十五拜安东中郎
将与陆逊共拒刘备备军众甚盛弥山盈谷桓投刀
奋命与逊□力备遂败走桓斩上兜道截其径要备
逾山越险仅乃得免忿恚叹曰吾昔初至京城桓尚
小儿而今迫孤乃至此也
世说摰瞻曾作四郡太守大将军户曹参军复出作
内史年始二十九尝别王敦敦谓瞻曰卿年未三十
已为万石亦太蚤瞻曰方于将军少为太蚤比之甘
罗已为太老
晋书荀羡传羡迁建威将军吴国内史除北中郎将
徐州刺史监徐兖二州扬州之晋陵诸军事假节殷
浩以羡在事有能名故居以重任时年二十八中兴
方伯未有如羡之少者
宋书谢景仁传景仁年三十方为著作郎桓元诛元
显见景仁甚知之谓四坐曰司马庶人父子云何不
败遂令谢景仁三十方作著作郎
王僧绰传僧绰为侍中时年二十九始兴王浚尝问
其年僧绰自嫌蚤达逡巡良久乃答其谦虚自退若
此元嘉末太祖颇以后事为念以其年少方欲大相
付托朝政小大皆与参焉
南齐书王俭传俭少有宰相之志物议咸相推许时
大典将行俭为佐命礼仪诏策皆出于俭褚渊唯为
禅诏文使俭参治之齐台建迁右仆射领吏部时年
二十八
何戢传元徽初褚渊参朝政引戢为侍中时年二十
九戢以年未三十苦辞内侍表疏屡上时议许之改
授司徒左长史
梁书张充传充吴郡人父绪举光禄大夫充少时不
持操行好逸游绪尝请假还吴始入西郭值充出猎
左手臂鹰右手牵狗遇绪船至便放绁脱鞴拜于水
次绪曰一身两役无乃劳乎充跪对曰充闻三十而
立今二十九矣请至来岁而敬易之绪曰过而能改
颜氏子有焉及明年便修身改节
张缵传缵迁太子舍人转洗马中舍人并掌管记缵
与琅邪王锡齐名普通初魏遣彭城人刘善明诣京
师请和求识缵缵时年二十三善明见而嗟服累迁
太尉谘议参军尚书吏部郎俄为长史兼侍中时人
以为早达
朱异传异字彦和吴郡钱塘人也父巽以义烈知名
官至齐江夏王参军吴平令异年数岁外祖顾欢抚
之谓异祖昭之曰此儿非常器当成卿门户年十余
岁好群聚蒲博颇为乡党所患既长乃折节从师遍
治五经尤明礼易涉猎文史兼通杂艺博奕书筭皆
其所长年二十诣都尚书令沈约面试之因戏异曰
卿年少何乃不廉异逡巡未达其旨约乃曰天下唯
有文义□书卿一时将去可谓不廉也其年上书言
建康宜置狱司比廷尉敕付尚书议详从之旧制年
二十五方得释褐时异适二十一特敕擢为扬州议
曹从事史
萧子云传子云勤学以晋代竟无全书弱冠便留心
撰着至年二十六书成表奏之诏付秘阁
北齐书魏收传节闵帝立妙简近侍诏试收为封禅
书收下笔便就不立□草文将千言所改无几时黄
门郎贾思同侍立深奇之帝曰虽七步之才无以过
此迁散骑侍郎寻□典起居注并修国史兼中书侍
郎时年二十六孝武尝大发士卒狩于嵩少之南旬
有六日时天寒朝野嗟怨帝与从官及诸妃主奇伎
异饰多非礼度收欲言则惧欲嘿不能已乃上南狩
赋以讽焉时年二十七
唐书柏良器传良器父造以获嘉令死安禄山难乃
学击剑欲报贼父友王奂为光弼从事见之曰尔□
文似临淮王面黑子似颜平原殆能立功乃荐之光
弼授兵平山越迁左武卫中郎将以部民隶浙西豫
平袁晁方清其后狞虎胡参分据小伤蒸里又击
破之是时年二十四更战阵六十二
摭言白乐天一举及第诗曰慈恩塔下题名处十七
人中最少年时年二十七省试性习相近远赋玉川
记方流诗携谒李逢吉初不以为意及览赋头曰噫
下自人上达由君成德以慎立性由习分逢吉大奇
之
闻见前录康节先公尝言李复圭龙图临事有断年
二十八如滑州与郡官夜会有衙兵夺银匠铁锤杀
人者一府皆惊扰公捕至立斩之上章待罪诸司亦
按公擅杀仁宗曰李复圭帅才也除知庆州责光化
军
宋史张载传载字子厚长安人少喜谈兵至于结客
取洮西之地年二十一以书谒范仲淹一见知其远
器乃警之曰儒者自有名教可乐何事于兵因劝读
中庸载读其书犹以为未足又访诸释老累年究极
其说知无所得反而求之六经
范宗尹传吕颐浩罢相宗尹摄其事复授宗尹通议
大夫守尚书右仆射同中书门下平章事兼御营使
时年三十近世宰相年少未有如宗尹者
渑水燕谈录眉山苏洵少不喜学几壮犹不知书年
二十七始发愤读书举进士又举茂才皆不中曰此
未足为吾学也焚其文闭户读书五六年乃大究六
经百家诸说
却扫编宣和中王鼎为刑部尚书年甫三十时卢枢
密益卢尚书法原俱为吏部侍郎而并多髯王嘲之
曰可怜吏部两胡卢容貌威仪总不都卢尚书应声
曰若要少年并美貌须还下部小尚书闻者以为快
金史辛愿传愿字敬之福昌人年二十五始知读书
取白氏讽谏集自试一日便能背诵乃聚书环堵中
读之至书伊训诗河广颇若有所省欲罢不能因更
致力焉由是博极书史
张潜传潜幼有志节慕荆轲聂政为人年三十始折
节读书时人高其行谊目曰张古人
明外史邓愈传太祖已平武昌使愈率兵徇江西未
附州县邓克明之弟志清据永丰有卒二万愈击破
之禽其大帅五十余人与常遇春悉平沙坑麻岭诸
寨进兵取吉安围□州五月乃克之南安南雄韶州
诸路悉下进江西右丞时年二十八兵兴诸将早贵
未有如愈与李文忠者
韩雍传雍景泰二年代杨宁巡抚江西明年吉安诸
府旱永新地裂雍抚循军民核粮除税粮既而安福
亦地裂雍引罪乞罢不许七年南昌等十府大旱复
请免秋粮二百三十二万余石以宋文天祥谢枋得
未有谥请于庙诏谥天祥忠烈枋得文节时雍年甫
及三十赫然有才望所规画措置咸可为后法
何鉴传鉴成化五年进士时方选给事御史年未三
十者不得与鉴年二十八或劝增年以应鉴曰是欺
也不可授宜兴知县征拜御史
唐顺之传顺之生有异禀稍长洽贯群籍年二十三
举嘉靖八年会试第一大学士异其材既廷对频索
其制策将擢为状元顺之固辞不应置二甲第一改
庶吉士
琐缀录都宪韩公初授御史年二十三巡按江西藩
臬诸司多玩视之至日即具疑事数十条请决公览
毕即条答众皆惊服