
　结义部汇考
大清会典
　　刑部
　　歃血结盟谋为不轨者罪在必死所以戢奸宄
　　也若止异姓结盟仍从杖责并列于后
　国初定凡异姓人结拜兄弟者鞭一百
　　顺治十八年令凡歃血盟誓焚表结拜弟兄者
　　着即正法
　　康熙七年覆准歃血盟誓焚表结拜弟兄应正
　　法者改为秋后处决其止结拜弟兄无歃血焚
　　表等事者仍照例鞭一百
　　康熙十年题准歃血结拜弟兄者不分人之多　　寡照谋叛未行律为首者拟绞监候秋后处决
　　为从者杖一百流三千里其止结拜弟兄无歃
　　血焚表等事者为首杖一百徒三年为从杖一
　　百
　　康熙十二年题准凡异姓人结拜弟兄未曾歃
　　血焚表者为首杖一百为从杖八十

　结义部总论
颜氏家训
　　风操篇
四海之人结为兄弟亦何容易必有志均义敌令终
如始者方可议之一尔之后命子拜伏呼为丈人申
父友之敬身事彼亲亦宜加礼比见北人甚轻此节
行路相逢便定昆季望年观貌不择是非至有结父
为兄托子为弟者

　结义部纪事
蜀志张飞传飞少与关羽俱事先主羽年长数岁飞
兄事之
隋书刘焯传焯聪敏沈深弱不好弄少与河间刘炫
结盟为友
北史薛辩传辩五世孙端端从祖弟湖湖孙孝通封
蓝田县子属齐神武起兵河朔攻陷相州刺史刘诞
朱天光自关中讨之孝通与贺拔岳同事天光又
与周文帝有旧二人并先在关右因并推荐之乃超
授岳岐华秦雍诸军事关西大行台雍州牧周文帝
为左丞孝通为右丞赍诏书驰驿入关授岳等同镇
长安岳深相器重待以师友之礼与周文帝结为兄
弟情寄特隆
隋唐嘉话英公始与单雄信俱臣李密结为兄弟密
既亡雄信降王充绩来归国雄信壮勇过人绩后与
海陵王元吉围洛阳元吉恃其膂力每亲行围王充
召雄信告之酌以金□雄信尽饮驰马而出枪不及
海陵者尺绩惶遽连呼曰阿兄阿兄绩王雄信揽辔
而止顾笑曰不缘且了竟充既平雄信将就戮英
公请之不得泣而退雄信曰我固知汝不了此绩曰
平生誓共为灰土岂敢念生但以身已许国义不两
遂虽死之顾兄妻子何如因以刀割其股以肉啖雄
信曰示无忘前誓雄信食之不疑
册府元龟窦建德在河南多所侵扰李商胡等诸部
怨之商胡与徐世绩素结为弟兄升堂拜亲商胡之
母泣谓世绩曰窦家无道如何事之世绩曰愿母勿
忧待一月内谨当杀取总归唐国耳
辽史太祖本纪唐河东节度使李克用遣通事康令
德乞盟克用借兵以报刘仁恭木瓜涧之役太祖许
之易袍马约为兄弟
耶律信先传信先兴宗以其父瑰引为刺血友幼养
于宫善骑射重熙十四年为左护卫太保同知殿前
点检司事十八年兼右祗候郎君班详稳上问所欲
信先曰先臣瑰引与陛下分如同气然不及王封傥
使蒙恩地下臣愿毕矣上曰此朕遗忘之过追封燕
王
宋史李琼传琼字子玉幽州人祖傅正涿州刺史父
英涿州从事琼幼好学涉猎史传挟策诣太原依唐
庄宗属募勇士即应募与周祖等十人约为兄弟一
日会饮琼熟视周祖知非常人因举酒祝曰凡我十
人龙蛇混合异日富贵无相忘苟渝此言神降之罚
皆刺臂出血为誓周祖与琼情好尤密
李全传全袭密州禽黄槶金人围淮西帅司调全援
盱眙大捷进达州刺史金元帅张林以青莒密登莱
潍淄滨棣宁海济南十二州来归始林心存宋及槶
败意决而未能达会全还潍州上冢揣知林意乃薄
兵青州城下陈说国家威德劝林早附林恐全诱己
犹豫未纳全约挺身入城惟数人从林乃开门纳之
相见甚欢谓得所托置酒结为兄弟全既得林要领
附表奉十二州版籍以归表辞有云举诸七十城之
全齐归我三百年之旧主表冯□所作也秋授林武
翼大夫京东安抚兼总管其余授官有差进全广州
观察使京东总管
春渚纪闻湖州安吉县沈二公者金寇未至梦一僧
告之曰汝前身所杀冤报至矣汝无惧语之曰汝是
燕山府李立否但延颈受刃俟其不杀则前冤解矣
不数日金人奄至果有一少年破门而入见公怒目
以视沈安坐不动仰视之曰汝非燕山府李立耶其
人收刃视之曰我未杀汝汝安知我姓名乡里如是
之详也沈告以梦李叹息曰我以前冤报汝汝后复
杀我冤报转深何时相解今与汝结为义弟兄汝但
安坐无怖我留为汝护至三日贼尽过取资粮金帛
与之而去
金史完颜阿里不孙传上京宣抚使蒲察移剌都改
陕西行省参议官而伯德胡土有异志宣抚使海奴
不迎制使坐而受诏阿里不孙械系之顷之阿里不
孙辄矫制大赦诸道众乃稍安而请罪于朝初留哥
据广宁知广宁府事温迪罕青狗居盖州妻子留广
宁与伯德胡土约为兄弟青狗兵隶阿里不孙内猜
忌不协蒲察移剌都尝奏青狗无隶阿里不孙宣宗
乃诏青狗青狗不受诏阿里不孙杀之胡土乃怨阿
里不孙既而胡土率众伐高丽乃以兵戕杀阿里不
孙
元史哈剌哈孙传哈剌哈孙曾祖启昔礼始事王可
汗脱斡璘王可汗与太祖约为兄弟及太祖得众阴
忌之谋害太祖启昔礼潜以其谋来告太祖乃与二
十余人一夕遁去诸部闻者多归之
明外史明玉珍传徐寿辉以玉珍为陇蜀行省右丞
已而完者都谋复重庆玉珍遣义弟明二御之明二
者黄陂人有智勇玉珍宠爱之使从己姓或呼明三
奴其后复姓名曰万胜二
张居正传冯保客徐爵颇通翰墨居正为擢用至锦
衣卫指挥同知署南镇抚又使苍头游七与结兄弟
有所谋七告爵达之保保有所谋亦如之
□杲传大盗张茂招亡命刘宸刘宠齐彦名辈又结
中官张忠为兄得潜入禁闼杲率壮士数十人直入
茂家捕得之对众剖啖其心而去
明通纪王文保定束鹿人初与中官王诚结为兄弟
谋入阁尝私以语高谷谷亦嫌陈循独见宠任思有
以间之乃疏请增内阁员云不拘繁剧衙门得旨下
内阁推举陈循曰既不拘繁剧衙门则三法司亦可
举乃举都御史萧维祯谷遂举文奏上果用文寻改
文吏部尚书兼翰林学士