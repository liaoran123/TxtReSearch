
　富贵部汇考
书经
　　洪范
九五福一曰寿二曰富

注
富者有廪禄也
大
全
陈氏大猷曰五福寿为先虽
　寿不可无以养其生故富次之
礼记
　　曲礼
问国君之富数地以对山泽之所出

注
数地举其土地之广狭如百里七十里五十里
　各言之也山泽所出如鱼盐蜃蛤金玉锡石之类
　也
问大夫之富曰有宰食力祭器衣服不假

注
宰邑宰也有宰则有采地矣食力谓食下民赋
　税之力衣服祭服也
问士之富以车数对

注
上士三命得赐车马故问士富则以车数对也
问庶人之富数畜以对

注
庶人受田有定制惟畜牧之多寡在乎人故数
　畜以对也
　　祭义
一命齿于乡里再命齿于族三命不齿

注
一命齿于乡里非其乡里则以爵而不以齿可
　知再命齿于族非其族则以爵而不以齿亦可知
　三命不齿虽于其族亦不得而齿之矣则乡里又
　可知此贵贵之义
周礼
　　天官
大宰之职以八柄诏王驭群臣一曰爵以驭其贵

订
义
王昭禹曰先王制爵以待有德德有小大则爵
　有尊卑外之为邦君则有公侯伯子男内之为王
　臣则有公卿大夫士五仪之命见于诸侯五等之
　命见于诸臣皆王之所爵也天下之人苟有之则
　贵无之则贱此所以驭其贵　郑锷曰与以公侯
　伯子男之爵则有为君之贵与以卿大夫士之爵
　则有为臣之贵
二曰禄以驭其富
　王昭禹曰禄以待有功功有多寡则禄有厚薄故
　司勋等其功则王功曰勋终于战功曰多上自国
　君下至庶人有授之田有授之食或相倍蓰或相
　什伯皆王所禄也天下之人苟得之则富不得则
　不富此所以驭其富　郑锷曰与以万锺之禄则
　大焉而富之与以升斗之粟则小焉而富之
以八统诏王驭万民六曰尊贵
　郑康成曰尊贵尊天下之贵者　王昭禹曰爵以
　驭贵朝廷之所尊也驭以尊贵民知爵命之不可
　陵
　　又
以九两系邦国之民二曰长以贵得民
　郑康成曰长诸侯也一邦之贵民所仰也
　　又
九曰薮以富得民
　郑康成曰富谓薮中材物　王昭禹曰所生之物
　充牣繁庶而民取之足以为富故曰以富得民
　　地官
大司徒之职以保息六养万民六曰安富
　郑锷曰富家巨室小民之所依赖资其有余以补
　其不足苟谓其富厚而赋取无艺富者不安小民
　亦失所依非国家之福汉武因豪富筭缗钱中人
　之家大抵皆破而海内萧然盖不知安富之道
尔雅
　　释诂
赈富也

注
谓隐赈富有
疏
皆丰财也

　富贵部艺文二
诗

　　相逢行　　　　　　　　　　汉乐府
相逢狭路间道隘不容车不知何年少夹毂问君家
君家诚易知易知复难忘黄金为君门白玉为君堂
堂上置樽酒作使邯郸倡中庭生桂树华灯何煌煌
兄弟两三人中子为侍郎五日一来归道上自生光
黄金络马头观者盈道傍入门时左顾但见双鸳鸯
鸳鸯七十二罗列自成行音声何噰噰鹤鸣东西厢
大妇织绮罗中妇织流黄小妇无所为挟琴上高堂
丈人且安坐调丝方未央
　　赠郭驸马　　　　　　　　　唐李端
青春都尉最风流二十功成便拜侯金距斗鸡过上
苑玉鞭骑马出长秋熏香荀令偏怜少傅粉何郎不
解愁日暮吹箫杨柳陌路人遥指凤凰楼
　　寓言　　　　　　　　　　　　王维
朱绂谁家子无乃金张孙骊驹从白马出入铜龙门
问尔何功德多承明主恩斗鸡平乐馆射雉上林园
曲陌车骑盛高堂珠翠繁奈何轩冕贵不与布衣言
　　李监宅　　　　　　　　　　　杜甫
尚觉王孙贵豪家意颇浓屏开金孔雀褥隐绣芙蓉
且食双鱼美谁看异味重门阑多喜色女婿近乘龙
　　古意　　　　　　　　　　　　薛据
日中望仙阙轩盖扬飞尘鸣珂初罢朝自言皆近臣
光华满道路意气安可亲归来宴高堂广筵罗八珍
仆妾尽纨绮歌舞夜达晨四时固相代谁能久要津
已看覆前车未见易后轮丈夫须兼济岂能乐一身
君今皆得志肯顾憔悴人
　　放歌行　　　　　　　　　　权德舆
夕阳不驻东流急荣名贵在当年立青春虚度无所
成白首衔悲亦何及拂衣西笑出东山君臣道合俄
顷间一言一笑玉墀上变化生涯如等闲朱门杳杳
列华戟坐中皆是王侯客鸣环动佩暗珊珊骏马花
骢白玉鞍十千斗酒不知贵半醉留宾邀尽欢银烛
煌煌夜将久侍婢金罍泻春酒春酒盛来琥珀光暗
闻兰麝几般香乍看皓腕映罗袖微听清歌发杏梁
双鬟美人君不见一一皆胜赵飞燕迎杯乍举石榴
裙匀粉时交合欢扇未央钟漏醉中闻联骑朝天曙
色分双阙烟云遥霭霭九衢车马乱纷纷罢朝鸣佩
骤归鞍今日还同昨日欢岁岁年年恣游燕出门满
路光辉遍一身自乐何足言九族为荣真可羡男儿
称意须及时闭门下帷人不知年光看逐转蓬尽徒
咏东山招隐诗
　　富平侯　　　　　　　　　　李商隐
七国三边未到忧十三身袭富平侯不收金弹抛林
外却惜银□在井头彩树转灯珠错落绣檀回枕玉
雕锼当关莫报侵晨客新得佳人字莫愁
　　少年　　　　　　　　　　　　前人
外戚平羌第一功生平二十有重封直登宣室螭头
上横过甘泉豹尾中别馆觉来云雨梦后门归去蕙
兰丛霸陵夜猎游田窦不识寒郊自转蓬
　　贵公子　　　　　　　　　　　韦庄
大道青楼御苑东玉栏仙杏压枝红金铃犬吠梧桐
月朱鬣马嘶杨柳风流水带花穿巷陌夕阳和树入
帘栊瑶池宴罢归来醉笑说君王在月宫
　　寄上田仆射　　　　　　　　　韩翃
家封薛县异诸田报主荣亲义两全仆射临戎谢安
石大夫持宪杜延年金装昼出罗千骑玉案晨直
万钱应念一身留阙下阖门遥寄鲁西偏
　　寄令狐尚书　　　　　　　　　前人
立身荣贵复何如龙节红旗从板舆妙略多推霍骠
骑能文独见沈尚书临风高会千门帐映水连营百
乘车他日感恩惭未报举家犹是涸池鱼
　　贵宅　　　　　　　　　　　　曹邺
入门又到门到门戟相对玉箫声尚远疑似人不在
公子厌花繁买药栽庭内望远不上楼中见天外
此地日烹羊无异我食菜自是愁人眼见之若奢泰
　　咏贵游　　　　　　　　　　　姚合
贵游多爱向深春到处香凝数里尘红杏花开连锦
障绿杨阴合拂朱轮凤凰尊畔飞金盏丝竹声中醉
玉人日暮垂鞭共归去西园宾客附龙鳞
　　富贵曲　　　　　　　　　　杜光庭
美人梳洗时满头间珠翠岂知两片云戴却数乡税
　　富贵曲　　　　　　　　　　李咸用
画藻雕山金碧彩鸳鸯迭翠眠晴霭编珠影里醉春
庭团红片下攒歌黛革咽丝烦欢不改缴绛垂缇忽
如晦活花起舞夜春来蜡焰煌煌天日在雪暖瑶杯
凤髓融红拖象筋猩唇细空中汉转星移盖火城拥
出随朝会车如雷兮马如龙鬼神辟易不敢害冠峨
剑重锵环佩步入天门相真宰开口长为爵禄筌回
眸便是公卿罪珍珠索得龙宫贫膏腴刮下苍生背
九野干戈指着心威福满拳犹未快我闻周公贵为
天子弟富有半四海蔑有骄奢贻后悔红锦帐收珊
瑚树碎至今笑石崇王恺
　　富贵曲二首　　　　　　　　僧贯休
有金张族骄奢相续琼树玉堂雕墙绣毂纨绮杂杂
钟鼓合合美人如白牡丹花半日只得舞一曲乐不
乐足不足争教他爱山青水绿
　　又
如神若仙似兰同雪乐戒于极胡不知辍只欲更缀
上落花恨不能把住明月太山肉尽东海酒竭佳人
醉唱敲玉钗折宁知耘田车水翁日日日炙背欲裂
　　贵公子咏　　　　　　　　金元德明
高堂红烛鼓声齐舞遍纤腰月未西一曲缠头一双
锦骝空自惜障泥

　富贵部纪事一
史记五帝本纪帝尧者富而不骄贵而不舒
庄子天地篇尧观乎华华封人曰嘻圣人请祝圣人
使圣人富尧曰辞封人曰富人之所欲也女独不欲
何邪尧曰富则多事非所以养德也故辞封人曰始
我以女为圣人邪今然君子也富而使人分之则何
事之有
史记鲁世家周公戒伯禽曰我文王之子武王之弟
成王之叔父我于天下亦不贱矣
管仲传仲既相齐富拟于公室有三归反坫齐人不
以为侈
左传襄公十五年宋人或得玉献诸子罕子罕弗受
献玉者曰小人怀璧不可以越乡纳此以请死也子
罕置诸其里使玉人为之攻之富而后使复其所按
注卖玉得富
二十三年季氏以公鉏为马正愠而不出闵子马见
之曰子无然祸福无门唯人所召为人子者患不孝
不患无所敬共父命何常之有若能孝敬富倍季氏
可也奸回不轨祸倍下民可也公鉏然之敬共朝夕
恪居官次季孙喜使饮己酒而以具往尽舍旃故公
鉏氏富
二十八年庆封奔吴吴句余予之朱方聚其族焉而
居之富于其旧子服惠伯谓叔孙曰天殆富淫人庆
封又富矣穆子曰善人富谓之赏淫人富谓之殃天
其殃之也其将聚而歼旃
晏子杂下篇庆氏亡分其邑与晏子邶殿其鄙六十
晏子勿受子尾曰富者人之所欲也何独弗欲晏子
对曰庆氏之邑足欲故亡吾邑不足欲也益之以邶
殿乃足欲足欲亡无日矣在外不得宰吾一邑不受
邶殿非恶富也恐失富也且夫富如布帛之有幅焉
为之制度使无迁也夫生厚而用利于是乎正德以
幅之使无黜慢谓之幅利利过则为败吾不敢贪多
所谓幅也
左传昭公元年楚子干奔晋从车五乘叔向使与秦
公子同食皆百人之饩赵文子曰秦公子富叔向曰
底禄以德德钧以年年同以尊公子以国不闻以富
孔子家语子贡问篇南宫敬叔以富得罪于定公奔
卫卫侯请复之载其宝以朝夫子闻之曰若是其货
也丧不若速贫之愈也子游侍曰敢问何谓如此孔
子曰富而不好礼殃也敬叔以富丧矣而又弗改吾
惧其将有后患也敬叔闻之骤如孔氏而后循礼施
散焉
左传定公十三年卫公叔文子朝而请享灵公退见
史而告之史曰子必祸矣子富而君贫罪其及
子乎文子曰然吾不先告子是吾罪也君既许我矣
其若之何史曰无害子臣可以免富而能臣必免
干难上下同之戌也骄其亡乎富而不骄者鲜吾惟
子之见骄而不亡者未之有也戌必与焉及文子卒
卫侯始恶于公叔戌以其富也
哀公五年郑驷秦富而侈嬖大夫也而常陈卿之车
服于其庭郑人恶而杀之子思曰诗曰不解于位民
之攸暨不守其位而能久者鲜矣商颂曰不僭不滥
不敢怠皇命以多福
史记仲尼弟子传子贡好废举与时转货赀常相鲁
卫家累千金
货殖传子赣既学于仲尼退而仕于卫废着鬻财于
曹鲁之间七十子之徒赐最为饶益原宪不厌糟糠
匿于穷巷子贡结驷连骑束帛之币以聘享诸侯所
至国君无不分庭与之抗礼夫使孔子名布扬于天
下者子贡先后之也此所谓得势而益彰者乎
列子杨朱篇卫端木叔者子贡之世也藉其先赀家
累万金不治世故放意所好其生民之所欲为人意
之所欲玩者无不为也无不玩也墙屋台榭园囿池
沼饮食车服声乐嫔御拟齐楚之君焉至其情所欲
好耳所欲听目所欲视口所欲尝虽殊方偏国非齐
土之所产育者无不必致之犹藩墙之物也及其游
也虽山川阻险涂径修远无不必之犹人之行咫步
也宾客在庭者日百数庖厨之下不绝烟火堂庑之
上不绝声乐奉养之余先散之宗族宗族之余次散
之邑里邑里之余乃散之一国行年六十气干将衰
弃其家事都散其库藏珍宝车服妾媵一年之中尽
焉不为子孙留财及其病也无药石之储及其死也
无瘗埋之资一国之人受其施者相与赋而藏之反
其子孙之财焉禽骨厘闻之曰端木叔狂人也辱其
祖矣段干生闻之曰端木叔达人也德过其祖矣其
所行也其所为也众意所惊而诚理所取卫之君子
多以礼教自持固未足以得此人之心也
史记货殖传范蠡既雪会稽之耻乃喟然而叹曰计
然之策七越用其五而得意既已施于国吾欲用之
家乃乘扁舟浮于江湖变名易姓适齐为鸱夷子皮
之陶为朱公朱公以为陶天下之中诸侯四通货物
所交易也乃治产积居与时逐而不责于人故善治
生者能择人而任时十九年之中三致千金再分散
与贫交疏昆弟此所谓富好行其德者也后年衰老
而听子孙子孙修业而息之遂至巨万故言富者皆
称陶朱公
拾遗记范蠡相越日致千金家僮闲筭术者万人收
四海难得之货盈积于越都以为器铜铁之类积如
山之阜或藏之井堑谓之宝井奇容丽色溢于闺房
谓之游宫历古以来未之有也
史记货殖传猗顿用盬盐起按注孔丛曰猗顿鲁之
穷士也耕则常饥桑则常寒闻朱公富往而问术焉
朱公告之曰子欲速富当畜五挬于是乃适西河大
畜牛羊于猗氏之南十年之间其息不可计赀拟王
公驰名天下以兴富于猗氏故曰猗顿
列子说符篇虞氏者梁之富人也家充殷盛钱帛无
量财货无訾登高楼临大路设乐陈酒击博楼上侠
客相随而行楼上博者射明琼张中反两鱼而笑
飞鸢适坠其腐鼠而中之侠客相与言曰虞氏富乐
之日久矣而常有轻易人之志吾不侵犯之而乃辱
我以腐鼠此而不报无以立慬于天下请与若等戮
力一志率徒属必灭其家为等伦皆许诺至期日之
夜聚众积兵以攻虞氏大灭其家
韩子内储说篇靖郭君相齐与故人久语则故人富
史记苏秦传苏秦为从约长并相六国北报赵王乃
行过雒阳车骑辎重诸侯各发使送之甚众拟于王
者周显王闻之恐惧除道使人郊劳苏秦之昆弟妻
嫂侧目不敢仰视俯伏侍取食苏秦笑谓其嫂曰何
前倨而后恭也嫂委蛇蒲服以面掩地而谢曰见季
子位高金多也苏秦喟然叹曰此一人之身富贵则
亲戚畏惧之贫贱则轻易之况众人乎且使我有雒
阳负郭田二顷吾岂能佩六国相印乎于是散千金
以赐宗族朋友
货殖传邯郸郭纵以铁冶成业与王者埒富
乌氏□畜牧及众斥卖求奇缯物间献遗戎王戎王
什倍其偿与之畜畜至用谷量马牛秦始皇帝令□
比封君以时与列臣朝请
巴蜀寡妇清其先得丹穴而擅其利数世家亦不訾
清寡妇也能守其业用财自卫不见侵犯秦皇帝以
为贞妇而客之为筑女怀清台
蜀卓氏之先赵人也用铁冶富秦破赵迁卓氏卓氏
见虏略独夫妻推辇行诣迁处诸迁虏少有余财争
与吏求近处处葭萌唯卓氏曰此地狭薄吾闻汶山
之下沃野下有蹲鸱至死不饥民工于市易贾乃求
远迁致之临邛大喜即铁山鼓铸运筹策倾滇蜀之
民富至僮千人田池射猎之乐拟于人君
宛孔氏之先梁人也用铁冶为业秦伐魏迁孔氏南
阳大鼓铸规陂池连车骑游诸侯因通商贾之利有
游闲公子之赐与名然其赢得过当愈于纤啬家致
富数千金故南阳行贾尽法孔氏之雍容鲁人俗俭
啬而曹邴氏尤甚以铁冶起富至巨万然家自父兄
子孙约俯有拾仰有取贳贷行贾遍郡国邹鲁以其
故多去文学而趋利者以曹邴氏也
齐俗贱奴虏而刁间独爱贵之桀黠奴人之所患也
唯刁间收取使之逐鱼盐商贾之利或连车骑交守
相然愈益任之终得其力起富数千万故曰宁爵毋
刁言其能使豪奴自饶而尽其力
周人既纤而师史尤甚转毂以百数贾郡国无所不
至洛阳街居在齐秦楚赵之中贫人学事富家相矜
以久贾数过邑不入门设任此等故师史能致七千
万
程郑山东迁虏也亦冶铸贾椎髻之民富埒卓氏俱
居临邛
宣曲任氏之先为督道仓吏秦之败也豪杰皆争取
金玉而任氏独窖仓粟楚汉相距荥阳也民不得耕
种米石至万而豪杰金玉尽归任氏任氏以此起富
富人争奢侈而任氏折节为俭力田畜田畜人争取
贱贾任氏独取贵善富者数世然任公家约非田畜
所出弗衣食公事不毕则身不得饮酒食肉以此为
闾里率故富而主上重之
塞之斥也唯桥姚已致马千匹牛倍之羊万头粟以
万锺计
吴楚七国兵起时长安中列侯封君行从军旅赍贷
子钱子钱家以为侯邑国在关东关东成败未决莫
肯与唯无盐氏出捐千金贷其息什之三月吴楚平
一岁之中则无盐氏之息什倍用此富拟关中
梁孝王世家孝王未死时财以巨万计不可胜数及
死藏府余黄金尚四十余万斤他财物称是
武安侯田蚡传武安滋骄治宅甲诸第田园极膏腴
而市买郡县器物相属于道前堂罗钟鼓立曲旃后
房妇女以百数诸侯奉金玉狗马玩好不可胜数
灌夫传夫字仲孺颍阴人也家累数千万食客日数
十百人陂池田园宗族宾客为权利横颍川
外戚世家补传卫青字仲卿以大将军封为长平侯
四子长子伉为侯世子侯世子常侍中贵幸其三弟
皆封为侯各千三百户一曰阴安侯二曰发干侯三
曰宜春侯贵震天下时平阳主寡居当用列侯尚主
主与左右问长安中列侯可为夫者皆言大将军可
主笑曰此出吾家常使令骑从我出入耳奈何用为
夫乎左右侍御者曰今大将军姊为皇后三子为侯
富贵震动天下主何以易之乎
汉书石奋传奋为太子太傅徙为诸侯相奋长子建
次甲次乙次庆皆以驯行孝谨官至二千石于是景
帝曰石君及四子皆二千石人臣尊宠举集其门乃
号奋为万石君孝景季年万石君以上大夫禄归老
于家建元二年长子建为郎中令少子庆为内史建
老白首万石君尚无恙元朔五年卒建哭泣哀思岁
余亦死庆为太仆元狩元年上立太子选群臣可傅
者庆自沛守为太子太傅七岁迁御史大夫元鼎五
年丞相赵周免制诏御史万石君先帝尊之子孙至
孝其以御史大夫庆为丞相封牧丘侯庆为丞相时
诸子孙为小吏至二千石者十三人
汲黯传黯姊子司马安文深巧善宦四至九卿以河
南太守卒昆弟以安故同时至二千石十人
杜周传周为御史大夫始周为廷史有一马及久任
事列三公而两子夹河为郡守家赀累巨万矣
金日磾传赞日磾勒功上将传国后嗣七世内侍何
其盛也
疏广传地节三年立皇太子选广为太傅兄子受为
少傅太子每朝因进见太傅在前少傅在后父子并
为师傅朝廷以为荣
张安世传安世以父子封侯在位太盛乃辞禄诏都
内别藏张氏无名钱以百万数安世尊为公侯食邑
万户然身衣弋绨夫人自纺绩家童七百人皆有手
技作事内治产业累积纤微是以能殖其货富于大
将军光
小学绀珠汉张安世子孙相继自宣元以来为侍中
中常侍诸曹散骑列校尉十余人
搜神记汉宣帝时南阳阴子方者性至孝积恩好施
喜祀腊日晨炊而神形见子方再拜受庆家有
黄羊因以祀之自是已后暴至巨富田七百余顷舆
马仆隶比于邦君子方尝言我子孙必将强大至识
三世而遂繁昌家凡四侯牧守数十故后子孙常以
腊日祀而荐黄羊焉
汉书刘德传德宽厚好施生每行京兆尹事多所平
反罪人家产过百万则以赈昆弟宾客食饮曰富民
之怨也
史丹传鸿嘉元年封丹为武阳侯丹尽得父财身又
食大国邑重以旧恩数见褒赏赏赐累千金僮奴以
百数后房妻妾数十人
张禹传禹为相天子数加赏赐前后数千万禹为人
谨厚内殖货财家以田为业及富贵多买田至四百
顷皆泾渭溉灌极膏腴上贾他财物称是
李寻传帝舅曲阳侯王根为大司马骠骑将军厚遇
寻寻说根曰将军一门九侯二十朱轮汉兴以来臣
子贵盛未尝至此
五行志帝元舅大司马大将军王凤用事封凤母弟
崇为安成侯食邑万户庶弟谭等五人赐爵关内侯
食邑三千户复益封凤五千户悉封谭等为列侯是
谓五侯
宁成传成为中尉抵罪归家称曰仕不至二千石贾
不至千万安可比人乎乃贳貣陂田千余顷假贫民
役使数千家数年会赦致产数千万为任侠持吏长
短出从数十骑其使民威重于郡守
西京杂记茂陵富人袁广汉藏镪巨万家僮八九百
人于北邙山下筑园东西四里南北五里激流水注
其内构石为山高十余丈连延数里养白鹦鹉紫鸳
鸯牦牛青兕奇禽怪兽委积其间积沙为洲屿激水
为波潮其中致江鸥海鹤孕雏产延蔓林池奇树
异草靡不具植屋皆徘徊连属重阁修廊行之移晷
不能遍也
论衡佚文篇扬子云作法言蜀富人钱千万愿载
于书子云不听夫富无仁义之行圈中之鹿栏中之
牛也
西京杂记文帝时邓通得赐蜀铜山听得铸钱文字
肉好皆与天子钱同故富侔人主
汉书班固叙传始皇之末班壹避地于楼烦致马牛
羊数千群值汉初定与民无禁当孝惠高后时以财
雄边
戴良传良曾祖父遵字子高平帝时为侍御史家富
好给施尚侠气食客常三四百人时人为之语曰关
东大豪戴子高
后汉书冯勤传勤曾祖父杨宣帝时为弘农太守有
八子皆为二千石赵魏间荣之号曰万石君焉
樊宏传宏字靡卿南阳湖阳人也世祖之舅其先周
仲山甫封于樊因而氏焉为乡里着姓父重字君云
世善农稼好货殖重性温厚有法度三世共财子孙
朝夕礼敬常若公家其营理产业物无所弃课役童
隶各得其宜故能上下戮力财利岁倍至乃开广田
土三百余顷其所起庐舍皆有重堂高阁陂渠灌注
又池鱼牧畜有求必给尝欲作器物先种梓漆时人
嗤之然积以岁月皆得其用向之笑者咸求假焉赀
至巨万而赈赡宗族恩加乡闾外孙何氏兄弟争财
重耻之以田二顷解其忿讼县中称美推为三老年
八十余终其素所假贷人间数百万遗令焚削文契
债家闻者皆惭争往偿之诸子从□竟不肯受
水经注湖阳东城中有二碑似是樊重碑悉载故吏
人名司马彪曰仲山甫封于樊因氏国焉爰自宅阳
徙居湖阳能治田殖至三百顷起庐舍高楼连阁陂
池灌注竹木成林六畜放牧鱼蠃梨□檀棘桑麻闭
门成市兵弩器械赀至百万其兴工造作为无穷之
巧不可言富拟封君世祖之少数归外氏及之长安
受业赍送甚至世祖即位追爵敬侯诏湖阳为重立
庙置吏奉祠
后汉书郭躬传郭氏自弘后数世皆传法律子孙至
公者一人廷尉七人侯者三人刺史二千石侍中郎
将者二十余人侍御史正监平者甚众
邓禹传邓氏自中兴后累世宠贵凡侯者二十九人
公二人大将军以下十三人中二千石十四人列校
二十二人州牧郡守四十八人其余侍中将大夫郎
谒者不可胜数东京莫与为比
窦融传融长子穆尚内黄公主代友为城门校尉穆
子勋尚东海恭王强女泚阳公主友子固亦尚光武
女涅阳公主显宗即位以融从兄子林为护羌校尉
窦氏一公两侯三公主四二千石皆相与并时自祖
及孙官府邸第相望京邑奴婢以千数于亲戚功臣
中莫与为比

耿弇传弇父况疾病弇兄弟六人皆垂青紫省视医
药当代以为荣
马援传援子防兄弟贵盛奴婢各千人已上资产巨
亿皆买京师膏腴美田又大起第观连阁临道弥亘
街路多聚声乐曲度比诸郊庙宾客奔凑四方毕至
京兆杜笃之徒数百人常为食客居门下刺史守令
多出其家岁时赈给乡闾故人莫不周给
秦彭传彭字伯平扶风茂陵人也自汉兴之后世位
相承六世祖袭为颍川太守与群从同时为二千石
者五人故三辅号曰万石秦氏
孔昱传昱字元世鲁国鲁人也七世祖霸成帝时历
九卿封褒成侯自霸至昱爵位相系其卿相牧守五
十三人列侯七人
折像传像字伯式广汉雒人也其先张江者封折侯
曾孙国为郁林太守徙广汉因封氏焉国生像国有
赀财二亿家僮八百人像幼有仁心不杀昆虫不折
萌芽能通京氏易好黄老言及国卒感多藏厚亡之
义乃散金帛资产周施亲□或谏像曰君三男两女
孙息盈前当增益产业何为坐自殚竭乎像曰昔斗
子文有言我乃逃祸非避富也吾门户殖财日久盈
满之咎道家所忌今世将衰子又不才不仁而富谓
之不幸墙隙而高其崩必疾也智者闻之咸服焉
梁冀传冀大起第舍冀妻孙寿亦对街为宅殚竭土
木互相夸竞堂寝皆有阴阳奥室连房洞户柱壁雕
镂加以铜漆牖皆有绮疏青琐图以云气仙灵台
阁周通更相临望飞梁石磴凌跨水道金玉珠玑异
方珍怪充积藏室远致汗血名马又广开园囿采土
筑山十里九□以象二崤深林绝涧有若自然奇禽
驯兽飞走其间冀寿共乘辇车张羽盖饰以金银游
观第内多从娼妓鸣钟吹管酣讴竟路或连继日夜
以骋娱恣客到门不得通皆请谢门者门者累千金
又多拓林苑禁同王家西至弘农东界荥阳南极鲁
阳北达河淇包含山薮远带丘荒周旋封域殆将千
里冀一门前后七封侯三皇后六贵人二大将军夫
人女食邑称君者七人尚公主三人其余卿将尹校
五十七人在位二十余年穷极满盛威行内外百寮
侧目莫敢违命
三辅决录平陵士孙奋字景卿少为郡五官掾起宅
得钱赀至一亿七千万富闻京师而性俭□常宿客
舍雇钱甚少主人曰君士大夫惜钱如此欲作士孙
景卿耶不知实是景卿从子端梁冀掾冀素闻奋富
且□乃从奋贷钱五千万奋知冀贪暴畏之以三千
万与冀大怒乃告郡诈认奋母为守官藏婢云盗白
珠十斛紫金千万收拷奋兄弟死狱中财赀尽没
后汉书耿恭传耿氏自中兴已后迄建安之末大将
军二人将军九人卿十三人尚公主三人列侯十九
人中郎将护羌校尉及刺史二千石数十百人遂与
汉兴衰云
袁安传安子京京子汤汤子逢逢弟隗少历显官先
逢为三公时中常侍袁赦隗之宗也用事于中以逢
隗世宰相家推崇以为外援故袁氏贵宠于世富奢
甚不与他公族同
拾遗记郭况光武皇后之弟也累金数亿家僮四百
余人以黄金为器攻冶之声震于都鄙时人谓郭氏
之室不雨而雷言其铸锻之声盛也庭中起高阁长
庑置衡石于其上以称量珠玉也阁下有藏金窟列
武士以卫之错杂宝以饰台榭悬明珠于四垂昼视
之如星夜望之如月里语曰洛阳多钱郭氏室夜月
昼星富无匹其内宠者皆以玉器盛食故东京谓郭
氏家为琼厨金穴况小心畏慎虽居富势闭门优游
未曾干世事为一时之智也
魏典略公沙穆字文人北海胶东人也体履清直兼
学多文隐居东莱山中桓帝时有富人王仲者谓穆
曰今多以赀仕吾奉子以百万唯子所用穆答曰斯
意厚矣夫富贵在天得之有命以贿求爵奸莫大焉
郡举孝廉除郎中以高第为光禄主簿
魏志袁绍传绍高祖父安为汉司徒自安以下四世
居三公位由是势倾天下
后汉书杨修传自震至彪四世太尉德业相继与袁
氏俱为东京名族云
魏志董卓传卓筑郿坞高与长安城埒积谷为三十
年储云事成雄据天下不成守此足以毕老注英雄
记曰郿坞中金有二三万斤银八九万斤珠玉锦绣
奇玩杂物皆山崇阜积不可知数
温恢传恢父恕为涿郡太守卒恢年十五送丧还归
乡里内足于财恢曰世方乱安以富为一朝尽散振
施宗族州里高之比之郇越
张既传注魏略曰既世单家富为人有容仪少小工
书疏为郡门下小吏而家富自惟门寒念无以自达
乃常畜好刀笔及版奏伺诸大吏有乏者辄给与以
是见识焉
崔琰传注魏略曰娄圭字子伯吴书曰曹公宠秩子
伯家累千金曰娄子伯富乐于孤但势不如孤耳
英雄记钞曹纯字子和年十四而丧父与同产兄仁
别居承父业富于财僮仆人客以百数纯纲纪督御
不失其理乡里咸以为能
蜀志麋竺传竺祖世货殖僮客万人赀产巨亿
吴志士燮传燮迁交趾太守弟壹领合浦太守次弟
徐闻令领九真太守弟武领南海太守燮兄弟
并为列郡雄长一州偏在万里威尊无上出入鸣钟
磬备具威仪笳箫鼓吹车骑满道胡人夹毂焚烧香
者常有数十妻妾乘辎軿子弟从兵骑当时贵重震
服百蛮尉他不足逾也
鲁肃传肃富于财性好施与尔时天下已乱肃不治
家事大散财货摽卖田地以赈穷敝结士为务甚得
乡邑欢心周瑜为居巢长将数百人故过候肃并求
资粮肃家有两囷米各三千斛肃乃指一囷与周瑜
瑜益知其奇也遂与同行到吴时孙策已薨权尚住
吴瑜因荐肃才宜佐时当广求其比以成功业不可
令去也权即见肃与语甚悦之张昭非肃权不以介
意赐肃母衣服帷帐居处杂物富拟其旧
魏志曹洪传洪家富而性吝啬文帝少时假求不称
常恨之遂以舍客犯法下狱当死群臣并救莫能得
卞太后谓郭后曰令曹洪今日死吾明日□帝废后
矣于是泣涕屡请乃得免官削爵土按注魏略曰文
帝收洪时曹真在左右请之曰今诛洪洪必以真为
谮也帝曰我自治之卿何豫也会卞太后责怒帝言
梁沛之间非子廉无有今日诏乃释之犹尚没入其
财产太后又以为言后乃还之初太祖为司空时以
己率下每岁发调使本县平赀于时谯令平洪赀财
与公家等太祖曰我家赀那得如子廉邪文帝在东
宫尝从洪贷绢百匹洪不称意及洪犯法自分必死
既得原喜上书谢曰臣少不由道过在人伦长窃非
任遂蒙含贷性无检度知足之分而有豺狼无厌之
质老惛倍贪触突国网罪迫三千不在赦宥当就辜
诛弃诸市朝犹蒙天恩骨肉更生臣仰视天日愧负
灵神俯惟愆阙惭愧怖悸不能雉经以自裁割谨涂
颜阙门拜章陈情
魏文帝典论雒阳郭珍居财巨亿每暑夏召客侍婢
数千盛装饰披罗縠使之进酒
吴志诸葛瑾传注吴书曰初瑾为大将军而弟亮为
蜀丞相二子恪融皆典戎马督领将帅族弟诞又显
名于魏一门三方为冠盖天下荣之
孙綝传綝迁大将军假节封永宁侯负贵倨傲多行
无礼使弟威远将军据入苍龙宿卫弟武卫将军恩
偏将军干长水校尉闿分屯诸营欲以专朝自固亮
内嫌綝綝废亮征立琅邪王休休以大将军为丞相
荆州牧食五县恩为御史大夫卫将军据右将军皆
县侯干杂号将军亭侯闿亦封亭侯綝一门五侯皆
典禁兵权倾人主自吴国朝臣未尝有也
孙亮全夫人传夫人全尚女也夫人立为皇后以尚
为城门校尉封都亭侯代滕引为太常卫将军进封
永平侯录尚书事时全氏侯有五人并典兵马其余
为侍郎骑都尉宿卫左右自吴兴外戚贵盛莫及

　富贵部总论
孝经
　　诸侯章
在上不骄高而不危制节谨度满而不溢高而不危
所以长守贵也满而不溢所以长守富也富贵不离
其身然后能保其社稷而和其民人
孔子家语
　　六本
孔子曰以富贵而下人何人不尊以富贵而爱人何
人不亲发言不逆可谓知言矣言而众向之可谓知
时矣是故以富而能富人者欲贫不可得也以贵而
能贵人者欲贱不可得也以达而能达人者欲穷不
可得也
孔丛子
　　公仪篇
子思曰吾之富贵甚易而由不能夫不取于人谓之
富不辱于人谓之贵不取不辱其于富贵庶矣哉
说苑
　　贵德
楚王问庄辛曰君子之行奈何庄辛对曰居不为垣
墙人莫能毁伤行不从周卫人不能暴害此君子之
行也楚王复问君子之富奈何对曰君子之富假贷
人不德也不责也其食饮人不使也不役也亲戚爱
之众人喜之不肖者事之皆欲其寿乐而不伤于患
此君子之富也楚王曰善
韩诗外传
　　论富贵
福生于无为而患生于多欲知足然后富从之德宜
君人然后贵从之故贵爵而贱德者虽为天子不尊
矣贪物而不知止者虽有天下不富矣夫土地之生
不益山泽之出有尽怀不富之心而求不益之物挟
百倍之欲而求有尽之财是桀纣之所以失其位也
诗曰大风有隧贪人败类
无能子
　　质妄篇
天下人所共趋之而不知止者富贵尔所谓富贵者
足于物尔夫富贵之亢极者大则帝王小则公侯而
已岂不以被冕处宫阙建羽葆警跸故谓之帝王
耶岂不以戴簪缨喧车马仗旌旃铁钺故谓之公侯
耶不饰之以冕宫阙羽葆警跸簪缨车马铁钺又
何有乎帝王公侯哉夫冕羽葆簪缨铁钺旌旃车
马皆物也物足则富贵富贵则帝王公侯故曰富贵
者足物尔夫物者人之所能为者也自为之反为不
为者感之乃以足物者为富贵无物者为贫贱于是
乐富贵耻贫贱不得其乐者无所不至自古及今醒
而不悟壮哉物之力也矢
册府元龟
　　富
洪范之述五福其二曰富仲尼亦云富人之所欲也
故润屋之训见纪于策书素封之重非藉乎禄位又
何况编列之户以财力相君游谈之士以贫贱为耻
者哉三代以下乃有陪臣拟于公室匹夫敌于国君
财力雄于京师射猎比于王者莫不藉其世资因其
邑入占山泽之货凭商贾之业或深耕以多积或居
物而射利以至权倍称之息广畜牧之术精于方伎
处于浩穰以致夫生生之厚焉然而老氏戒乎多藏
仲尼鄙其不义自非保之以礼节约之以寻幅又曷
能免充诎之诮逃偏重之衅哉
　　荣遇
易曰崇高莫大于富贵诗曰为龙为光盖士之趋世
者或道合时主或功济大业然后享丰禄齿高位泽
及于宗党宠被于闺壸度越群品垂为美谈者斯有
之矣若乃出于困辱奋自卑□终以贵盛申其志节
以至期运亨会势望熏灼明诏敦奖徽美举集或粲
服归于故郡或荣养及于庭闱或展墓以达永怀或
即家而为公府至乃父子更任于剧职宗戚迭处于
要任以壮齿而跻显仕因请老而还旧贯中外更践
便蕃增秩时君异其恩礼举将更其出处斯皆才命
胥契福禄来同致光景之振耀耸人伦之钦慕非夫
保若惊之训得持盈之道又曷能克终而寡悔哉
周子通书
　　富贵
君子以道充为贵身安为富故常泰无不足而铢视
轩冕尘视金玉其重无加焉尔
　此理易明而屡言之欲人有以真知道义之重而
　不为外物所移也
清暑笔谈
　　论处富贵
富者怨之府贵者危之机此为富贵而处之不以其
道者言之也乃若处荣利而不专履盛满而知止持
盈守谦何怨府危机之有

　富贵部杂录
易经蹇象利见大人以从贵也
系辞上传崇高莫大乎富贵
礼记郊特牲天下无生而贵者也
儒行儒有不宝金玉而忠信以为宝不祈土地立义
以为土地不祈多积多文以为富
祭义贵贵为其近于君也
殷人贵富而尚齿
坊记□席之上让而坐下民犹犯贵
管子五辅篇贫富有度礼之经也贫富无度则失贫
富失而国不乱者未之有也
治国篇凡治国之道必先富民民富则易治也民贫
则难治也奚以知其然也民富则安乡重家安乡重
家则敬上畏罪敬上畏罪则易治也民贫则危乡轻
家危乡轻家则敢陵上犯禁陵上犯禁则难治也故
治国常富而乱国常贫是以善为国者必先富民然
后治之昔者七十九代之君法制不一号令不同然
俱王天下者何也必国富而粟多也
国蓄篇民富则不可以禄使也贫则不可以罚威也
法令之不行万民之不治贫富之不齐也
邓析子与贵者言依于势
文子微明篇帝王富其民霸主富其地危国富其吏
治国若不足亡国囷仓虚
庄子至乐篇天下之所尊者富贵也富者苦身疾作
多积财而不得尽用其为形也亦外矣贵者夜以继
日思虑善否其为形也亦疏矣
荀子儒效篇今有人于此屑然藏千镒之宝虽行贷
而食人谓之富矣彼宝也者衣之不可衣也食之不
可食也然而人谓之富何也岂不大富之器诚在此
也是杅杅亦富人已岂不贫而富矣哉
王制篇修礼者王为政者强取民者安聚敛者亡故
王者富民霸者富土仅存之国富大夫亡国富筐箧
实府库筐箧已富府库已实而百姓贫夫是之谓上
溢而下漏
大略篇仁义礼善之于人也譬之若货财粟米之于
家也多有之者富少有之者贫至无有者穷
韩子备内篇舆人成舆则欲人之富贵也非舆人仁
也人不贵则舆不售
解老篇人有福则富贵至富贵至则衣食美衣食美
则骄心生骄心生则邪僻而动弃理行邪僻则身死
夭动弃理则无成功
汉书张良传良曰良家世相韩及韩灭不爱万金之
资为韩报仇强秦天下震动今以三寸舌为帝者师
封万户位列侯此布衣之极于良足矣
错传人情莫不欲富三王厚而不困也
刘向传向上封事曰王氏一姓乘朱轮华毂者二十
三人青紫貂蝉充盈幄内鱼鳞左右
杨恽传恽报孙会宗书曰恽家方隆盛时乘朱轮者
十人位在列卿爵为通侯总领从官与闻政事
扬雄解嘲篇吾闻上世之士人纲人纪生则上尊人
君下荣父母析人之圭儋人之爵怀人之符分人之
禄纡青拖紫朱丹其毂
后汉书樊宏传宏常戒其子曰富贵盈溢未有能终
者吾非不喜荣势也天道恶满而好谦前世贵戚皆
明戒也保身全己岂不乐哉
盐铁论不义而富无名而贵仁者不为也
古者无出门之祭今富者祈名岳望山川椎牛击鼓
戏倡舞像中者南居当路水上云台屠牛杀狗鼓瑟
吹笙
古人无杠樠之寝□栘之案今富者黼绣帏幄涂屏
错跗中者锦绨高张采画丹漆
古者无茵席之加旃蒻之美今富者绣茵翟柔蒲子
露林中者皮代旃阘坐平管
古者土鼓□枹击木拊石以尽其欢无要妙之音变
羽之转今富者钟鼓五乐歌儿数曹中者鸣竽调瑟
郑舞赵讴
古者庶人鹿菲草芰缩丝尚韦而已今富者革中名
工轻靡使容纨里紃下越端纵缘中者邓里间作蒯
苴秦坚婢妾韦沓丝履走者茸芰狗官
论衡骨相篇富贵之家役使奴僮育养牛马必有与
众不同者矣僮奴则有不死亡之相牛马则有数字
乳之性田则有种孳速熟之谷商则有居善疾售之
货
抱朴子贵游子弟生乎妇人之手忧惧未尝经心或
未免襁褓而加青紫之秩纔胜衣冠而居宠荣之位
专生杀之权操黜陟之柄诚可畏矣
后山诗话唐语曰二十四考中书令谓汾阳王也而
无其对或以问平甫平甫应声曰万八千户冠军侯
不唯对偶精切其贵亦相当也
清波杂志生而富贵穷奢极欲无功无德而享官爵
又求长寿当如贫贱者何若又使之永年为造物者
无乃太不均乎履富贵者其可不思持之以德
释常谈家富谓之润屋曾子曰德润于身富润于屋
经鉏堂杂志贵人十反夜当卧而饮宴早当起而醉
卧心当逸而劳身当劳而逸吝束修不请师教子弟
而以大钱顾教声妓药饵无病而服有病不肯服果
蔬尚新不待熟食物取细失正味山水不喜真境而
喜图画器用不贵金银而贵铜
笔畴郄昭子其富半公室其家半三军厥后身尸于
朝宗灭于绛何邪不能处富贵也夫违谦越礼而欲
长保其富贵得乎周公以王室至亲居冢宰之位至
富贵也而不害于圣人岂非能处富贵者不以富贵
而怵其心哉君子未尝有心于富贵也愈富贵而德
愈修愈尊崇而德愈执非保其富贵尊崇也知富贵
尊崇为无情之物易为孽也古人有言人主恩私何
由可保万一披猖求退无地呜呼可畏也已可悲也
已
富贵不祥之器也古之君子不得已受之是以兢兢
以守之业业以保之者非畏富贵之去也惧祸患随
之也今之人骤得富贵则遽易其志虑荧惑其心身
无所不为矣殊不知高明之家鬼瞰其室焉能保其
富贵哉此陈婴之母所以贤哉
贤奕今夫富人必居四通五达之都使其财布出于
天下然后可以收天下之利有小丈夫者得一金椟
而藏诸家拒户而守之呜呼是求不失也非求富也
大盗至而取之又焉知其果不失也
野客丛谈前汉书石奋及长子建次甲次乙次庆皆
官至二千石景帝曰君及四子皆二千石人臣尊宠
乃举集其门号奋为万石君严延年兄弟五人皆至
大官东海号其母曰万石严妪此外无闻后汉冯勤
曾祖父易宣帝时为弘农太守有子八人皆为二千
石赵魏间荣之号曰万石君父子九人皆为二千石
几二万石矣殆不止万石而已其门户显荣又过于
严石二家而前书不载今人第知有一万石君有一
万石妪而莫知此也
皇朝盛事尚书宰执大臣汉则杨震四公唐则张嘉
贞三相耳国朝犹不易得唯南京兵部尚书林公瀚
瀚子南京礼部尚书庭机庭机子南京礼部尚书
国朝以进士为荣海内世家三代中进士者固多只
祖孙父子相见者绝少惟福建候官县林春泽正德
甲戌进士为建昌太守子应亮嘉靖壬辰进士为户
部侍郎孙如楚嘉靖乙丑进士为广东提学副使浙
江乌程县董份嘉靖辛丑进士为礼部尚书子道醇
万历癸未进士为给事中孙嗣成万历庚辰进士为
礼部郎中祖孙父子俱在一堂乃稀有之事而林氏
尢享上寿建昌一百四岁侍郎八十岁学宪自广东
告归侍养尤难得
玉笑零音善富者羞德之不积不羞金之不积善贵
者耻德之不伙不耻禄之不伙德以聚金则满不扑
德以居禄则鼎不颠

　富贵部外编
搜神记魏郡张奋者家本巨富忽衰老财散遂卖宅
与陈应应入居举家病疾转卖邻人阿文文先独持
大刀暮入北堂中梁上至三更竟忽有一人长丈余
高冠黄衣升堂呼曰细腰细腰应诺曰舍中何以有
生人气也答曰无之便去须臾有一高冠青衣者次
之又有高冠白衣者问答并如前及将曙文乃下堂
中如向法呼之问曰黄衣者为谁曰金也在堂西壁
下青衣者为谁曰钱也在堂前井边五步白衣者为
谁曰银也在墙东北角柱下汝复为谁曰我杵也今
在下及晓文按次掘之得金银五百斤钱十万贯
仍取杵焚之由此大富宅遂清宁
庐陵欧明从贾客道经彭泽湖每以舟中所有多少
投湖中云以为礼积数年后复过忽见湖中有大道
上多风尘有数吏乘车马来候明云是青洪君使要
须臾达见有府舍门下吏卒明甚怖吏曰无可怖青
洪君感君前后有礼故要君必有重遗君者君勿取
独求如愿耳明既见青洪君乃求如愿使逐明去如
愿者青洪君婢也明将归所愿辄得数年大富
搜神后记庐陵巴丘人文晁者世以田作为业年常
田数十顷家渐富晋太元初秋收已过刈获都毕明
旦至田禾悉复满湛然如初即便更获所获盈仓于
此遂为巨富
稽神录汀州有林氏其先尝为郡守罢任家居一日
天忽雨钱充积其家林氏乃整衣冠仰天而祝曰非
常之事必将为祸于此速止林氏之福也应声而止
所收已巨万至今为富人云
伪吴杨行密初定扬州远方居人稀少烟火不接有
康氏者以佣贷为业僦一室于太平坊空宅中康晨
出未返其夕生一子方席□忽有一异人赤面朱衣
冠据门而坐妻惊怖久之乃走如舍西訇然有声康
适归欲至家而路左忽有钱五千羊半樽酒在焉
伺之久无行人因持之归妻亦告其所见即往舍西
寻之乃一金人仆于草间亦曳之归因烹羊饮酒得
以周给自是出入获富日以利赡而金人留为家宝
所生子名曰平平及长遂为富人有李浔者为江都
令行县至新宁乡见大家即平平家也其父老为李
言如此
江南陈浚尚书自言其诸父在乡里好为诗里人谓
之陈白舍人比之乐天也性□简喜宾客尝有二道
士一黄衣一白衣诣其家求舍舍之厅事夜分闻二
客□坏訇然有声久之若无人者秉烛视之见白衣
人卧于壁乃银人也黄衣人不复见矣自是丰富
建安有人村居者常使一小奴出城市经过舍南大
冢冢旁恒有一黄衣人与之较力为戏其主因归迟
将责之奴以实告往觇之信然一日挟挝而往伏于
草间小奴至黄衣儿复出即起击之应手而仆乃金
儿也因持而归家遂殷富
庐州军吏蔡彦卿为拓皋将暑夜坐镇门外纳凉忽
见道南桑林中有白衣妇人独舞就视即灭明夜彦
卿扶杖先往伏于草间久之妇人复出而舞即击之
坠地乃白金一饼复掘地获银数千两遂致富裕云

　富贵部纪事二
晋书汝南王亮传亮母伏太妃常有小疾祓于洛水
兄弟三人侍从并持节鼓吹震耀洛滨武帝登陵云
台望见曰伏妃可谓富贵矣
罗尚传尚为益州刺史性贪蜀人言曰尚之富拟鲁
卫家成市里贪如豺狼无复极已
世说司徒王戎既贵且富区宅僮牧膏田水碓之属
洛下无比契疏鞅掌每与夫人烛下散筹筭计
孙皓问丞相陆凯曰卿一宗在朝有几人陆曰二相
五侯将军十余人皓曰盛哉
晋书石崇传崇财产丰积室宇宏丽后房百数皆曳
纨绣珥金翠丝竹尽当时之选庖膳穷水陆之珍与
贵戚王恺羊琇之徒以奢靡相尚恺以澳釜崇以
蜡代薪恺作紫丝布步障四十里崇作锦步障五十
里以敌之崇涂屋以椒恺用赤石脂崇恺争豪如此
武帝每助恺尝以珊瑚树赐之高二尺许枝柯扶□
世所罕比恺以示崇崇便以铁如意击之应手而碎
恺既惋惜又以为嫉己之宝声色方厉崇曰不足多
恨今还卿乃命左右悉取珊瑚树有高三西尺者六
七株条干绝俗光彩耀日如恺比者甚众恺恍然自
失矣崇为客作豆粥咄嗟便办每冬得韭尝与
恺出游争入洛城崇牛迅若飞禽恺绝不能及恺每
以此三事为恨乃密货崇帐下问其所以答曰豆至
难煮豫作熟末客来但作白粥以投之耳韭是
捣韭根杂以麦苗耳牛奔不迟良由驭者逐不及反
制之可听蹁辕则駃矣于是悉从之遂争长焉崇后
知之因杀所告者尝与王敦入太学见颜回原宪之
像顾而叹曰若与之同升孔堂去人何必有间敦曰
不知余人云何子贡去卿差近崇正色曰士当声名
俱泰何至瓮牖哉其立意类此赵王伦矫诏收崇及
潘岳欧阳建等崇正宴于楼上介士到门崇谓绿珠
曰我今为尔得罪绿珠泣曰当效死于官前因自投
于楼下而死崇曰吾不过流徙交广耳及车载诣东
市崇乃叹曰奴辈利吾家财收者答曰知财致害何
不早散之崇不能答崇母兄妻子无少长皆被害死
者十五人崇时年五十二初崇家稻米饭在地经宿
皆化为螺时人以为族灭之应有司簿阅崇水碓三
十余区苍头八百余人他珍宝货贿田宅称是
王国宝传国宝贪纵聚敛不知纪极后房伎妾以百
数珍玩充满其室
搜神记元康中娄县怀瑶家忽闻地中有犬声掘之
得犬子雌雄各一长老或云此名犀犬得之者令家
富昌
周啧者贫而好道夫妇夜耕困息卧梦天公过而
哀之敕有以给与司命按禄籍云此人相贫限不过
此唯有张车子应赐钱千万车子未生请以借之天
公曰善曙觉言之于是夫妇戮力昼夜治生所为辄
得赀至千万先时有张妪者常往周家佣赁野合有
身月满当孕便遣出外驻车屋下产得儿主人往视
哀其孤寒作糜粥食之问当名汝儿作何妪曰今在
车屋下而生梦天告之名为车子周乃悟曰吾昔梦
从天借钱外白以张车子钱贷我必是子也财当归
之自是居日衰减车子长大富于周家
京兆长安有张氏独处一室有鸠自外入止于□张
氏祝曰鸠来为我祸也飞上承尘为我福也即入我
怀鸠飞入怀以手探之则不知鸠之所在而得一金
钩遂宝之自是子孙渐富赀财万倍蜀贾至长安闻
之乃厚赂婢婢窃钩与贾张氏既失钩渐渐衰耗而
蜀贾数罹穷厄不为己利或告之曰天命也不可力
求于是钩以反张氏张氏复昌故关西称张氏传
钩云
晋书周札传札迁右将军会稽内史时札兄靖子懋
晋陵太守清流亭侯懋弟筵征虏将军吴兴内史筵
弟赞大将军从事中郎武康县侯赞弟缙太子文学
都乡侯次兄子勰临淮太守乌程公札一门五侯并
居列位吴士贵盛莫与为比王敦深忌之
曲允传允金城人也与游氏世为豪族西州为之语
曰曲与游牛羊不数头南开朱门北望青楼
和峤传峤家产丰富拟于王者然性至吝以是获讥
于世杜预以为峤有钱癖
陶侃传侃平襄阳拜大将军季年怀止足之分不与
朝权然媵妾数十家僮千余珍奇宝货富于天府
晋书卞壸传壸祖统琅邪内史父粹以清辨鉴察称
兄弟六人并登宰府世称卞氏六龙
珍珠船石晋吐谷浑酋长白承福家甚富饲马用银
槽
晋中兴书上党鲍瑗家多丧疾贫苦尝就卜淳于智
智作卦成曰君宅东北有大桑树君至市入门数十
步当有一人将新马鞭就买者以悬此桑树三年当
暴得财也瑗承其言诣市果得马鞭悬之三年后浚
井得钱千万铜铁杂器复可二千余万于是家业用
饶
异苑晋义熙初晋陵薛愿有虹饮其釜澳须臾响
便竭愿辇酒灌之随投随涸便吐金满釜于是灾弊
日祛而丰富岁臻
晋书刁逵传逵字伯道逵弟畅字仲远次子弘字叔
仁并历显职隆安中逵为广州刺史领平越中郎将
假节畅为始兴相弘为冀州刺史兄弟子侄并不拘
名行以货殖为务有田万顷奴婢数千人余资称是
桓元篡位以逵为西中郎将豫州刺史镇历阳畅右
卫将军弘抚军桓修司马刘裕起义斩桓修时畅弘
谋起兵袭裕裕遣刘毅讨之畅伏诛弘亡不知所在
逵斩于石头刁氏遂灭刁氏素殷富奴客纵横固吝
山泽为京口之蠹裕散其资蓄令百姓称力而取之
弥日不尽时天下饥弊编户赖之以济焉
幽明录余杭人沈纵家素贫与父同入山得一玉豚
从此所向如意田蚕并收家遂富
海陵人黄寻先居家卑贫常因大风雨散钱飞至其
家皆拾而得之寻巨富钱数至千万
异苑晋陵曲阿汤贶财数千万三吴人多取其直为
商贾治生辄得倍直或行长江卒遇暴风及劫盗者
若投贶钱多获免济贶死后先所埋金皆移去邻人
陈家陈尝晨起见门外忽有百许万镪封题是汤贶
姓字然后知财物聚散必由天运乎
南史到撝传撝资藉豪富厚自奉养供一身一月十
万宅宇山池伎妾姿艺皆穷上品
徐湛之传湛之迁太子詹事加侍中产业甚厚室宇
园池贵游莫及伎乐之妙冠绝一时门生千余皆三
吴富人子资质端美衣服鲜丽每出入行游涂巷盈
满泥雨日悉以后车载之文帝每嫌其侈纵时安成
公何勖无忌之子临汝公孟灵休昶之子也并名奢
豪与湛之以肴膳器服车马相尚都下为之语曰安
成食临汝饰湛之美兼何孟
沈攸之传攸之为荆州刺史朝廷制度无所遵奉富
贵拟于王者夜中诸厢廊燃烛达旦后房服珠玉者
数百人皆一时绝貌
南齐书虞悰传悰会稽余姚人也为豫章内史悰治
家富殖奴婢无游手虽在南土而会稽海味无不毕
致焉
南史梁武帝本纪齐明帝崩遗诏以帝为都督雍州
刺史时扬州刺史始安王遥光尚书令徐孝嗣右仆
射江祏右将军萧坦之侍中江祀卫尉刘暄更直内
省分日帖敕世所谓六贵
临川静惠王宏传宏以介弟之贵无佗量能恣意聚
敛库室垂有百间在内堂之后关钥甚严有疑是铠
仗者密以闻武帝于友于甚厚殊不悦宏爱妾江氏
寝膳不能暂离上佗日送盛馔与江曰当来就汝欢
宴唯携布衣之旧射声校尉丘佗卿往与宏及江大
饮半醉后谓曰我今欲履行汝后房便呼后合舆径
往屋所宏恐上见其贿货颜色恐惧上意弥言是仗
屋屋检视宏性爱钱百万一聚黄榜标之千万一库
悬一紫标如此三十余间帝与佗卿屈指计见钱三
亿余万余屋贮布绢丝绵漆蜜纻蜡朱砂黄屑杂货
但见满库不知多少帝始知非仗大悦谓曰阿六汝
生活大可方更剧饮至夜举烛而还兄弟情方更敦
睦宏都下有数十邸出悬钱立券每以田宅邸店悬
上文券期讫便驱券主夺其宅都下东土百姓失业
非一帝后知制悬券不得复驱夺自此后贫庶不复
失居业晋时有钱神论豫章王综以宏贪吝遂为钱
愚论其文甚切帝知以激宏宣旨与综天下文章何
限那忽作此虽令急毁而流布已远宏深病之聚敛
稍改
庐陵威王续传续多聚马仗蓄养趫雄耽色爱财极
意收敛仓储库藏盈溢临终有启遣中录事参军谢
宣融送所上金银器千余件武帝始知其富以为财
多德寡因问宣融曰王金尽于此乎宣融曰此之谓
多安可加也夫王之过如日月之蚀欲令陛下知之
故终而不隐帝意乃解
梁书朱异传异居权要三十余年特被宠任历官自
员外常侍至侍中四官皆珥貂自右卫率至领军四
职□驱卤簿近代未之有也异及诸子自潮沟列宅
至青溪其中有台池玩好每暇日与宾客游焉四方
所馈财货充积性□啬未尝有散施厨下珍羞腐烂
每月常弃十数车虽诸子别房亦不分赡
张绾传绾徙御史中丞大同四年元日旧制仆射中
丞坐位东西相当时绾兄缵为仆射及百司就列兄
弟导驺分趋两陛前代未有也时人荣之
隋书何妥传妥父细胡通商入蜀遂家郫县事梁武
陵王纪主知金帛因致巨富号为西州大贾
南史徐君蒨传君蒨为梁湘东王镇西谘议参军颇
好声色侍妾数十皆佩金翠曳罗绮服玩悉以金银
时襄阳鱼弘亦以豪侈称于是府中谣曰北路鱼南
路徐然其服玩次于弘也
孙玚传玚居家颇失于侈家庭穿筑极林泉之致歌
童舞女当世罕俦宾客填门轩盖不绝
陈书袁宪传宪迁右仆射参掌选事先是宪长兄简
懿子为左仆射宪为右仆射朝廷荣之
魏书崔元伯传崔和平昌太守家巨富而性吝啬埋
钱数百斛其母李春思菫惜钱不买
崔浩传浩白马公元伯之长子太宗初拜博士祭酒
赐爵武城子常授太宗经书每至郊祠父子并乘轩
轺时人荣之
孙惠蔚传惠蔚延昌二年封枣强县开国男食邑二
百户肃宗初出为平东将军济州刺史还京除光禄
大夫魏初已来儒生寒官惠蔚最为显达
毕众敬传众敬为兖州刺史征还京师子元宾拜兖
州刺史父子相代为本州当世荣之众敬善持家业
尤能督课田产大致储积
莫含传含家世货殖赀累巨万
外戚于栗磾传自栗磾至劲累世贵盛一皇后四赠
公三领军二尚书令三开国公劲虽以后父但以顺
后早崩竟不居公辅
隋书王辨传辨祖训以行商致富魏世出粟助给军
粮为假清河太守
伽蓝记洛阳大市东有通商逵货二里里内之人尽
皆工巧屠贩为生资财巨万有刘宝者最为富室州
郡都会之处皆立一宅各养马一匹至于盐粟贵贱
市价高下所在一例舟车所通人迹所履莫不商贩
焉是以海内之货咸萃其庭产匹铜山家藏金穴宅
宇逾制楼观出云车马服饰拟于王者别有准财金
肆二里富人在焉凡此十里多诸工商货殖之民千
金比屋层楼对出重门启扇阁道交通迭相临望金
银缇绣奴婢裳衣五味八珍仆隶毕口神龟年中以
工商上僭议不听衣金银缇绣虽立此制竟不施行
高阳王雍为丞相给羽葆鼓吹虎贲班剑百人贵极
人臣富兼山海居止第宅匹于帝宫白殿丹楹窈窕
连亘飞檐峻宇轇轕周通僮仆六千妓女五百隋珠
照日罗衣从风自汉晋以来诸王豪侈未有也出则
鸣驺御道文物成行铙吹发响笳声哀转入则歌姬
舞女繁竹吹笙丝管迭奏连宵尽日其竹林鱼池侔
于禁苑芳草如积珍木连阴雍嗜口味厚自奉养一
食必以数万钱为限海陆珍羞方丈于前陈留侯李
崇谓人曰高阳一食敌我千日崇为尚书令仪同三
司亦富倾天下僮仆千人而性多俭□恶衣粗食常
无肉味止有韭薤崇客李元佑语人云李令公一食
十八种人问其故元佑曰二韭一十八闻者大笑世
人即以讥骂
当时四海晏清八荒率职珠囊纪庆玉烛调辰百姓
殷阜年登俗乐鳏寡不闻犬豕之食茕独不见牛羊
之衣于是帝族王侯外戚公主擅山海之富居川林
之饶争修园宅互相夸竞崇门丰室洞户连房飞馆
生风重楼起雾高台芳榭家家而筑花林曲池园园
而有桃李夏绿竹柏冬青而河间王琛最为豪首常
与高阳争行造文柏堂形如徽音殿置玉井金罐以
金五色续为绳妓女三百人尽皆国色琛为秦州刺
史无政绩遣使向西域求名马远至波斯国得千里
马号曰追风赤其次有七百里马十余匹皆有名字
以银为槽金为□环诸王服其豪富琛常语人云石
崇乃是庶姓犹能雉头狐腋画茆雕薪况我大魏天
王不为华侈造迎风馆于后园户之上列钱青锁
玉凤衔铃金龙吐佩素柰朱李枝条入檐妓女楼上
坐而摘食琛尝会宗室陈诸宝器有水晶钵玛瑙琉
璃碗赤玉□数十枚作工奇妙中土所无皆是西域
而来金瓶银瓮百余口瓯檠盘合称是自余又陈女
乐及诸名马复偕诸王按行府库锦罽珠玑冰罗雾
縠充积其内绣缇綢绫丝彩葛越钱绢布等不可胜
数琛忽谓章武王融曰不恨我不见石崇恨石崇不
见我融立性贪暴志欲无限见之惋叹不觉生疾还
家卧三日不起江阳继来省疾谓曰卿之财产应得
抗衡何为叹羡以至于此融曰常谓高阳一人宝货
多于融谁知河间瞻之在前继笑曰卿欲作袁术之
在淮南不知世间复有刘备也融乃蹶起置酒作乐
北史渔阳王绍信传绍信文襄第六子历特进开府
中领军护军青州刺史行过渔阳与大富人锺长命
同□坐太守郑道盖来谒长命欲起绍信不听曰此
何物小人主人公为起乃与长命结为义兄弟妃与
长命妻为姊妹责其阖家长幼皆有赠贿锺氏因此
遂贫
广古今五行记北齐后主武平初王氏与同邑人李
家为婚载酒宴会行不过三里日乃渐暗见南五十
步外有赤物大如升若流星曳影其妻遂下车载拜
张裙引之便入裙下还家观之乃金也遂盛于库柜
每至良辰恒以香火祈恩后四方异货毕集其家田
蚕每年百倍庭生一桑树枝叶异于众木数年之间
遍满一院奇禽异鸟莫不栖集家遂大富
颜氏家训邺下有一领军贪积已甚家僮八百誓满
一千朝夕肴膳以十五钱为率遇有客至更无以兼
后坐事伏法籍其家麻鞋一屋敝衣数库其余财宝
不可胜言
北史李迁哲传迁哲累叶雄豪为乡里所服性复华
侈能厚自奉养妾媵至有百数男女六十九人缘汉
千余里间第宅相次姬媵之有子者分处其中各有
僮仆侍婢阍人守护迁哲每鸣笳导从往来其间饮
燕尽平生之乐
北齐书邢卲传卲迁太常卿中书监摄国子祭酒是
时朝臣多守一职带领二官甚少卲顿居三职并是
文学之首当世荣之
周书李穆传侯莫陈悦党史归据原州太祖令侯莫
陈崇轻骑袭之穆先在城中与兄贤远等据城门应
崇遂擒归以功授都督河桥之战微穆太祖已不济
矣自是恩昐更隆进爵武安郡公又赐穆世子惇安
乐郡公姊一人为郡君余姊妹并为县君兄弟子侄
及缌麻以上亲并舅氏皆沾厚赐其见褒崇如此俄
除原州刺史又以贤子为平高郡守远子为平高县
令并加鼓吹穆自以叔侄一家三人皆牧宰乡里恩
遇过隆固辞不拜太祖不许
唐瑾传瑾转荆州府长史入为吏部中大夫历御正
纳言中大夫曾未十旬遂迁四职缙绅以为荣
苏亮传亮大统十四年除秘书监车骑大将军仪同
三司寻拜大行台尚书出为岐州刺史朝廷以其作
牧本州特给路车鼓吹先还其宅并给骑士三千列
羽仪游乡党经过故人欢饮旬日然后入州世以为
荣亮自大统以来无岁不转官一年或至三迁佥曰
才至不怪其速也
柳桧传桧以功封万年县子迁河州别驾转帅都督
俄拜使持节抚军将军大都督时桧兄□为秘书丞
弟庆为尚书左丞桧尝谓兄弟曰兄则职典简牍褒
贬人伦弟则管辖群司股肱朝廷可谓荣宠矣
隋书苏威传威为纳言与左翊卫大将军宇文述黄
门侍郎裴矩御史大夫裴蕴内史侍郎虞世基参掌
朝政时人称为五贵辽东之后威从还至涿郡诏威
安抚关中以威孙尚辇直长儇为副其子鸿胪少卿
夔先为关中简黜大使一家三人俱奉使关中三辅
荣之
乞伏慧传慧齐文襄帝时为行台左丞加荡寇将军
累迁右卫将军太仆卿自永宁县公封宜民郡王其
兄贵和又以军功为王一门二王称为贵显
赵元淑传元淑父世模从晋王伐陈先锋遇贼力战
而死朝廷以其身死王事以元淑袭父本官赐物二
千段元淑性□诞不治产业家徒壁立后数岁授骠
骑将军将之官无以自给时长安富人宗连家累千
金仕周为三原令有季女慧而有色连独奇之每求
贤夫闻元淑如是请与相见连有风仪美谈笑元淑
亦异之及至其家服玩居处拟于将相酒酣奏女乐
元淑所未见也元淑辞出连曰公子有暇可复来也
后数日复造之宴乐更侈如此者再三因谓元淑曰
知公子素贫老夫当相济因问元淑所须尽买与之
临别元淑再拜致谢连复拜曰鄙人窃不自量敬慕
公子今有一女愿为箕帚妾公子意何如元淑感愧
遂聘为妻连复送奴婢二十口良马十余匹加以缣
帛锦绮及金宝珍玩元淑遂为富人
韦艺传艺迁营州总管大治产业与北夷贸易家资
巨万颇为清论所讥
杨素传素贵宠日隆其弟约从父文思弟文纪及族
父异并尚书列卿诸子无汗马之劳位至柱国刺史
家僮数千后庭妓妾曳绮罗者以千数第宅华侈制
拟宫禁有鲍亨者善属文殷胄者工草隶并江南士
人因高智慧没为家奴亲戚故史布列清显素之贵
盛近古未闻
小学绀珠隋牛弘为吏部尚书苏威宇文述张瑾虞
世基裴蕴裴矩等参掌选事时人谓之选曹七贵
咸定录唐武士太原文水县人微时与邑人许文
宝以鬻材为事常聚材木数万茎一旦化为丛林森
茂因致大富士与文宝读书林下自称为厚材文
宝自称枯木私言必当大贵及高祖起义兵以铠胄
从入关故乡人云士以鬻材之故果逢构□之秋
及士贵达文宝依之位终刺史
唐书李绩传绩本姓徐氏客卫南家富多僮仆积粟
常数千锺与其父盖皆喜施贷所周给无亲□之间
裴寂传唐公即位寂拜尚书右仆射赐服玩不赀诏
尚食日给御膳视朝必引与同坐入阁则延卧内言
无不从呼为裴监不名也贵震当世
高俭传俭字士廉迁尚书右仆射士廉三世居此官
世荣其贵
窦威传威字文蔚武德元年授内史令每论政事得
失必陈古为谕帝益亲瞩尝引人卧内谓曰昔周有
八柱国吾与公家是也今我为天子而公为内史令
事固有不等邪威惧顿首谢曰臣家在汉再为外戚
至元魏有三皇后今陛下龙兴臣复以姻戚进夙夜
惧不克任帝笑曰公以三后族夸我耶关东人与崔
卢婚者犹自矜大公世为帝戚不亦贵乎
温大雅传大雅迁黄门侍郎而彦博亦为中书侍郎
对管华近帝尝从容谓曰我起晋阳为卿一门耳
群居解颐萧瑀尝因宴太宗语近臣曰自知一座最
贵者先把酒时长孙无忌房元龄相顾未言瑀引手
取杯帝问曰卿有何说瑀对曰臣是梁朝儿隋室皇
后弟唐朝左仆射天子亲家翁太宗抚掌极欢而罢
唐书萧瑀传赞自瑀逮遘凡八叶宰相名德相望与
唐盛衰世家之盛古未有也
隋唐嘉话赵公宴朝贵酒酣乐阕顾群公曰无忌不
才幸遇休明之运因缘宠私致位上公人臣之贵可
谓极矣公视无忌富贵何与越公或对为不如或谓
过之曰自揣诚不羡越公所不及越公一而已越公
之贵也老而无忌之贵也少
唐书郝处俊传处俊与舅许圉师同里俱宦达乡人
田氏彭氏以高赀显故江淮间为语曰贵如郝许富
如田彭
李百药传百药隋内史令德林子也贞观元年拜中
书舍人子安期除主客员外郎高宗即位迁中书舍
人自德林至安期三世掌制诰孙羲仲又为中书舍
人
张俭传俭永徽初加金紫光禄大夫兄大师太仆卿
华州刺史武功县男弟延师左卫大将军范阳郡公
兄弟三人门皆立戟时号三戟张家
桂苑丛谈邹凤炽高宗时人眉高背曲住长安怀德
坊富于财市南山木每树估一匹绢自云山木可尽
我绢有余乃邹骆驼也
唐书杨恭仁传恭仁隋观王雄子也雄在隋以同姓
贵自武德后恭仁兄弟名位益盛又以武后外家尊
宠凡尚主者三人女为王妃五人赠皇后一人三品
以上者二十余人
张嘉贞传嘉贞子延赏延赏子弘清家聚书画侔秘
府先第在东都思顺里盛丽甲当时历五世无所增
葺时号三相张家云嘉佑嘉贞弟方嘉贞为相时任
右金吾卫将军昆弟每上朝轩盖驺导盈闾巷时号
所居坊曰鸣珂里
卓异记四代掌纶诰张嘉贞延赏弘靖次宗从嘉贞
至弘靖掌纶诰继世人以为冠古绝今次宗又拜焉
前古未有士林称之
石林燕语唐人记张延赏妻苗晋卿女父为宰相舅
嘉贞子弘靖皆宰相婿韦皋虽不为真相而食王爵
以为有唐衣冠之盛一门而已
唐国史补张氏嘉贞生延赏延赏生弘靖国朝已来
祖孙三代为相唯此一家弘靖既拜荐韩皋自代韩
氏休生滉滉生皋二代为相一为左仆射终不登廊
庙
唐书张知謇传知謇兄弟五人知元知晦知泰知默
皆明经高第调露时知謇监察御史里行知默左台
侍御史知謇历十一州刺史所莅有威严万岁通天
中自德州刺史入计后奇其貌称其兄弟容而才谓
之两绝门皆列戟后数宠赐知泰历益州长史中台
左丞兵部侍郎封陈留县公中宗即位知謇封范阳
郡公知泰封渔阳郡公伯仲华首同贵时以为荣
刘祥道传祥道子齐贤赠太子太保齐贤三世至两
省侍郎典选从父应道吏部郎中从父弟令植礼部
侍郎凡八人前后历吏部郎中员外世以为罕
摭异记上自临淄郡王为潞州别驾乞假归京师观
时晦迹尤用卑损会春暮豪家子数辈盛酒馔游于
昆明池选胜方宴上戎服臂小鹰于野次因疾驱直
突会前诸子辈颇露难色忽一少年持酒船唱令曰
宜以门族官品备陈之酒及于上因大声曰曾祖天
子父相王临淄郡王某也诸少年闻之惊走四散不
敢复视其车服上因联饮三银船尽一巨徐乘马
而东去
唐书崔义元传义元子神庆神庆子琳琳长子俨谏
议大夫其群从数十人自兴宁里谒大明宫冠盖驺
哄相望每岁时宴于家以一榻置笏犹重积其上琳
与弟太子詹事珪光禄卿瑶俱列棨戟世号三戟崔
家
卓异记三代自中书舍人拜侍郎燕公张说子均孙
蒙按张公三代自中书舍人拜侍郎奕世无比
开元天宝遗事长安富民王元宝杨崇义郭万金等
国中巨豪也各以延纳四方多士竞于供送朝之名
寮往往出于门下每科场文士集于数家时人目之
为豪友
王元宝都中巨豪也常以金银迭为屋壁上以红泥
泥之于宅中置一礼贤堂以沉檀为轩槛以碔砆甃
地面以锦文石为柱础又以铜线穿钱甃于后园花
径中贵其泥雨不滑也四方宾客所至如归故时人
呼为王家富窟
元宝好宾客务于华侈器玩服用僭于王公而四方
之士尽归而仰焉常于寝帐□前雕矮童二人捧七
宝博山炉自暝焚香彻晓其骄贵如此
独异志唐富人王元宝元宗问其家财多少对曰臣
请以一缣系陛下南山一树南山树尽臣缣未穷时
人谓钱为王者以有元宝字也
元宗御含元殿望南山见一白龙横亘山上问左右
曰不见急召元宝见一白物横在山顶不辨其状左
右贵人启曰何臣等不见元宝独见之也帝曰我闻
至富敌至贵朕天下之主而元宝天下之富故耳
朝野佥载安南都护邓佑韶州人家巨富奴婢千人
恒课口腹自供未曾设客孙子将一鸭私用佑以擅
破家资鞭二十
开元天宝遗事长安富家子刘逸李闲卫旷家世巨
豪而好接待四方之士□财重义有难必救真慷慨
之士人皆归仰焉每至暑伏中各于林亭内植画柱
以锦绮结为凉棚设坐具召长安名妓间坐递相延
请为避暑之会
唐书元载传载久得君通货贿城中开南北二第室
宇奢广当时为冠近郊作观榭帐帟什器不徙而供
膏腴别墅疆畛相望且数十区名妹异伎禁中不逮
帝尽得其状深戒之謷然不悛大历十二年帝收载
籍其家锺乳五百两诏分赐中书门下台省官胡椒
至八百石他物称是
郭子仪传子仪麾下宿将数十皆王侯贵重子仪颐
指进退若部曲然幕府六十余人后皆为将相显官
其取士得才类如此与李光弼齐名而宽厚得人过
之子仪岁入官俸无虑二十四万缗宅居亲仁里四
分之一中通永巷家人三千相出入不知其居前后
赐良田美器名园甲馆不胜纪代宗不名呼为大臣
以身为天下安危者二十年校中书令考二十四八
子七婿皆贵显朝廷诸孙数十不能尽识至问安但
颔之而已富贵寿考哀荣终始人臣之道无阙焉
唐国史补郭汾阳再收长安任中书令二十四考勋
业福履人臣第一韦太尉皋镇西川亦二十年降土
蕃九节度擒论莽热以献大招附西南夷任太尉封
南康王亦其次也
山堂肆考郭子仪弟男七人同日拜官弟幼冲右庶
子男曜太子少保晞检工部尚书判秘书省晤兵部
侍郎暧散骑常侍曙司农卿映太常丞
唐书崔仁师传仁师子挹挹子湜与弟液澄从兄□
并以文翰居要官每宴私自比东晋王谢尝曰吾一
门八仕历官未尝不为第一丈夫当先据要路以制
人岂能默默受制于人哉湜执政时年三十八
李晟传晟子愿少谦谨晟立功时诸子未官宰相以
闻即日召授太子宾客上柱国故事柱国门列戟遂
父子皆赐
马璘传璘进扶风郡王卒于军初泾军乏财帝讽李
抱玉让郑颖璘因得裒积且前后赐无算家富不
赀治第京师侈甚其寝堂无虑费钱二十余缗方璘
在军守者覆以油幔及丧归都人争入观假称故吏
入赴吊者日数百德宗在东宫闻之不喜及即位乃
禁第舍不得逾制诏毁璘中寝及宦人刘忠翼第璘
家惧番籍亭馆入之官其后赐群臣宴多在璘山池
而子无行财亦寻尽
马燧传燧子汇畅燧没后以赀甲天下畅亦善殖财
家益丰晚为豪幸牟侵又汇妻讼析产贞元末神策
中尉杨志廉讽使纳田产至顺宗时复赐之中官往
往逼取畅畏不敢以至困穷终少府监赠工部尚
书诸子无室庐自托奉诚园亭观即其安邑里旧第
云故当世视畅以厚畜为戒
王锷传锷迁岭南节度使广人与蛮杂处地征薄多
牟利于市锷租其廛榷所入与常赋埒以为时进裒
其余悉自入诸蕃舶至尽有其税于是财蓄不赀日
十余艘载皆犀象珠琲与商贾杂出于境数年京师
权家无不富锷之财召为刑部尚书淮南节度使杜
佑数请代乃以锷检校兵部尚书为佑副厚事佑以
悦之坐必就司马听事不数日遂代佑久之入拜尚
书左仆射又检校司徒为河中节度使进兼太子太
傅徙河东河东自范希朝讨镇无功兵才三万骑六
百府库残耗锷能补完啬费未几兵至五万骑五千
财用丰余会回鹘井麾尼师入朝锷欲示威武倾骇
之乃悉军迎廷列五十里旗帜光鲜戈铠犀密回鹘
恐不敢仰视锷偃然受其礼帝闻嘉之即除检校司
空同中书门下平章事锷自见居财多且惧谤纳钱
二千万李绛奏言锷虽有劳然佥望不属恐天下议
以为宰相可市而取帝曰锷当太原残破后成雄富
之治官爵所以待功功之不图何以为劝王播所献
数万万亦可以平章政事乎不听锷性纤啬有所程
作虽碎琐无所遗官曹帘坏吏将易之锷取坏者付
船坊以针箬每燕飨辄录其余卖之以收利故锷家
钱遍天下子稷历鸿胪少卿锷在藩稷常留京师视
势高下轻重以纳赀焉尝请籍坊以广第舍作复垣
洞穴实金钱其中锷卒奴告稷更遗占没所献裴度
为言乃论杀奴长庆二年用稷为德州刺史悉金宝
媵侍以行节度使李全略利其货因军乱杀稷纳其
女为媵
唐国史补王锷累任大镇财货山积有旧客诫锷以
积而能散之义后数日客复见锷锷曰前所见教诚
如公言已大散矣客曰请问其目锷曰诸男各与万
贯女婿各与千贯矣
唐书杜佑传佑以光禄大夫守太保致仕朱坡樊川
颇治亭观林麓凿山股泉与宾客置酒为乐子弟皆
奉朝请贵盛为一时冠
因话录赵郡李氏三祖之后元和初同时各一人为
相蕃南祖吉甫西祖绛东祖而皆第三至太和开成
间又各一人前后在相位德裕吉甫之子固言蕃再
从弟珏亦绛之近从诸族罕有其比
裴尚书武奉寡嫂崔氏抚甥侄为中表所称尚书卒
后工部夫人崔氏语其仁辄流涕工部名佶有清德
武之长兄也兄弟皆为八座自丞相耀卿至工部子
泰章四世入南北省群从居显列者不可胜书
唐书杨汝士传汝士开成初繇兵部侍郎为东川节
度使时嗣复镇西川乃族昆弟对拥旄节世荣其门
终刑部尚书子知温知至悉以进士第入官知温终
荆南节度使知至为宰相刘瞻所善以比部郎中知
制诰瞻得罪亦贬琼州司马累擢户部侍郎杨氏自
汝士后贵赫为冠族所居静恭里兄弟并列门戟咸
通后在台省方镇率十余人
王徽传徽曾祖择从昆弟四人曰易从朋从言从皆
擢进士第至凤阁舍人者三人故号凤阁王氏自是
讫大中时登进士者十八人位台省牧守者三十余
人
卢从愿传从愿盛殖产占良田数百顷帝目为多田
翁
北梦琐言杜邠公悰位极人臣富贵无比尝与同列
言平生不称意有三其一为澧州刺史其二贬司农
卿其三自西川移镇广陵舟次瞿塘左右为骇浪所
惊呼唤不暇渴甚自泼茶汤吃也镇荆州日诸院姊
妹多在渚宫寄寓贫困尤甚相国未尝拯济至于节
腊一无沾遗有乘肩舆至衙门诟骂者亦不省问也
独异志郑覃历官三十任未尝出都门便登相位以
至于终
唐宰相王涯奢豪贵极庭穿大井合木为柜严其锁
钥天下宝玉珍珠琼璧投置水中汲水供涯所饮未
几犯法为天兵枭戮而赤族其肉色并如金
郭太后贵极绵联八朝帝王代宗外孙德宗外甥顺
宗新妇宪宗皇后穆宗之母敬宗文宗武宗三宗祖
母
因话录族祖天水昭公以旧相为吏部侍郎考前进
士杜元□宏词登科镇南又奏为从事杜公入相昭
公复掌选至杜出镇西川奏宋相申锡为从事数年
杜以南蛮入寇贬刺循州遂卒宋以宰相被诬谪佐
开州又数年昭公始薨公凡八任铨衡三领节镇皆
带府号为尚书惟不历工部其兵吏太常皆再往年
八十七薨其间未尝遇重病俭素寿考为中朝之首
焉
实宾录唐张文权四子父子皆三品时谓万石张家
北梦琐言相国韦宙善治生江陵府东有别业良田
美产最号膏腴积盎如坻皆为滞穗太中初除广州
节度使宣宗以番禺珠翠之地垂贪泉之戒宙从容
奏曰江陵庄积谷尚有七千固无用贪矣帝曰此所
谓足谷翁也
全唐诗话卢渥字子章轩冕之盛近代无比伯仲四
人咸居显列干符初母忧服阕渥自前中书舍人拜
陕府观察使弟沼前长安令除给事中弟沅自前集
贤校理除左拾遗弟沼自畿尉迁监察御史诏书迭
至士族荣之及赴任陕郊自居守分司朝臣已下皆
设祖筵洛城为之一空都人耸观亘数十里渥题嘉
祥驿诗曰交亲荣饯洛城空秉钺戎装上将同星使
自天丹诏下雕鞍照地数程中马嘶静谷声偏响□
映晴山色更红别后定知人易老满街棠树有遗风
玉泉子京辇自黄巢退后修葺残毁之处时定州有
儿俗号王酒胡居于上都巨富纳钱三十万贯助修
朱雀门昭宗又诏重修安国寺毕亲降车辇以设大
斋乃扣新钟一撞舍钱一千贯命大臣请各取意而
击上曰有能舍一千贯文者即打一槌斋罢王酒胡
半醉入来径上钟楼连打一百下便于西寺运钱十
万贯入寺
云仙杂记终南及庐岳出好李花两市贵侯富民以
千金买种终庐有致富者
唐国史补扬州有王生者人呼为王四舅匿迹货殖
厚自奉养人不可见扬州富商大贾质库酒家得王
四舅一字悉奔走之

　富贵部艺文一
　　货殖传总叙　　　　　　　　　史记
老子曰至治之极邻国相望鸡狗之声相闻民各甘
其食美其服安其俗乐其业至老死不相往来必用
此为务挽近世涂民耳目则几无行矣太史公曰夫
神农以前吾不知已至若诗书所述虞夏以来耳目
欲极声色之好口欲穷刍豢之味身安逸乐而心夸
矜势能之荣使俗之渐民久矣虽户说以眇论终不
能化故善者因之其次利道之其次教诲之其次整
齐之最下者与之争夫山西饶材竹谷纑旄玉石山
东多鱼盐漆丝声色江南出楠梓姜桂金锡连丹沙
犀□瑁珠玑齿革龙门碣石北多马牛羊旃裘筋角
铜铁则千里往往山出□置此其大较也皆中国人
民所喜好谣俗被服饮食奉生送死之具也故待农
而食之虞而出之工而成之商而通之此宁有政教
发征期会哉人各任其能竭其力以得所欲故物贱
之征贵贵之征贱各劝其业乐其事若水之趋下日
夜无休时不召而自来不求而民出之岂非道之所
符而自然之验邪周书曰农不出则乏其食工不出
则乏其事商不出则三宝绝虞不出则财匮少财匮
少而山泽不辟矣此四者民所衣食之原也原大则
饶原小则鲜上则富国下则富家贫富之道莫之夺
予而巧者有余拙者不足故太公望封于营丘地泻
卤人民寡于是太公劝其女功极技巧通鱼盐则人
物归之襁至而辐凑故齐冠带衣履天下海岱之间
敛袂而往朝焉其后齐中衰管子修之设轻重九府
则桓公以霸九合诸侯一匡天下而管氏亦有三归
位在陪臣富于列国之君是以齐富强至于威宣也
故曰仓廪实而知礼节衣食足而知荣辱礼生于有
而废于无故君子富好行其德小人富以适其力渊
深而鱼生之山深而兽往之人富而仁义附焉富者
得势益彰失势则客无所之以而不乐夷狄益甚谚
曰千金之子不死于市此非空言也故曰天下熙熙
皆为利来天下攘攘皆为利往夫千乘之王万家之
侯百室之君尚犹患贫而况匹夫编户之民乎
汉兴海内为一开关梁弛山泽之禁是以富商大贾
周流天下交易之物莫不通得其所欲而徙豪杰诸
侯强族于京师关中自汧雍以东至河华膏壤沃野
千里自虞夏之贡以为上田而公刘适邠大王王季
在岐文王作丰武王治镐故其民犹有先王之遗风
好稼穑殖五谷地重重为邪及秦文孝缪居雍隙陇
蜀之货物而多贾献孝公徙栎邑栎邑北郄戎翟东
通三晋亦多大贾武昭治咸阳因以汉都长安诸陵
四方辐凑并至而会地小人众故其民益玩巧而事
末也南则巴蜀巴蜀亦沃野地饶□姜丹沙石铜铁
竹木之器南御滇僰僰僮西近邛笮笮马旄牛然四
塞栈道千里无所不通唯□斜绾毂其口以所多易
所鲜天水陇西北地上郡与关中同俗然西有羌中
之利北有戎翟之畜畜牧为天下饶然地亦穷险唯
京师要其道故关中之地于天下三分之一而人众
不过什三然量其富什居其六昔唐人都河东殷人
都河内周人都河南夫三河在天下之中若鼎足王
者所更居也建国各数百千岁土地小狭民人众都
国诸侯所聚会故其俗纤俭习事杨平阳陈西贾秦
翟北贾种代种代石北也地边胡数被寇人民矜懻
忮好气任侠为奸不事农商然迫近北夷师旅亟往
中国委输时有奇羡其民羯羠不均自全晋之时固
已患其僄悍而武灵王益厉之其谣俗犹有赵之风
也故杨平阳陈椽其间得所欲温轵西贾上党北贾
赵中山中山地薄人众犹有沙丘纣淫地余民民俗
懁急仰机利而食丈夫相聚游戏悲歌慷慨起则相
随椎剽休则掘冢作巧奸冶多美物为倡优女子则
鼓鸣瑟跕屣游媚贵富入后宫遍诸侯然邯郸亦漳
河之间一都会也北通燕涿南有郑卫俗与赵相类
然近梁鲁微重而矜节濮上之邑徙野王野王好气
任侠卫之风也夫燕亦勃碣之间一都会也南通齐
赵东北边胡上谷至辽东地踔远人民希数被寇大
与赵代俗相类而民雕捍少虑有鱼盐枣栗之饶北
邻乌桓夫余东绾濊貉朝鲜真番之利洛阳东贾齐
鲁南贾梁楚故泰山之阳则鲁其阴则齐齐带山海
膏壤千里宜桑麻人民多文彩布帛鱼盐临灾亦海
岱之间一都会也其俗宽缓阔达而足智好议论地
重难动摇怯于众斗勇于持刺故多劫人者大国之
风也其中具五民而邹鲁滨洙泗犹有周公遗风俗
好儒备于礼故其民龊龊颇有桑麻之业无林泽之
饶地小人众俭啬畏罪远邪及衰好贾趋利甚于周
人夫自鸿沟以东芒砀以北属巨野此梁宋也陶睢
阳亦一都会也昔尧作游成阳舜渔于雷泽汤止于
亳其俗犹有先王遗风重厚多君子好稼穑虽无山
川之饶能恶衣食致其畜藏越楚则有三俗夫自淮
北沛陈汝南南郡此西楚也其俗剽轻易发怒地薄
寡于积聚江陵故郢都西通巫巴东有云梦之饶陈
在楚夏之交通鱼盐之货其民多贾徐僮取虑则清
刻矜已诺彭城以东东海吴广陵此东楚也其俗类
徐僮胊缯以北俗则齐浙江南则越夫吴自阖庐春
申王濞三人招致天下之喜游子弟东有海盐之饶
章山之铜三江五湖之利亦江东一都会也衡山九
江江南豫章长沙是南楚也其俗大类西楚郢之后
徙寿春亦一都会也而合肥受南北潮皮革鲍木输
会也与闽中于越杂俗故南楚好辞巧说少信江南
卑湿丈夫早夭多竹木豫章出黄金长沙出连锡然
菫菫物之所有取之不足以更费九疑苍梧以南至
儋耳者与江南大同俗而扬越多焉番禺亦其一都
会也珠玑犀□瑁果布之凑颍川南阳夏人之居也
夏人政尚忠朴犹有先王之遗风颍川敦愿秦末世
迁不轨之民于南阳南阳西通武关郧关东南受汉
江淮宛亦一都会也俗杂好事业多贾其任侠交通
颍川故至今谓之夏人夫天下物所鲜所多人民谣
俗山东食海盐山西食盐卤领南沙北固往往出盐
大体如此矣总之楚越之地地广人希饭稻羹鱼或
火耕而水耨果陏蠃蛤不待贾而足地势饶食无饥
馑之患以故呰窳偷生无积聚而多贫是故江淮以
南无冻饿之人亦无千金之家沂泗水以北宜五谷
桑麻六畜地小人众数被水旱之害民好畜藏故秦
夏梁鲁好农而重民三河宛陈亦然加以商贾齐赵
设智巧仰机利燕代田畜而事蚕由此观之贤人深
谋于廊庙论议朝廷守信死节隐居岩穴之士设为
名高者安归乎归于富厚也是以廉吏久久更富廉
贾归富富者人之情性所不学而俱欲者也故壮士
在军攻城先登陷阵却敌斩将搴旗前蒙矢石不避
汤火之难者为重赏使也其在闾巷少年攻剽椎埋
劫人作奸掘冢铸币任侠并兼借交报仇篡逐幽隐
不避法禁走死地如骛其实皆为财用耳今夫赵女
郑姬设形容揳鸣琴揄长袂蹑利屣目挑心招出不
远千里不择老少者奔富厚也游闲公子饰冠剑连
车骑亦为富贵容也弋射渔猎犯晨夜冒霜雪驰坑
谷不避猛兽之害为得味也博戏驰逐斗鸡走狗作
色相矜必争胜者重失负也医方诸食技术之人焦
神极能为重糈也吏士舞文弄法刻章伪书不避刀
锯之诛者没于赂遗也农工商贾畜长固求富益货
也此有知尽能索耳终不余力而让财矣谚曰百里
不贩樵千里不贩籴居之一岁种之以谷十岁树之
以木百岁来之以德德者人物之谓也今有无秩禄
之奉爵邑之入而乐与之比者命曰素封封者食租
税岁率户二百千户之君则二十万朝觐聘享出其
中庶民农工商贾率亦岁万息二千户百万之家则
二十万而更徭租赋出其中衣食之欲恣所好美矣
故曰陆地牧马二百蹄牛蹄角千千足羊泽中千足
彘水居千石鱼陂山居千章之材安邑千树枣燕秦
千树栗蜀汉江陵千树橘淮北常山已南河济之间
千树萩陈夏千亩漆齐鲁千亩桑麻渭川千亩竹及
名国万家之城带郭千亩亩锺之田若千亩□茜千
畦姜韭此其人皆与千户侯等然是富给之资也不
窥市井不行异邑坐而待收身有处士之义而取给
焉若至家贫亲老妻子软弱岁时无以祭祀进醵饮
食被服不足以自通如此不惭耻则无所比矣是以
无财作力少有斗智既饶争时此其大经也今治生
不待危身取给则贤人勉焉是故本富为上末富次
之奸富最下无岩处奇士之行而长贫贱好语仁义
亦足羞也
凡编户之民富相什则卑下之伯则畏惮之千则役
万则仆物之理也夫用贫求富农不如工工不如商
刺绣文不如倚市门此言末业贫者之资也通邑大
都酤一岁千酿酰酱千酱千甔屠牛羊彘千皮贩
谷粜千锺薪□千车船长千丈木千章竹竿万其
轺车百乘牛车千两木器□者千枚铜器千钧素木
铁器若□茜千石马蹄躈千牛千足羊彘千双僮手
指千筋角丹沙千斤其帛絮细布千钧文采千匹榻
布皮革千石漆千斗□曲盐豉千荅鲐鮆千斤鮿千
石鲍千钧枣栗千石者三之狐裘千皮羔羊裘千
石旃席千具佗果菜千锺子贷金钱千贯节驵会贪
贾三之廉贾五之此亦比千乘之家其大率也佗杂
业不中什二则非吾财也请略道当世千里之中贤
人所以富者令后世得以观择焉
　　货殖传序　　　　　　　　　　汉书
昔先王之制自天子公侯卿大夫士至于皂隶抱关
击者其爵禄奉养宫室车服棺椁祭祀死生之制
各有差品小不得僭大贱不得逾贵夫然故上下序
而民志定于是辨其土地川泽丘陵衍沃原隰之宜
教民种树畜养五谷六畜及至鱼□鸟兽雚蒲材干
器械之资所以养生送终之具靡不皆育育之以时
而用之有节草木未落斧斤不入于山林豺獭未祭
罝网不布于□泽鹰隼未击矰弋不施于徯隧既顺
时而取物然犹山不茬□泽不伐夭蝝鱼麛卵咸有
常禁所以顺时宣气蕃阜庶物□足功用如此之备
也然后四民因其土宜各任智力夙兴夜寐以治其
业相与通功易事交利而俱赡非有征发期会而远
近咸足故易曰后以财成辅相天地之宜以左右民
备物致用立成器以为天下利莫大乎圣人此之谓
也管子云古之四民不得杂处士相与言仁谊于间
宴工相与议技巧于官府商相与语财利于市井农
相与谋稼穑于田□朝夕从事不见异物而迁焉故
其父兄之教不肃而成子弟之学不劳而能各安其
居而乐其业甘其食而美其服虽见奇丽纷华非其
所习辟犹戎翟之与于越不相入矣是以欲寡而事
节财足而不争于是在民上者道之以德齐之以礼
故民有耻而且敬贵谊而贱利此三代之所以直道
而行不严而治之大略也及周室衰礼法堕诸侯刻
桷丹楹大夫山节藻梲八佾舞于庭雍彻于堂其流
至乎士庶人莫不离制而弃本稼穑之民少商旅之
民多谷不足而货有余陵夷至乎桓文之后礼谊大
坏上下相冒国异政家殊俗嗜欲不制僭差亡极于
是商通难得之货工作亡用之器士设反道之行以
追时好而取世资伪民背实而要名奸夫犯害而求
利篡弒取国者为王公圉夺成家者为雄桀礼谊不
足以拘君子刑戮不足以威小人富者木土被文锦
犬马余肉粟而贫者短褐不完唅菽饮水其为编户
齐民同列而以才力相君虽为仆虏犹亡愠色故夫
饰变诈为奸轨者自足乎一世之间守道循理者不
免于饥寒之患其教自上兴繇法度之无限也故列
其行事以传世变云