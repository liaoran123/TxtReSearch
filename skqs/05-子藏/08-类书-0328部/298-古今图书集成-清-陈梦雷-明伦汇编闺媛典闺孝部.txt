
　闺孝部列传一
　　汉
　　陈寡孝妇
按刘向列女传孝妇者陈之少寡妇也年十六而嫁
未有子其夫当行戍夫且行时嘱孝妇曰我生死未
可知幸有老母无他兄弟倘吾不还汝肯养吾母乎
妇应曰诺夫果死不还妇养姑不衰慈爱愈固纺绩
以为业终无嫁意居丧三年其父母哀其年少而早
寡也将取而嫁之孝妇曰妾闻之信者人之干也义
者行之节也妾幸得离襁褓受严命而事夫夫且行
时属妾以其老母既许诺之矣夫受人之托岂可弃
哉弃托不信背死不义不可母曰吾怜女年少早寡
也孝妇曰妾闻宁载于义而死不载于地而生且夫
养人老母而不能卒许人以诺而不能信将何以立
于世夫为人妇固养其舅姑者也夫不幸先死不得
尽为人子之礼今又使妾去之莫养老母是明夫之
不肖而着妾之不孝不孝不信且无义何以生哉因
欲自杀其父母惧而不敢嫁也遂使养其姑二十八
年姑死葬之终奉祭祀淮阳太守以闻汉孝文皇帝
高其义贵其信美其行使使者赐之黄金四十斤复
之终身号曰孝妇君子谓孝妇备于妇道诗云匪直
也人秉心塞渊此之谓也
　　齐太仓女
按刘向列女传齐太仓女者淳于公之少女也名缇
萦淳于公无男有女五人孝文皇帝时淳于公有罪
当刑是时肉刑尚在诏狱系长安当行会逮公骂其
女曰生子不生男缓急非有益缇萦自悲泣而随其
父至长安上书曰妾父为吏齐中皆称廉平今坐法
当刑妾伤夫死者不可复生刑者不可复属虽欲改
过自新其道无由也妾愿入身为官婢以赎父罪使
得自新书奏天子怜悲其意乃下诏曰盖闻有虞之
时画衣冠异章服以为示而民不犯何其至治也今
法有肉刑五而奸不止其咎安在非朕德薄而教之
不明欤吾甚自愧夫训道不纯而愚民陷焉诗云恺
悌君子民之父母今人有过教未施而刑已加焉或
欲改行为善而其道无由朕甚怜之夫刑者至断支
体刻肌肤终身不息何其痛而不德也岂称为民父
母之意哉其除肉刑自是之后凿颠者髡抽胁者笞
刖足者钳淳于公遂得免焉君子谓缇萦一言发圣
主之意可谓得事之宜矣诗云辞之怿矣民之莫矣
此之谓也
　　东海孝妇
按搜神记汉时东海孝妇养姑甚谨姑曰妇养我勤
苦我已老何惜余年久累年少遂自缢死其女告官
云妇杀我母官收系之拷掠毒治孝妇不堪苦楚自
诬服之时于公为狱吏曰此妇养姑十余年以孝闻
彻必不杀也太守不听于公争不得理抱其狱词哭
于府而去自后郡中枯旱三年不雨后太守至于公
曰孝妇不当死前太守枉杀之咎当在此太守即时
身祭孝妇冢因表其墓天立雨岁大熟长老传云孝
妇名周青青将死车载十丈竹竿以悬五旛立誓于
众曰青若有罪愿杀血当顺下青若枉死血当逆流
既行刑已其血青黄缘旛竹而上极标又缘旛而下
云
　　后汉
　　姜诗妻
按后汉书列女传广汉姜诗妻者同郡庞盛之女也
诗事母至孝妻奉顺尤笃母好饮江水水去舍六七
里妻尝溯流而汲后值风不时得还母渴诗责而遣
之妻乃寄止邻舍昼夜纺绩市珍羞使邻母以意自
遗其姑如是者久之姑怪问邻母邻母具对姑感惭
呼还恩养愈谨其子后因远汲溺死妻恐姑哀伤不
敢言而托以行学不在姑嗜鱼鲙又不能独食夫妇
常力作供鲙呼邻母共之舍侧忽有涌泉味如江水
每旦辄出双鲤鱼常以供二母之膳赤眉散贼经诗
里弛兵而过曰惊大孝必触鬼神时岁荒贼乃遗诗
米肉受而埋之比落蒙其安全永平三年察孝廉显
宗诏曰大孝入朝凡诸举者一听平之由是皆拜郎
中诗寻除江阳令卒于官所居治乡人为立祀
　　孝女叔先雄
按后汉书列女传孝女叔先雄者犍为人也父泥和
永建初为县功曹县长遣泥和拜檄谒巴郡太守乘
船堕湍水物故尸丧不归雄感念怨痛号泣昼夜心
不图存常有自沈之计所生男女二人□数岁雄乃
各作囊盛珠环以系儿数为诀别之辞家人每防闲
之经百许日后稍懈雄因乘小船于父堕处恸哭遂
自投水死弟贤其夕梦雄告之却后六日当共父同
出至期伺之果与父相持浮于江上郡县表言为雄
立碑图像其形焉
　　孝女曹娥
按后汉书列女传孝女曹娥者会稽上虞人也父盱
能弦歌为巫祝汉安二年五月五日于县江溯涛迎
婆娑神溺死不得尸骸娥年十四乃沿江号哭昼夜
不绝声旬有七日遂投江而死至元嘉元年县长度
尚改葬娥于江南道傍为立碑焉（
注娥投衣于水祝曰父尸所在衣当
沈衣随流至一处而沈遂随衣而没衣字或作瓜见项原列女传会稽典录曰上虞长度尚弟子邯郸淳
字子礼时甫弱冠而有异才尚先使魏朗作曹娥碑文成未出会朗见尚尚与之饮宴而子礼方至督酒
尚问朗碑文成未朗辞不才因试使子礼为之操笔而成无所点定朗嗟叹不暇遂毁其草其后蔡邕又
题八守曰黄绢幼妇外甥曰）

　　庞淯母
按后汉书列女传酒泉庞淯母者赵氏之女也字娥
父为同县人所杀而娥兄弟三人时俱病物故雠乃
喜而自贺以为莫己报也娥阴怀感愤乃潜备刀兵
常帷车以候雠家十余年不能得后遇于都亭刺杀
之因诣县自首曰父雠已报请就刑戮福禄长尹嘉
义之解印绶欲与俱亡娥不肯去曰怨塞身死妾之
明分结罪理狱君之常理何敢苟生以枉公法后遇
赦得免州郡表其闾太常张奂嘉叹以束帛礼之
按皇甫谧列女传酒泉烈女庞娥亲者庞子夏之妻
赵君安之女也君安为同县李寿所杀娥亲有男弟
三人皆欲报仇寿深以为备会遭灾疫三人皆死寿
闻大喜会宗族相庆贺云赵氏强壮已尽唯有女弱
何足复忧防备懈弛娥亲子淯出行闻寿此言还以
启娥亲娥亲既素有报仇之心及闻寿言感激愈深
怆然陨涕曰李寿汝莫喜也终不活汝戴履天地为
吾门户吾三子之羞也焉知娥亲不手刃杀汝而自
僥幸邪阴市名刀挟长持短昼夜哀酸志在杀寿寿
为人凶豪闻娥亲言更乘马带刀乡人皆畏惮之比
邻有徐氏妇忧娥亲不能制每谏止之曰李寿男子
也凶恶有素如今备卫在身子虽有猛烈之志而强
弱不敌邂逅不制则重受祸于寿绝灭门户痛辱不
轻也愿详举动为门户计娥亲曰父母之雠不同天
地共日月者也李寿不死娥亲视息世间活复何求
今虽三弟早死门户泯绝而娥亲犹在岂可假手于
人哉若以卿心况我则李寿不可得杀论我之心寿
必为我所杀明矣夜数磨砺所持刃讫扼腕切齿悲
涕长叹家人及邻里咸共笑之娥亲谓左右曰卿等
笑直以我女弱不能杀寿故也要当以寿颈血污此
刀刃令汝辈见之遂弃家事乘鹿车伺寿至光和二
年二月上旬以白日清时于都亭之前与寿相遇便
下车扣寿马叱之寿惊愕回马欲走娥亲奋刀斫之
并伤其马马惊挤道边沟中娥亲寻复就地斫之中
树折所持刀寿被创未死娥亲因前欲取寿所佩刀
杀寿寿护刀瞋目大呼跳梁而起娥亲乃挺身奋手
左抵其额右□其喉反复盘旋应手而倒遂拔其刀
以截寿头持诣都亭归罪有司徐步诣狱辞颜不变
时福禄长汉阳尹嘉不忍论娥亲即解印绶去官弛
法纵之娥亲曰雠塞身死妾之明分也治狱制刑君
之常典也何敢贪生以枉官法乡人闻之倾城奔往
观者如堵莫不为悲喜慷慨嗟叹也守尉不敢公纵
阴语使去以便宜自匿娥亲抗声大言曰枉法逃死
非妾本心今雠人已雪死则妾分乞得归法以全国
体虽复万死于娥亲愿足不敢贪生为明廷负也尉
故不听所执娥亲复言曰匹妇虽微犹知宪制杀人
之罪法所不纵今既犯之义无可逃乞就刑戮陨身
朝市肃明王法娥亲之愿也辞气愈厉而无惧色尉
知其难夺强载还家凉州刺史周洪酒泉刘班等□
共上表称其孝烈刊石立碑显其门闾
　　敬杨
按梓潼士女志敬杨涪郭孟妻杨文之女也始生失
母八岁父为盛某所杀无宗亲依外祖郑行年十七
适孟孟与盛有旧盛数往来孟家敬杨涕泣谓孟曰
盛凶恶薄命为女非男比但恶雠未报未尝一日忘
也虽妇人拘制然父子恩深恐卒狂惑益君祸患君
宜疏之孟以告盛盛不纳安汉元年盛至孟家敬杨
以大杖打杀盛将自杀孟止之与俱逃涪令胜出
追闻其故而止安慰二门会赦得免中平四年涪令
向遵为立图表之
　　蒲三姑
按济南府志蒲三姑蒲台人蒲茂三女也因父无子
誓不适人各择地穿圹作屋其中为台其上请父问
百岁后适何所父曰惟用吾马以驾輀车任其所适
耳父卒女如命至第三女所筑台下葬焉
　　七女
按济南府志七女世代姓氏俱无考相传古有育七
女者恫亲无嗣皆不适人定省孝养如子亲没以裙
负土筑坟各穴地以殉于旁俗呼为七女墓
　　蒋瓒妻李氏
按淮安府志李氏山阳县人名妙宁蒋瓒妻也年十
四为蒋氏童养妇舅暹患痢妙宁恻然祷祝剪左股
肉三脔煎汤以进而病愈年二十始合卺终以孝闻
　　晋
　　公孙何
按皇甫谧列女传颍川公孙何者孙氏之女年十三
怨家报其父父走得免何与母俱亡母先为所得仇
人甚悦争欲取心何便驰出叩头涕泣曰老母常有
笃疾垂没之人安足残戮以塞忿哉我是其儿父母
所怜不如杀我遂杀之而舍其母
　　杨香
按虎荟杨香杨丰女也随父田间刈稻丰为虎所噬
香年才十四身无寸兵遽搤虎颈虎奔逸得免太守
孟肇之上其事诏旌门闾
　　罗氏女
按常德府志罗氏女茶陵人父均用令曲陵溺水死
女寻尸不获亦赴水死其后宋嘉其孝封孝烈灵妃
立庙祀之
　　王氏五女
按江南通志王氏五女西洞庭人俱未字父殁各负
土成冢旦夕绕墓哀号死时人伤焉因名五女坟
　　严氏
按浙江通志严氏余杭人夫孝明失其姓严事舅以
孝闻咸康五年火舅丧未葬孝明适他出严号哭誓
与柩焚火为之灭郡守以闻诏旌其闾
　　浣纱女
按温州府志浣纱女永嘉人居蜃川莫知姓名家贫
逾笄不嫁事母至孝纺绩为养夜浣纱而旦成布名
□鸣布及母卒抱石自沈于水里人为立祠建坊
　　北魏
　　胡长命妻张氏
按魏书列女传乐部郎胡长命妻张氏事姑王甚谨
太安中京师禁酒张以姑老且患私为酝为有司所
纠王诣曹自告曰老病须酒私酿王所为也张氏曰
姑老抱患张主家事姑不知酿其罪在张主司疑其
罪不知所处平原王陆丽以状奏高宗义而赦之
　　卢元礼妻李氏
按魏书列女传赵郡柏人人赵郡太守李叔引之女
范阳卢元礼之妻性至孝闻于州里父卒号恸几绝
者数四赖母崔氏慰免之得全三年之中形骸消瘠
非人扶不起及归夫氏与母分隔便饮食日损涕泣
不绝日就羸卢氏合家慰喻不解乃遣归宁还家
乃复故如此者八九焉后元礼卒李追亡抚存礼无
违者事姑以孝谨着母崔以神龟元年终于洛阳凶
问初到举声恸绝一宿乃苏水浆不入口者六日其
姑虑其不济亲送奔丧而气力危殆自范阳向洛八
旬方达攀榇号踊遂卒有司以状闻诏曰孔子称毁
不灭性盖为其废养绝类也李既非子而情不胜哀
虽觉大过而孝出至性若不加旌异则无以劝引浇
浮可追号曰贞孝女宗易其里为孝德里标李卢二
门以惇风俗
　　河东姚氏
按魏书列女传河东姚氏女者字女胜少丧父无兄
弟母怜而守养年六七岁便有孝性人言其父者闻
辄垂泣邻伍异之正光中母死女胜年十五哭泣不
绝声水浆不入口者数日不胜哀遂死太守崔游申
请为营墓立碑自为制文表其门闾比之曹娥改其
里曰上虞里墓在郡城东六里大道北至今名为孝
女冢
　　南齐
　　陈氏三女
按南齐书孝义韩灵敏传会稽人陈氏有三女无男
祖父母年八九十老耄无所知父笃病母不安其
室值岁饥三女相率于西湖采菱莼更日至市货卖
未尝亏怠乡里称为义门多欲取为妇长女自伤茕
独誓不肯行祖父母寻相继卒三女自营殡葬为庵
舍墓侧
　　吴康之妻赵氏
按南齐书孝义韩灵敏传晋陵吴康之妻赵氏父亡
弟幼值岁饥母老病笃赵诣乡里自卖言辞哀切乡
里怜之人人分升米相救遂得免及嫁康之少时夫
亡家欲更嫁誓死不贰
　　王氏女
按南齐书孝义韩灵敏传永兴概中里王氏女年五
岁得毒病两目皆盲性至孝年二十父母死临尸一
叫眼皆血出小妹娥舐其血左目即开时人称为孝
感
　　屠氏女
按南齐书孝义韩灵敏传诸暨东洿里屠氏女父失
明母痼疾亲戚相弃乡里不容女移父母远住苎罗
画樵釆夜纺绩以供养父母俱卒亲营殡葬负土成
坟忽闻空中有声云汝至性可重山神欲相驱使汝
可为人治病必得大富女谓是妖魅勿敢从遂得病
积时邻舍人有中溪蜮毒者女试治之自觉病便差
遂以巫道为人治疾无不愈家产日益乡里多欲娶
之以无兄弟誓守坟墓不肯嫁为山贼劫杀县令于
琳之具言于郡
　　羊缉女佩任
按南史孝义萧矫传羊缉之女佩任者乌程人随母
还舅氏母亡昼夜号哭不饮食三日而亡乡里号曰
女表
　　张建女
按颜氏家训思鲁等第四舅母亲吴郡张建女也有
第五妹三岁丧母灵□上屏风及平生旧物屋漏沾
湿出曝晒之女一见伏□流涕家人怪其不起乃往
抱持荐席淹渍精神伤怛不能饮食亟以问医医诊
视云肠断矣因便吐血数日而亡内外怜之莫不悲
叹
　　梁
　　张稷女
按梁书张稷传稷为安北将军青冀二州刺史宽弛
无防州人徐道角等夜袭州城害稷稷长女楚瑗适
会稽孔氏无子归宗至稷见害女以身蔽刃先父而
卒
　　宣城女
按宣城县志宣城女失其姓氏天监中人与母共寝
母为猛兽所攫女啼呼搏逐转辗数十里兽毛尽落
乃置其母去女抱母气尚微属经时乃绝太守萧琮
上其事有诏旌闾
　　陈孝女
按广东通志陈孝女博罗人父志卒无后女幼痛父
矢志不嫁营葬毕以宅为龙华寺田为祀田令僧主
之大同二年卒广州刺史萧誉立祠寺侧表曰孝女
南汉封为昌福夫人明洪武二十四年稽天下僧田
改命僧志凈主祀后田归豪右嘉靖三十七年始复
有郡人叶春及为之记
　　宛陵女子
按梁书孝行滕昙恭传宣城宛陵有女子与母同□
寝母为猛虎所搏女号叫拿虎虎毛尽落行十数里
虎乃弃之女抱母还犹有气经时乃绝太守萧琛赙
焉表言其状有诏旌其门闾
按此与前宣城女
事略同疑故并存之

　　隋
　　孝女王舜
按隋书列女传孝女王舜者赵郡王子春之女也子
春与从兄长忻不协齐亡之际长忻与其妻同谋杀
子春舜时年七岁有二妹粲年五岁璠年二岁□孤
苦寄食亲戚舜抚育二妹恩义甚笃而舜阴有复雠
之心长忻殊不为备姊妹俱长亲戚欲嫁之辄拒不
从乃密谓其二妹曰我无兄弟致使父雠不复吾辈
虽是女子何用生为我欲共汝报复汝意何如二妹
皆垂泣曰唯姊所命是夜姊妹各持刀逾墙而入手
杀长忻夫妇以告父墓因诣县请□姊妹争为谋首
州县不能决文帝闻而嘉叹特原其□
　　刘昶女
按隋书列女传刘昶女者河南长孙氏之妇也昶在
周尚公主为上柱国彭国公数为将帅位望隆显与
高祖有旧及受禅甚亲任历左武卫大将军庆州总
管其子居士为太子千牛备身聚徒任侠不遵法度
数得罪上以昶故每辄原之居士转恣每大言曰男
儿要当辫头反缚蒢蘧上作獠□取公卿子弟膂力
雄健者辄将归家以车轮括其颈而棒之殆死能不
屈者称为壮士释而与交党与三百人其趫捷者号
为饥鹘队武力者号为蓬转队每鹰绁犬连骑道
中殴击路人多所侵夺长安市里无贵贱见之者皆
辟易至于公卿妃主莫敢与校者其女则居士之姊
也每垂泣诲之殷勤恳恻居士不改至破家产昶年
老奉养甚薄其女时寡居哀昶如此每归宁于家躬
勤纺绩以致其甘脆有人告居士与其徒游长安城
登故未央殿基南向坐前后列队意有不逊时有人
言居士遣使引突厥令南寇当于京师应之帝谓昶
曰今日之事当复如何昶犹恃旧恩不自引咎直前
答曰黑白在于至尊上大怒下昶狱捕居士党与治
之甚急宪司又奏昶事母不孝其女知昶必不免不
食者数日每亲调饮食手自捧持诣大理饷其父见
狱卒跪以进之歔欷呜咽见者伤之居士坐斩昶竟
赐死于家诏百僚临视时其女绝而复苏者数矣公
卿慰谕之其女言父无□坐子以及于祸词情哀切
人皆不忍闻见遂布衣蔬食以终其身上闻而叹曰
吾闻衰门之女兴门之男固不虚也
　　孝妇覃氏
按隋书列女传孝妇覃氏者上郡锺氏妇也与其夫
相见未几而夫死时年十八事后姑以孝闻数年间
姑及伯叔皆相继死覃氏家贫无以葬于是躬自节
俭昼夜纺绩蓄财十年而葬八丧为州里所敬上闻
而赐米百石表其门闾
　　唐
　　卫孝女
按唐书列女传卫孝女绛州夏县人字无忌父为乡
人卫长则所杀无忌甫六岁无兄弟母改嫁逮长志
报父仇会从父大延客长则在坐无忌抵以甓杀之
诣吏称父冤已报请就刑巡察使褚遂良以闻太宗
免其罪给驿徙雍州赐田宅州县以礼嫁之
　　郑义宗妻卢氏
按唐书列女传郑义宗妻卢者范阳士族也涉书史
事舅姑恭顺夜有盗持兵劫其家人皆匿窜惟姑不
能去卢冒刃立姑侧为贼捽捶几死贼去人问何为
不惧答曰人所以异鸟兽者以其有仁义也今邻里
急难尚相赴况姑可委弃耶若百有一危我不得独
生姑曰岁寒然后知松柏后雕吾乃今见妇之心
　　刘寂妻夏侯氏
按唐书列女传刘寂妻夏侯滑州胙城人字碎金父
长云为盐城丞丧明时刘已生二女矣求与刘绝归
侍父疾又事后母以孝称五年父亡毁不胜哀被发
徒跣身负士作冢庐其左寒不□日一食者三年诏
赐物二十段粟十石表异门闾后其女居母丧亦如
母行官又赐粟帛表其门
　　于敏直妻张氏
按唐书列女传于敏直妻张氏者皖城公俭女也生
三岁每父母病已能昼夜省侍颜色如成人及长愈
恭顺仁孝俭病笃闻之号泣几绝俭死一恸遂卒高
宗懿其行赐物百段以状属史官
　　杨绍宗妻王氏
按唐书列女传杨绍宗妻王者华州华阴人在褓而
母亡继母鞠爱父征辽殁继母又卒王年十五乃举
二母柩而立父象招魂以葬庐墓左永徽中诏杨氏
妇在隋时父殁辽西能招魂克葬至祖父母茔隧亲
服版筑哀感行路因赐物段并粟以阙表门
　　李孝女
按唐书列女传李孝女者名妙法瀛州博野人安禄
山乱被徙他州闻父亡欲间道奔丧一子不忍去
割一乳留以行既至父已葬号踊请开父墓以视宗
族不许复持刀刺心乃为开见棺舌去尘发治拭之
结庐墓左手植松柏有异鸟至后母病或不食饮女
终日不视匕箸及亡刺血书于母臂而葬庐墓终身
　　王孝女
按唐书列女传王孝女徐州人字和子元和中父兄
皆防秋屯泾州吐蕃寇边□战死和子年十七单身
被发徒跣缞裳抵泾屯日丐贷护二丧还葬于乡植
松柏剪发坏容庐墓所节度使王智兴白状诏旌其
门
　　程氏女
按饶州府志程氏女忠庄公五世孙干元中为盗所
掠杀其父兄时安史乱中原多梗民相挺以起吏莫
能禁女以计得脱訴之州刺史颜真卿捕首恶磔之
市女且悲且喜探心以祭父兄而自啖之凶党不悟
又掠女为妻越五年有一男一女矣女既熟其人益
详其事外待之谨内恨之深五月五日女盛具酒殽
俦类坌集女觇其醉卧皆手刃之无一脱者并自杀
其男女县以闻之州刺史裴士淹释不罪刻颂州门
表其孝
　　卢甫妻李氏
按唐书列女传卢甫妻李秦州成纪人父澜永泰初
为蕲令梁宋兵兴澜谕降剧贼数千人刺史曹升袭
贼败之贼疑澜卖己执澜及其弟渤兄弟争相代死
李见父被执亦请代父遂皆遇害宣慰使李季卿闻
状诏赠李孝昌县君澜渤□赠官
　　贾孝女
按唐书列女传贾孝女濮州鄄城人年十五父为族
人元基所杀孝女弟强仁尚幼孝女不肯嫁躬抚育
之强仁能自树立教伺元基杀之取其心告父墓强
仁诣县言状有司论死孝女诣阙请代弟死高宗闵
叹诏并免之内徙洛阳
　　汴女李
按唐书列女传汴女李者年八岁父亡殡于堂十年
朝夕临及笄母欲嫁之断发丐终养居母丧哀号过
人自庀葬具州里送葬千余人庐于墓蓬头跣足而
负土以完园茔莳松数百武后时按察使薛季昶表
之诏树阙门闾
　　饶娥
按唐书列女传饶娥字琼真饶州乐平人生小家勤
织颇自修整父绩渔于江遇风涛舟覆尸不出娥
年十四哭水上不食三日死俄大震电水虫多死父
尸浮出乡人异之归赗具礼葬父及娥鄱水之阴县
令魏仲光碣其墓建中初黜陟使郑叔则表旌其闾
河东柳宗元为立碑
　　高愍女
按唐书列女传高愍女名妹妹父彦昭事李正己及
纳拒命质其妻子使守濮阳建中二年挈城归河南
都统刘元佐纳屠其家时女七岁母李怜其幼请免
死为婢许之女不肯曰母兄皆不免何赖而生母兄
将被刑遍拜四方女问故答曰神可祈也女曰我家
以忠义诛神尚何知而拜之问父在所西向哭再拜
就死德宗骇叹诏太常谥曰愍诸儒争诔之彦昭从
元佐救宁陵复汴州累功授颍州刺史朝廷录其忠
居州二十年不徙卒赠陕州都督
　　陶氏
按处州府志陶氏建中间人夫亡事姑克孝姑病竭
力医祷及卒一号三绝负土成坟县令李公为作文
碑表其墓至今呼为孝妇坟
　　谢小娥
按李公佐谢小娥传小娥姓谢氏豫章人估客女也
生八岁丧母嫁历阳侠士段居贞居贞负气重义交
游豪俊小娥父畜巨产隐名商贾间常与段婿同舟
贩货往来江湖时小蛾年十四始及笄父及夫俱为
盗所杀尽掠金帛段之弟兄谢之从侄与童仆辈数
十悉沈于江小娥亦伤胸折足漂流水中为他船所
获经夕而活因流转乞食至上元县依妙果寺尼净
悟之室初父之死也小娥梦父谓曰杀我者车中猴
门东草又数日复梦其夫谓曰杀我者禾中走一日
夫小娥不自解悟书此语广求智者辨之历年不得
至元和八年春余罢江西从事扁舟东下淹泊建业
登瓦官寺阁有僧齐物者重贤好学与余善因告余
曰有孀妇名小娥者每来寺中示我十二字谜语某
不能辨余遂请齐公书于纸乃凭槛书空凝思默虑
坐客未倦了悟其文令寺童疾召小娥前至询访其
由小娥呜咽良久乃曰我父及夫皆为贼所杀迩后
尝梦父告曰杀我者车中猴门东草又梦夫告曰杀
我者禾中走一日夫岁久无人悟之余曰若然者吾
审详矣杀汝父是申兰杀汝夫是申春思车中猴车
字去上下各一画是申字又申属猴故曰车中猴草
下有门门中有东乃兰字也又禾中走是穿田过亦
是申字也一日夫者夫上更一画下有日是春字也
杀汝父是申兰杀汝夫是申春足可明矣小娥恸哭
再拜书申兰申春名于衣中誓将访杀二贼以复其
冤娥因问余姓氏官族垂涕而去尔后小娥便为男
子服佣保于江湖间岁余至浔阳群见竹户上有纸
榜云召佣者小娥乃应召诣门问其主乃申兰也兰
引归娥心愤貌顺在兰左右甚见亲爱金帛出入之
数无不委娥已二岁余竟不知娥是女人也先是谢
氏之金宝锦绣衣物器具悉掠在兰家小娥每执旧
物未尝不暗泣移时兰与春宗昆弟也时春一家住
大江北独树浦与兰往来密洽兰与春同去经月多
获财帛而归每留娥与妻蔺氏同守家室酒肉衣服
给娥甚丰或一日春携文鲤兼酒诣兰娥私叹曰李
君精悟明鉴皆符梦言此乃天启其心志将就矣是
夕兰与春会群贼毕至酣饮暨诸凶既去春沈醉卧
于内室兰亦露寝于庭小娥潜□春于内抽佩刀先
断兰首呼号邻人并至春擒于内兰死于外获赃收
货数至千万初兰春有党数十暗记其名悉擒就戮
时浔阳太守张公善其志行旌表乃得免死时元和
十二年夏也复父夫之雠毕归本里见亲属里中豪
族争求聘娥誓心不嫁遂剪发被褐访道于牛头山
师事大士尼将律师娥志坚行苦霜舂雨薪不倦筋
力十三年始受具戒于泗州开元寺竟以小娥为法
号不忘本也其年夏月余始归长安途经泗滨过善
义寺谒大德尼令操戒新见者数十净发鲜帔威仪
雍容列侍师之左右中有一尼问师曰此官岂非洪
州李判官二十三郎者乎师曰然曰使我获报家仇
得雪冤耻是判官恩德也顾余悲泣余不之识询访
其由娥对曰某名小娥顷乞食孀妇也判官时为辨
申兰申春二贼名字岂不忆念乎余曰初不相记今
即悟也娥因泣具写记申兰申春复父夫之仇志愿
相毕经营始终艰苦之状小娥父谓余曰报判官恩
当有日矣岂徒然哉嗟乎余能辨二盗之姓名小娥
又能竟复父夫之雠神道不昧昭然可知小娥厚貌
深辞聪敏端特炼指跛足誓求真如爰自入道衣无
絮帛斋无咸酪非律仪禅理口无所言后数日告我
归牛头山扁舟泛淮云游南国不复再遇君子曰誓
志不舍复父夫之仇节也佣保杂处不知女人贞也
女子之行唯贞与节能终始全之而已如小娥足以
儆天下逆道乱常之心足以观天下贞夫孝妇之行
余备详前事发明隐文暗与冥会符于人心知善不
录非春秋之义故作传以旌美之（
按幽怪录作任华妻唐书列女传所
　载较略不存）

　　杨含妻萧氏
按唐书列女传杨含妻萧父历为抚州长史以官卒
母亦亡萧年十六与娟皆韶淑毁貌载二丧还乡里
贫不能给舟佣次宣州战鸟山舟子委柩去萧结庐
水滨与婢穿圹纳棺成坟莳松柏朝夕临有驯乌缟
兔菌芝之祥长老等为立舍岁时进粟缣丧满不释
缞人高其行或请昏女曰我弱不能北还君诚为我
致二柩葬故里请事君子于是含以高安尉罢归聘
之且请除素萧以亲未葬许其昏辞其采已葬乃释
服而归杨云
　　郑孝女
按唐书列女传郑孝女兖州瑕丘人父神佐为官兵
战死庆州时母已亡又无兄弟女时年二十四即剪
发毁服身护丧还乡里与母合葬庐墓下手树松柏
成林初许适牙兵李元庆至是谢不嫁大中中兖州
节度使萧俶状于朝有诏旌表其闾
　　山阳女
按唐书列女传山阳女赵者父盗盐当论死女诣官
诉曰迫饥而盗救死尔情有可原能原之邪否则请
俱死有司义之许减父死女曰身今为官所赐愿毁
服依浮屠法以报即截耳自信侍父疾卒不嫁（
按文薮咸
通六年沧州盐院吏赵鏻犯罪至死既就刑有女请从曰七岁母亡蒙父私盐利衣食之今父坐罪合随
死盐院官崔据义之具以事闻诏灭父死女泣曰身今为官赐誓落发奉佛以报因于怀中出刀截耳以
示信待父受减死刑创愈遂归浮屠与唐书所载事略同而地异）

　　范氏
按陕西通志范氏延安宜君人夫死不嫁事姑孝姑
患病久不痊忽闻肉香欲食甚急村野莫能致氏刲
左膊肉深至骨以奉姑姑随愈事闻旌表乡人以割
骨名□
　　章氏二女
按歙县志章氏二女邑南人章项女也母程氏与二
女登山采桑母为虎所攫二女号呼搏虎母获脱终
身奉母不嫁刺史刘赞嘉之蠲其户税改所居为孝
女乡
　　李廷诲妻
按扬州府志牙将李廷诲妻广陵人初选入吴王宫
吴亡嫁李珠翠服饰颇极华焕继姑悉收之一无所
恨日被棰楚无怨言或为不平答曰新妇不能奉顺
耳终不改初志宋太平兴国中郡守改其里曰崇孝
　　冯孝女
按浙江通志冯孝女居钱塘少孤不嫁以养母母病
刲股母死号恸呕血既葬结草庐墓下日焚香蔬食
刺臂血写经舍宅为寺以荐母长庆三年诏赐束帛
赐寺额曰报恩今钱塘县有孝女南北二乡
　　卢氏女
按浙江通志女永嘉人居卢奥一日与母行遇虎将
噬母女以身当之虎得女母乃免后有人见其跨虎

　闺孝部列传二
　　明一
　　诸娥
按明外史列女传诸娥山阴人父士吉洪武初为粮
长有黠而逋赋者诬士吉于官执法论死二子炳焕
亦罹罪娥方八岁昼夜号哭与舅陶山长走京师诉
冤时有令冤者非卧钉板勿与勘问娥辗转其上几
毙事乃闻勘之仅戍一兄而止娥伤重卒里人哀之
肖像配曹娥庙
　　韩太初妻刘氏
甄
氏附

按明外史列女传韩太初元时为知印洪武初例徙
和州挈家行妻刘事姑谨姑道病刺血和药以进再
病再愈之抵和州太初卒刘种蔬给姑食越二年姑
患风疾不能起昼夜奉汤药驱蚊蝇不离侧姑体腐
蛆生席间为啮蛆蛆不复生及姑疾笃刲肉食之少
苏月余而卒殡之舍侧欲还葬舅冢哀号五年不能
得太祖闻之遣中使赐衣一袭钞二十锭命有司还
其丧旌门闾复其徭役同时甄氏栾城李大妻事姑
至孝姑寿九十一而卒甄庐墓三年旦暮悲号亦被
旌
　　吴妇姚氏
蔡
女附

按明外史列女传姚氏余姚人适吴氏父早世迎母
养于家母出汲被虎衔去姚追掣虎尾虎欲前掣益
力尾遂脱虎痛甚舍母而逝药之获愈奉其母二十
年后成化间武康有蔡孝女随母入山采药虎攫其
母女折树枝格斗三百余步虎舍其母女伤歕血丈
许竹叶为赤女亦获全
　　韩遇春妻高氏
按畿辅通志高氏韩遇春妻保定府人姑刘氏十八
岁守节氏事之惟谨及夫死以孀妇事孀姑不啻女
之事母姑父刘简贫无依氏迎养三十余年无倦色
姑年八十四高年九十卒
　　田氏妇
小
姑附

按莒州志田氏妇洪武间人翁姑所生一男一女男
从军阵亡妇誓不再嫁事勇姑益谨其小姑与之共
事父母亦誓不适人父母怜之皆潜自缢妇与小姑
亦同日经死田氏居莒西山有碧霞元君殿土人即
于殿侧立庙塑四像因名其山为公婆山
　　曹明达
按青州府志曹明达益都人性至孝终身不嫁以养
父母有北宫婴子之风
　　曹均昂妻经氏
按句容县志经氏曹均昂妻翰林编修义之母年十
余值元季之乱择配昂育于曹氏舅姑喜其孝鞠之
如子氏性温静既合卺克尽妇道姑恒有疾夙夜扶
持不去左右进食制衣必致丰美惟恐不惬舅姑意
而自奉殊薄诸兄弟昂最幼岁大饥家日窭诸兄皆
有蓄至是各异居族人或怜昂独贫而不与较氏曰
厚资有时而竭懿亲不可隳也况姑老有如较论姑
必不安昂以为然姑尝语族人曰吾幼妇孝我当依
之终老氏躬纺绩助衣食或终夜不寐人咸重之
或见有悖戾女则相戒曰盍效经氏姑临终谓曰汝
后必有妇如汝居姑丧哀毁骨立服除不替年五十
有八以疾卒子男五人宁实华琛皆能事父笃于兄
弟义其季也以力学取科第授今官
　　李氏女
按婺源县志李氏女名韫珠李坑德伭女性端谨聪
明通孝经列女传年十六父执义遇害女恸哭不已
自经洪武九年郡守张孟旌之为立祠祀焉
　　杜如芝妻陆氏
按和州志陆氏翁源县教谕杜如芝妻姑病笃夜静
刲股惶惧莫知所措恍惚间有青衣老妪佐之达旦
熟以食姑姑更活三十年相传以为神
　　吴氏女
按扬州府志吴氏女泰州人幼孤性至孝母周氏老
且病女不忍母无依矢志不嫁以养母后母殁女号
恸死时母年七十女年亦三十矣
　　崔发妻徐氏
按扬州府志徐氏海门人年十八适县民崔发事姑
尽妇道发死养姑愈谨洪武十年诏旌之
　　朱汉云妻顾氏
按扬州府志顾氏如皋人朱汉云妻幼明敏善事父
母及归汉云事舅姑如父母乡人多称之年二十八
汉云没事舅姑愈谨舅姑以顾无出且家贫不给与
其父议欲夺其志曰汝夫负汝矣今听妇自处妇曰
归去如舅姑何愿终身以代子养素衣不饰早夜纺
绩易薪米以供朝夕洪武十年有司上其事诏旌焉
　　石孝女
按明外史列女传石孝女新昌人襁褓时父潜坐事
籍没系京狱母吴以漏版获免依兄弟为生一日父
逃归匿吴家吴兄弟惧连坐杀而置大窖中母不敢
言及女既长问母曰我无父族何也母告之故女大
悲愤永乐初年十六舅氏主其婚以配族子女白母
曰杀我父者吴也父之雠弗与共戴天奈何为吴氏
妇母曰事非我主为之奈何女颔而不答及嫁吴族
咸喜方礼宾女自经室中众咸愕母仰天哭曰吾女
之死不欲为雠人妇也号恸数日亦死有司闻之治
杀潜者罪
　　吴八娘
按绍兴府志吴八娘新昌人父吴缗早丧八娘未及
笄母石氏方□泣谓曰若生男则可不死顾奈家贫
何女奋然曰倘天佑我父使有弟愿抚之终身不适
人也后果生男遂坚守前誓母欲为之赘婿曰有婿
即有外心竟不听不事粉泽日夜拮据终身年七十
有六卒葬铜坑陈家坞人呼为小娘冢云
　　沈氏女
按松江府志沈氏女名妙兰未嫁母患心疾贫不能
致医割□刲肝为羹以进母食疾遂愈永乐丙申旌
表其门
　　西嘉瑞妻翁氏
按松江府志翁氏名静简指挥使国衡侄女年九岁
父患危证女扃户向大士拜祷剜左股一脔授母黄
氏煮羹奉父父病寻愈卫人士欲上其事女辞之父
没后嫁西嘉瑞甫半载母疾复刲股如前
　　李六秀女
按莆田县志黄石李六秀女性至孝以终鲜兄弟志
欲终养长议配刘亿衷以亿衷嫡长不可出赘于是
归夫家朝夕垂涕不食请求终养舅姑怜而许之既
得归恒致甘旨于舅姑不废妇职父病剧刲股以进
及卒哀毁骨立罄家营葬终奉祭祀至子孙犹不替
云
　　郭三庄
按莆田县志郭三庄水南郭辅女郑东都妻初辅官
海丰仓三庄与母林氏从年十四母病药勿效割左
股和羹以进母病愈月余父病复割右股父亦愈海
丰士民上孝感状郡守旌之
　　林淑圆
按莆田县志林淑圆副使时女永乐十三年时第进
士观政刑部缘门籍事诖误系狱例发北京营工淑
圆甫七岁击登闻鼓诉父冤仁宗监国南京矜其幼
赐以饭遂宥时罪后随任陕西母王氏病诸药弗效
淑圆年十二潜割左臂肉和粥以进母得瘥长嫁西
安左卫指挥使费铭寿七十卒
　　徐远女
按明外史列女传嘉善徐远女年六岁母患疮甚
女问母何以得愈母谩曰儿吮之乃愈女遂请吮母
难之女悲啼不已母从之数日果愈
　　陈和妻高氏
按明外史列女传武邑高氏适诸生陈和和早卒高
独持门户奉翁姑甚孝及宣德时翁姑并殁氏以礼
殡葬时年五十矣泣谓子刚曰我父洪武间举家客
河南虞城父死旅葬城北母以枣木小车辆识之比
还家母亦死弟懦不能自振吾三十年不敢言者以
汝王母在堂当朝夕侍养也今大事已毕欲往舁父
遗骸归而合葬刚唯唯即随母往虞城抵葬所冢累
累不能辨氏以发系马鞍逆行自朝及夕至一小冢
鞍重不能前即开其冢所识车辆宛然远近观者咸
惊异赠遗以归启母窆同葬
　　王永任妻李氏
按香河县志李氏王永任妻有孝行永任早亡遗三
幼孤家贫以纺绩供舅姑甘脆与永任在日无异终
舅姑之世无缺焉
　　毕竟廉妻宋氏
按新河县志宋氏毕孝子竟廉妻廪生宋发女年十
六适竟廉性静婉克修妇道相夫以孝闻不三年竟
廉亡妇痛绝哭不成声越数月姑复死即以衣服簪
珥器用之物尽付翁闭寝室自缢死
　　郑身妻曹氏
按新河县志曹氏贡士郑身妻性至孝善事翁姑翁
因事诬陷于狱氏竭心力百方图救竟得免死人咸
奇之
　　马梦麟妻王氏
按开封府志王氏马梦麟妻奉姑张氏以孝闻张忽
染目疾氏刲股作艾叶羹以进遂痊
　　李士廉妻杨氏
朱守
亭妻附

按开封府志杨氏李士廉妻父杨进久病氏告天刲
股父病即愈翁全病复与夫妹朱守亭妻共刲股食
之亦愈有司并表其门
　　史泰妻王氏
按开封府志王氏史泰妻姑任氏病王割股以进姑
病寻愈
　　徐光烈妻王氏
按诸城县志王氏徐光烈妻家贫事翁姑尽孝夫久
他出翁得暴病将死氏祷天求代割股和药翁病立
愈
　　俞济伯妻文氏
按吴县志文氏玉清文洪女归诸生俞济伯伯贫不
治生舅姑相继没适济伯赴试应天氏罄簪珥以含
敛济伯归无遗恨氏幼承庭教通孝经语孟及小学
皆成诵每行事必循古训与济伯处白首益恭饎爨
不继无愠色人称贤孝
　　陈氏
按吴县志陈氏良绍女年二十聪敏知书正统间绍
亡亲族欲乘丧嫁之氏曰死者何人而欲我膏沐衣
绮乎众惭退其居父丧尤尽哀戚
　　黄一姐
按漳州府志黄一姐诏安南澳民黄顺女也赘周景
文为婿文商于外母疾笃一姐刲股食之随愈副总
兵何旌其家
　　李淑明
按漳州府志李氏龙溪庄士因妻名淑明夫死不嫁
姑患痹敬养不怠姑没贫未能葬正统己巳寇掠乡
村淑明服衰麻擗踊号恸盗悯之过其门不入而去
乡人相率助其营葬焉
　　林懿敏
按漳州府志林氏龙溪郑浚哲妻字懿敏年十六归
于郑二十五而夫亡坚守以养姑姑陈氏年老性急
或一饭稍迟辄恚骂不食懿敏能委曲以顺适其心
孝敬不衰年七十四卒
　　李春元妻丘氏
按漳州府志丘氏漳浦镇海李春元妻与姑蔡氏被
掳贼索贿欲鞭其姑氏泣诉以身覆蔽贼怒欲杀之
氏俯首就戮颜色不变贼感其孝竟释其姑
　　马奇生妻邓氏
按广东通志邓氏新会马奇生妻奇生早世其姑哭
泣曰吾早寡恃儿与妇儿死矣吾何以为生而妇何
以为托耶邓曰妇即子也邓侍姑孝谨姑甚安之正
统己巳盗起邓奉姑投城姑卒仓皇中棺衾悉备昼
夜号泣悲动乡邻贼平归葬如礼闻者称孝
　　苏氏妙果
按广东通志苏氏妙果新会人事姑有殊孝舅死姑
已更适又寡而来归苏曰吾姑也言动避堂坐作避
舍寝处避□帷具甘旨问起居一如舅生前钱帛皆
归之姑事必禀命十余年姑以老病笃弗能动苏侍
侧昼夜不倦浣衵衣□牏者日至八九略无蹙容数
月余姑卒既葬苏犹哀伤不已
　　杨泰奴
张
氏附

按明外史列女传仁和杨得安女泰奴许嫁未行天
顺四年母病疫不愈泰奴三割胸肉食母不效一日
薄暮割胸取肝一片昏仆良久及苏以衣裹创手和
粥以进母遂愈母宿有膝挛疾并愈其后有仪真周
祥妻张氏者姑病不起计无所出偶一方士过其门
问之曰人肝可疗张割左□下得膜如絮以手探没
腕取肝二寸许无少痛作羹以进姑病遂瘳
　　萧维学妻袁氏
按临江府志袁氏峡江萧维学妻姑忽被虎噬袁奔
救左手执姑臂右手击虎吻虎竟不为害负姑归虎
蹑其后遂噬死天顺间县令李周以事上闻
　　戈福妻王氏
按代州志王氏戈福妻家贫奉姑虽薄食必致精洁
成化末福登进士授御史氏以姑寡年老不随夫之
官与姑同寝处姑齿落不能食氏以乳食之姑疾为
尝粪卜安危福没于京姑忧死氏居丧辄累日不食
乡党称孝
　　沈辅妻瞿氏
按嘉定县志瞿氏沈辅妻性至孝翁思善病痢药弗
愈瞿与辅晨夕稽颡北辰愿减己算以益亲年久之
额当叩处成洼翁于昏倦中恍接神语异香满室痢
遂起平居孝行不可殚述成化十七年有司上其实
旌其门曰双孝
　　高通妻邓氏
按常熟县志高通妻邓氏名妙香早寡遗腹生子鼎
以纺绩事姑姑病剧割股以进病寻瘥人以孝称年
八十三卒鼎中成化辛卯举人
　　周某妻黄氏
按常熟县志黄氏周某妻钦之妹某亡黄复归母家
母卫患疾钦欲割体肉黄曰此吾事也争久之黄乃
以刃置所祀神前祝曰神许我刃当动既而刃果跃
堕黄前遂以割乳和药汁以进母寻愈
　　陈瞿福妻郭氏
按东阳县志郭氏名淳陈瞿福妻姑羊患疫疠且殆
医者束手主人强之曰惟天乃可主人曰何谓也医
曰有孝子慈孙爱其父母之甚诚感天地而疾或可
痊吾无他剂矣郭闻言夜焚香祷天愿减己寿以益
姑割左臂肉以进是夜见彩云环其室若神临然姑
疾不三日瘳时郭年十九成化七年八月也
　　章银儿
按明外史列女传章银儿兰溪人幼丧父独与母居
邑多火灾室尽毁结茅以栖母母方疾邻居又火银
儿出视众呼令疾避银儿曰母病不能动何可独避
亟返入庐欲扶母出烈焰忽覆其庐众莫能救火光
中遥见银儿抱其母宛转同焚死时弘治元年三月
也
　　周凝贞妻吴氏
按明外史列女传吴氏无为州周凝贞妻凝贞卒氏
年二十四家滨江田庐没于水妇毁容誓死不更适
佣女工以奉孀姑姑老卧病齿毁弗能食妇绝其儿
乳以乳姑冬月卧拥姑背以暖之宛转□席者三年
姑卒哀毁骨立年七十五终
　　叶妙清
按钱塘县志叶妙清右卫千户荣女早丧母躬浴其
尸取浴水注瓮中哭则饮之茹素十余年坐卧俨若
有见初荣代伯氏戍彭城永乐间累征讨功拜前官
临殁语女曰吾赴战阵出万死得一官今中道死子
震幼且弱族人利吾官者行将不利于震汝以女子
从一少后母其若之何语未既女哭应曰请得侍我
母长我弟令嗣我父勋终不从婚媾去以遗父忧荣
殁媒氏至辄峻拒之伯子麟果欲夺震官百计诱女
嫁女剪发碎面示志旦则为震祈佑于神勤女红至
夜分不寝以给衣食竟育震成袭终身不嫁母王氏
守节弘治间受旌女独不及余杭邹翰为着孝烈传
　　左尔良妻彭氏
按福建通志彭氏左尔良妻姑暮年病剧良入城延
医姑忽不能语彭度无生理乃登楼焚祝愿割肝疗
姑挈刀直刲其胸刀钝并力横刲之见肝割一脔有
白血如箭射壁间亟呼女来戒勿哗女惊扶彭下楼
赤血淋漓已昏晕仆地女为烹片肝饷姑姑辄愈事
闻有司旌之
　　陈鸾妻倪氏
按宁德县志倪氏陈鸾妻弘治戊辰县人病疫继姑
死诸妇虑传染无敢近倪亲为殡殓坐尸傍二昼夜
方舁入棺邻里叹其孝以子勖贵赠安人
　　杨时春妻林氏
按福建通志林氏晋江杨时春妻姑张氏患风疾不
能屈伸凡起居皆林扶抱授餐口饲之历三十年不
衰
　　陈元奎妻黄氏
按福建通志黄氏南安人太学生陈元奎妻翁鸣华
病氏与夫躬进汤剂刲股和药而舅愈
　　李某妻杨氏
按济南府志杨氏李某妻滨州人翁彬年七十二正
德六年贼执彬欲刃之氏奋身护翁乞极哀贼异之
以孝妇称翁赖以不死事闻旌之
　　赵氏三女
按山西通志赵氏三女其父无子止生三女及笄俱
不肯嫁共事亲终老三女躬胼胝筑丘坟高三十尺
周围二亩余各植柏一株正德间贼夜盗树斧声闻
二十里人以为异今止存一株人称孝女坟
　　何承孚妻李氏
按建昌府志李氏广昌人年十四适何承孚越二年
孚没事姑姑病吁天愿以身代未几奄逝李曰吾所
不死者为姑在也姑既没吾何生焉哀恸呕血而死
　　赵氏女
按南昌郡乘赵氏女名郡珍进贤赵叔式之女正德
间叔式以吏家京师母万氏病于旅舍郡珍亲尝
汤药衣不解带者累月母殁痛客死愿以身从一夕
先与父诀晨起哭奠毕自缢诏旌其门
　　李世茂妻堵氏
按武进县志堵氏父翰世居马迹山正德间适李世
茂一日翰与小童棹舟迎女至湖中翰堕水死堵氏
仰天恸曰父以我故死遂赴水救父亦亡时人比之
曹娥
　　张氏女
按和州志张氏女知府张佑之孙女也正德间父诚
贫而无子疾将革张痛切恨为女子不能后父吁天
割股和药请以身代县令旌之
　　周敦良妻赵氏
按潮阳县志周敦良妻赵氏正德间年十八而寡事
舅姑至孝舅性严甚氏供具必亲一日晨起进食于
舅所适婢子市矾至误落茶中茶为尽黑舅惊讶曰
异哉茗色得无毒乎姑因责问婢婢无以对舅曰妇
欲杀我婢有何罪赵氏伏地自明终不能得乃令置
茶于饭与犬且尝试之赵曰若有他妾当先犬而死
以为弒逆者之戒遂取茶自饮尽一杯竟不死于是
舅姑愈益重赵氏赵氏奉舅姑以终其身养生送死
如礼
　　刘奇臣妻田氏
按畿辅通志田氏保定府人年二十九夫死嘉靖初
盗执其姑将杀之田请代死盗曰孝妇也遂释之
　　元氏女
按四川总志元氏女父合江樵者渡江失水死氏至
死所赴水求父三日后抱父尸浮出事闻旌表
　　周五女
按四川总志周五女邻水人年十四丧父誓奉孀母
不字年七十四骂贼举火自焚
　　胡寔妻袁氏
按犍为县志袁氏名可慈诸生胡實妻幼同妹可顺
于嘉靖二十六年随父俊官河南中牟主簿俊患疾
可慈年未及笄焚香□天刲股和药以进其妹可顺
亦效之父疾遂愈事闻有司旌之
　　郭金莲
按犍为县志郭金莲义官郭大宏女年十四随母杨
氏往耕福田庄母早起拔芋云雾四塞陡与虎遇金
莲闻母呼声赴救母脱而女为虎伤事闻有司旌之
　　王氏女
按建昌卫志王氏女越隽卫人未嫁父早没母病刲
股以疗后母死人钦其孝争聘之王遂削发为尼至
今有姑姑寺乃王氏出家处也
　　郭大美妻景氏
按郧阳府志景氏郭大美妻事姑王氏至孝姑忽得
风疾仆地值美他往景口度汤药多方救之得苏美
死守志不二移榻侍姑夙夜无怠姑殁痛哭死于姑
傍邑令陈希欧表其门
　　吴珊妻朱氏
按长沙府志朱氏益阳人吴珊妻母病亡伏尸痛哭
而死邑人赋诗哀之
　　胡贞姑
按饶州府志胡贞姑大理少卿闰女闰既被刑姑入
功臣家为奴时年四岁勋贵以其幼欲去之老妪匿
于庖中获免每日啖猫余饭及长发至寸则剪之涂
面垢形令人秽弃以自卫仁庙登极赦还乡依舅家
念父母终身不嫁卒年六十一后配祀忠臣祠
　　汪检妻余氏
按婺源县志余氏名德馨官源汪检妻沱川余墏女
墏闺教端严尝以列女传孝经训之年十七归汪克
妇道颦笑不苟足不逾阈岁大疫举家寝疾氏独
免以一身支持调度汤药昼夜目不交睫舅姑病笃
焚香吁天愿以身代病者尽起一家全活人谓贤孝
所感郡守何东序表其门
　　余基妻吴氏
按婺源县志吴氏名丹凤沱川余基妻荷花桥吴瑾
女为余冢妇所事继姑一切并臼炊澣皆躬亲之进
羹饭于舅姑必立屏后窃窥甘食则喜否则泣舅姑
或谇语跪泣请罪诸娣皆继姑所生子妇氏敬之终
身无间言继姑病目祷以身代早夜吮之如是者三
年基出不归继姑病弥留思基不置既而曰有孝妇
在吾目可瞑矣人谓基得成纯孝者妇助之也
　　陈时康妻秦氏
按苏州府志秦氏嘉定人陈时康妻早寡竭力奉姑
无何姑中危疾秦焚香祝天刲股以进疾遂愈嘉靖
四十三年旌表
　　殷氏女
按镇江府志殷氏女丹徒人名金孝子士望女弟也
家被盗缚其母欲加挞女哀号请身代盗曰此孝女
也两释之嘉靖间学使者耿某以事闻旌表
　　朱伟妻马氏
按浙江通志马氏朱伟妻山阴人名德贞家病疫舅
与夫皆亡姑张氏亦病笃德贞艰难侍姑姑愈母家
欲夺其志断指为誓及姑殁抚膺大恸翌日死
　　徐溥仁妻洪氏
按诸暨县志洪氏徐溥仁妻翁为道州守溥仁随之
官洪以家事不能行为溥仁娶一妾及归姑王氏有
疾洪亲尝汤药衣不解带月余姑亡三年不食肉
　　滑凤妻陈氏
按绍兴府志陈氏滑凤妻余姚人归凤未期而滑贾
荆襄间十一年不还众谓滑已死舅姑辄欲嫁之氏
曰使凤果死妇当以死事舅姑凤苟生还而妇嫁妇
固置不论在舅姑亦何以解其子乃卒断发不从凤
果还阅数月复去无归期方是时妇已诞一子饥寒
辛苦未尝几微怨恨正德末邑大疫其姑且死陈吁
天曰妾夫远客姑遘危病闻人肉可疗愿割肉以进
惟天神默佑俾姑更生得再见其子妾死无恨遂刲
股和羹进姑姑竟愈嘉靖间旌表
　　陆氏女
按仁和县志陆氏女嘉兴府海盐县捕卒应云女应
云谪戍岭南留妻女于杭应云道葬女年十四闻父
丧昼夜号泣不食越数日死于八字桥之河南贫不
能殓里人共捐赀殡之
　　陈满妻都氏
按湖州府志都氏安吉人陈满妻幼刲股愈母疾父
为马践伤足疮溃生蛆都口舐啮蛆吞之及长归满
满疾复割左臂肉以羹进满竟死时年尚少抚其孤
良谟后登进士第有司奏旌其门年五十六卒于京
邸
　　夏锡瑞妻冯氏
按嘉兴县志冯氏字佛龄有至性周岁而孤哀慕如
成人年十七归同里夏锡瑞事翁姑如父母姑病痿
氏昼夜侍汤药无懈每祷神乞身代一日姑忽梦大
士告曰汝病当不起以佛龄孝诚上格今且瘳矣氏
复绣大士像百尊祝姑长寿自后姑病渐减而氏忽
患疾如姑以死姑竟得寿考人咸奇之为设馔罗拜
感恸者以百数广文张大受慕其行躬率诸生飨奠
额其堂
　　包汝楫妻贺氏
按嘉兴县志贺氏郡守包汝楫妻姑陆氏病剧医药
罔效忧惶不知所出每进汤姑辄摇手云幸勿苦我
贺氏一夕进汤告姑云此非药第少啜之姑饮而甘
吸之至尽寝息甚安数日而愈诘之乃剪股肉所烹
也
　　陈允武妻万氏
按海盐县志万氏万炳女陈允武妻年十六归陈值
姑殁抚允武弟妹三人不啻同胞其翁受役输饷军
门道遇倭失饷时军门法甚严翁已分必死万泣谓
夫曰宁无家可无翁乎亟鬻奁具及私产得金献军
门翁得不死人称孝妇
　　贺万春妻赵氏
按海盐县志赵氏序班贺万春妻平湖世家女事夫
治家逮下并合礼则尤孝于其姑姑之侍婢勿敢斥
也姑病瞀氏祝而舐之五岁复明人以为孝感
　　崔成俊妻吕氏
按海盐县志吕氏指挥崔成俊妻父以领漕失米法
当贷偿始免罪吕倾奁卖之成俊奔京师买米输官
救翁归翁感其孝
　　周道纯妻林氏
按闽书周道纯妻林氏家贫孝事舅姑嘉靖乙巳莆
大荒舅老疾百方不治林刲股和粥以进舅绝饮食
数日矣伏枕一餐遂愈郡守给米一石帛一匹肉二
十斤以恤其舅
　　叶应晖妻刘氏
按闽书叶应晖妻刘氏姑陈患风动履恃人性又卞
急应晖每与刘以□舆舁游后园令诸孙导前为歡
刘承顺惟谨年九十一卒孙继美继熙继善皆登科
　　李枢妻沈癸金
按闽书李枢妻沈癸金于归后事寡姑惟谨枢早世
氏操家政抚幼子内极哀恸外和颜色以慰姑心姑
卒年百岁氏亦七十殡殓如礼乡党称为孝妇
　　黄□娘
按闽书黄□娘应礼之女林廷玉之妻年十四父病
笃百药不痊刲股以进父病寻愈及长于归事舅姑
亦以孝闻
　　朱冕妻陈三娘
按闽书永宁卫前所百户朱冕妻陈三娘嘉靖间值
倭乱冕血战阵亡三娘年二十七欲死殉念姑在而

　闺孝部艺文一
　　曹娥碑　　　　　　　　后汉邯郸淳
孝女曹娥者上虞曹旴之女也其先与周同祖末胄
荒沈爰兹适居旴能抚节按歌婆娑乐神以汉安二
年五月时迎伍君逆涛而上为水所淹不得其尸娥
年十四号慕思旴哀吟泽畔旬有七日遂自投江死
经五日抱父尸出以汉安迄于元嘉元年青龙在辛
卯莫之有表度尚设祭诔之辞曰郁伊孝女奕奕之
姿偏其反而令色孔仪窈窕淑女巧笑倩兮宜其家
室在洽之阳大礼未施嗟丧慈父彼苍伊何无父孰
怙诉申告哀赴江永号视死如归是以渺然轻绝投
入沙泥翩翩孝女载沈载浮或泊州渚或在中流或
趋湍濑或逐波涛千夫失声悼痛万余观者填道云
集路衢泣泪掩涕惊恸国都是以哀姜哭市杞崩城
隅或有□面引镜剺耳用刀坐台待水抱树而烧于
戏孝女德茂此畴何者大国防礼自修岂况庶贱露
屋草茅不扶自直不镂自雕越梁过宋比之有殊哀
此贞厉千载不渝辞曰名勒金石质之乾坤岁数历
祀立庙起坟光于后土显昭天人生贱死贵利之义
门何怅华落飘零早分葩艳窈窕永世配神若尧二
女为湘夫人时效仿□以昭后昆
　　怀思赋　　　　　　　　　　晋王氏
刘
柔妻

超离亲而独寄与忧愤而长俱虽亮分以自勉曾无
间乎须臾思遥遥而忡惙疾结滞乎肌肤忆昔日之
欢侍奉膝下而怡裕集同生而从容常欣泰以逸豫
何运遇之偏否独辽隔于修路彼恒鸟之将分犹哀
鸣以告离况游子之眷慕孰殷思之可靡于是仲秋
萧索蓐收西御寒露宵零落叶晨布羡归鸿之提提
振轻翼而高举志渺渺而远驰悲离思而呜咽彼迈
物而推移何予思之难泄聊翰以寄怀怅辞鄙而
增结
　　悼艰赋　　　　　　　　　　　孙氏
伊禀命之不辰遭天难之靡忱夙无父之何怙哀殄
瘁以抽心览蓼莪之遗什咏肥泉之余音经四位之
代谢虽积祀而思深伊三从而有归爰奉嫔于他
仰慈姑之惠和荷仁泽之陶渥释褧服以斩衣代罗
帷以缟布仰慈尊以饮泣抚孤影以协慕遇飞廉之
暴骸触惊风之所会扶摇奋而上跻颓云下而无际
顿于悒之当春望峻陵而郁青瞻空宇之寥廓愍宿
草之发生顾南枝以永哀向北风以饮泣情无触而
不悲思无戚而不集
　　饶娥碑　　　　　　　　　唐柳宗元
饶娥饶人饶姓娥名世渔鄱水娥为室女渊懿靖专
虽小家未尝出游治絺葛供女事循整乡闾敬式娥
父醉渔风卒起不能舟遂以溺死求尸不得娥闻父
死走哭水上三日不食耳鼻流血气尽伏死明日尸
出鼋鱼鼍蛟浮死万数塞川下流鄱旁下民悲感怨
号以为神奇县人乡人会钱具仪葬娥鄱水西横道
上追思不足相与作石以诒后世其辞曰
生德无类气灵而休嗟兹孝娥惟行之周渊懿念贞
好靖不游纤葛絺纻克供以修蒸蒸在家其父世渔
饮酒不节死乎风涛匍匐来哭号天以呼颜目耳鼻
膏血交流三日顿踣气竭形枯父尸既出孝质已殂
龟□鼋鼍有蛟洎鱼充流溢岸旁出仰浮见怪异形
适与我谋鄱民哀号或以颂歌齐女色忧伤槐罢诛
赵姬完父操棹爰讴肉刑不施汉美淳于烈烈孝娥
水死上虞娥之至德实与为俦人有言惟教是图
懿兹德女家世不儒奇行特出神道莫酬穷哀罔泄
终古以留乡人好礼爰立兹丘建铭当道过者下车
　　赵女传　　　　　　　　　　皮日休
赵氏女山阳之盐山人其父贸盐盗出其息不纳有
司赋官捕得法当死簿已伏就刑有日矣赵氏女求
见盐铁官泣訴于庭曰某七岁而母亡蒙父私盗官
利衣食某身为生厚矣今又罪根露某当随坐法若
不可官能原乎原之不能请随坐之法官清河崔遽
义之曰固当为减死论赵氏大泣曰某之身前则父
所育今则官所赐誓去发学释氏以报官德自以女
子之言难信因出利刀于怀立截其耳以盟必然崔
益义之竟全其父命赵氏侍父刑疾愈因诀归浮屠
氏舍日休曰古者救危拯祸必先示信至夫家全国
完则随而乖其盟如赵氏一乳臭女子耳继死请父
命孝也自刑以盟言信也秉孝植信高蹈于世洁乎
瑾瑜不足为其贞芬乎□兰不足为其秀与夫古之
救危拯祸者远矣今之士见难不立其节见安不偿
其信者其赵女之刑人乎噫后之修女史者幸无忘
耶
　　女代父刑判　　　　　　　　　高璠
　乙坐法女请代未龀官勒从奴
不掩厥善代选尔劳伊人祗辟咸示中正朝廷作乂
大明黜陟使苴茅永建无替于乃服郑竹斯刊审欺
于诚道丁以祖孙继体位由当室乙则戒慎不足人
自速辜德在友于复公侯于令季既生女子济缓急
其及嗣仰丁鸿之清节义岂逃身慕缇萦之淳志期
无凿颡有司务随时之才徒高守法当官藉通变之
识未宜胶柱昔太伯三让公季代绪汉除五刑班史
垂则行古之道仲子所以舍孙易父以死赵简申其
礼聘相彼一时之义今为千载之明岂可使带砺遂
绝于承家龆龀服刑而代罪兄则不返封欲谁承女
既年弱奴何足任鲍公往矣丁必无由理屈淳于获
宥乙女亦可恤刑景之前闻庶无凝滞
　　王孝女旌门铭　　　　　　　元刘因
　女家容城西以母丧感念遂不嫁终身州上其行
　御史按实礼部令旌表之内翰卢公署其门曰孝
　女王氏县人刘因铭曰
孰不娶终身曰鲁山之元道州之阳史名卓行何谓
非平常二子且然女责奚望卢公表之何用以戒荒
　　章氏二孝女庙记　　　　　　明郑玉
邑人章预二女与母程登山采薇母为虎所攫二女
呼号搏虎虎遂弃去母由是得免刺史刘赞改二女
所居合阳乡为孝女乡且复其家观察使韩滉奏赞
治状朝廷特赐褒迁今郡城之南二十里若桥若村
若里皆以孝女得名即孝女之故居也村南里许有
山曰二姑岭亦曰义姑岭者孝女之庙在焉岁久庙
废岭仍存故名予尝过其所访问父老犹能历历谈
孝女事为之徘徊太息不能去者久之南里洪节夫
氏闻风而起慨然以为己任即村傍青山庵之前轩
四楹为孝女之祠肖像其中且为买田以供香灯之
费而命章氏之孙曰觉旺者掌之予又得请于有司
令长吏岁时致祭如我国家故事于是书其本末使
刻庙中夫以二女之微而能制猛虎之暴岂其力之
所胜哉盖其忠诚之所感耳方其母氏为虎所攫二
女爱亲之心勃然而兴发为忿勇震动林谷有不期
同而同者当是之时二女唯知母难之当救岂知己
身为可惜故宁陷虎口而不自顾虎亦为其所化而
不自知且天下之冥顽不灵者兽也兽之至暴不仁
者虎也虎且化之而况于他物乎况于人乎观于二
女之事则凡人有所未信物有所未化者皆在我之
忠诚有所未至也岂人与物之罪哉千载之下想而
像之二女之英烈犹凛凛有生气况于当时乎况于
亲见之者乎其见褒于朝廷得祀于乡里不徒然也
祠庙湮废若此岂人情也哉然则二女祠庙之复有
不可已者矣自今像设方严祭祀时举过其祠下者
孝爱之心油然而生妇人女子亦将观感而化矣其
关于教化系于人心岂细故乎因有诗三章使歌以
祀孝女并以励夫风俗云诗曰嗟弱质兮誾誾发至
勇兮至仁鬼神兮感动猛兽兮服驯山高高兮崔嵬
水深深兮漩洄山高水深兮天宇开鹤交飞兮孝
女来生人兮林林习俗兮日沈仰遗风兮如在慨千
载之良心
　　圣姑庙记　　　　　　　　　崔良贵
圣姑郝姓相传周末时人父义母张氏世居邑会涡
村四十无子常祷于神逾年生姑姑少淳朴性至孝
力饲蚕馌农以养及笄父母欲嫁之姑泣对曰父母
无子又嫁女谁复能养者誓不出父母不能强父尝
患痈弗可医姑吁天吮痈痈竟愈事父母皆寿终力
为营葬葬已时时伏墓哭卒哭而后已邑人哀而敬
之后与邻女樵滁滱水上不归邻女还言见车马自
水中出迎姑姑忽然不见邑人谓姑仙去立祠祀之
后汉更始之乱光武皇帝为萧王北巡定冀赵中山
地王为王郎所追走会涡村人马疲渴有女行道上
肩水二器众争饮之女弃器负杖走时从百余骑饮
水水自器旋盈饮人马足不竭视女不知所在众以
为神已而出祠下见姑像与女肖前杖在焉王大惊
后即位封孝感圣姑姑灵异自是显矣历唐宋元屡
有异感岁清明邻近香火云集至正间南平州帅赵
澄始扩庙址国朝弘治间邑侯张公再一新之今上
御极二三年间邑两罹大水城郭得无坏民咸谓神
力佑助报祀弥切先是嘉靖辛酉岁耆民刘演等奉
邑侯都公及孙公令鸠材聚工增饰庙貌伟甚后邑
侯郭公又令耆民廉千惠果安重张大宋赵诰创为
台垣二翼钟鼓二楼仪门一重爇炉一具旁门三后
门一路门一木表一议已定群匠趋之庙主羽士刘
守已从而助之暨今春邑侯陈公初下车视事政令
甫新而工告成盖若有待云于是请余为文以记予
闻人可以范俗贞轨者则祀神可以御灾捍患者则
祀今圣姑终身不嫁以事亲则孝负汲拯渴以急主
则忠显灵辟水以全城则仁夫孝以表俗忠以捍患
仁以御灾若是则姑盖行出烈士功在国家其光于
乡惠于众非浅鲜矣庙享岂不永哉是为记
　　王孝娥哀辞　　　　　　　　黄云师
丁酉豕日浔西城民舍灾王屠被酒卧女娥年十二
呼撼不起曳手恋恋不忍舍去遂从父俱死焉呜呼
娥真孝矣载稽往牒秦有罗汉有曹唐有饶父溺而
咸以身殉吴大帝时有女父为铁官冶不液女自投
冶中铁乃液然后父刑免元至正间溧水袁氏女母
病笃兵燹起仓卒女入室抱母死呜呼彼数女咸炳
史策而王独湮没不彰予甚哀之且袁女年十五曹
饶二娥年皆十四罗女不记年能从武陵走洞庭觅
父尸当亦不下十四五铁官女年仅七岁纪载家不
详其姓寥寥千祀独王娥年十二予耳而目之耳父
又屠沽子诗书不泽女史无所箴教夙不于傅姆
世丧道久矣峨而冠者尚掉臂罔所顾恋矧十二岁
女子邪呜呼是可哀也已词曰
昊天不吊兮峻节其遥执规司春兮孽火为妖兰未
芽兮芳摧玉未暖兮烟销酒虽噀兮风不反赤熛怒
兮青芦断娥乘云兮出大荒列星灿兮掩寒铓谓祝
融兮何不仁春闺无色娥上腾娥上腾兮屠不亡告
之惇史醴泉香
　　孝娥井铭　　　　　　　　　　刘瑞
　浙江按察司址宋武穆岳王之故宅东南有井王
　之女痛父冤抱银瓶而死焉者按察梁公用亭覆
　之榜曰孝娥井西蜀刘瑞作之铭曰
天柱臲日为月祸忠烈奸桧孽娥痛父冤冤莫雪赴
井抱瓶泉化血血如霓愤如铁曹江之娥符尔节噫
嘻井可竭名不可灭

　闺孝部列传四
　　明三
　　刘兰女
按明外史列女传京师民刘兰女父卒矢志不嫁以
养其母崇祯元年年四十六母病没女遂绝粒殉之
　　张能信妻刘氏
按明外史列女传氏太仆卿宪宠女工部尚书九德
妇也性至孝姑病十年奉侍汤药不离侧及病剧举
刀刲臂臂已伤婢惊持之而号舅闻嘱医言此病不
宜近腥腻力止之逾日竟刲肉煮糜以进则姑已不
能食乃大悔恨曰医绐我使姑未鉴我心复刲肉寸
许恸哭奠箦前将阖棺取所奠置棺中曰妇不获复
事我姑以此肉伴姑侧犹身事姑也乡人莫不称孝
　　卢清妻吴氏
按明外史列女传吴氏潞州人廪生卢清妻舅姑没
于临洺寄瘗旅次夫授徒自给后失廪充掾于汴愤
耻发狂死吴闻讣痛绝叹曰吾舅姑委骨于北良人
殒命于南天乎何荼毒至此乃寄幼孤于姊兄鬻次
女为资独抵临洺觅舅姑瘗处不得号泣中野忽一
丈夫至则清所授徒也为指示收二骸以归复冒暑
之汴负夫骨还三丧毕举忍饿无他志学正刘崧言
于知州马暾赎其女厚恤之年七十五乃卒
　　方氏女
按明外史列女传女莆田人父澜官仪制郎中卒京
师女年十四无他兄弟与叔父扶榇南归渡扬子江
中流舟覆榇浮女时居别舟皇遽呼救风涛汹怒人
莫敢前女仰天大哭遂赴水死经二日尸浮父榇旁
同泊南岸
　　解氏女
按明外史列女传解氏女宁陵人年十四同母浣衣
河滨母误溺水女号泣四顾无人即投水中俄兄绍
武至泅而得之母良久方苏女已死手挽母甚坚兄
哭抚之曰母已生妹可慰矣手始解
　　招远孝女
按明外史列女传女不知其姓父采石南山为蟒所
吞女往哭之愿见父尸与同死俄顷大雷震电击蟒
裂其腹从容坠女前女见父尸负土掩埋触石而死
　　陆鳌妻倪氏
按明外史列女传兴化陆鳌妻倪性纯孝舅早世悯
姑老朝夕侍寝处与夫暌异者十五年姑鼻患疽垂
毙躬为吮治不愈乃夜焚香告天割左臂肉以进姑
啖之愈远近称孝妇
　　白瑀继室张氏
按畿辅通志白瑀继室张氏姑双瞽每供饮食必手
哺之行坐必扶掖夜则伴寝二十二年如一日
　　李瑄妻张氏
按三河县志张氏名妙清工部员外李瑄妻姑薄氏
性严不易得其欢心妙清朝夕侍侧曲尽孝养寻底
豫姑病笃迎医罔效妙清夜焚香吁天割股肉杂汤
药以进姑病愈人以为孝感所致
　　刘嘉声妻王氏
按文安县志王氏刘嘉声妻事翁姑至孝姑没继姑
刘氏坐废疾时在□褥氏扶起卧捧便溺手哺饮食
甘旨不缺而自啖粗粝邑令旌表
　　李永妻潘氏
按通州志潘氏守备李永妻姑病胃不能饮食氏乳
之一载侍奉汤药朝夕不怠三年如一日姑病愈氏
积劳成疾年三十六卒
　　高鉴妻张氏
按河间县志高鉴妻张氏鉴死氏事衰翁最孝壬午
大兵南下翁被杀氏不辞艰险蓬首垢面负席持
遍地觅尸七日乃获涕泣跪拜扶葬先茔邑人重之
　　冯澡妻赵氏
按赞皇县志赵氏贡士冯澡妻夫妇皆孝夫死益笃
家贫纺绩供饘粥温凊不少懈姑年九十四人皆以
比乳姑之崔氏县令申其事旌表
　　周女明星
按临城县志周女小字明星父朝宣母张氏女年十
六母病卧二年不起女焚香祝天愿以身代母忽思
肉家贫会父兄出无能办女割股烹进母食之病寻
愈割时不甚痛且无血人以为孝感所致有司以闻
旌其闾
　　张祥妻贾氏
按柏乡县志贾氏张祥妻姑疾氏为尝粪姑思食肉
割股以进他日诘其肉所来曰鸽肉也既而食鸽不
如前求之始知为妇肉姑为感泣
　　李大林妻甄氏
按栾城县志李大林妻甄氏事姑至孝姑往次子家
三日氏忽心惊汗出意姑有故遄往省之未至果以
疾报氏沿途拜祷往至姑所供事汤药数日而愈姑
年九十乃亡氏庐墓三年旦暮悲号人称大孝
　　孙荟妻王氏
按威县志王氏唐县训导孙荟之妻家被盗执荟拷
掠并燎荟母朱氏甚惨氏知姑必死乃大哭呼曰吾
家无积财同死一处是所愿也乃自跃入火中群贼
感动相顾而散有司奏闻旌表
　　李逢春妻刘氏
按开封府志刘氏李逢春妻性至孝刲股活姑旌表
　　乔志京妻王氏
王节
妻附

按开封府志王氏乔志京妻刲股以愈姑病乡人称
之同时王节妻蔡氏者姑疾亦割股如王
　　徐善长妾王氏
按开封府志王氏徐侍御善长妾读书识字翁亦侍
御请老得风疾时善长出按辽阳嫡左又病不能起
王孝养惟谨翁病笃因割股为羹以进而疾渐瘳延
百二十日而善长还得父子聚首永诀人以为至孝
所感王寻病卒虞城杨都谏为之传
　　张民贤妻石氏
按开封府志石氏张民贤妻性至孝割股以疗姑病
　　苏兰妻李氏
按开封府志李氏苏兰妻性至孝翁病割股疗之
　　李文桂妻朱氏
按开封府志朱氏木工李文桂妻姑病贫不能医药
割股为羹食之而愈
　　张妻秦氏
按开封府志秦氏张妻翁病割股进食翁甘之疾
顿愈人以孝称
　　侯之翰母王氏
按开封府志王氏侯之翰母刲股愈姑病以孝称
　　潘文妻董氏
按开封府志董氏潘文妻姑病割股疗之
　　王咸妻赵氏
按开封府志赵氏诸生王咸妻事二亲诚敬笃至姑
疾卧□奉汤药昼夜不倦及病剧焚香祷天请以身
代割股肉跪烹以进邑令表其门
　　方铎妻黄氏
按开封府志黄氏方铎妻姑病割股疗之
　　尹自任妻张氏
按开封府志张氏尹自任妻以夫贵赠孺人事舅姑
以孝闻
　　王升继室郑氏
媳
附

按开封府志郑氏教授王升继室姑病危氏割左股
和羹以进姑食之大愈其媳亦郑氏亦以翁病割股
以进而愈
　　夏汝能妻宋氏
按开封府志宋氏夏汝能妻孝事老姑姑病尝药侍
食焦劳成患姑亡痛哭而殒闻者悯之子之令以副
榜膺岁荐
　　韩应期妻杨氏
按开封府志杨氏韩应期妻奉姑至孝姑马氏病刲
股疗之
　　李尚荣妻萧氏
按开封府志萧氏李尚荣妻姑病笃氏告天割股以
进而愈
　　陈玉妻吉氏
按开封府志吉氏陈玉妻玉父子干年迈氏孝养惟
谨及病危割股食之而愈
　　魏让妻樊氏
按开封府志樊氏魏让妻性至孝侍养老姑不懈姑
病危割股愈之有司旌其门
　　张屐绥妻熊氏　　　郭恺妻王氏
　　张宗道妻班氏　　　关谦如妻谢氏
按归德府志已上四妇夏邑人俱刲股疗姑疾以孝
闻
　　侯廷芳妻贺氏
按归德府志贺氏永城人侯廷芳妻姑病割股救之
　　梁氏女
按归德府志梁氏女年十六父亡女即屋后为坟葬
之对天自誓终身不嫁以守父墓
　　张效龄妻王氏　　　刘步云妻杨氏
按归德府志已上二妇俱姑病割股以救
　　刘九福妻宋氏
按彰德府志宋氏刘九福妻事姑至孝姑病不起氏
刲股以疗有司请旌
　　郝守香女
按彰德府志郝守香女当岁大祲以己不死为父母
累三日不食而死邑令李椿茂为之赞
　　贾氏
按彰德府志贾氏魏家湾人不知其夫名姑病思肉
家贫离市远氏割股以进姑食之而甘病遂愈有司
馈粟周之
　　杨如桂妻王氏
按彰德府志王氏杨如桂妻翁疾药必亲尝告天愿
以身代翁殁如桂庐墓氏竭力奉姑甘旨后长子其
言膺岁荐季子其廉登第人谓至孝所感奉诏建坊
表之
　　陈闰妻宋氏
按彰德府志宋氏陈闰妻祖姑老失明氏左右奉养
不离□第十余年不怠
　　何氏女
按卫辉府志何氏女城守都司何将官女陜西人崇
祯甲申流寇至卫都司夫妻被杀独遗女时方十一
岁骂曰父母已不在留我何用贼并杀之同父母合
葬于城北观者莫不流涕
　　汤氏
按孟县志汤氏诸生田思全妻翁病氏连割股肉烹
以食翁病渐愈
　　王士美妻苗氏
按怀庆府志苗氏王士美妻夫亡孀居事姑姑病刲
股疗之太守旌其门
　　王嘉谟妻赵氏
按怀庆府志赵氏王嘉谟妻夫病亡母疾赵刲股愈
之太守旌其门
　　李其芬妻孙氏
按怀庆府志孙氏李其芬妻芬河内贡士崇祯五年
流寇肆掠芬母年九十余夫妻共扶之夜行中途遇
寇索金不得缚芬去氏身被五创至夜乃苏犹负姑
归
　　李仙标妻王氏
按南阳府志王氏诸生李仙标妻事翁姑孝姑患痼
疾三年不起氏事奉汤药朝夕焚香愿以身代姑病
竟愈邑人异之
　　李惟蛟妻常氏
按怀庆府志常氏李惟蛟妻姑病割左股愈之姑复
病又刲左□食姑姑疑廉知为妇肉惊喜而愈有司
上其事旌之
　　马毓龙妻张氏
按河南府志张氏新安马毓龙妻翁病瘫痪氏委曲
事饮食动履为之扶掖历十年不懈翁得终其天年
邑人贤之
　　刘期达妻张氏
按河南府志张氏巩人刘期达妻流贼破城夫被执
氏扶姑□避于青堆山贼骑掩至将杀其姑氏恳以
身代贼引其发去姑得释
　　曹妇王氏
夫
妹附

按河南府志王氏洛阳诸生曹应祥子妇居城南曹
家屯崇祯戊寅流寇犯洛近郊执其姑欲杀之氏与
夫妹挺身捍蔽寇曰不汝执已幸矣何求死为氏叱
之曰汝杀吾姑吾安用独生杀则俱杀所甘心耳寇
大怒与其姑妹并杀之观者莫不垂涕
　　杨徽声妻王氏
按信阳州志王氏诸生杨徽声妻奉姑萧氏以孝闻
萧久持斋素一夕病笃思肉氏不忍姑老年毁戒自
割左股啖姑病亦随愈有司题请旌表
　　张应元妻吕氏
按河南府志吕氏新安张应元妻事姑李孝姑病刺
指血和药以进而愈
　　唐士俊妻陈氏
按光州志陈氏诸生唐士俊妻辛巳城陷继姑何氏
年少氏为藏匿贼执氏索何氏大骂贼砍之数刀终
不言贼怒甚破其脑而死久之犹抱二岁子不弃何
遂免于难人称其孝
　　杨位妻魏氏
按汝阳县志魏氏观察杨位妻侍母疾食不下咽目
不交睫者兼旬母死偕亡郡邑称其孝
　　李大姐
按定陶县志李大姐李正阳女年十四未字母患病
思肉家贫不能遽得女密割肤作馔奉母母疾遂愈
　　许熬妻路氏
按定陶县志路氏许熬妻姑石氏病笃五日不饮食
将死忽思食肉家贫一时难得路焚香割股烹而奉
姑姑食已遂苏不逾日病全愈
　　孔尚祯妻朱氏
按曲阜县志朱氏鲁巨野室女适圣裔孔尚祯事祖
至孝祖年九十病垂危氏焚香拜祝刲股调羹以进
祖食之即愈
　　王稷妻李氏
按兖州府志李氏王稷妻邹县人姑唐氏心痛绝粒
十日氏焚香告天愿以身代仍刲股煎汤以进姑饮
之须臾呕虫数条而愈
　　程士用妻黄氏
按兖州府志黄氏滕县人事姑以孝姑病不愈自刲
股以进姑见其疮抱而大哭遍谒神祠祷焉
　　于奎妻丁氏
按范县志丁氏于奎妻奎因逋税受笞取刀自宫昏
仆于地氏大恸奎少苏语丁曰勿哭我死汝更嫁我
不死汝亦嫁氏曰汝毁父母遗体已非人类又教妻
为不义乎奎赴京氏事姑家居姑染疫思食肉乃自
刲股一脔作羹以进姑啖之觉美汗出而疾愈
　　厉瞻妻张氏
按日照县志张氏献县少尹厉瞻妻兵变城陷氏讹
闻姑死仿徨良久曰不能救姑可自图存乎遂抵城
东北隅赴隍池投水死
　　李要妻巩氏
按青州府志巩氏蒙民李要妻年二十三夫亡誓不
再适执劳以事舅姑舅年八十余病笃医使家众尝
粪试疾众有难色氏独尝之
　　文曲莹妻赵氏
按山西通志赵氏文曲莹妻事翁姑以孝称姑病卧
三载朝夕侍侧贫不能求医药日焚香祷天割股献
神求以身代不终朝姑病即愈县令表其门
　　吕新命妻张氏
按静乐县志张氏重庆守吕新命妻命为诸生时母
有疾医言食乳可愈氏饭其子乳姑三年
　　宋万廒妻董氏
按猗氏县志董氏宋万廒妻姑耄失明夫亦瞽不能
周养氏勤纺绩以给食冬寒负姑曝日次及其夫夜
无衾抱姑背解衣相覆而寝数年如一日
　　赵镗妻滕氏
按陕西通志滕氏临洮狄道人夫亡欲以身殉家人
劝曰幼子系赵宗祀不可弃且有姑在及姑没氏曰
未亡人所以苟延岁月为养姑计耳姑死我安能独
存自是哭不绝声饮食不入口浃旬而殒年二十有
一
　　刘准女
按陕西通志刘孝姑中部刘准女准以诸生死无辜
女年十六取其书焚之哭曰读书何为抱父尸而死
有司为营葬旌表
　　张槐妻高氏
按陕西通志高氏张槐妻庆阳安化人贼执其翁高
哀泣请代贼并杀之
　　胡琏妻陈氏
按陕西通志陈氏西安诸生胡琏妻舅老且病氏率
幼子事奉曲尽舅病革执陈父手曰吾以病苦累汝
女愿汝女生子孙亦如此孝顺感泣而卒
　　郭榆妻王氏
按陕西通志王氏西安郭榆妻武功人事孀姑至孝
纺绩奉甘旨三十年姑病汤药必亲昼夜无倦姑死
王以积劳成疾亦亡有司旌其门
　　李树畿妻车氏
按陕西通志车氏诸生李树畿妻西安合阳人家贫
窘夫好读书不治家人生产氏尽脱簪珥供舅姑朝
夕每视亲饮食多寡以为忧喜崇祯初岁大饥氏或
并日一食而甘旨奉养不阙温言怡色不令舅姑知
艰苦状姑病数年氏竭力左右积劳成病而死翁抚
膺大痛曰孝妇死是天亡我也平居处妯娌极和诸
幼孤侄皆赖以成立至今乡里称为妇师
　　石巍妻杨氏
按陕西通志杨氏西安富平人石巍妻父亡痛父哭
而死乡人称为孝女
　　翁妇常氏
按咸宁县志常氏正谊女幼女训未及笄失怙哀
毁几丧明适翁某事舅姑如事父母祖姑高氏少寡
守节年八十有五齿落不能啮蔬菜常善调羹汤竭
力致志高语曰汝孝非寻常辈所及愿汝生好子孙
报汝后果衣冠不绝
　　魏严妻刘氏
按盩厔县志刘氏魏严妻严殁誓以死守天性尤纯
孝翁溥年九十余卧病饮食转侧皆氏扶持便液渍
污澣濯不倦三年如一日人称至孝
　　龚振事妻顾氏
按兰州志顾氏义官龚振事妻事舅姑至孝姑病吁
天割股和药以进疾随愈年七十三卒
　　吴淑干女
按兰州志吴氏吴淑干女性诚孝年十四父疾刲股
创甚几死有一老人馈药敷之患愈竟不知老人为
谁后适指挥刘麒
　　吴应贞妻党氏
按陕西通志党氏平凉静宁人吴应贞妻未嫁时父
礼病目痛不能忍欲自尽氏多方防救哀毁几绝延
医调治或戏曰欲目明须食人肉氏潜入室割一脔
作羹以进父食之其目果愈事闻旌表
　　杜老女
按陕西通志杜老女平凉静宁人父曰山老而无子
家甚贫同县人梁宰求聘女为妻父将许之女曰父
母老无子女嫁曷依遂终身不嫁拮据力作以养父
母父没营葬复养母越十八年母亡葬如父或谓曰
今可嫁矣女曰吾已许父母不嫁今复嫁是渝言也
终不嫁如初年逾七十卒乡人呼曰老女
　　司恩妻陈氏
按陕西通志陈氏平凉静宁人司恩妻勤于治家事
翁姑至孝恩父正族孙明作盗潜以家法处死明父
具状本府问故杀无服子孙抵罪系狱陈氏负米诣
府采薪拾菜以养正三年无缺巡抚项节驻平凉将
决正狱氏哀诉迫切乞以身代词情恳至正得释归
谓人曰我三子不如一妇能生我老无以报但祝天
子孙多如其孝后氏果生五子共十八孙
　　锁守贵妻乌氏
按陕西通志乌氏西安耀州锁守贵妻长安名家女
天性至孝姑张氏孀居性严易怒乌每逢姑怒即长
跪含笑自责曲意敬顺及己病革嘱贵曰母老矣妾
死幸善事之又呼二子曰汝辈慎勿忤婆婆意言毕
而绝里中至今称曰孝妇
　　曹氏
按陕西通志曹氏西安醴泉人不知其夫名母何氏
疾剧氏割股奉食母疾竟愈
　　李孝女
按四川总志孝女华阳人府学生李廷干女母刘卒
时女尚幼继母杨抚育备至年十三杨病笃女曰非
吾母何以有今日以厨刀割左股治汤以进母母病
渐愈事闻旌表
　　李鏊女
按四川总志营山李鏊女父患心疾矢志不嫁奉双
亲为终身计后二亲既没纺绩自给清白坚贞始终
一节年逾八十而卒
　　闵性善
按四川总志闵性善纳溪人甫五岁父亡依舅氏养
母有求配者性善曰母所依在我若适人将何依誓
不嫁母病祝天刺血和药以愈及卒斩衰负土成坟
时称孝女
　　袁氏二女
按四川总志袁氏二女名可慈可顺犍为人父俊病
危二女皆未及笄同时割股以救事闻旌表
　　汪安宅季女
按夔州府志汪安宅季女事父母至孝父将许聘女
曰父老无子二姊已嫁女愿依父母以老父母察其
志决从之遂老于闺中独处一室抚二弟甚爱卒年
八十五人称贞孝
　　葛侣棂
按峨眉县志葛侣棂归化乡人父斯达病剧医药无
效侣棂刲股疗之达病痊乡人列其事旌焉
　　陈辅圣妻杜氏
按顺庆府志杜氏陈辅圣妻姑病笃割股救之旋愈
时人称孝
　　谢元观妻饶氏
按武昌府志饶氏蒲圻贡士谢元观妻其母为翰林
检讨魏珩如女素有礼法元观赘于饶饶一拜翁姑
而返甘旨馈问无间姑病往侍汤药衣不解带累月
祖姑暴棺十年未葬氏悉出奁赀安厝之年未三十
卒邑令表其门
　　瞿然龙妻丁氏
按汉阳府志丁氏诸生瞿然龙妻丁仰南次女家贫
奉继姑王氏曲尽其道冻馁不自顾惟以饱暖翁姑
值伏暑姑患恶疾人所难近氏奉盥洗具汤药饮食
起卧必亲历久无倦虽秽恶滓体不以为厌年五十
九卒子谦有声庠序
　　汪卷妻徐氏
按汉阳府志徐氏汪卷妻汉阳人崇祯中姑病刳肝
救之邑令杨四知旌焉
　　王全寿妻郑氏
按潜江县志郑氏王全寿妻姑张氏病笃氏吁天饮
泣求以身代亲汤药数十日目不交睫姑竟不起氏
哀痛不食而死
　　廖氏
按德安府志孝妇廖氏云梦利塘河西人姑病剖左
胁割肝疗之
　　赵氏妇
按德安府志赵氏妇应城人早寡事姑孝家贫佣织
以奉菽水念姑老乃鬻次子为姑置棺衾值南邻火
风甚烈妇扶姑出棺不可移乃抚棺大哭不去风忽
反人以为孝感
　　宋氏女
按德安府志宋氏女应城人母刘氏以产得废疾女
十岁知之曰母为我致疾耶遂剪发不适人养母四
十余年母死不越月亦卒
　　饶氏
按德安府志饶氏应城人知府饶可久之女崇祯丙
子流贼围城父母俱缢死氏谓其夫曰父死忠女合
死孝夫子前程远大当速行乃缢父母尸侧
　　李氏女
按荆州府志李氏女施州卫人父病割股救之
　　陈氏女
按荆州府志陈氏女施州左卫陈钦舜女性至孝父
病刲股救之得愈
　　赵氏女
按荆州府志赵氏女施州左卫指挥赵永亨女父病
割股愈之
　　贺氏女
按长沙府志贺氏女安化人贺守节女也事母至孝
誓不适人终身独处小楼惟业纺绩邑令闻其贤申
请旌表年八十五终
　　梁枢妻王氏
按岳州府志王氏梁枢妻澧州人姑病刲股以进疮
甚死御史陈豪表其门
　　萧氏女
按衡山县志萧氏女小字冬贞萧孔坤之女生而刚
烈幼勤操作及笄将议婚女曰父母未有子我嫁而
父母孤何以为心已而父生子三岁而母亡女一恸
几绝因告父曰不幸丧母弟发未燥女必留以抚弟
事父极孝自矢不嫁引刀断其指亦无敢通媒者父
先后凡四娶生五子女尤善事诸继母抚诸弟饮食
衣履悉身任之亲戚莫得常见年七十卒
　　欧端迁妻蔡氏
按郴州志蔡氏欧端迁妻居永兴县翁姑殁时夫已
死氏哀毁尽礼柩未殡邻失火抱柩痛哭不避俄而
风回火息人以为至诚所感卒后邑人为建孝妇祠
春秋祀之
　　王氏女
按兴宁县志王氏女小字元贞王文宰女年三十不
肯嫁父母问故答曰父母老仅有女女出谁奉甘旨
父欲赘婿女曰有家即不能时奉父母也终不嫁年
七十而卒
　　吕仲德妻祝氏
按赣州府志祝氏信丰吕仲德妻于归时舅姑已早
逝独祖姑俞在年逾八十齿落艰食祝朝夕以乳乳
之左右掖持如婴儿然里人称孝妇
　　王心德妻吴氏
按赣州府志吴氏廉访使当女适乐安王心德夫为
乱兵所杀吴年二十一恪守空闺克执妇道性仁孝
其姑安焉父又遗书训之曰汝姑年老宜竭尽孝诚
世乱家贫务使得欢心毋遗亲忧氏捧读感泣事姑
愈谨乡人靡不以孝称之
　　张某妻徐氏
按金溪县志徐氏徐源女十六归横源张氏会姑病
氏视疾彻夜不怠且泣曰妇归而姑病妇之不幸也
姑久不愈哀号祷祝靡所不至拊摩其姑痛痒至手
臂不仁犹不息有邻妇语以割股可疗氏叹曰天苟
佑吾姑虽杀身亦所愿也遂闭户


　闺孝部列传六
皇清一
　　米升荣妻徐氏
　　按玉田县志徐氏米升荣妻事孀姑王氏曲尽
　　孝道姑年老病危氏焚香祝天祈以身代割左
　　肋肉一片煮汤奉姑姑疾霍然立瘳其疮亦平
　　复无恙县令具以事请旌
　　周复振妻宋氏
　　按唐县志宋氏口底村周复振妻家贫顺治十
　　四年振经营出外姑有病思食肉苦不能得氏
　　告天割股以炉火炙熟绐其姑曰此鹊肉可食
　　家人知而视之有痕无血姑疾旋愈
　　时氏
　　按博野县志时氏夫某死遇凶年祖母病思食
　　肉汤氏焚香割肉煮汤以奉
　　王祚明妻汤氏
　　按庆都县志王祚明妻汤氏友义之季女也秉
　　性幽贞夙姆教家贫姑老而寡氏日勤纺绩
　　以供甘旨及姑遘疾隆冬衣不解带不避寒苦
　　夜半祝天祈以身代姑病愈氏以劳瘁死
　　孙克开妻陈氏
　　按天津卫志孙克开妻陈氏年二十五翁没氏
　　即夜伴姑宿历二十九年无夫妇之乐及夫死
　　姑亦丧殡二棺抚孤成立乡闾称为孝妇
　　史名贵妻谷氏
　　按定州志谷氏史名贵妻家极贫多孝行姑病
　　割股以进数日夫莫之知亲戚往视以为无有
　　也
　　魏喜妻米氏
　　按开封府志米氏魏喜妻尝割股以瘳亲病
　　禹琮妻梅氏
　　按开封府志梅氏贡士禹琮妻姑病医不效乃
　　静夜焚香刲左股和羹以进姑食之即愈
　　王基新妻徐氏
　　按开封府志徐氏王基新妻基新父病氏刲股
　　煮粥食之遂愈
　　禹寿昌妻司氏
　　按开封府志司氏童子禹寿昌妻姑病医不愈
　　氏焚香祈祷刲股疗姑
　　宋守强妻鹿氏
　　按开封府志鹿氏祥符人宋守强妻姑病刲股
　　以进遂得痊人以为孝感所致
　　李襄妻刘氏
　　按开封府志刘氏李襄妻姑病延医不效氏焚
　　香祈祷刲股疗姑
　　王明伦妻单氏
　　按开封府志单氏王明伦妻明伦父病噎不能
　　食药石罔效妇刲股进之即愈
　　郝鸣皋妻陈氏
　　按开封府志陈氏诸生郝鸣皋妻姑病不愈氏
　　刲股以进病遂痊
　　王符震妻张氏
　　按开封府志张氏王符震妻符震父珽病背疽
　　甚危张氏长斋朝夕祷于神每旦昼水浆不食
　　隆冬不衣纩冀以哀告祈天佑俄有僧至门遗
　　以药遂愈张基新孙妇也后符震父子同捷乡
　　闱
　　张瑆妻孟氏
　　按开封府志孟氏张瑆妻闯贼乱瑆兄弟五人
　　俱被掳氏扶姑抱子逃遁山溪遇贼姑伤仆地
　　氏弃子负姑潜入山窟以乳哺姑姑得苏后瑆
　　逃归母子无恙
　　党三阳妻潘氏
　　按怀庆府志潘氏党三阳妻刲股救姑以孝闻
　　李延茂妻周氏
　　按开封府志周氏诸生李延茂妻夫亡坚志守
　　节姑王氏病久不愈氏私祷于神愿减算以加
　　姑寿姑遂愈享年八十有五氏亦年九十有一
　　姜最妻吴氏
　　按怀庆府志吴氏姜最妻刲股疗父以孝称
　　李惟汉妻耿氏
　　按怀庆府志耿氏李惟汉妻母病氏刲股肉疗
　　母有司表其门
　　谢懋昌妻史氏
　　按怀庆府志史氏谢懋昌妻刲股疗翁病以孝
　　闻
　　曹启春妻赵氏
　　按怀庆府志赵氏曹启春妻刲股疗姑病以孝
　　闻
　　王奇珍妻刘氏
　　按阳谷县志刘氏王奇珍妻顺治十七年姑马
　　氏病笃百计疗之不瘳氏祷天愿以身代继割
　　股食姑病即瘥中州杜侯给绰楔旌之
　　司孝娥
　　按兖州府志孝娥东河人同知渊女也年十五
　　从父宦扬州值母病危不能食娥以为刲股可
　　愈乃屏人自刲右股为胾羹以进母病遂愈
　　杜姓妻王氏
　　按兖州府志王氏滋阳孝廉王前女前殉甲申
　　之难氏年十四为媒妁所误配杜姓夫穷且哑
　　氏绝无怨言躬自灌园敬养舅姑无怠舅姑死
　　躬抱土为坟以葬
　　王会极妻裴氏
　　按泽州志裴氏王会极妻闯寇执其翁索金氏
　　脱簪珥出之寻翁又遭陷祸不测氏投缳众力
　　救得苏荡其产白翁冤教子化美为诸生
　　茹韵妻师氏
　　按荣河县志师氏茹韵妻夫久客不归家贫事
　　孀姑以孝闻
　　潘逢吉妻杨氏
　　按荣河县志杨氏潘逢吉妻年荒以菜根自食
　　而独饭其翁
　　程国都妻刘氏
　　按荣河县志刘氏程国都妻夫久客不归氏为
　　人佣织以养孀姑
　　雷鸣妻韩氏
　　按蒲城县志韩氏雷鸣妻年二十余孀姑韩氏
　　病医药无效氏潜割股入药进之姑病愈有司
　　旌表
　　刘云起妻姚氏
　　按仁寿县志姚氏前明浙江庚辰进士累官佥
　　都御史姚奇引女邑明经刘云起妻孝事翁姑
　　友爱弟妹家庭族党共贤之岁庚寅姑病剧汤
　　药不效氏焚香泣祷割股啖之姑病大瘥笃孝
　　益甚上闻旌表
　　徐着妻刘氏
　　按仁寿县志刘氏前明甲子举人刘鼎女配邑
　　明经徐着天性最孝奉翁姑惟谨着生母饶氏
　　先没继母李氏卧病氏侍汤药晨夕不懈后病
　　笃割股以愈乡闾皆欲上闻氏固止之
　　刘文羽妻陈氏
　　按长沙府志陈氏茶陵人贡士刘文羽妻幼失
　　母事继母甚孝及归刘事继姑亦如之姑病躬
　　侍药饵不就枕席逾月姑死一恸而绝恍惚有
　　导之者曰可亟还当得男次年果生子人谓孝
　　感
　　张敬芳
　　按辰州府志张敬芳溆浦旧绅张士亨女七岁
　　就学于兄嗜读曹大家女诫列女传及长许聘
　　郗某未嫁顺治丁亥兵乱敬芳年十五随父潜
　　避桃子冲山隈贼搜获之迫女行父阻之贼欲
　　杀女父女以身蔽曰宁杀我与贼相持骂不绝
　　口遂冒刃死贼去父复苏
　　王咸一妻牛氏
　　按陵川县志牛氏王咸一妻祖姑病卧□席氏
　　衣不解带伺左右贼突至欲加害氏以诚告贼
　　舍去
　　杨芳妻王氏
　　按金溪县志王氏名引邑庠杨芳妻幼习列女
　　传德性纯孝年十八归杨事姑至孝姑患目疾
　　朝夕侍侧终始不倦值兵乱姑不能行氏负姑
　　避兵兵欲伤其姑王以死护遂毙焉死之日内
　　外老幼莫不为之涕泣
　　杨氏女
　　按金溪县志杨氏女名颜玉别驾杨焕之女孙
　　年十八未字遭丙戌之乱依父母避兵山足值
　　当骑锋挟女及母上马女抱母痛哭绐曰释吾
　　父母愿随去骑因杀其父女恸哭震天骂贼求
　　死骑复刃其母饶氏犹百计诱女女骂愈烈遂
　　杀之饶氏夜半复苏弟上卫纔十龄次日自营
　　归母子相依为命
　　汪锡嘉妻王氏
　　按弋阳县志王氏文学汪锡嘉妻顺治八年母
　　疾归宁割股和药以进不数日病愈事闻表之
　　程宗曾妻朱氏
　　按高安县志朱氏南昌仪宾程宗曾妻程国瑞
　　之母建安王府奉国将军之女性明敏贤孝姑
　　病刲股以愈瑞以戊子金王之乱流寓筠南城
　　遂入编籍采风者旌之时年七十有七
　　王屠女王娥
　　按九江府志王娥王屠女年十二顺治十四年
　　家罹火父醉卧数叫不醒娥曳父手恋恋难
　　舍烈焰随之遂俱死焉时吏部文德翼给谏黄
　　云师等俱有诗刻石表之
　　居廷宪妻杨氏
　　按高淳县志杨氏居廷宪妻年二十夫亡母兄
　　欲夺其志杨曰姑老无依焉忍弃之姑病剐股
　　以进病寻愈年八十四卒
　　黄日新妻程氏
　　按宣城县志程氏黄日新妻日新馆淮上以母
　　有痼病属程氏视汤药药罔效氏虔祷割肝和
　　药进之姑疾顿愈顺治戊戌闻于官旌表
　　梅梦杏妻徐氏
　　按宣城县志徐氏诸生梅梦杏妻幼习孝经姆
　　仪以纺绩佐夫读翁文学燮常病笃徐私祝天
　　刲股以进疾愈乡里贤之
　　梅清妻钱氏
　　按宣城县志钱氏孝廉梅清妻年十九归梅孝
　　事翁姑家贫居荒庄佐夫读书成名岁甲辰夫
　　远出姑张氏病笃告天刲股姑病顿愈茹斋三
　　十年卒年六十有一邑令旌之
　　施能中妻师氏
　　按宣城县志师氏施能中妻夫亡一子尚幼未
　　几亦殇姑老而病氏孝事之会岁饥采蕨于山
　　屑而羹之以奉姑以其余和糠籺自啖念不能
　　俱生请鬻身以活复念无与执炊泣而止族人
　　怜而给之
　　施氏女
　　按江宁府志施氏女名寅其先浦子口人父益
　　政避寇家金陵年十七许字金陵黄氏子会婿
　　病甚其父母急欲得妇以事之女遂归黄氏然
　　未成妇也亲尝汤药衣不解带者数晨夕婿卒
　　不起女悲号求殉不得乃归父母家织自给
　　亡何父领顺治某年横海运转输不及额下狱
　　女闻谋改装走京师救父会朝命漕挽积逋下
　　所在省会追补益政遂下江宁府狱女乃髡发
　　易男子服携幼弟省父于狱父仓皇中不识也
　　女自白父熟视大恸狱吏及诸累囚皆泣下称
　　曰孝女云自是女间数日一偕其弟入视出则
　　坐斗室刺绣易米以供父食有贵人慕其行持
　　千金求聘曰归我我力能出尔父女曰救父诚
　　所愿如辱身何谢之去亡何父病且革女怀牒
　　诣漕司庭长跪而号泣请以身代系出父就医
　　漕司览牒心动准保释归逾一月竟死死之日
　　家无一钱乡里感其孝醵资以殓女朝夕上食
　　叩棺而呼悲号擗踊竟以成疾垂革犹呼父者
　　三而死卒年三十有四诸生黄虞稷吴渶葬之
　　于分山口郑家庄
　　尹维干妻徐氏
　　按嘉定县志徐氏尹维干妻年二十一归尹家
　　极寒素尹读书不知治产益不能支徐勤苦操
　　作代夫奉其姑已而姑病剧徐尽心汤药不疗
　　乃默祷于天割股以进姑疾寻愈孝敬历久如
　　初顺治八年旌表
　　朱衣妻夏氏
　　按江阴县志夏氏庠士朱衣妻孝事翁姑翁病
　　笃会氏亦病强起侍汤药气绝复苏者再乙酉
　　秋城变扶姑避难卖钗买药昼夜扶侍无倦色
　　姑死恸哭几殆百计相夫营葬年三十六卒
　　杨应松母谢氏
　　按淮安府志谢氏杨应松母大河卫千户霭女
　　父病刲股以救后母病亦如之
　　毛氏女
　　按淮安府志沐阳毛氏名慕贞毛鸿女未笄父
　　病一夜忽思羹汤□之无计乃祝天割股为羹
　　父病即瘥卧房中有声如沸汤者三晨起女衣
　　如粉点洗去复有三日始无迹
　　徐必达妻范氏
　　按桃源县志范氏徐必达妻年五十四父桂无
　　子年老病危氏刲股进食复延二载
　　朱觉妻陈氏
　　按桃源县志陈氏诸生陈弘绪女诸生朱觉妻
　　年十四母亡父复病笃乃刲股为羹以进父得
　　不死
　　朱士一妻高氏
　　按桃源县志高氏朱士一妻年四十九母年七
　　十九病笃昏聩半月氏刲体肉以进病遂愈
　　冒襄妻苏氏
　　按扬州府志苏氏如皋人司李冒襄妻而嘉穗
　　丹书之母也既归冒事舅宪副公及姑马恭人
　　王舅奉直公及祖姑宗太宜人皆恭谨能得其
　　欢心氏先举一子名兖一日马病笃襄与苏氏
　　急祷于神请以幼子代无何兖殇马病笃氏未
　　敢以哭子之声闻于姑人称其孝襄负清流之
　　望每喜交天下豪杰又性好施予每苦不给氏
　　脱簪珥以助之无怨色氏夙有足疾不良于行
　　卒之日犹盘躄马恭人前问寝膳忽痰发仆□
　　下而死
　　郭建韬妻王氏
　　按扬州府志王氏高邮人文学郭建韬妻性婉
　　淑翁姑先后卧疾药饵无效王再刲股以进之
　　皆获瘳
　　宫继兰妻潘氏
　　按扬州府志潘氏泰州中宪宫继兰妻也潘
　　富厚氏年十五归宫弃纷华甘淡泊翁姑俱年
　　八旬曲尽孝养衣被浣濯必躬亲焉翁一日见
　　所居三楹皆结绮苏谓潘氏曰汝昌后之祥也
　　年三十外方举伟镠宫氏三世单传至伟镠族
　　始繁
　　谢廷期妻崔氏　　　吕奏云妻唐氏
　　按凤阳府志已上二妇俱刲股以救姑病
　　娄之度母邓氏
　　按凤阳府志邓氏娄之度母刲股救姑以孝闻
　　曹文美妻石氏
　　按凤阳府志石氏曹文美妻孀姑吴氏疾笃氏
　　刲股救之立愈县令旌表
　　田生玉妻张氏
　　按凤阳府志张氏田生玉妻姑病数刲股以疗
　　杨妇郁氏
　　按凤阳府志郁氏杨生辉媳姑病刲股愈之
　　陈某妻赵氏
　　按凤阳府志赵氏陈某妻姑陆氏病氏刲股以
　　救旌表
　　袁思椿妻王氏
　　按凤阳府志王氏袁思椿妻尝刲股以救姑病
　　兼及其夫
　　黎祯女
　　按凤阳府志武举黎祯女年十四祯病危女吁
　　天刲股和羹以进学训为之赞
　　杨春荣妻顾氏
　　按凤阳府志顾氏杨春荣妻刲股以愈姑疾旌
　　表
　　张士遴妻俞氏
　　按凤阳府志俞氏张士遴妻为姑刲股邑令旌
　　之
　　马四姐
　　按凤阳府志马四姐照磨马光文女未字时割
　　臂救母以孝闻
　　苏民霖妻谭氏
　　按凤阳府志谭氏苏民霖妻割股以救姑疾夫
　　病亦如之人称孝妇
　　李维荫女
　　按凤阳府志李维荫女年十四刲股以愈父疾
　　有司旌之
　　杜天鹤妻杨氏
　　按凤阳府志杨氏杜天鹤妻姑病刲股救姑夫
　　亡不嫁
　　张拱垣妻陆氏
　　按凤阳府志陆氏张拱垣妻年十四父病刲股
　　愈之及归垣垣病亦如之
　　郑妇张氏
　　按临淮县志张氏铁冶第三女也适于郑父病
　　割股救之寻愈其妹亦割股救母
　　史笔妻朱氏
　　按临淮县志朱氏邑民史笔妻尝割股以救姑
　　疾称孝妇
　　冯龙京妻张氏
　　按临淮县志张氏诸生冯龙京妻姑病笃氏割
　　股和药以进病遂愈
　　吴国玺妻唐氏
　　按临淮县志唐氏吴国玺妻翁病鬻簪珥以奉
　　汤药不效割股以救之
　　冯如哲妻鲁氏
　　按临淮县志鲁氏冯如哲妻翁病危药不效氏
　　刲股愈之
　　张国綖妻赵氏
　　按临淮县志赵氏张国綖妻尝割股以救姑病
　　人称孝妇
　　刘杰妻越氏
　　按临淮县志越氏诸生刘杰妻姑病危氏割股
　　救之立愈
　　李遇春妻巫氏
张
氏附

　　按合肥县志巫氏李遇春妻性至孝姑病氏饮
　　泣告天刲股和药进之而愈太守旌之子芾媳
　　张氏明末举家避难路遇贼芾以身蔽父几为
　　所毙张以身掖姑面受重伤贼退张夫妻合力
　　养亲一日进甘旨母意不乐芾窥母意念二兄
　　贫苦不能具食于是每设食兼馈二兄二十余
　　年未尝少懈张每助其夫不衰姑病复割股以
　　治姑没念翁老独处日具酒食令芾邀父执以
　　娱之及翁亡夫妇哀毁骨立祭葬成礼县令旌
　　其门
　　殷奇逢妻张氏
　　按合肥县志张氏殷奇逢妻归未三年夫亡姑
　　韦氏以哭子双目失明氏晨昏奉养数十年不
　　少懈姑殁氏以哭姑亦抱□不起
　　周振鼎妻崔氏
　　按合肥县志崔氏周振鼎妻夫远出壬午城陷
　　值姑病氏夜负出郭屣敝裂襟裹足行三十里
　　至庄病益剧流离中□医不得遂刲股调羹以
　　进姑病寻愈氏终不言年七十始出刀痕以示
　　子孙
　　王子云妻王氏
　　按合肥县志王氏王子云妻姑病夫亦病氏刲
　　肝作羹汤先后继进俱愈后十余年夫殁妾殷
　　氏出一子甫三月氏保护备至教以义方通邑
　　称为孝妇
　　杨一丁妻李氏
　　按合肥县志李氏山民杨一丁妻继姑病笃召
　　其夫曰今值大旱山野中安得猪肝一片为我
　　疗此疾乎氏闻午夜引刀刺胁下出肝一叶复
　　刲股一脔作羹以进姑遂霍然每岁冬畏姑寒
　　自十月至二月即抱姑定寝姑却之不听直指
　　表其门
　　吕兆熊妻沈氏
　　按合肥县志沈氏吕兆熊妻熊家贫馆于外氏
　　供养孀姑甘旨无缺姑病笃刲股以进得愈邻
　　人怜之助以薪米辞不受
　　刘国祯妻葛氏
　　按合肥县志葛氏邑诸生刘国祯妻两姑病笃
　　葛先后刲股和药饮之皆愈姑亡葛哭之成疾
　　寻亦死
　　王纯子妻张氏
女
附

　　按合肥县志张氏王纯子妻幼尝刲股愈父疾
　　长适王值姑与夫同病笃张复刲股两进之而
　　愈邑令旌之后氏病其女年十一亦刲股救之
　　人谓孝德之报云
　　沈维新妻张氏
　　按合肥县志张氏沈维新妻事姑至孝壬午城
　　陷奉姑避贼姑病不能行谓氏曰我老不必虑
　　汝当自为计氏泣曰弃姑偷生义不为也锋刃
　　林立氏扶持尽瘁数与贼遇贼若无所见者竟
　　得保全无恙夫病复刲股和羹愈之乡里称其
　　孝义
　　赵应丁妻韦氏
　　按合肥县志韦氏赵应丁妻夫病刲股和药愈
　　之姑病亦然御史旌表
　　丁良岳妻徐氏
　　按无为州志徐氏丁良岳妻廪生丁国佩媳也
　　良岳性纯笃宗党称为孝子氏事姑胡氏姑病
　　昼夜吁天愿身代人静后焚香祷于神刲股
　　和药以进异香满室越二日姑见其刀瘢始知
　　初胡氏为妇亦尝刲股进姑孝妇之后复得孝
　　妇云
　　刘宗弼妻李氏
　　按无为州志李氏生员刘宗弼妻年十五姑王
　　氏病膈氏晨夕侍汤药病益加度非药饵所疗
　　乃刲股入药中姑服之遂愈乡里以为诚孝所
　　感
　　丁泽光妻陈氏
　　按无为州志陈氏丁泽光妻姑病泽光刲股救
　　母氏心感之姑愈氏色养尤至乡里上其事州
　　守旌焉
　　关大成妻朱氏
　　按无为州志朱氏前甲申孝廉朱前诏女庠生
　　关大成妻也相夫有古贤淑风性尤纯孝姑病
　　祷于大士刲股作羹以进遂愈
　　李琳女
　　按霍丘县志文学李琳女年十四母病痛哭吁
　　天潜割股调羹以进母遂愈归吏科给谏林冲
　　霄孙漪未几而死
　　姚蕃妻朱氏
　　按霍丘县志朱氏姚蕃妻顺治辛丑姑杨氏疾
　　笃氏与夫昼夜侍榻前经旬不倦祷天愿以身
　　代割股调药饵进姑姑病以愈臂上刀瘢夫与
　　姑俱未之见也
　　严永寿妻张氏
　　按霍丘县志张氏里人严永寿妻性柔顺善事
　　翁姑尝割股以疗翁疾人称其孝
　　陆某妻沈氏
　　按仁和县志沈氏陆某妻闻母病归宁割左股
　　肉和药进之母愈而氏以创重血流不止返卧
　　即死
　　胡承虞妻方氏
　　按钱塘县志方氏郡庠生胡承虞妻甫归胡而
　　承虞即负笈出游祖母与母两世待养方以一
　　弱女子周旋启处皆得欢心祖姑与姑先后病
　　笃方刲右臂杂羹中食之立愈后承虞归而病
　　方刲左臂以愈越数年承虞复有疾益甚医皆
　　谢去方曰吾臂三刲三效幸邀帝鉴今独不效
　　乎如前烹和以进又复霍然君子曰至诚感神
　　方氏有焉
　　姜序妻宋氏
　　按石门县志宋氏姜序妻序不肖不顾母养宋
　　事姑至孝姑病疯□医不能治氏割股饵之寻
　　愈未几宋亡其姑犹在
　　史佳元妻邢氏
　　按嵊县志邢氏史佳元妻事姑至孝姑疾刲股
　　以救
　　蔡引弟
　　按福建通志蔡引弟福清人顺治三年福清乱
　　引弟从父三知避兵被获兵执三知加刃引弟
　　年十六抱父不释兵怒并刃引弟引弟宛转引
　　颈就之愿乞父命脰垂断犹牵父号呼不绝
　　丘希旦妻林氏
　　按莆田县志林氏诸生丘希旦妻姑病刲股和
　　药以进姑立愈翁消渴三年氏衣不解带汤药
　　以时积劳身殒族党称孝
　　林末哥
　　按莆田县志林末哥父启鼎病刲股和药以进
　　病遂瘳二兄一时继病复对天焚左右腕香二
　　炷兄病亦寻愈
　　陈宪纪妻郭氏
朱
氏附

　　按莆田县志诸生陈宪纪妻郭氏姑病刲股愈
　　之晚得疯疾子元埙妻朱氏服事勤谨一如其
　　姑
　　潘贤娘
　　按瓯宁县志潘贤娘儒士孙廷熛妻事孀姑孝
　　谨顺治五年克城兵执姑欲杀之潘氏以身代
　　夺刀自刎而死兵怜其孝赠以金粟姑得保全
　　高士弘女
　　按宁化县志诸生高士弘女年十七许嫁阴永
　　言顺治六年二月叛帅郭天材溃兵奄至杀声
　　喧沸女之父兄各东西窜独母邓氏疯废不能
　　起趣女曰疾走无以我为也女坚不行哭曰母
　　行偕行不行偕死已而四箱火炽母女同灰
　　梁学慊女
　　按广东通志梁学慊女年八岁顺治甲午新会
　　围困兵执学慊将烹以为食女闻即奔赴跪告
　　泣曰女愿代父悍兵不为改容竟舍父而烹女
　　闻者哀之
　　戴珍妻氏
　　按呈贡县志氏邑诸生戴珍妻负性温和乙
　　丑年姑病笃叩天祈祷愿以身代割股愈姑己
　　巳夫病亦如之乡党称焉

　闺孝部列传三
　　明二
　　文节妻邓氏
按四川总志邓氏茂州文学文节妻节赴秋试母李
患病医治莫效邓刲左臂肉作羹奉姑姑食之异越
数日复思之子嘉谟跪告于母邓曰母能食姑孙独
不能食祖母耶嘉谟亦割以进李疾渐愈有司以闻
旌表
　　徐光德妻向氏
按荆州府志向氏宜都向绍英女适乡民徐光德性
至孝父病刲股进之而愈
　　包友荣妻锺氏
按衡州府志锺氏包友荣妻乡举大鹏侄女性庄静
恬约鹏爱之教以读书长适友荣兢兢执妇礼姑谭
氏素严峻友荣谓锺曰慎勿失阿欢使恚而损餐
惟汝咎锺益曲意承顺虽被楚挞终无忤容姑疾药
饵必尝夜即寝姑榻下姑尝患乳疽甚剧医者谓吮
之则疮易合姑曰人将焉堪锺忻然就吮日数回无
难色姑感悦疽寻愈及姑没哀毁过情丧一目闾里
敬之年七十卒
　　□以慈继室王氏
按衡州府志王氏衡阳□以慈继室性简嘿举止端
凝万历初归□相夫子事舅姑有古贤妇风性至孝
姑尝寝疾王躬亲汤药衣不解带手涤垢秽不厌及
姑病革□天愿以身代人共嘉之相与致羊酒额
其堂
　　李跨鳌妻林氏
按衡州府志林氏衡阳李跨鳌妻千户林某女跨鳌
幼孤母谢氏抚之成立登乙酉贤书湖南乱从儿媳
伏居髻龙山麓时谢年五十余得痿疾林氏左右扶
掖十年鳌忧愤而没无子家益贫落氏抑哀痛强色
笑以安其姑汤糜非手调不敢进昼夕就□褥拊摩
谢赖妇复延活十四年林忽遘疾先姑死执姑裾痛
哭曰不能终奉姑死不能瞑衾裯幸勿以殓言讫而
绝姑哭不绝声越八日亦没乡人高其节孝远近会
葬者以数百计双冢屹然名曰姑媳山即以其田延
浮屠奉祀焉
　　王某妻苏氏
按衡州府志苏氏名湘兰临武王某妻朝同女年十
四同病剧湘兰刲股以进父旋愈及归王翁姑复病
氏劳瘁支离祈祷无虚日卒赖以获安翁姑年皆八
十共称妇孝不置氏亦年七十余旌表
　　邝良让妻陈氏
按衡州府志陈氏小名槐姐临武邝良让妻姑尝病
疽不胜楚氏屡为吮之得愈宗族皆翕然称孝年七
十八卒有司旌之
　　陈某女
按衡州府志陈某女父母无嗣矢志不字人父没事
孀母以孝食贫孤苦以处女终身乡人高之闻于督
学高世泰旌其门
　　屠儿妻卢氏
按临川县志卢氏屠儿妻屠家贫氏攻苦食粝储肥
甘以奉舅姑久之舅姑疾废氏事之益至闾里共义
之郡守式其庐曰孝妇卢氏之门
　　胡源妻上官氏
按临川县志上官氏胡源妻南城人幼孤母以源贫
欲改议氏不可及归克执妇道姑病剧刲股煎汤以
进获苏年二十六而卒郡守表其庐
　　刘胜玉
按临川县志刘胜玉邑庠同亨女亨病噎频危绝粒
五日矣女割股切十二小脔私烹以进亨强咽二脔
自是饮食渐增卒得无恙后为诸生傅道匡妻
　　王嘉兆妻杨氏
按临川县志杨氏王嘉兆妻中岁守节事祖姑浣衣
涤器虽甚秽恶弗辞事舅姑益孝置夫主枕间寝兴
必偕万历中旌表
　　黄栗妻李氏
按南昌郡乘李氏丰城诸生黄栗妻栗亡李年二十
二守节养姑姑目盲李朝夕祝天躬为洗拭目遂明
里人叹为孝感万历间旌其门
　　陈氏女
按南昌郡乘陈氏宁州陈孟实孙女母黄氏疾厄医
不能疗女焚香吁天割股置糜中母食之病寻愈
　　徐绮妻李氏
按南昌郡乘李氏丰城徐绮妻绮父试没绮客京师
未归停柩于家一日邻火起李与绮母胡氏抚柩吁
天誓俱焚火燎及屋李泣谓胡曰势急矣媳在此姑
亟自全胡卒不去姑媳抱持号泣天为反风环烧百
余家惟柩所独存观者叹异
　　吴杰妻郑氏
按贵溪县志郑氏吴杰妻也姑应氏久病夫远出未
归家贫饥无以为粮疾甚无以为药乃引刀刲股和
羹以进姑食之顿愈邻里状其事邑令旌之
　　计如垣妻朱氏
按九江府志朱氏辅国将军拱挺女配彭泽计如垣
垣以寡母为念欲辞禄归养氏忻然从归恪执妇礼
如垣外出盗卒至姑被执氏以簪珥投之获脱姑寻
疾氏吁天请以身代及亡痛悼而卒事闻赐谕祭贰
坛
　　叶先馨妻季氏
按六合县志季氏叶先馨妻诸生季引光养女性笃
孝光夫妻疾衣不解带十数年如一日光抚爱备至
及适馨逾年而馨没氏痛哭致病时引光亦病未几
死家人悉讳之是夜氏亲见光带两亡仆至其寝室
曰吾死矣汝自爱氏痛苦不能支而卒
　　唐允明妻李氏
按六合县志李氏邑人唐允明妻孝于舅姑姑病垂
危医不能治氏密割股肉为羹杂汤药以进姑病立
瘳万历中旌表
　　刘芳远妻王氏
按高淳县志王氏诸生刘芳远妻姑病膈垂危氏焚
香吁天求以身代越三日一羽士授以草药令煮酒
吸气七日自愈凡七嚙指血和药病全痊王年八十
有五卒
　　江大润妻许氏
按歙县志许氏江大润妻姑病目医者云舌舐可治
许亲为吮舐数日目复明终身孝养不怠
　　江东望妻胡氏
按歙县志胡氏江东望妻姑病风已绝三日但有微
息胡焚香吁天割股肉作汤进一匕遂苏有司旌之
　　吴鹗翔妻汪氏
按歙县志汪氏左司马南溟女孙任子吴鹗翔妻性
笃孝侍母疾刲臂为糜疾繇以差姑疡生于首时时
躬浣煎历久不倦
　　潘鸿妻葛氏
按歙县志葛氏岩镇文学潘鸿妻鸿母病鸿刲股和
剂愈三年复发葛感夫意亦刲臂吁天请以身代及
死乡人多惜之
　　叶其生妻许氏
按歙县志许氏蓝田叶其生妻事姑孝姑病几殆许
祷天刲股以疗姑恍惚觉有神语遂复苏越一月仍
死许哀毁尽瘁而卒
　　吴氏女
按歙县志吴氏女父楼病殆礼斗祷天刲股作糜以
进或曰感其大母之化云
　　汪檷妻巴氏
按歙县志巴氏上路汪檷妻檷家贫以字学干禄都
下巴事翁姑孝养备至姑病急刲股救之翁年老病
痢医弗效又割如前
　　吴邦妻巴氏
按歙县志巴氏澄塘吴邦妻邦父乔任江西崇义县
巡检染疫而死母余氏病甚药不效巴私吁天口囓
左臂割肉一脔烹汤食姑病遂愈事闻旌表
　　田稔妻张氏
按歙县志张氏东关田稔妻姑曹氏孀居瞽目稔客
游二十余年不通音问家赤贫张勤纺绩易食或自
忍饥终日而甘旨不缺郡守郑公王躬造其家旌之
　　余世儒妻孙氏
按婺源县志孙氏名秀荣沱川余世儒妻也贞顺有
女德而器识类丈夫归余时世儒已领乡荐孙事祖
姑舅姑甚谨世儒访道四方无内顾忧祖姑叶年九
十艰起居孙躬进膳羞手浣秽恶不厌乙卯冬世儒
北上而大盗骤至孙既脱矣闻其翁被执与叔世仁
同请倾囊赎其翁且以身卫姑不顾其死贼义而还
其簪后世儒谒选孙以疾卒于家冢子司空懋学先
以给事著名遇覃恩赠孙宜人后以仲子懋孳奏绩
礼垣补赠淑人太史汤宾尹铭其墓其介妇张氏名
恬金贤孝如其姑而享年亦似之至今乡党犹传为
壸则云
　　俞堂妻胡氏
按婺源县志胡氏在城俞堂妻家甚贫翁老年瞽目
且病疯痹堂佣外不归无他亲串胡旦夕奉翁起居
一切皆躬执之伺翁寝时即纺绩以易食取精好进
翁而自食其粗粝如是十年翁没竭力营葬胡亦寻
卒年五十一邑人称为孝妇
　　余大维妻程氏
按婺源县志程氏城东程宗孔女诸生余大维妻幼
习经史父罹辟氏年十四诣直指上书因从末减及
归余事舅姑尽孝不数年维亡励志抚孤终其身
　　欧阳氏
按黟县志欧阳氏名明珠欧阳进女父病焚香祷祝
割股和羹进父父病寻愈邑令旌之
　　余瑞凤妻俞氏
按婺源县志俞氏名良玉沱川余瑞凤妻性端肃慈
惠归余为翁姑所爱夫久客翁姑并遘时疾氏刲股
以进吁天求代翁姑能食氏始安后长子桂芳仲子
景仁并蜚声庠序仲妇查氏亦贤而孝氏年七十有
四终
　　包古祥妻胡氏
按宁国县志胡氏名银贞包古祥妻翁姑老氏供饮
食浣濯必亲值归宁或告以姑不安虽风雨必遄归
侍粥药昼夜不倦至旬月不解衣后姑殁既久有言
及者必哽咽泣数行下竟无嗣而亡
　　胡宗彦妻汪氏
按宁国县志汪氏汪应宫之女适宗彦彦死氏念父
应宫贫迎养之宫忽遘重疾女刲股以进而宫病瘥
人称其孝
　　余谓道妻李氏
按铜陵县志李氏余谓道妻事孀姑尽孝姑疾笃夫
贫不能延医李吁天愿以身代潜持刃割肝煮羹饲
姑疾少愈究以过伤死姑亦痛媳卒不起邑人悲之
　　陈大化妻冯氏
按铜陵县志冯氏陈大化妻性至孝刲股以瘳姑疾
党贤之
　　崔文友妻黄氏
按吴江县志乌程黄庭畹女年十五失母执礼如贤
丈夫十七嫁吴江崔文友舅姑皆称其孝父母墓地
为贵家所夺力不能争遂忧愤死年四十九
　　王以城妻姚氏
按吴江县志姚氏通判王铣孙以城妻幼以孝闻事
亲左右无违姑失明朝夕以舌舐之三年复明万历
末年终有事亲家法子孙世守之
　　茅伯寅妻曹氏
按青浦县志曹氏茅伯寅妻姑丧明氏每日晨兴汲
井泉窨舌跪榻前舐瞳子姑为感泣
　　尹商衡妻周氏
按宜兴县志周氏尹商衡妻及笄归尹谨执妇道以
事翁姑时食不敢先或膳给有缺脱簪珥若遗舅姑
稍病汤药必亲衣不解带勤劳尽瘁不有其身翁万
年感其孝作文记之
　　张妇黄氏
按宜兴县志黄氏女父节无嗣以女赘婿张以为养
节性好整洁女顺承父志曲尽其道夏月晡时扇枕
席冬温被甘脆必调补缀必周无不当父意盖心思
之所经营手足之所运蹈惟知有父而已是以父年
期颐既安且乐忘其身之独也
　　周重智继室陈氏
按宜兴县志陈氏周重智继室姑亡翁伏枕不能起
氏奉汤药洗涤秽恶三年无怠翁曰孝哉媳愿生佳
儿报汝后果生子鼎贵显乡里艳传之
　　邵维林妻陈氏
按宜兴县志陈氏邵维林妻姑病笃贫不能延医氏
刲股以救未几病复作氏思割肝焚香告天举刀于
手忽幽暗若梦寐再剔而肝出割半叶纳而束之仍
自烹以进是夜姑疾瘳邻里感其孝连名结报巡抚
给廪帛万历二十八年入宪纲
　　顾家妇蒋氏
按宜兴县志蒋氏湖洋顾家妇也姑丘氏性甚严少
当其意者氏极孝敬为所钟爱动辄称之以饬诸妇
年百有四岁邑侯旌之
　　唐有妻胡氏
按和州志胡氏唐有妻有亡胡事姑谷氏尽孝谷病
药必亲尝谷谓曰尔至性不愧若夫他日亦必得孝
妇吾转为汝妇于来世可也内外姻党咸感泣事闻
两蒙恩诏赉粟帛年九十终
　　谢氏女
按滁州志谢氏女谢指挥父母莫详万历间父负
屯粮官拶其母指伤而毙女痛具浴拭母骸并指血
渍敛之守不嫁绩麻为生夜卧柩旁日市糕汤泣献
苦贞莫敢犯众称为谢姑娘邻人代为营葬女一恸
而没遂附葬母侧云
　　陈治书妻朱氏
按滁州志朱氏进士朱大干女太学生陈治书妻也
性至孝母戚病笃日不食夜不寐焚香吁天割股以
进母寻愈越岁仍殁女哀毁几死赖救复生乡党称
孝
　　陶珣妻严氏
按滁州志严氏陶珣妻翁刚姑吴氏姑得寒疾药饵
不效氏吁天请代而愈都御史刘乔礼其庐
　　张鉴妻杨氏
按滁州志杨氏张鉴妻姑黄氏病三月不起氏虔祷
不绝昼夜姑遂愈有司表其门
　　郭维城妻任氏
按庐江县志任氏郭维城妻文学嗣泰母七岁能通
女训性至孝孩时分给果饵必密贮之他日以进父
母于归后父海宇以寇变救母被七创金疮时发痛
彻骨髓氏闻夜分疾起归宁亲进药饵不假人手疾
寻愈人咸以为诚孝所感事尊嫜尢尽礼翁殁朔望
进馔佐馂如常仪孀姑在堂承欢养志家贫脱簪珥
以供菽水终身无倦
　　刘廷玺妻王氏
按天长县志王氏诸生刘廷玺妻王增女翁炳亦诸
生老中风久卧王以匙筋进食经九载不怠后翁不
能食下乳烝之跪拜而后进闻者莫不称叹
　　张振声妻丁氏
按天长县志丁氏张振声妻尝刲股以愈姑疾县令
旌之
　　胡天叙妻黄氏
按天长县志黄氏诸生胡天叙妻性笃孝翁病剧祝
天刲股以进病随愈
　　陈其仁妻锺氏
按天长县志锺氏陈其仁妻尝刲股以活其姑
　　吴榜望妻叶氏
按天长县志叶氏吴榜望妻刲股救姑以孝闻
　　李氏女
按天长县志李氏女儒生李增吉女也年十四祖母
崇病剧女刲股作羹进之寻愈县令请旌之
　　吴卯女
按天长县志吴卯女父三迁太学生女年十二于万
历四十三年刲股救母未几母亡女亦不食而死县
令旌之
　　李志学妻孙氏
按临淮县志孙氏员外李志学妻志学为诸生时调
考寿州值姑张氏疾笃氏吁天愿以身代割股煎汤
进之姑疾寻愈人称孝感
　　华宇妻刘氏
按临淮县志刘氏诸生华宇妻姑刘氏感中风疾氏
焚香祝天割左臂肉以进姑病旋愈事闻旌表
　　宋溥媳张氏
按临淮县志张氏县民宋溥媳姑张氏疾笃刲股进
姑病旋愈县令旌表
　　王大信媳郑氏
按临淮县志郑氏县民王大信媳姑周氏患疾氏刲
股以进姑病随痊县令旌表
　　刘季兴妻盛氏
按临淮县志盛氏诸生刘季兴妻尝刲股以救姑病
县令旌之
　　臧劝妻任氏
按兴化县志任氏适丁溪场诸生臧劝事姑以孝闻
姑患肿垂死氏刲臂为羹进之立愈御史旌之
　　赵大器妻王氏
按兴化县志王氏赵大器妻姑疾刲左股食之而愈
　　范氏女
按兴化县志范氏女年十四父瑶芝疾割膝肉进之
父病立愈
　　张兆琏妻黄氏
按仪真县志黄氏张兆琏妻赋性婉淑知书礼年十
五归张事舅姑尽孝姑偶病服药转剧黄焚香祝天
割股煮汤进之立愈后姑殁黄亦悲号成疾死邑令
旌之兆琏先是亦尝割股以疗其父仪亭
　　司拱辰妻王氏
按盐城县志王氏司拱辰妻性至孝女时刲股救母
病归司复刲股救姑有司旌其门
　　张洪妻王氏
按沐阳县志王氏张洪妻未嫁时父守成疾笃医药
不效割左臂肉煎羹奉父父病遂愈
　　贾中举妻昌氏
按沐阳县志昌氏乡民贾中举妻姑病夫妇侍奉时
不离侧偶夫出迎医骤危氏叩天割臂肉会举还同
奉饮即安秘之不彰既久人共传之万历中县令上
其事坊表
　　艾氏女
按淮安府志艾氏女母寡兄亡侍母不嫁及母殁或
劝适人曰吾已守三十年矣复何为县令郭林以贞
孝表之
　　王步武妻仲氏
按淮安府志仲氏邑诸生王步武妻武殁家贫姑陶
氏哭子失明仲以纺绩养姑起居必扶持之亲奉饮
食历久不厌姑老齿落肉必为糜以进瓜果取浆饮
之寒则抱姑温于怀暑扇其枕席姑虽熟寝不去左
右姑尝语之曰予累贤妇心不忍也有司赐以肉帛
累为旌表八十四岁卒
　　胡璜妻金氏
按淮安府志金氏山阳人胡璜妻素妇道璜同氏
移居扬之通州屡遘危疾氏刲臂和药愈之及父病
姑病又刲如前其子感之亦刲股救父通州狼山将
军嘉其贤表之
　　陈尚礼妻俞氏
按上虞县志俞氏陈尚礼妻礼系弦斋之孙性笃孝
为儒士教学在外氏家居事姑晨昏定省无阙勤纺
绩减食以奉甘脆姑病危焚香祝祷割股和羹以进
年八十有二乡党称孝妇焉
　　徐行怛妻郦氏
按诸暨县志郦氏幼敏慧读孝经能解大意日与诸
姊弟讲诵年十六适徐行怛怛贸迁久不归姑忽患
病氏焚香吁天割股以进病得愈而姑莫知年五十
一而卒
　　屠绳武妻章氏
按富阳县志章氏屠绳武妻看潮村人归武亲操井
臼不辞劳瘁诸姑伯姊有事时脱簪珥助之万历己
卯绳武父子以粮长赴仓兑漕姑高氏病骤作医药
罔效章祝天祈以身代刲股和汤进之姑旋愈章年
三十有四卒翁怜之自作行状求县令张一鹗申请
旌表
　　吕文鳌妻周氏
按永康县志周氏吕文鳌妻嫁甫三月姑病刲左股
食之姑疾愈人称其孝
　　胡国麟妻俞氏
按永康县志俞氏胡国麟妻性仁孝年二十三夫服
贾久外姑黄病危力不能延医乃稽颡吁天刲股肉
进之病遂痊有司以闻万历三十三年旌表
　　陈一表妻杜氏
按温州府志杜氏平阳人陈一表妻表久客京师舅
疾笃杜谓众妇曰吾邑柳孝妇为翁吮疮吾独不能
救乎乃割臂调羹以进疾寻愈后舅卒执丧尽礼督
学表其门
　　朱妻侯氏
按温州府志侯氏朱妻乐清人与齐孝母狂
病侯与昼夜侍守不离一夕失火姑大呼曰何不
速往救因拍手赴池侯紧曳之姑啮其手出血不以
痛释卒赖保全后以子谏贵封宜人
　　吴继妻屠氏
按秀水县志屠氏寻甸守吴继妻性柔懿至孝姑戴
目双翳继之官氏独留侍姑亲操匕箸三十年母项
逾耋遘危疾寒月伺汤药衣不解带目不交睫凡三
月以劳瘁成疾舆归未及安□而卒
　　姚钶妻项氏
按秀水县志项氏姚钶妻姑老氏事之甚谨旦夕问
寝无疾步乳儿侍姑侧每食择进甘脆及寝俟熟
必周视衾枕乃返室姑得末疾刲股肉疗之里人至
今称焉
　　朱国望继妻姜氏
按嘉善县志姜氏诸生姜若冲女年十九万历丙辰
父病革姜虔祷于天刲股和药饵以进父病立瘳邑
令徐仪世旌之举人朱国望闻其贤聘为继室亲操
井臼训诸子俱成名赠孺人
　　王萃妻奚氏
按处州府志奚氏诸生王萃妻性至孝事舅姑一出
于诚姑疾吁天割股愿以身代获愈者二次后患疯
疾不能转侧常以手承粪无厌意事闻有司岁给粟
帛终其身
　　戴琇
按福建通志戴氏名琇仙游解元戴震雷女年十四
母郑氏病与庶母陈宫娘同刲股疗之后宫娘亦守
节抚子云
　　王氏
按福建通志王氏建阳人事姑至孝一夕大雨屋前
池塘皆满视之钱也今号其池曰钱塘
　　赵玉莲
按福建通志连江赵廷兰女名玉莲事母至孝适郑
鋐会姑病甚莲刲两股调粥姑病立愈已而念家无
兄弟间一归母家荐枕席取衣褕躬浣濯而后返母
宿有心病医者以心疾宜用心血乃刺胸血求药和
丸丸进而母病愈
　　陈昱女
按福建通志罗源陈昱女议婚李家年十四以无兄
弟终养遂截发以示家人事父母终身
　　王德珪
按福建通志王德珪候官人宾州守林锜妻姑朱氏
病笃氏刲股以进遂愈
　　吴贞小
按福建通志吴贞小连江人郑时丰妻也翁老疾无
被氏归仅一夕以所嫁之被被翁终岁与夫卧牛衣
一日翁病忽嗜猪肝氏辄刲肝两片烹以奉翁
　　赵国泰妻杨氏
按福建通志杨氏闽县赵国泰妻孀居家贫姑刘氏
失明兼病笃氏叩天请代割臂杂药以进病苏眼复
明当事奏闻每岁赐谷十石坊表之
　　朱妙华
按福建通志妙华候官朱一麟女麟早卒无子母召
媒为女卜婿女辄哭曰儿死不适人儿不获为男子
养母顾乃以身适人使吾母鲜依于心奚安母从之
于是终身不嫁为奉母计母卒女以寿终
　　左守贵妻彭氏
按宁德县志诸生左守贵妻彭氏事姑孝万历三十
八年姑病笃割胸取肝以救之
　　叶文祥妻何氏
按松溪县志何氏叶文祥妻祥殁氏事姑黄氏祖姑
谢氏甘旨无缺二姑皆年近百岁人以为孝感所致
万历二十四年有司旌其庐
　　黄处士妻唐氏
按连山县志唐氏学博唐肇尧女处士黄色烶妻年
十七归黄安贫勤作事继姑至孝姑病值夫出氏夜
不解带者月余焚香致祷愿捐己寿益姑忽一夜姑
梦神向曰尔媳诚孝格天上帝已知姑病亦随愈至
今传其事
　　叶永妻张氏
按河源县志张氏蓝能都叶永妻孀居事寡姑江氏
尽孝遇水灾高涌数丈张抱八十四岁姑升屋栖甍
号泣曰天怜吾老寡姑乎忽有虚舟随至莫测所自
抱姑急登舟而屋皆漂没随洪涛而去
　　谢厚仁女
按海丰县志谢厚仁女年十六家有疫疾其母病亟
女痛哭密吁天割股肉调羹啖母母疾随愈众疫亦
息
　　黄大才妻夏氏
按呈贡县志夏氏黄大才妻归化人家贫翁病药饵
无资氏刲股治之病痊旌表
　　翟氏妇
按开封府志翟氏妇天启间人失其姓事姑最孝姑
疾将革刲股疗之日夜泣祷于神姑目瞑忽张目语
曰我数当尽为尔妇苦留更延数日州人争传其异
　　张希文妻师氏
按开封府志师氏诸生张希文妻事姑孝姑病笃饮
食药饵不能入口氏刲股和羹以进病遂愈旌表
　　陈可尧妻徐氏
按开封府志徐氏陈可尧妻事翁姑孝谨舅卧病将
革子煮盐天津远隔千里氏焚香夜祷愿以身代祈
夫早归父子相见舅梦神语曰汝媳孝病当已不移
日而霍然夫归未几其舅仍殁继事其姑益谨
　　王策妾韩氏
按济南府志韩氏淄川人郏县令王策妾翁可嘉有
笃疾氏割股以进遂愈天启中旌表
　　赵登云妻范氏
按济南府志范氏阳信人赵登云妻年二十夫亡母
病断指啖之辄愈邑令张志芳表其门
　　尉时常妻田氏
按山西通志田氏尉时常妻姑邵氏病氏刲股进食
而愈后田氏生五子年百岁孙曾百余人人以为孝
行之报
　　吴李芳妻王氏
按宝庆府志王氏吴李芳妻事姑尽孝夫有他役氏
奉姑避兵山中姑病剧典衣饰以供药饵日夕祈祷
不瘳姑殁遂一恸而绝

　闺孝部艺文二
诗

　　邶风泉水四章
　卫女嫁于诸侯思归宁而不得故作此诗
毖彼泉水亦流于淇有怀于卫靡日不思娈彼诸姬
聊与之谋
兴
也

出宿于泲饮饯于弥女子有行远父母兄弟问我诸
姑遂及伯姊
赋
也

出宿于干饮饯于言载脂载舝还车言迈遄臻于卫
不瑕有害
赋
也

我思肥泉兹之永叹思须与漕我心悠悠驾言出游
以写我忧
赋
也

　　墉风载驰四章
　宣姜之女为许穆公夫人闵卫之亡驰驱而归将
　以唁卫侯于漕邑未至而许之大夫有奔走跋涉
　而来者夫人知其必将以不可归之义来告故心
　以为忧也既而终不果归乃作此诗以自言其意
　尔
载驰载驱归唁卫侯驱马悠悠言至于漕大夫跋涉
我心则忧
赋
也

既不我嘉不能旋反视尔不臧我思不远既不我嘉
不能旋济视尔不臧我思不閟
赋
也

陟彼阿丘言采其□女子善怀亦各有行许人尤之
众且狂
赋
也

我行其野芃芃其麦控于大邦谁因谁极大夫君子
无我有尤百尔所思不如我所之
赋
也

　　卫风竹竿四章
　卫女嫁于诸侯思归宁而不得故作此诗
籊籊竹竿以钓于淇岂不尔思远莫致之
赋
也

泉源在左淇水在右女子有行远父母兄弟
赋
也

淇水在右泉源在左巧笑之瑳佩玉之傩
赋
也

淇水□□桧楫松舟驾言出游以写我忧
赋
也

　　咏史　　　　　　　　　　　汉班固
三王德弥薄惟后用肉刑太仓令有罪就逮长安城
自恨身无子困急独茕茕小女痛父言死者不可生
上书诣阙下思古歌□鸣忧心摧折裂晨风扬激声
圣汉孝文帝恻然感至情百男何愦愦不如一缇萦
　　蜀路石妇　　　　　　　　唐白居易
道傍一石妇无记复
一
作亦
无铭传是此乡女为妇孝
且贞十五嫁邑人十六夫征行夫行二十载妇独守
孤茕其夫有父母老病不安宁其妇执妇道一一如
礼经晨昏问起居恭顺发心诚药饵自调节膳羞必
甘馨夫行竟不归妇德转光明后人高其节刻石像
妇形俨然整衣巾若立在闺庭似见舅姑礼如闻环
佩声至今为妇者见此孝心生不比山头石空有望
夫名
　　曹娥　　　　　　　　　　　　周昙
心摧目断哭江濆窥浪无踪日又昏不入重泉寻水
底此生安得见沈魂
　　宋氏五女　　　　　　　　　　王建
　贝州宋处士若
一
作廷
芬五女若华若昭若伦若宪
　若茵
五女誓终养贞孝内自持兔丝自萦纡不上青松枝
晨昏在亲旁闲则读书诗自得圣人心不因儒者资
少年绝音华贵绝父母词素钗垂两髦短窄古时衣
行成闻四方征诏环佩随同时入皇宫联影步玉墀
乡中尚其风重为修茅茨圣朝有良史将此为女师
　　女杀虎行　　　　　　　　　元吴莱
山深日落猛虎行长风振木威□父樵未归女在
室心已与虎同死生扬睛掉尾腥满地狭路残榛苦
遭噬岂非一气通呼吸徒以柔躯扼强鸷君不见冯
妇来下车众中无人尚负嵎又不见裴将军出鸣镝
一时鞍马俱辟易丈夫英雄却不武临事趄汗流
雨关东贤女不足数孝女千年传杀虎
　　贫女行　　　　　　　　　　　陈泰
贫家养女纔十五手足如绵独当户阿爷前月去行
商小弟伶仃未离母筠篮日暮挑菜葵倩人远籴防
朝炊簪花枝重黄垂额汲涧泉深绿照眉生时不得
嫁时力却喜夫家惯耕织堂前供养老姑存姑为艰
难少颜色夜来小弟报平安见说新年百计宽此身
岂愿独温饱父母养我良辛酸当家岂无夫与子打
鱼籴米出城市城中禁米难出关田上忍饥还戽水
四郊未种围田谷三边催运官仓粟
　　银瓶娘子辞　　　　　　　　　王逢
　娘子宋岳鄂王女闻王被收负银瓶投井死祠今
　在浙西宪司之左逢感其节敬为之辞
苍梧月落乌号霜寒泉幽凝金井□绮疏光流大星
白梦惊万里长城亡女郎报父收囹圄匍匐将身赎
无所官家圣明如汉主妾心愧死缇萦女井临交衢
下通海海枯衢迁井不改银瓶同沈意有在万岁千
春露神采魂今归来风冷然思陵无树容啼鹃先王
墓木西湖边
　　金溪县孝女庙乐歌
并
序
　　杨翮
　有元至正元年抚州路金溪县新作二孝女庙成
　按二孝女姓葛氏在唐宝历间以官责其父佑亏
　炼白金事不胜暴酷皆发恚投冶中焚死父因获
　免并其邑除坑冶之害以迄于今是宜血食其土
　矣国子博士吴君师道既文之石而祀神之诗阙
　焉上元杨翮撰为乐歌三章俾金溪之民岁时歌
　之以祀孝女其辞曰
灵之来兮云旗张导旌幢兮锵琳琅缤暗暧兮相颉
颃并辎軿兮归故乡归故乡兮民所望昭蠁兮曶
洋洋庭燎辉兮夜未央椒兰发兮郁芬芳民报祠兮
弗敢忘心屏营兮咸肃将灵格思兮民乐康
灵之留兮淡容与云凝凝兮翳堂宇琼筵陈兮合箫
鼓列尊罍兮酌清酤牲肥腯兮承雕俎女巫进兮傞
屡舞诵神德兮歌颂举孰捐躯兮悟时主齐英英兮
惟孝女继兹今兮飨终古灵醉饱兮民乐胥
灵之去兮将安之俨欲旋兮猋上驰互招摇兮烂祈
祈遵云路兮眷威迟金有赋兮地不遗竭赀产兮民
力罢我邑井兮咸熙熙赖神惠兮独弗罹千万□兮
神是稽荐苹藻兮答神厘灵遄逝兮民聿思
　　二银女祠　　　　　　　　　查居广
银冶二女祠抚州之金溪其家姓葛氏无字年未笄
羞颜不出户婉娈守礼仪在唐宝历岁其父为胥吏
官家起银场日夜遭棰楚勤红问父苦玉颊啼朱雨
父命斯易活誓以死相许禽兽尚知义报命宁死心
投身入银冶遂化成白金郡县惊且叹奏名上朝端
下诏罢炉冶鸡犬皆平安已经五百岁历历人犹传
荒祠俯流水像设还俨然世间尽儿女此事谁能前
缇萦费娥去未有堪比伦可比唯英皇双魂抱烦冤
至今湘江竹出土含泪痕
　　金溪县葛烈女庙　　　　　　贡师泰
金溪庙前草离离金溪庙中两女儿青山犹似旧时
色流水不尽行人悲翠翘珠珥垂孔雀庙门深锁藤
花落灵风萧飒半空来仿□音容启珠箔忆昔里中
初赋银银赋日急家日贫父身搒掠痛欲绝女心愤
结何由伸鬼狐夜号天漆黑大冶腾腾火光烈可怜
踊跃双蛾眉变作兼金白如雪君不见缇萦上书更
肉刑木兰远赴可汗兵固知才略过男子不如孝女
英烈能捐生又不见湘妃江边泪斑竹韩凭冢上连
理木固知精诚可相召不如孝女感化独神速赤龙
并驾参婵娟万古日月悬中天人生虽死名不死吁
嗟丈夫应愧尔
　　潘孝妇诗　　　　　　　　　　刘昺
宛宛兰玉姿莹莹冰雪肤煌煌箧中刀孱孱堂中姑
割肤疗姑病岂不痛衷肠所愿起沈□微躯何足偿
　　书周节妇孝感之异　　　　　明沈周
黄氏十九时归周文璧氏二年文璧丧惟一弱女恃
有姑患痿痹其状莫比擬有肢如无筋有骨如无髓
在□如空中有身如蜕委日夜但冥冥仅有息存尔
闻听与触动稍及即厥死荐地方擬步通问必附耳
艰难食溲次不敢托诸婢百药无一效百累丛一己
黄氏心烦恼惛惛不知处东家优婆夷怜悯为黄语
汝姑溺苦海汝知故何以业如丘山宿世所积累
须皈大势力南海有大士解难说真言功德莫思议
但要深心持日日要如是一言一拜叩亿又八千数
在佛虽有程敬受无庸纪功深果报应何患患不起
黄氏闻是言烦恼生欢喜洁室便置像恭敬为作礼
沐浴体投地心观口娓娓亦不知有终亦不知有始
亦不知有寒亦不知有暑阅日千八百历年数有五
俄梦见一姥前黄行迤逦心谓是现化称名略不顾
极力欲追即步步悬尺只径入一区庐阖户若相拒
款叩发号泣其户划然启菩萨示妙相金光烁瞻睹
头上珠缨络晃晃复□□莲目垂慈光宣言启玉齿
黄氏前谛听合掌作长跪云汝依吾道悉知悉见已
慈悲为我愿岂无嘱付汝修功加精进九日一扶倚
七九扶以行前及我处所觉来汗淋漓其言尚在耳
悟佛为众生方便指门户信心愈坚牢额破吻俱腐
临日试小掖筋骨觉可举屡试屡无难还能步移跬
彳亍诣佛前奠香致情旨其炷从空跃逾梁而直下
乃着于病人正中顶□里其声若惊霆其势若击杵
身心发震竦百苦悉皆去如风卷天云不复留纤滓
如春活枯苇如冰化为水亲党尽来观赞叹世无此
姑谢新妇力脱我出死簿新妇答何功菩萨威力故
此事闻其甥王纶能□缕韦虚气治痿若或有仙技
黄氏孝治痿专以诚为主格物与布气非诚莫相与
孝有致久旱孝有致冰鲤事本出非常未可论常理
我特书其孝勃用为砥至今昆山人大书播邑史

　闺孝部杂录
韩诗外传高子问于孟子曰夫嫁娶者非己所自亲
也卫女何以得编于诗也孟子曰有卫女之志则可
无卫女之志则怠夫道二常之谓经变之谓权权怀
其常道而挟其变权乃得为贤夫卫女行中孝虑中
圣权如之何诗曰既不我嘉不能旋反视尔不臧我
思不远
吴越春秋吴谋伐齐齐侯使女为质于吴王因为太
子波聘齐女女思齐日夜号泣因乃为病阖闾乃起
北门名曰望齐门令女往游女思不止病日益甚乃
至殂落女曰令死者有知必葬我于虞山之巅以望
齐国阖闾伤之正如其言
水经注蜀郡太守姓王字子雅南阳西鄂人有三女
无男而家累千金父没当葬女自相谓曰先君生我
姊妹无男兄弟今当安神元宅翳灵后土冥冥绝后
何以彰吾君之德各出钱五百万一女筑坟二女各
建石楼以表孝思楼高可七八丈柱圆围二丈有余
石质青绿光可以鉴穷功绮刻妙绝人工
南史孝义萧矫传萧矫妻羊字淑袆性至孝居父丧
哭辄吐血母尝有疾淑袆于中夜祈祷忽见一人在
树下自称枯桑君曰若人无患今泄气在亥西南求
白石镇之言讫不见明日如言而疾愈
梦溪笔谈海州东海县北有孝女冢庙貌甚盛着在
祀典孝女亦东海人赣榆既非东海故境则孝女冢
庙亦后人附会县名为之耳
岳阳风土记南庙乃孝烈灵妃孝感侯庙秦武陵令
罗君用因督铁运溺水死其女挈弟寻父尸不获遂
相继赴水死邦人哀而祀之谓之罗娘庙灵响寖着
凡有舟楫往还祈之利涉后唐明宗天成二年丁亥
湖南马殷承制列姊在左弟在右元丰中始赐今封
岳人祷祀无虚日旧在乌龟渡南祝者以为不便托
言神意遂移今庙按李濒寄远诗曰化石早曾闻节
妇沈湘何必独灵妃其意似与今闻差异
泊宅编越州上虞县曹孝女墓在江岸上有大木二
株一荣一枯荣者枝干宛转枯木外若抱父尸之状
古今记荆棺峡壁隙有棺以荆为之昔人有九子父
死不能葬一女编荆为棺不知其人矣谚曰九子不
葬父一女打荆棺
笋谱昔有新妇不得舅姑意凡所须索必背时而逆
意其妇善承顺不违所要皆巧图求变而副舅姑无
以取责姑一日岁暮而索笋羹妇答即煮供上妯娌
问之曰今腊月中何处求笋妇曰且□为贵以顺攘
逆责耳其实何处求笋姑闻而后悔倍怜新妇故谚
曰恭敬不如从命受训莫如从顺
暌车志常州一村媪老而盲家惟一子一妇妇一日
作炊未熟而其子呼之他所妇嘱姑为毕其炊媪盲
无所观饮食成扪器贮之误得溺器妇归不敢言先
取其中洁者食姑次以馈夫其视器旁恶者乃以自
食良久天忽昼暝觌其面不相睹其妇暗中若为人
摄去俄顷开明身乃在近舍林中坏衣间得小布囊
贮米三四升适足供夕餔明旦视囊中米复如故宝
之至今予始闻此事窃谓昼暝得米或孝感所致如
郭巨得金之类至谓囊米旦旦常盈则颇近诞然范
德老为人诚□恐必不妄传而村妇一节如此亦可
尚也故录以为人之劝云
潜居录谢芬兰性至孝虔奉观音大士一日有老尼
至袖中出药与芬兰曰此药专愈刀疮芬兰第受之
不以为意明年姑大病医祷弗效芬兰吁天祝治潜
入合内以刀刲股烹进于姑而创大痛忽追惟向药
命婢取敷之随敷生肉若未尝伤人以老尼即大士
也孝之感神如此
虎荟景定间郢州村民一姊一弟偕樵常日姊樵归
爨弟樵鬻薪养母一日负薪归为虎逐弟登木虎爪
其裾姊拿虎尾呼曰虎食我无食弟弟死母谁养虎
回视置之而去
笔记李于鳞平生极爱蔡姬蔡姬孝必侍太夫人匕
箸一日姬手制小食进之太夫人不下食于鳞目摄
蔡姬叱令啖尽姬即时跽而谢无状
济南府志颜神镇旧淄川地城南有二女泉泉上有
二女堂今四脚石础犹存盖闻昔有二女悯其父母
老独无儿共誓不嫁投身净门以资供养泉上是其
出家处碣石字迹灭没不可读今为龙泉寺
济南府志晋郭缘生续述征记载梁邹城西有笼水
云齐孝妇诚感神明涌泉发于室内潜以缉笼覆之
故名笼水唐李冘独异志淄川有女曰颜文姜事姑
孝谨樵薪之外复汲山泉以供姑饮一旦缉笼之下
涌泉清冷可爱时谓之颜娘泉宋碑距淄之南五十
里有水发源于山足趋梁邹而贯乎清济昔人构室
于源上以为祠按地志齐有孝妇颜文姜常逾历山
负汲新泉奉姑所嗜一旦感格泉涌室内泒流远注
故名其地曰颜神水曰孝水祠曰颜文姜之庙宋敕
熙宁八年六月日敕淄川孝妇颜文姜特封顺德夫
人仍赐灵泉庙为额蒙古碑淄川以南四十五里有
孝妇颜文姜祠自唐迄今代有封爵据今颜神镇属
青州府益都县淄川志已不载文姜事但颜神自元
至元二年始属青州金以前本淄川南鄙孝妇怀德
二乡地也李志宋碑宋敕蒙古碑历历可考兹仍首
冠文姜盖不忘厥初云又按淄川之名始于隋开皇
十八年李志云淄川有女则文姜当在隋唐之际而
晋郭缘生记载之阙里颜氏陋巷志亦载之或亦秦
汉间人未可知也
兖州府志滕县人张祥妻徐氏事姑甚孝而姑不慈
常禁其食徐氏终无怨言一日出饷而泣遇一道人
怪而问之妇告之故道人袖出桃一片与之曰食此
可免徐氏吞之数日不饥姑疑且骇益禁其食又数
日徐无恙也由是不食者十二年怀娠治生如常里
人皆叹异之
山西通志陵川人商微子之后母杨氏感仙光而娠
诞有奇德继母吕氏御二女甚酷二女事之甚孝冬
月单衣跣足使之采茹二女泣血浸土化为苦苗其
叶有赤班若血痕然得一筐以归奉母母益怒移家
壶关紫团乡又令拾麦外氏弗与遗穗畏母捶楚仰
天号诉忽感黄云下降少者先升须臾黄云又降长
者亦升俱换金缕绛衣凤冠绣屦仙乐异香经宿不
散土人立庙祀之宋崇宁间赐谥冲惠冲淑真人

　闺孝部列传五
　　明四
　　江晴迪妻游氏
按婺源县志游氏名碧玉济川顺州守游泮姊江晴
迪妻天性慈孝归江言不妄发行不逾则家无侍婢
躬奉菽水务得舅姑欢心舅姑朝夕祝天愿昌妇后
邑侯表其门及没建孝祠祀之
　　江茂嵩妻俞氏
按婺源县志俞氏名德凤江湾江茂嵩妻嵩事母滕
孝夺于治生长客外逐什一利俞朝夕左右奉菽水
有不给脱簪珥佐之滕抱危疾药不效脾弱一切饮
食不化俞日夜叩北斗愿以身代夜梦神人示唐母
乳姑图氏遂以乳乳姑两月而苏滕喜拊俞祝曰若
以乳生我愿若有妇如汝然俞以是困惫骨立病革
滕忧甚俞曰姑寿而康予又何惜焉越日俞死其后
人骎骎昌炽以为孝德之报云
　　吴文光妻余氏
按婺源县志余氏名闺英赠中丞余垒女令尹吴文
光妻天性纯孝尝叹妇人不如慈乌将笄以远父母
抑郁耳为之聋夫故贫翁姑有所欲氏辄脱簪珥以
徯志翁没夫昆弟俱就试都门氏倾笥以殡事继姑
三十年色养倍至继姑逢人啧啧称孝妇夫令应山
为清白吏氏甘茹冰蘗仪容贞静奉祀事必洗腆和
娣姒抚孤侄为之室家及卒于官舍继姑闻讣为之
恸曰天乎天乎何不以老妪赎孝妇其孝可概见矣
　　朱德妻汪氏
按婺源县志汪氏名求弟文公裔孙朱德妻贫
苦母吕氏病剧医不可治氏朝夕焚香祝天求代又
割左臂肉和药以进姑病愈事闻邑侯旌之死家
更落氏惟日夜纺绩以奉姑课子年九十六卒
　　余一龙妻戴氏
按婺源县志戴氏名莲芳桂岩人太仆卿余一龙妻
以割股救姑创溃而死累赠夫人
　　卢士妻舒氏
按黟县志舒氏诸生卢士妻奉姑至孝崇祯十三
年姑吴氏病危时在京应试氏割左股以进姑病
愈后数年又病复割右股则又愈
　　张星妻陈氏
按宣城县志陈氏郡丞张星妻继姑过严常以无事
碎其首父陈让之陈氏曰儿自失足至此非姑所致
不敢以妇曲姑姑因以格而待之厚姑得恶疾同睡
起者三月无懈意享年九十有三
　　仲文妻郭氏
按宣城县志郭氏玉粒塘仲文妻年二十文殁家贫
勤纺绩奉姑孝谨姑病亲为尝粪事闻旌表
　　管春浚妻江氏
按旌德县志江氏名妆容乡民管春浚妻年十四母
病笃割肝以救寻愈于归后姑病复割股疗之越数
年兄病危氏谓义关手足又断左手中指以食之孝
而兼悌巾帼仅见
　　桂一羡妻吴氏
按池州府志吴氏桂一羡妻夫遘奇疾痛楚彻昼夜
医药不效氏泣血祈天引刀割股调羹以进立愈后
数年姑疾笃氏复割如前姑疾亦瘳
　　吴臣妻桂氏
按池州府志桂氏吴臣妻事两世翁姑极孝敬臣家
贫甘旨不足纺绩以助姑久病氏衣不解带侍汤药
三年不愈祝神刲股调羹奉之病遂愈每夜工针黹
令子象祖侍读常漏尽不辍
　　陈甲玉
按池州府志陈甲玉陈光表女也光表至孝母病焚
祷乞身代涤器必躬光表患疫甲玉年十四事父亦
如之父病且不起祷曰某女子可无生幼弟失怙将
谁恤其夕梦三卒持牒而前云尔父以身代母今数
尽尔又愿代父死不得少踟蹰矣明日甲玉白于祖
母而不使父知果于是日没
　　董俊妻房氏
按池州府志房氏董俊妻家赤贫事继姑王氏至孝
姑病侍汤药不倦及姑丧氏亦以劳瘁死俊感之终
身不娶
　　陈某妻沈氏
按池州府志沈氏陈某妻翁有危疾氏刲股和羹食
之立愈
　　姚之皋妻刘氏
按池州府志刘氏姚之皋妻生而聪敏父爱之教以
书史及古列女传长适姚遇奇荒尝自食糠秕以粥
糜供翁姑后姑亡哭至死恍惚见一白衣人曰尔寿
尽矣因尔孝特延二纪遂苏教子慎入黉序年七十
三卒
　　黄云祥妻方氏
按池州府志方氏方遇春女遇春疾尝刲股以疗及
适黄云祥祥甚贫脱簪珥以养翁姑翁姑没值寇陷
城以二人柩在堂弗忍离朝夕哀号绝粒以死
　　柯锺妻江氏
按池州府志诸生柯锺妻江氏未字时父病笃氏吁
天刲股以进忽差书遗言定嗣数日复没阅二年江
氏归柯以孝敬闻姑没恸哭而死
　　徐氏女
按太平府志徐氏女名采芹典宝徐宪女母病刲股
以进父母俱亡哀毁过于孝子设位寝前焚香荐食
终身不嫁没于家
　　徐民极妻董氏
按太平府志董氏徐民极妻姑病刲股愈之乡党称
孝
　　孙富有女
聪
女附

按太平府志孙富有女两姊俱以次遣嫁富择闻人
思得当于季者而不获季叹曰女生无良发甫燥即
依他姓设人尽女父母奚赖焉两姊获所儿愿终侍
无他向也坐卧一小楼蓄两婢父兄伯叔而外罕睹
其面求婚者数十族终严拒不字其伯兄聪女方十
龄见而誓之曰姑能孝我独不能乎亦坚不受人聘
与姑聚首一室以事其亲卒年各七十余郡人呼曰
双白
　　方初妻盛氏
按安庆府志盛氏桐城处士方初妻姑甚严偶怒屏
之雪中引斧击背有顷伛偻入厨炊淅矣一日归宁
期以翼午返洞溪涨不可渡以巨索曳舆渡必如期
至翁病脾常在床蓐家贫初不能办滫瀡盛典衣具
甘美析器代薪治餐以进手涤亵衣久而不怠教所
生三子皆读书籍诸生其兄少司徒汝谦曰多男而
贤即天之所以笃孝妇也后少子学御令临湘以循
良闻
　　方尚妻笪氏
按桐城县志笪氏方尚妻事姑叶至孝姑年九十饮
食必躬进衣服牏器必亲涤有嘉礼婚娅咸集筵既
张笪徐扶姑出犹行酒焉
　　袁大韶妻黄氏
按桐城县志黄氏袁大韶妻姑早亡翁琥贫病甚黄
事之孝岁荒自食糠秕必购米以奉翁翁病瘿长卧
不能兴黄亲操匕箸进膳如哺婴儿历二十余年翁
呼之为孝妇
　　吴子桂妻冯氏
按宿松县志冯氏吴子桂妻桂幼失恃后母张待冯
甚厉家贫甘旨不供冯日夕勤劬助夫养母遭辱詈
和颜受之绝无怨色邻姬悯其苦相约劝张冯闻而
止之曰姑之骂我我之愆也事过姑媳如初若来劝
是彰姑之过罪莫大焉桂有二幼弟次第为完娶张
待二媳犹冯二媳不能忍欲自缢冯觉委曲劝慰乃
止相率执妇道有加张因悔悟渐爱冯二妇亦感冯
再生事之如母邻里具以实闻邑令韩谦造门存问
旌表焉
　　石思琳妻刘氏
按宿松县志刘氏明经石思琳妻家世仕族幼娴内
则通孝经长适琳事继姑以孝温凊定省必尽其诚
姑病刘割股和粥以进抚妾子怀抱乳哺不啻己出
年七十九一夕置酒子孙在侧奉觞刘甚欢夜分就
寝及明已逝女适杨士美美早世抚孤茹苦守节终
身克秉母教
　　黄正中妻吴氏
按宿松县志吴氏吴子桂长女黄正中妻性贤淑女
红之外辄喜诵读孝经内则诸书年十二母冯氏疾
笃弟妹皆幼哀痛切至祷以身代哭泣晕地神告曰
汝有孝心可保母无虞母遂愈嫔于黄闺门肃雍言
不逾阃姑王氏沈□弗痊吴潜割股和粥食之复苏
左右扶抱载离寒暑未尝少倦姑没哀毁骨立族里
咸化之居家勤俭和睦课子女谆谆以忠厚廉洁为
务年四十卒
　　周鼎铉妻徐氏
按苏州府志徐氏嘉定人周鼎铉妻夫就外傅徐竭
甘旨以奉姑夫妹遣嫁尽以奁赀赠之姑患疽喘垂
尽徐对天祝愿以身代阅三日无疾而没崇祯十六
年旌表
　　周氏女
按苏州府志周氏女父鼎铉继妻杨氏出也初生时
家人梦鼎铉原配徐氏再世及长声音笑貌犹徐也
事祖母孝犹徐之事姑也崇祯辛巳岁大饥以膏粱
奉亲而自食糠秕劳苦成瘵死年十八崇祯十六年
同徐氏旌表
　　曹云龙妻袁氏
按松江府志袁氏名真真卫学生曹云龙妻中所舍
人清女翁寝疾姑持刃入祠将刲股救夫袁知之急
趋泣告曰姑老且病体无肉即攘刀自割和枣汤以
进翁病遂愈
　　张梦鼎妻刘氏
按松江府志刘氏张梦鼎妻事姑尽孝又常刲股肉
以疗夫疾崇祯间有司旌其门
　　董劻妻盛氏
按上海县志盛氏文学董劻妻劻馆于浙西姑徐氏
病笃盛惊忧无策割股作羹以进旬日病愈
　　沈振宗妻陆氏
按上海县志陆氏沈振宗妻事姑至孝尝割股愈姑
疾乡里称为孝妇
　　商舶女
按江阴县志商舶女不知其里产姓氏崇祯六年六
月二十五日飓风覆舟一女子抱帆樯出没江波中
滨江人驾涛救起年可十五六容止端慧里妪扶归
为易湿衣泣谢不愿愿至江上觅父母苦留不可因
偕往江浒望中流号恸奋身入洪涛以死
　　许锡组妻曹氏
按江阴县志曹氏许锡组妻年二十二寡抚三孤食
息柩侧事孀姑至孝尝遭回禄走烈焰中负姑出姑
年八十六忽中危疾氏吁天代死姑顿苏曰吾以妇
孝增寿神语我矣姑果年九十一教子鸿仪德玑皆
幼列诸生
　　陈妇沈氏
按江阴县志沈氏赠公沈元女归陈某母袁氏遘疾
氏默祷刲股肉以进母啖之疾旋愈后母年八十有
九卒
　　黄完一妻钱氏
按江阴县志钱氏黄完一妻年二十五姑病割股疗
之年五十二卒
　　沈兴祖妻吴氏
按淮安府志吴氏沈兴祖妻山阳人姑病刲股作羹
进之病即愈
　　王鼎妻张氏
按淮安府志张氏年十八适诸生王鼎值姑陈病笃
氏涕泣告天剖腹剜肝和羹以进姑愈母王氏病笃
归视亦割股救之而愈崇祯十六年旌表
　　汪必达妻丁氏
按淮安府志丁氏清河诸生汪必达妻达亡家贫子
三岁姑张氏病剧氏割股为羹以进姑愈以针黹供
饘粥养姑终身
　　吴荆妻印氏
按淮安府志印氏吴荆妻家贫甚翁姑皆老氏力作
以供日用井臼糟糠备尝艰苦婉容以事翁姑翁姑
尝语人曰我赖贤媳苟延不死
　　王文昌妻董氏
按淮安府志董氏赣榆县王文昌妻中岁夫亡无子
女事翁姑尽孝姑亡翁八十余卧病不起氏牧牛得
升合为养翁遗污秽亲以手掬翁亡营丧葬尽力叔
翁年八十余氏事之如翁
　　毛继宗妻冯氏
按淮安府志冯氏毛继宗妻幼割股救亲崇祯四年
三月二十三日姑杜氏病危医不能治氏涕泣剖□
取肝进汤姑霍然病起
　　毛文美妻卢氏
按淮安府志卢氏卫军毛文美妻适毛不数年夫亡
舅姑患危疾乃刲股救治二十九岁孀居事亲四十
余年子伦亦以孝闻
　　林文郁妻朱氏
按淮安府志朱氏年十六适林文郁甫二载夫死子
方数月念翁姑垂老无依年十九岁忍死纺绩供养
翁姑屡值凶荒甘旨不缺翁姑相继死氏剪发备棺
送葬年六十终人称孝妇
　　仲朝纲妻王氏
按淮安府志王氏清河县人年十九适仲朝纲夫没
姑病痈十余年饮食诸事皆抱之上下以针黹佐汤
药姑死送葬礼嫁小姑抚一仆女七十四岁卒
　　武师端妻江氏
按海州志江氏父为磁州学正母胡氏父始为孝感
训氏婉娈有志操事父母极孝友兄姊睦弟妹洁庖
馔精女红天性然也父爱之重择婿归郡闻人武师
端时氏年甚少体羸弱姑及臧获易视之恐其不任
□事历试诸艰皆区画井井姑病痢氏躬为湔浣邻
妇曰若岂无婢而亲污秽耶氏曰婢以势使虽不敢
违非所甘也亲浣如故姑痢二旬绝饮食医士技穷
氏吁天割左膊肉火干为末假为药以进其姑姑服
之即思饮食渐有起色先是母疾两割左右股皆愈
焉师端兄嫂并殁诸孤茕茕氏皆儿子畜之置之衽□
席饮食衣服以时历久如一不啻己出也师端异母
姊早寡氏迎养于家礼之终身每食身侍其姑十六
年不与师端同案筹家事则之他所不令其姑闻愁
叹声其笃挚类如此
　　陈氏女
按宿迁县志陈氏女年十岁天性仁厚父明道尝为
东海郡吏被逮系淮阴狱母病笃夜梦神人教以割
股旦日割烹食母母病寻愈有司闻之当路释其父
下书旌之
　　史霓妻张氏
按赣榆县志张氏思义女史霓妻姑病思肉霓贫不
能得氏潜割股肉为羹以进姑病愈
　　周之鸾妻吴氏
按邳州志吴氏指挥周之鸾妻太学吴来聘女封恭
人姑余氏抱病沈笃广延名医刀圭罔效氏刲股作
羹以进姑异其味一啜病痊有司以闻旌表
　　王国贤妻郭氏
按萧县志郭氏王国贤妻克相厥家事姑以孝闻姑
疾焚香露祷乞以身代越日姑痊乡里咸称其孝姑
年七十余没葬祭尽诚人称孝妇
　　王家征妻颛孙氏
按萧县志颛孙氏王家征妻事姑以孝闻姑病危氏
露祷愿以身代割股以佐汤药姑病愈姑年八十二
终葬之尽礼远迩称之有司表其庐
　　程垹妻王氏
按丰县志王氏程垹妻垹死壬午之变氏号哭从乱
尸中觅垹尸殓葬姑渠亦寡居未几病思肉食氏脱
耳环倩邻妪求之妪诡遗环不得肉氏即刲股以进
以帛裹疮不令姑知姑寻愈后数年姑亡氏哀毁而
殁阖邑称孝
　　刘愚妻段氏
按砀山县志段氏乡民刘愚妻愚父永康年八十患
病想食肉时岁饥村落中肉难猝致氏潜割股奉翁
翁病即愈
　　周祥妻张氏
按扬州府志张氏仪真周祥妻事姑孝姑病不起张
日祷于天计无所出偶一方士丐其门闻其姑病曰
须人肝方可疗张密以刀从左胁下割得膜如絮以
手探之没腕得肝二寸许出之无少痛楚作羹以进
姑病遂瘳有司上其事绰楔表闾或疑方士为神人
云
　　叶襄妻孔氏
按扬州府志孔氏江都人邑诸生叶襄妻姑卞氏病
笃氏昼夜侍汤药姑殁号不绝声手制殓衣达旦一
恸而绝
　　许氏女
按扬州府志许氏女如皋人吏部员外愍公许直女
字顾士抡士抡有疾欲缓婚期女叹曰夫病且革奚
待归侍汤药逾月士抡卒翁姑继没许求伯子谦为
嗣甲申闻父殉国难北向号泣而死父死忠女死孝
足光史册云
　　蒋廷章妻马氏
按仪真县志马氏名中尧廪生登云女年十四母张
患疾滨危女侍汤药衣不解带四十余日百药不效
计惟有割体肉陵晨家人皆卧觅刀厨下不得遂取
破薪者刲之殊钝乃登楼叩首于斗坛以手拭刃刃
加利刲左股入沸药中进母母病立瘥女以蔓菁叶
蘸汤裹疮疮顿合再以刃试物虽菘腐不能断后为
邑明经蒋廷章妻
　　江九万妻黄氏
按仪真县志黄氏国学生江九万妻尚宝卿日照长
媳性至孝嫁时祖姑杨氏病笃夫妇相继割股进之
乃愈后翁病亦然
　　刘琮妻涂氏
按江都县志涂氏刘琮妻事继姑曲尽孝谨年九十
卒
　　凌旻妻马氏
按通州志马氏诸生凌旻妻年十八夫亡姑顾亦寡
马事之极谨姑病割股食之姑没马亦死
　　孟鸾妻赵氏
按兴化县志赵氏孟鸾妻姑盛氏头患毒医莫能疗
或曰吮之可愈家人有难色赵遂吮之二旬而愈子
德馨为诸生有声与妇并孝其母
　　郑毓凤妻吴氏
按兴化县志吴氏诸生郑毓凤妻姑疾殆名医袁体
庵曰已不救姑与之药尽此心耳无益也既稍愈医
怪之毓凤父梦或告曰孝妇活姑天予米二斛酒一
石后数梦一日毓凤见吴臂上痕逾寸惊问之知其
割肉和药也泰州袁懋年记之
　　陆瑀妻王氏
按兴化县志王氏陆瑀妻姑病剧刲股肉以进姑觉
不忍食复掩蔽内外割胸肤剂之汤粥中姑大瘳复
又苦痰塞喉吭间气不得下王祈于佛曰佛好生其
令姑痰出手抚其吭呼之痰忽跃出即吞焉
　　潘麟妻高氏
按凤阳府志高氏名留庆泉州太守高越女潘麟妻
姑病不起刲股肉和汤药进姑病愈后姑亡同夫庐
墓有鹊兔驯其傍时称双孝
　　许惕若妻周氏
按凤阳府志周氏诸生许惕若妻年十七嫁三日姑
疾笃医莫能救氏焚香告天刲股肉和羹奉姑入口
即愈观察旌表
　　叶朝宗妻唐氏
按凤阳府志唐氏叶朝宗妻唐儒女年十三割股愈
母疾归叶亦执妇道乡里化之
　　谢应期妻崔氏
按凤阳府志崔氏诸生谢应期妻年十七刲右股肉
以愈姑疾御史给米帛恤之
　　徐克吉女
按凤阳府志徐克吉女年十二母李氏疾值父他出
母索肉食甚急女即刲股肉作饼以进母食之寻愈
州守崔维岳表之
　　尹端母陈氏
按凤阳府志陈氏尹端母刲股以愈姑疾以孝闻
　　侯邦俊妻孙氏
按凤阳府志孙氏侯邦俊妻刲股救姑以孝闻
　　梅廷光妻沈氏
按凤阳府志沈氏梅廷光妻刲股愈翁疾御史给米
帛恤之
　　赵廷剑女
按凤阳府志赵廷剑女母病刲股以进遂愈
　　潘其英女
按凤阳府志潘其英女割股愈母疾以孝称
　　杜炳女
按凤阳府志杜炳女母疾刲股愈之
　　田柏妻王氏
按凤阳府志王氏田柏妻孀姑周氏久病王割腹中
肝为羹以愈姑
　　丘姓妻张氏
按凤阳府志张氏丘姓妻事姑尽孝姑爱所生女不
问家有无每时节问遗不俟姑命辄治具苟不足必
脱簪珥充之无几微见于色姑后觇知其实感叹其
孝焉
　　董炳妻王氏
按凤阳府志王氏董炳妻年十四刲股以愈母疾
　　韦氏女
按凤阳府志韦氏女年十五未字崇祯十一年流寇
乱父应伦出城被掳女闻抢地呼天脱簪珥求赎人
无敢往者及应伦被害女投缳死
　　岳生璧妻俞氏
按凤阳县志俞氏诸生岳生璧妻事姑狄氏克尽妇
道姑病笃告天愿以身代刲股肉食姑疾寻愈
　　张堂妻史氏
按凤阳县志史氏张堂妻姑薛氏久病卧医药不效
势在危笃史焚香告天割股煎汤以进病遄愈州牧
旌之
　　李秀真
按无为州志李秀真国子生李禹女聪慧知书父游
南雍病归殁于道秀真哀恸呕血死年十八南中名
士多为诗文吊之
　　陆万鹏妻侯氏
按合肥县志侯氏陆万鹏妻姑周氏治家严急氏婉
顺承之周病笃一夕忽思肺羹氏于午夜焚香告天
曰姑死则阖宅失恃我生无益也遂引刀刲肝出寸
许达曙欲取为羹肝缩不及胹复割右股肉和糜以
进姑食之霍然起不旬日氏创亦完复如故当剚腹
时有婢觇而抱持之氏戒婢勿泄家人询其状氏曰
某为姑乞命勿痛也人称奇孝
　　陶文淑
按天长县志陶文淑刑部主事金曾孙弘受女天启
七年母病女事左右不一息离病渐剧医药罔效计
无复之遂刲股肉以进母食之而痊崇祯间旌表
　　岑氏女
按天长县志岑氏女名瑞岑大顺女也年十四性纯
孝崇祯元年母王氏疾笃药饵无效危在旦夕女悲
哀无计遂刲股作羹母食之初不知何物极称甘美
觉有起色后竟霍然邑人举于县旌其庐
　　阮氏女
按霍丘县志阮氏女随父时中训导中州父病割股
疗之有司移文南直隶督学使者暨抚军直指各行
旌表
　　李大儿
按霍丘县志李大儿年十三父应志病笃药不能痊
大儿焚香吁天割股啖父病即愈都人士闻其事于
县旌其门
　　邵元仕妻孙氏
按和州志孙氏梁山乡耆邵元仕妻归弥月仕即出
行贾姑老多病赖氏供养家贫质奁以娱姑欢姑病
卧半载手涤污秽无倦容斋戒礼北斗以祈姑年积
诚所感姑病遂愈有司表其门
　　张克文妻胡氏
按含山县志胡氏张克文妻割股救姑邑令旌表
　　蒋崇仁妻李氏
按含山县志李氏蒋崇仁妻崇仁本孝子氏亦割股
救姑不愧其夫
　　宋赐春妻方氏
按钱塘县志方氏歙人年十四归邑人宋赐春温恭
淑慎事姑许以孝称崇祯元年赐春始徙家于钱塘
姑得奇疾几不治方嘿祷五祀请以身代脔左臂和
羹以进三匕而疾良已由是姑复生三年已而赐春
疾几死方复刲左臂以饮赐春亦愈方有子四人长
世杰次世贤次世彪次世荣赐春病方剧时杰贤荣
各剜左右臂以救贤得病彪亦割股以活之兄兄弟
弟四人创痕宛然皆母德之验也
　　姚舜孚妻王氏
按昌化县志王氏诸生姚舜夫妻姚豫母也幼贞淑
克谐以孝长适姚相夫教子有方侍姑疾汤药勿治
密刲左股和羹以进疾遂愈夫患背疾弥年弗痊氏
复刲右股疾亦愈后母病剧氏忧虑抑郁不知所为
祷于神旋以刀刳取胁肉食母血流仆地赖救得活
母病亦稍差及母亡氏抱棺痛哭哀慕迫切相继而
死
　　汪钦妻周氏
按绍兴府志周氏山阴人年十九适萧山汪钦钦兄
弟五人俱夭殁独父湛及母在夜盗至湛起御之遇
害盗尽掠其赀去周号泣曰赀不足惜何乃刃吾翁
誓不与贼俱生挺身诉于官不获则走奏京师衣不
解带者二年竟获盗十二人斩于市
　　茹光习妻胡氏
按绍兴府志胡氏诸生茹光习妻山阴人性至孝母
疾无可疗吁天求代及归茹事姑如其母姑疾笃愿
以己筭益姑虔祷不已寻果没
　　章尔程妻张氏
按绍兴府志张氏新昌明经张立朝女章尔程妻夫
亡翁宗愚任四川灌县令流寇陷城张与父皆在署
父遇害张抱尸恸哭骂贼自刎而死
　　陈氏女
按上虞县志陈氏女贡士志竣女也性笃孝年及笄
母叶病剧医药弗效乃夜于寝室剪股肉以进诫侍
婢弗言无何女旋病而母竟死志竣见女肱曲不伸
廉其故婢乃告实女亦哀毁哭泣枯槁以死
　　张问相妻俞氏
按山阴县志俞氏张问相妻事舅姑至孝姑病尝刲
股以愈夫疾笃氏念舅姑老非子无以为养旦暮吁
神求以身代氏果死而夫疾差诚孝格天里人共传
之
　　陶妇程氏
按山阴县志程氏诸生洪宗女赘陶生为婿氏年十
七父亡哀痛欲从父死母再三止之始食饘粥逾年
而母病氏日夕礼拜北斗乞以己寿益母闻人肉能
起危疾遂刲其左臂以进母食之愈越三年疾复作
则又刲其右臂及母将殒大哭失声仆地母殁后未
一月而卒
　　俞从观妻姚氏
按新昌县志姚氏诸生俞从观妻事姑至孝虽菽水
承欢用意曲尽历四十余年如一日乡党称之年百
有七岁子孙繁衍人谓天之报德不爽于此可见崇
祯间县令表其门
　　郭希章妻潘氏

　闺孝部纪事
史记孝文本纪齐太仓令淳于公有罪当刑诏狱逮
徙系长安太仓公无男有女五人太仓公将行会逮
骂其女曰生子不生男缓急非有益也其少女缇萦
自伤泣乃随其父至长安上书曰妾父为吏齐中皆
称其廉平今坐法当刑妾伤夫死者不可复生刑者
不可复属虽欲改过自新其道无由也妾愿没入为
官婢赎父刑罪使得自新书奏天子天子怜悲其意
乃下诏除肉刑
杜预女记大女缑玉陈缑氏之女也夫之从母兄弟
杀其父玉为父报雠杀已至亲缚玉付吏狱竟当行
刑有名士申屠子龙者缑玉同县人也嘉其义勇奏
记于县曰伏闻大女缑玉为父报雠狱已决不胜感
悼之情敢陈所闻昔太原周党感春秋义辞师复雠
当时论者犹高其节况玉女弱耳无所闻心无所激
内无同生之谋外无交游之助直推父子之情奋发
怒之心手刃刺雠僵尸流血当时闻之人无勇怯莫
不强胆增气轻身殉义攘袂高谈称羡今闻玉幽执
□槛罪名已定皆心低意沮怅惋长叹蟠虽愚昧以
为玉之节义历代未有足以感无耻之孤激甚辱之
子瑕玉不值明时尚望追旌闾墓显异后嗣况在清
听不加哀矜之贷诚为朝廷痛之（
按后汉书申屠蟠传外黄令梁配善
其言乃为谳得减死论）

水经注去江七里江士游诗之所居诗至孝母好饮
江水嗜鱼脍常以鸡鸣溯流汲于江溺死妇恐姑知
称诗游学冬夏衣服实投江流于是至孝上通洞泉
出其舍侧而有江之甘焉诗有田滨江泽卤泉流所
溉尽其沃野又涌泉之中旦旦常出鲤鱼一双以膳
焉可谓孝悌发于方寸徽美着于无穷者也（
注江士游后汉
书作姜士游华阳国志云孝子江阳符长姜诗字士游）

后汉书梁竦传竦有三男三女肃宗纳其二女皆为
贵人小贵人生和帝窦皇后养以为子而竦家私相
庆后诸窦闻之恐梁氏得志终为己害建初八年遂
谮杀二贵人而陷竦等以恶逆诏使汉阳太守郑据
传考竦罪死狱中家属复徙九真辞语连及舞阴公
主坐徙新城使者护守宫省事密莫有知和帝梁氏
生者永元九年窦太后崩松子扈遣从兄奏记三
府以为汉家旧典崇贵母氏而梁贵人亲育圣躬不
蒙尊号求得申议太尉张酺引讯问事理会后召
见因白奏记之状帝感恸良久曰于君意若何酺
对曰春秋之义母以子贵汉兴以来母氏莫不隆显
臣愚以为宜上尊号追慰圣灵存录诸舅以明亲亲
帝悲泣曰非君孰为朕思之会贵人姊南阳樊调妻
嫕上书自讼曰妾同产女弟贵人前充后宫蒙先帝
厚恩得见宠幸皇天授命诞生圣明而为窦宪兄弟
所谮诉使妾父竦冤死牢狱骸骨不掩老母孤弟远
徙万里独妾遗脱逸伏草野常恐没命无由自达今
遭值陛下神圣之运亲统万几群物得所宪兄弟奸
恶既伏辜诛海内旷然各获其宜妾得苏息拭目更
视乃敢昧死自陈所天妾闻太宗即位薄氏蒙荣宣
帝继统史复兴妾门虽有薄史之亲独无外戚余
恩诚自悼伤妾父既冤不可复生母氏年殊七十及
弟棠等远在绝域不知死生愿乞收竦朽骨使母弟
得归本郡则施过天地存殁幸赖帝览章感悟乃下
中常侍掖庭令验问嫕辞证明审遂得引见陈状留
嫕止宫中连月乃出赏赐衣被钱帛第宅奴婢旬月
之间累资十万嫕素有行操帝益爱之加号梁夫人
擢樊调为羽林左监调光禄大夫宏兄之曾孙也
水经注符县长赵祉遣吏光尼和以永建元年十一
月诣巴郡没死成濡滩子贤求丧不得女络年二十
五岁以还至二年二月十五日尚不得丧络乃乘小
船至父没处哀哭自沈见梦告贤曰至二十一日与
父俱出至日父子果浮出江上郡县上言为之立碑
以旌孝诚（
按华阳国志作先尼和女络后汉书作孝女叔先雄父尼和为犍为功曹搜神记云
犍为叔先尼和其女名雄）

江之道南有曹娥碑娥父旴迎涛溺死娥时年十四
哀父尸不得乃号踊江介因解衣投水祝曰若值父
尸衣当沈若不值衣当浮裁落便沈娥遂于沈处赴
水死县令度尚使外甥邯郸子礼为碑文以彰孝烈
野客丛谈王章下狱妻子皆收系章小女年十二夜
起号哭曰平生狱上呼囚数常至九今八而止我君
素刚先死者必君明日问之章果狱死孔融弃市时
七岁女九岁男以幼得全寄他舍主人有遗肉汁男
渴而饮之女曰今日之祸岂得久活何赖知肉味乎
兄号泣而止或言于曹操欲尽杀之及收女谓兄曰
若死者有知得见父母岂非至愿乃延颈就戮神色
不变自古儿女为家门累者不为不多就此二事尤
其可伤者夫七岁小女而勇决如是虽圣门结缨赴
难者不是过也
纪闻吴宣城郡青阳县有孝女李娥庙居曾阜之巅
林木秀茂周回十里土人不敢樵采敬而事之日荐
苹藻娥父吴大帝时为铁官冶以铸军器一夕炼金
竭炉而金不出时吴方草创法令至严诸耗折官物
十万即坐斩倍又没入其家而娥父所损折数过千
万娥年十五痛伤之因火烈遂自投于炉中赫然属
天于是金液沸涌溢于炉口娥所蹑二履浮出于炉
身则化矣其金汁塞炉而下遂成沟渠泉注二十里
入于江水其所收金凡亿万斤沟渠中铁至今仍存
故吴俗每冶铜铁必先为娥立祠享而祈福
世说庾玉台希之弟也希诛将戮玉台玉台子妇宣
武弟桓豁女也徒跣求进阍禁不内厉声曰是何小
人我伯父门不听我前因突入号泣请曰庾玉台常
因人脚短三寸当复能作贼不宣武笑曰婿故自急
遂原玉台一门
宋书彭城王义康传文帝元嘉二十二年太子詹事
范晔等谋反事逮义康有司请削义康王爵收付廷
尉法狱治罪诏特宥大辟免义康及子泉陵侯亢女
始宁丰城益阳兴平四县主为庶人徙安成郡二十
八年正月遣中书舍人严龙赍药赐死以侯礼葬安
成世祖大明四年义康女玉秀等露板辞曰父凶灭
无状孤负天明存荷优养没蒙加礼明罚羽山未足
敕法乌鸟微心昧死上诉乞反葬旧茔糜骨乡壤诏
听并加资给
梁书张缅传缅母刘氏以父没家贫葬礼有阙遂终
身不居正室不随子入官府缅在郡所得禄俸不敢
用乃至妻子不易衣裳及还都并供其母赈赡亲属
虽累载所畜一朝随尽
唐书越王贞传贞最幼息珍子谪岭表数世不能归
开元中女孙持四世柩北还求祔王茔诏嘉悯敕宗
正寺京兆府为访其兆非陪陵者听葬女名元贞为
道士
摭言裴晋公一日游香山寺有妇人致一缇缯于僧
伽兰楯祈祝掷筊瞻拜而去度见其所致收取至暮
妇人竟不至诘旦复携来向者妇人疾趋抚膺曰阿
父无罪被系昨告人假得玉带二犀带一以赂津要
不幸遗失老父之祸无所逃矣度因授之妇人拜泣
请留其一度不答而去
金溪县志金溪故镇名上幕采矿兴冶唐宝历丙午
冶监坐矿竭亏额系狱榜笞将丽重辟其二女痛之
齐投烁冶中死事闻父获释且罢冶
北梦琐言唐大中年兖州奏先差赴庆州行营押官
郑神佐阵没其室女年二十四先亡父未行营已前
许嫁右骁雄军健李元庆未受礼及知父神佐阵没
遂与李元庆休亲截发往庆州北怀安镇收亡父遗
骸到兖州瑕丘县进贤乡与亡母合葬讫便于茔内
筑庐识者曰女子适边取父遗骸合葬烈而且孝诚
可嘉也庐墓习于近俗国不能禁非也广引礼经而
证之
唐书崔珙传崔珙其先博陵人父颋官同州刺史生
八子皆有才世以拟汉荀氏八龙诸崔自咸通后名
历台阁藩镇者数十人其曾王母长孙春秋高无齿
祖母唐事姑孝每旦乳姑一日病召长幼言吾无以
报妇愿后子孙皆若尔孝世谓崔氏昌大有所本云
郑注传注检校尚书左仆射凤翔陇右节度使请寮
属于训训以钱可复为副训败监军张仲清等策访
注计事斩其首可复等及亲卒皆族可复将死女年
十四为祈免曰杀我父何面目以生抱可复求死亦
斩之
歙州图经章预歙县合阳乡人也妻程氏与二女入
山采药程为虎啮去二女冤叫挽其衣裾与虎力争
虎乃舍之程由是获全时刺史刘赞嘉之给汤药蠲
户税改乡为孝女
五代史杂传安重荣因怒杀指挥使贾章诬之以反
章女尚幼欲舍之女曰吾家三十口皆死于兵存者
特吾与父尔今父死吾何忍独生愿就死遂杀之镇
人于是高贾女之烈而知重荣之必败也
幸蜀记四月流军使王承纲于茂州衍尝私至承纲
家悦其女有美色欲私之某与承纲有隙奏其出怨
言故被贬女闻纲得罪剪发求赎其罪不从乃自缢
死
紫微杂记干道中江西水灾丰城农夫挈其母及妻
子就食他所过小溪密语妻曰谷贵艰食岂能俱生
我襁儿先渡母老不能来可弃之妇不忍掖姑以行
足陷泥淖方取履见白金烂然在水中拾得之语姑
曰本为贫徙今幸天赐可归矣登岸望其夫不见儿
戏沙上问之云被黑牛衔入林中入林视之流血丹
地已为虎食矣
连州志严武高良人祖某治平中为狱吏里有孝妇
孀居事姑甚谨姑忽以疾终姑之女利其赀产诬孝
妇谋他适毒其母孝妇久系苦棰遂诬服武祖得其
情抱案诣郡守力为之辨郡守怒勒归田里孝妇寻
亦释
高要县志梁聪有四女暨其子南正之女并五其先
南雄人咸淳间随父避国乱迁于宝查之甫草坊因
世居焉时岭南土旷常数十里无民居一日母谓女
曰他日尔属良人皆求之百里外女曰诸兄终身膝
下儿辈能百里外从人乎遂并誓不嫁聪父子义之
建剎于其居之东额曰梅花寺塑佛像立田祀焉寺
颇幽丽森然林木尢多梅树皆拳曲劲折亭宇竹石
点缀之妙移人都人士岁时萃业于兹为其乡一小
都会
元典章节妇魏阿张大都路左警巡院咸宁坊人适
魏明子蔓其夫不事家业取回回银二定蔓被监收
夤夜掣□窜逃不知所往阿张父为代还蔓有老母
阿张孝养十余年甘旨不阙后其夫还复合生一子
至元三年夫亡赁屋以居子七岁姑年九十五阿张
孝养愈谨里老朱进何常等具状有司以闻诏加旌
表以厉风俗
滇载记梁王杀段功其女僧志奴者恒不忘复雠将
适建昌阿黎氏出手刺绣文旗以与弟宝曰我自束
发闻母称父冤恨非男子不能报此旗所以识也今
归夫家收合东兵飞檄西洱汝急应兵会善阐又作
诗二章曰珊瑚勾我出香闺满目潸然泪湿衣冰鉴
银台前长大金枝玉叶下芳菲乌飞兔走频来往桂
馥梅香不暂移惆怅同胞未忍别不因含恨在生离
又云何彼秾秾花自红归车独别洱江东鸿台燕苑
难经目风刺霜刀易塞胸云旧山高连水远月新春
迭与秋重泪珠恰似通宵雨千里关河几处逢（
按云南通
志羌娜大理人一名僧奴段功女至正间人）

南翁梦录陈太王女号曰韶阳方坐蓐时王已旬月
不豫数遣人起居左右绐曰王已平复无事至弃世
日忽闻钟声连响曰得非不讳事耶左右绐之不听
乃恸哭长号气绝瞑目而逝
闽书翁氏御史庆长女也庆奉敕巡钞四川不避权
贵又奉敕武当山献元帝眼珠赐一品服以行亡何
坐累下狱庆无子女诣阙上书请代仁孝皇后召入
宫留之三月为宫中女师人以比缇萦云
武进县志崇祯间东门有顾孝妇钱氏女也适归宁
顾举家病疫妇踉跄归视病人闻□第间窸窣作声
数鬼窃窃私语曰孝妇来矣我等当避去俄孝妇抵
家病寻愈
上海县志陆家行陶氏仆妇夏氏夫姓曹以父有少
子异室而居夏孝甚每以酒肉窃食其翁翁饥夏以
鸡卵四沸酒食之夫归疑夏食所私詈之夏含愤伺
夫出阖扉自缢邻媪排闼视之气已绝驰告夫归将
入殓矣忽黑云疾飞雷电绕户百余匝而夏复活此
崇祯十三年六月十三日事今历癸亥年七十而强
饭如故
建德县志孝女高子家斗岭之冲坑山幼持篮与父
采栗山上其地时方发虎高子父适与虎遇高子急
以所持篮投虎适蒙虎头虎性烈咆哮跳跃愈不能
脱猛力无所用逐者渐众须臾就擒
莆田县志方登銮有女名雨娘嫁周姓家贫事舅姑
孝舅为县吏卒官迫其夫承役会兵兴夫避姑系狱
氏请代不从即欲自杀捕者索贿无所得詈之遂投
井死官廉得其状出姑狱夫得免

　闺孝部列传七
皇清二
　　汪弘量妻王氏
　　按凤翔县志王氏太学生汪弘量妻弘量游闽
　　数年不归王事老姑问寝视膳无少怠姑病延
　　医医云年老血虚须人血合药方可治氏曰但
　　得姑愈我不自惜即引刀割臂血升许观者无
　　不嗟叹氏亦不觉痛苦数日平复如初姑亦寻
　　愈人以为至孝所感
　　王如愚妻李氏
　　按汧阳县志李氏诸生王如愚妻性至孝事翁
　　姑无违翁姑没笃送终之礼既葬以家事付
　　人夫妇庐于墓侧御史旌之
　　杨六斤妻冯氏
　　按延安府志冯氏杨六斤妻府谷人善事舅姑
　　以孝闻旌表
　　孙丕振妻左氏
　　按鄠县志左氏诸生孙丕振妻翁疾危屡治不
　　效氏焚香祝天刲股烹羹入药服之即愈
　　罗纲妻王氏
　　按茂州志王氏罗纲妻继母刘氏有病氏割股
　　以进人称孝女
　　刘氏
　　按茂州志刘氏宜振女不知其夫名姑杨氏病
　　氏躬侍汤药日久未愈吁天割股肉以进姑获
　　愈以寿终
　　刘氏
　　按茂州志刘氏宜振次女母马氏病氏朝夕侍
　　养衣不解带后母病笃哀号祈天愿以身代寻
　　乃割股和药以进母病遂痊
　　冯碧妻张氏
　　按顺庆府志张氏冯碧妻母病氏夜祷天地持
　　刀割股得少许嫌不足又割乃和药进母母病
　　获痊
　　良应妻赵氏
　　按顺庆府志赵氏良应妻性至孝贼变夫妇母
　　子逃散人传母被贼追溺氏闻至彼亦溺康熙
　　九年旌其墓
　　熊起麟妻廖氏
　　按顺庆府志廖氏熊起麟妻事孀姑谨慎纺绩
　　供甘旨十数年无倦姑病割股以进遂愈众欲
　　请旌却之而罢
　　黄鸣阳妻熊氏
　　按武昌府志熊氏蒲圻人乡举黄鸣阳妻勤俭
　　和惠事翁姑及祖姑尽孝鸣阳司铎当阳氏遣
　　侧室偕往自留侍翁姑姑病剧跪进药饵累月
　　不寐积劳成瘵忽仆地死翁姑伤之
　　黄蘅妻杨氏
　　按武昌府志杨氏蒲圻黄蘅妻当阳谕黄鸣阳
　　媳性和惠居江夏蘅赘其家甲辰姑熊氏没越
　　三百里来奔丧抚棺恸哭黄家世清白丧具皆
　　节省氏力主从厚解环佩佐之归蒲逾年而卒
　　花氏女
　　按荆州府志花氏女石首花秀卿之女年十八
　　割股救亲以孝着
　　毛上达妻王氏
　　按荆州府志王氏江陵毛上达妻姑病氏刲股
　　救之获痊乡人称其诚孝
　　傅汝阜妻李氏
　　按南丰县志李氏傅汝阜妻李陶滨尧女也名
　　兑顺自号西安老妪三岁识字人称奇女生母
　　早丧号哭彻晓阶前亭柏顿萎及嫁事姑至孝
　　姑病祈天愿代明崇祯十五年乡人夜梦神告
　　曰汝家火灾因与孝妇邻得免诘朝火发遽息
　　所著有女史纂要后妃宝录壸范汇言俱烬于
　　寇康熙十六年丁巳大师入闽剿韩大任氏卧
　　病在□赋诗云丁巳年来九十秋伤嗟城市忽
　　墟丘石名望夫夫何觏桥号思亲亲已休眼见
　　两朝逢舜禹身经九帝哭殷周那堪子妇惊逃
　　窜惨听哀鸿泪莫收是年卒葬杨林渡
　　刘九嶷妻朱氏
　　按高安县志朱氏明江藩石城王孙辅国中尉
　　谋侥之女孝廉刘九嶷妻嶷于崇祯甲申闻变
　　赴沼殉难父母曳救嶷矢绝食朱劝曰毋宁髡
　　而隐乎嶷曰孰与事父母曰吾佐之于是竭力
　　事舅姑尽色养凡三十年舅姑丧毕将告祔庙
　　明日省牲治馔集骏奔诸执事朱就主妇位执
　　酳进炙拜兴如礼彻馔未易服而卒时年五十
　　有七
　　马宥妻彭氏
　　按溧阳县志彭氏诸生马宥妻孝廉旭女也性
　　至孝幼失恃善侍祖母于归后姑病日夜虔祷
　　愿以身代岁丙午父官寿州祖母病笃代父侍
　　汤药三十五昼夜不少息力竭而死县令王锡
　　管表其墓
　　王可荣媳赵氏
　　按江浦县志赵氏王可荣媳尝割股以救继姑
　　县令表其门
　　汪溱妻丁氏
　　按六合县志丁氏汪溱妻翁姑病笃两割臂以
　　救之同时皆愈旌表
　　郑晋德妻吴氏
　　按歙县志吴氏生员郑晋德妻生而纯孝父病
　　危刲股以进立愈守令并旌之
　　汪氏女
　　按歙县志汪氏女名福贞汪于赓女年十五母
　　病疯父远馆女奉汤药逾年告天愿以身代母
　　没殓毕脱簪珥易冥镪焚之投缳死
　　程显爵妻孙氏
　　按休宁县志孙氏低山程显爵妻刲左股疗姑
　　姑病愈复作又割右股邑令闻之旌表
　　程朝节妻汪氏
　　按休宁县志汪氏里沟女适琅程朝节姑病
　　笃氏刲股愈之复延年一纪邑令旌表
　　程氏
　　按休宁县志程氏副榜程其韬女尝刲股和药
　　以疗父病
　　黄氏女
　　按休宁县志黄氏女名时珠父世亮汊口人病
　　笃女刲股以进父没哀伤而死
　　程廷安妻李氏
　　按黟县志李氏名爱娘程廷安妻翁病疯日代
　　栉沐勤奉养数年不怠
　　邵氏二女
　　按黟县志邵氏二女长名媚次名扬□溪邵四
　　保女也媚年十五扬年十三从父入山伐木父
　　为虎所攫扬抱其父媚以斧斫虎虎负重伤置
　　其父而奔死于山中媚以衣裹父伤处负之而
　　归父得不死一时士大夫歌咏其事
　　程祖圣妻汪氏
　　按绩溪县志汪氏上田汪抱灵女市中程祖圣
　　妻性至孝事翁姑尽礼姑病刲股和药请以身
　　代邑令旌其门
　　王文谐妻董氏
　　按泾县志董氏名葵双浪都王文谐妻事舅姑
　　至孝姑性严峻氏孝终不衰夫远出姑与舅俱
　　病剧氏忧泣无措密祝天割股肉和药以进病
　　寻愈舅姑及夫归皆不知也亡何氏将死姑与
　　夫启视手足见臂上瘢方知之无子一女适东
　　隅赵志浩
　　左干孙妻赵氏
　　按泾县志赵氏宁夏兵备如郊女文学左重子
　　干孙妻年及笄适孙孙嗜酒而狂氏敬之如宾
　　其在家孝父母嫁则孝舅姑生四子织以教
　　归宁遇父危疾刲股肉以救由是而夫疾翁疾
　　皆割焉两臂崚嶒不堪注目县令旌之
　　孔尚坤媳方氏
　　按池州府志方氏孔尚坤媳坤病剧氏刲股作
　　汤以进臂创甚医者云得活鼠皮傅之可止俄
　　行践一鼠若神授焉
　　天璧妻邵氏
　　按太平府志邵氏乌溪庠生鲁天璧妻夫亡氏
　　年二十一贫无立锥纺绩自给剖胸剜肝以疗
　　姑病姑为再生及没葬祭尽诚年六十四卒
　　张旭妻孙氏
　　按太平府志孙氏采石张旭妻尝刲股以疗姑
　　疾乡党称孝
　　曹台岳妻方氏
　　按太平府志方氏庠生曹台岳妻姑病刲股愈
　　之
　　龙氏女
　　按安庆府志龙氏女名佛贞望江人康熙己酉
　　祖母范氏疾笃佛贞夜祷神刲股肉和粥以进
　　病立愈
　　王朝科妻吴氏
　　按安庆府志吴氏太湖人王朝科妻事姑至孝
　　姑病笃氏割股食姑病得痊县令旌之姑年八
　　十以为妇孝所致云
　　刘光祖妻董氏
　　按安庆府志董氏怀宁人乡饮宾刘光祖妻性
　　温淑孝养舅姑奉餐必亲姑宣氏病赢一榻相
　　依尝药焚祷七年如一日夫出游吴贼适陷城
　　执姑欲杀之氏以身捍蔽曰姑老宁杀我辞气
　　张皇遂被重创既仆而苏犹策杖扶姑夜行昼
　　伏逃窜得免生平任恤喜施与三子俱诸生其
　　仲沅以明经入国学
　　汪大成妻张氏
　　按太湖县志张氏汪大成妻继姑程氏疾危药
　　不效氏私泣祷割股入药服之即愈里中以孝
　　妇称之
　　张氏女
　　按苏州府志张氏女字德芬父思学常熟人性
　　至孝龆年时刲股和药以愈父病康熙十一年
　　有司旌之
　　钮成惠妻杨氏
　　按苏州府志杨氏长洲人许字钮成惠年六岁
　　父母相继殁即归钮为养媳成婚后竭力操作
　　事翁姑曲尽孝敬姑病昼夜侍汤药十越月不
　　少懈及殁擗踊哀号水浆不下咽逾旬而死里
　　党咸称其孝
　　郭可妻陆氏
　　按吴县志陆氏诸生郭可妻子兆鳌食饩吴庠
　　氏事姑甚孝割股以疗姑病越半载姑病复氏
　　涕泣告天愿以身代兆鳌曲慰之氏曰吾行吾
　　意毋多言又割股煎汤以进姑年逾八旬而卒
　　继而可疾亦割如前股凡三刳骨皆露兆鳌以
　　陈之督学赵仑方伯宋荦各表其门
　　郭妇徐氏
　　按长洲县志徐氏文学郭忠陛长妇翁抱危疾
　　医祷不瘳徐私祝天愿以身代寻割股调汤以
　　进病立起为妇七年家人不知也止一婢知之
　　及易箦指其瘢婢告以故翁哀之厚归其所生
　　女以志妇孝
　　张氏女
　　按吴江县志张氏女父君明无子有女三二姊
　　既嫁季亦受聘将笄父叹曰三女俱去二老奈
　　何女应曰儿誓不作人妇毅然剪发披缁承欢
　　□下年三十二坐亡
　　仲氏
　　按常熟县志邓颢媳仲氏奉事孀姑尝割股疗
　　疾姑殁哀毁灭性甫终丧而卒
　　林质彬妻黄氏
　　按松江府志黄氏林质彬妻闽人侨居华亭性
　　至孝康熙三年翁姑病笃医祷罔效氏焚香祝
　　天求以身代随操刀割股调羹奉亲危病俱起
　　学使表其门
　　陈彧妻裴氏
　　按松江府志裴氏陈彧妻华亭人明经裴大猷
　　女性至孝年未及笄母黄氏病危氏两次割股
　　疗母终不告人后为节妇
　　仇兆麟妻徐氏
　　按宜兴县志徐氏庠生仇兆麟妻兆麟幼孤氏
　　父喈凤艰于嗣养兆麟于家教育七年女之凤
　　性好淡泊厌靡丽氏恪遵不违相夫顺而正课
　　子如严师声色不少借后虽授产析居得甘旨
　　必馈父母不敢先尝人称孝女
　　王绍妻钱氏
　　按宜兴县志钱氏潼渚王绍妻事姑孝谨一日
　　母饷以烹鹅覆菜其上氏即分菜奉姑徐按得
　　鹅急欲补奉而姑适至氏愧恨无地奔告母曰
　　吾进菜于姑而遗其鹅仓卒失□罪可辞乎我
　　必死然姑待我厚必以丧妇为戚是重罪也愿
　　将妹妻吾夫吾目瞑矣果自缢其母家哀其志
　　以次女续焉
　　孙复儒妻金氏
　　按武进县志金氏邑庠生孙复儒妻年十六归
　　儒儒嫡母性严氏承事曲为调护越七载夫亡
　　姑亦即世家贫翁老守节以养翁病剧亲调汤
　　药六十昼夜目不交睫焚香大士前刲股煮米
　　为丸以进是夕翁忽起曰吾病愈矣昨梦一白
　　衣女子提吾发曰汝妇诚孝动天增寿一纪后
　　果符其数儒遗二子鹏异僎补弟子员合邑请
　　旌
　　王妇李氏
　　按武进县志李氏郡庠生王一清媳李时泰女
　　也姑唐氏年六十遘末疾氏竭诚侍奉劳苦备
　　尝十年如一日及濒危氏祷于天刲股进药姑
　　寻愈乡里嘉其孝感郡县旌之
　　吴琳妻周氏
　　按江阴县志周氏郡庠生汝琮女归邑庠生吴
　　琳康熙三年十二月姑病濒危举家皇遽氏默
　　祷神私刲臂肉作汤以进姑觉有异不食氏
　　强劝之越一日姑殁氏号泣曰微诚不足以动
　　神明当力抚二小姑以报家人不知所为独母
　　家一妇曾阻之不得至是言状乃知琳有二幼
　　妹氏厚抚之如其言更七年氏病亡嘱以己奁
　　田分赠琳二妹年三十有三卒
　　徐名贻妻张氏
　　按镇江府志张氏内阁侍郎张九征女归任子
　　徐名贻名贻读书太学翁惺在宦邸氏奉姑李
　　家居侍养惟谨名贻死张年二十有八辛勤守
　　节姑仅一子虑伤其心虽恸夫极悲楚一见姑
　　即拭泪强慰解姑病吁天求代复割股疗之遐
　　迩称孝
　　庄天泽妻吕氏
　　按镇江府志吕氏金坛贡士庄天泽妻性至孝
　　姑患痈以口吮之不懈夜梦神语云汝姑筭将
　　终上帝感汝诚孝特与延一载后痈果渐瘥明
　　年以他疾终氏哀毁尽礼性好施里有韩某逋
　　官税鬻子于旗丁以偿吕倾囊给之令赎还年
　　五十一卒其左春坊庄囧生为之传
　　吕南妻庄氏
　　按镇江府志庄氏丹徒人年十九归吕南未一
　　月翁廷俞病医药罔效妇割股作糜以进血流
　　遍体而形色不少改旬日即平复如故
　　荆世祥妻于氏
　　按镇江府志于氏金坛人性至孝母病割左股
　　为糜以进而母愈及笄归丹阳荆世祥姑孙氏
　　病复割右股姑亦愈当割时戒婢妾无使闻于
　　姑恐伤其心更加疾也茹素三十二载为姑延
　　寿年五十一终
　　张与可妻何氏
　　按镇江府志何氏丹徒人湖州太守金城女诸
　　生张与可妻幼读书多通晓父谪官病外署早
　　夜侍药食不懈祷于天刲股为糜以进而父疾
　　笃不及食以死更哀毁废食日就臞瘠已而归
　　与可未二载病竟莫支年二十而没
　　乔鼒妻王氏
　　按扬州府志王氏江都人前癸未进士王玉藻
　　长女也适乔鼒性醇孝未字时父母疾辄夜祷
　　天祈以身代及归鼒家贫氏佣纫以事舅姑未
　　尝稍懈生三子课之甚严长补弟子员仲季皆
　　成立
　　鲁志仁妻吴氏
　　按扬州府志吴氏泰州人适同里鲁志仁父嘉
　　绅病时吴有娠四月闻之徒步归省踬而胎堕
　　越十日嘉绅病剧俗忌产妇不入人家吴至门
　　不得入哀号曰相去咫尺不得一见父耶凭楣
　　而哭见者堕泪归祷神置瓢左股下割肉贮
　　血作糜以饷绅食之而愈
　　韩日暹妻孙氏
　　按江都县志孙氏韩日暹妻性笃孝幼丧母十
　　二岁时父绳祖有疾号于神曰神夺吾母又将
　　及吾父耶操刀割股肉和药以进而父病遂愈
　　年三十九将死谓夫与子曰吾未得终父养目
　　不能瞑幸善遇之无使我抱恨泉下也语毕睨
　　父两目流血而绝生八子平日教之如严师长
　　汝泰年十三补郡诸生余皆以文名
　　韩日暹继室梁氏
　　按江都县志梁氏韩日暹继室未嫁时乡党称
　　孝女及归韩前妻遗八子皆幼而更有在抱者
　　氏抚育均如所生一一教之成立毕婚娶长媳
　　曹氏侄媳陈氏俱少寡赖氏成其节
　　万芬妻徐氏
　　按仪真县志徐氏万芬妻事舅姑若父母姑赵
　　氏年逾耄□痼疾久不起徐躬汤药默割股和
　　药以进遂愈久之家人始知
　　熊国泰妻王氏
　　按仪真县志王氏熊国泰妻年十六适泰甫弥
　　月翁玉麟病笃服药无效氏随姑昼夜左右不
　　倦伺姑稍息乘夜祝天割股和药以进翁寻愈
　　县令旌之
　　姜国桢妻张氏
　　按仪真县志张氏姜国桢妻武进士元泰女母
　　黄氏无子仅生张授以女诫诸书颇晓文义年
　　十三事亲以孝闻长适桢事翁姑尽妇道翁病
　　危氏方产三日刲股肉以进越数载翁没值岁
　　饥亲操井臼以精者奉姑自食粗粝邑令旌其
　　孝行卒年四十有二
　　吴玳妻韦氏
　　按高邮州志韦氏吴玳妻事姑最孝姑病危割
　　股肉愈之姑后染寒病七日不汗医者谓必死
　　忽思食桃时当小春桃不可得氏于家园桃树
　　下拜哭不已忽花开满树竟结一实姑食之复
　　愈后遭倭变民居悉为火焚倭入其室知为氏
　　家赠以羊酒削木柱书曰此孝妇家不可犯至
　　今犹存其迹
　　王维庆妻陈氏
　　按高邮州志陈氏王维庆妻庆固孝子而妇孝
　　益显奉
旨建坊
　　沈兰妻叶氏
　　按高邮州志叶氏沈兰妻尝割股肉救姑逾半
　　月姑媳一时偕亡
　　杨毓和妻何氏
　　按高邮州志何氏杨毓和妻剖胸割肝救姑病
　　丛魁林妻徐氏
　　按如皋县志徐氏太学丛魁林妻运判丛中桂
　　母夙娴内则性纯孝内外戚皆相好姑病危
　　徐夜祝天愿以身代割左臂和羹以进姑遂霍
　　然起是夜梦神语曰汝媳纯孝赐以子一大其
　　门明年果生子桂桂仅九岁徐亡康熙十九年
　　桂通籍诰封安人
　　王氏女
　　按兴化县志王氏女父应瑞以冤系狱女将嫁
　　闻之痛悼恨不以身代即不食哭不绝声三日
　　夜而死县令旌之
　　陆氏女
　　按兴化县志陆氏女名英祖士琛英年十三母
　　病殆刲股疗之县令旌表
　　王贵一妻李氏
　　按兴化县志李氏文定公曾孙女文学王贵一
　　妻读书明大义事姑曲尽妇道姑病割肉疗之
　　而愈自言曰吾知割股非孝也吾尽吾心焉耳
　　朱应辰妻仲氏
　　按宝应县志仲氏朱应辰妻母赵氏病笃刲股
　　和粥以进母寻愈
　　杨永龄妻罗氏
　　按宝应县志罗氏杨永龄妻姑金氏病笃割股
　　为羹进食而愈
　　潘俊妻吉氏
　　按宝应县志吉氏潘俊妻姑赵氏病笃刲股为
　　羹以进姑寻愈
　　蔡昂妻李氏
　　按淮安府志山阳李氏封御史李奇女编修蔡
　　昂妻也母戴氏面生毒医不效李归宁告天刲
　　左股煎汤以进母汗出而愈先是其翁源龙在
　　京师获病亦李刲股愈之
　　顾氏女
　　按淮安府志顾氏女幼娴内则事父母尽礼父
　　殁日夜号泣绝粒七日母将就寝必先理衾枕
　　侍榻侧母寝方卧母疾吁天祈减己筭以赎母
　　母遂起
　　庄和妻朱氏
　　按淮安府志朱氏宿迁屠户朱荣女适庄和和
　　亦屠户一日父荣中酒暴疾垂危或曰兔肺羹
　　可救家贫不能力得朱氏日夜泣忽自念曰吾
　　身受之父母苟可愈父吾何爱焉因浴右肋剖
　　肺置之几忽失所在复剖之遂昏仆邻妪惊视
　　见膺血沾襟急掖之起遂苏视几上肺俱在因
　　烹以进荣饮而甘之其疾遂愈
　　宋芳妻李氏
　　按沐阳县志李氏诸生宋芳妻未嫁时母赵氏
　　病笃医者不药氏昼夜侍奉无少懈一日焚香
　　哭祷于天割左股煎羹以进母食遂愈县令梁
　　文焕旌之
　　葛一鹤妻周氏　　　葛一麟妻仲氏
　　按沐阳县志周氏葛一鹤妻仲氏葛一麟妻同
　　事姑王氏彼此罔间如一人姑病医药弗效周
　　不谋仲密室刲股以食姑病遂愈后逾年姑复
　　病仲亦不谋周刲股进之姑亦愈
　　仲汝彝妻汪氏
　　按清河县志汪氏儒士仲汝彝妻彝性最孝事
　　母凌氏无违声色及病剧属氏曰我死必养我
　　母氏应且泣自此起居饮食寒温必曲体奉之
　　如彝存日姑没破产以襄大事或曰汝母子不
　　顾后日乎氏泣曰为子孙计安稳而母氏不免
　　暴露何以慰儿夫于地下卒殓葬成礼率其子
　　依兄弟以居年八十卒
　　汤辂妻王氏
　　按清河县志王氏诸生汤辂妻其舅澧州刺史
　　调鼎患腹疾甚殆王忧之刲股肉托鲜鱼以进
　　寻得瘳越二年辛亥鼎病如初王祷于神愿以
　　身代梦中见白发翁告以生日死不悟是月二
　　十五日为鼎降辰王忽呼次女起令栉拜乃
　　爹寿曰我今日死矣是时王无恙也忽卒乃悟
　　神语
　　蔡鼎金妻艾氏
　　按宿迁县志艾氏年十七归邑人蔡鼎金甫六
　　月翁病进药不效氏焚香祝天割股作羹以进
　　翁食之愈氏病创卧不能起姑责之隐忍不言
　　姑怒鼎金以告翁姑皆为感泣
　　徐大器妻周氏
　　按宿迁县志周氏村民徐大器妻事姑至孝姑
　　病岁余氏侍汤药昼夜寒暑不少懈姑亡毁瘠
　　骨立里人称孝妇
　　陈琨妻朱氏
　　按宿迁县志朱氏诸生陈琨妻姑病割股以进
　　姑遂愈
　　李廷楩妻成氏
　　按海州志成氏诸生李廷楩妻姑病笃药不效
　　氏祷神割股肉愈之旌表
　　王司理妻雷氏
　　按赣榆县志雷氏诸生王司理妻性婉顺善事
　　舅姑祖姑病氏与姑朱氏日夜侍汤药割股调
　　羹以进祖姑病愈乡里以孝称
　　杭跃龙妻王氏
　　按赣榆县志王氏乡民王世玺妹适杭跃龙善
　　事姑母韩氏久病不起氏日夜焚祷愿以身代
　　密割股疗母病忍痛寝疾其嫂启视方知乡里
　　靡不嗟叹
　　贾得正妻庄氏
　　按萧县志庄氏贾得正妻郡庠生以□孙女事
　　贾克娴妇道舅姑垂白侍左右惟谨翁患沈□
　　医药罔效氏感梦兆刲左股为羹以进翁果愈
　　邑令旌之
　　王德崇妻林氏
　　按凤阳府志林氏王德崇妻年三十无子自白
　　翁姑为夫置妾亲爱如妹妾方孕翁我格病笃
　　氏惧翁不获见有孙也潜祷于家庙刲股进药
　　病稍痊继果举子康熙十九年春氏年三十九
　　忽自言本日申时我当死遍嘱家人勿悲及期
　　果逝
　　柳存贽妻俞氏
　　按凤阳府志俞氏柳存贽妻刲股愈姑疾以孝
　　闻
　　石应瑞女
　　按凤阳府志石应瑞女年十七父病危刲股卒
　　不能救号泣而死县令江应□表其墓
　　金用干母金氏
　　按凤阳府志金氏举人金用干母秉性至孝父
　　病笃吁天愿以身代夫病刲股救之
　　赵桂妻华氏
　　按凤阳府志华氏赵桂妻三刲股肉愈父病及
　　翁姑疾亦如之翁姑没与夫共庐墓三年
　　许岩妻丁氏
　　按凤阳府志丁氏许岩妻姑武氏病医不能治
　　氏泣而刲股食之立愈郡县旌表
　　田及时妻王氏
　　按凤阳府志王氏田及时妻甫嫁阅月翁疾笃
　　即刲股以疗之
　　戴昆妻张氏