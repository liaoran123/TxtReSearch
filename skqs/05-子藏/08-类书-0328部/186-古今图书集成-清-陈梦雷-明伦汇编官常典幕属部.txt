
　幕属部考
　　周
周制设党正掌其党之政令教治族长掌其族之戒
令政事闾胥掌其闾之征令比长掌其比之治皆统
于地官
按周礼地官党正每党下大夫一人

订
义
郑司农曰五百家为党　郑锷曰周家之制一
　乡则二十五党每党以下大夫一人为之则以正
　一党之人而为党人所取正
各掌其党之政令教治及四时之孟月吉日则属民
而读邦法以纠戒之

订
义
郑康成曰以四孟月朔日读法者弥亲民者教
　弥数　刘执中曰正月在州三时在党
春秋祭禜亦如之

订
义
郑锷曰一党之中必有禜祭左氏所谓日月星
　辰之神则霜雪风雨之不时于是乎禜之山川之
　神则水旱疠疫之不时于是乎禜之
国索鬼神而祭祀则以礼属民而饮酒于序以正齿
位

订
义
王昭禹曰郊特牲以岁十有二月合聚万物而
　索飨之则索鬼神而祭祀乃万物之神盖万物所
　以生所以成凡人之欲皆有以养之凡人之求皆
　有以给之孰为此者其神乎先王于是有报礼焉
　方其岁功之成则索万物之神而祭之虽水庸昆
　虫有所不遗而况造物之元功乎大宗伯以□辜
　祭四方百物钥章国祭蜡则吹豳颂击土鼓息老
　物凡皆索鬼神之祭所以报本而反始既蜡而属
　民饮酒于序所以休老劳农报本反始于岁功之
　成休老劳农以正齿位则又申之以孝弟之义
壹命齿于乡里再命齿于父族三命而不齿

订
义
陈君举曰一命者天子之下士公侯伯之上士
　子男之大夫而与乡里齿焉再命者天子之中士
　公侯伯之大夫子男之卿而又与族齿焉三命者
　天子之上士公侯伯之卿虽云不齿亦异席而已
　非敢居其上
凡其党之祭祀丧纪昏冠饮酒教其礼事掌其戒禁

订
义
郑锷曰祭祀丧纪冠昏饮酒俯仰揖逊进退周
　旋尤贵以礼为主于五百家之党立一党正之官
　使民于此五事之中动必以礼从事然礼所得为
　者不可以不戒礼所不得为者不可以不禁故又
　掌其戒禁
凡作民而师田行役则以其法治其政事

订
义
郑锷曰师田行役众庶所聚非致严以驭之不
　可也以法而治其政事又异乎平日之教以礼事
　矣
岁终则会其党政帅其吏而致事

订
义
贾氏曰帅族师以下之吏致其所掌之事于州
　长
正岁属民读法而书其德行道艺

订
义
郑锷曰或谓党正四时孟月之吉与夫春秋之
　禜有纠戒之读法岁十二月又有正齿位之饮酒
　于是时也不书其民德行道艺至于正岁读法则
　一书之何也□读法而纠戒之特以勉励其修为
　之始大蜡而正齿位特以变革其田野之习正岁
　始一书者凡德行道艺之难能使人终岁修之以
　俟一朝之见录非正岁则党正不书非修习之已
　成则正岁不书聚民读法以书之重难其事如此
以岁时□校比及大比亦如之

订
义
郑司农曰校比族师职所谓以时属民而校登
　其族之夫家之众寡辨其贵贱老幼废疾可任者
　及其六畜车辇如今小案比　贾氏曰族师至三
　年大案比党正亦□之
族师每族上士一人

订
义
郑锷曰六乡之官无非掌教独于族以师名官
　何也盖先王之制乡也合四闾而为一族环一族
　而聚百家其意以为治民者犹治家一家之中受
　姓为氏受氏为族合族既众倘不率驯教训则卑
　陵尊幼犯长而家道不正况百家之聚讵可不先
　有以教之乎以师为名乃是合族而教之之意
各掌其族之戒令政事

订
义
郑锷曰族师之官以掌教为主乃使之各掌其
　戒令政事不及于教何也尝以州长党正考之长
　以表率为义正以董正为义故二官皆言掌其教
　治师者人之模范名官曰师则不待言而知其所
　掌者教矣
月吉则属民而读邦法书其孝弟睦□有学者

订
义
王昭禹曰乡官之读法与夫书考民之德行道
　艺孝弟睦□每于属民者非特众而已亦所以公
　是非而明好恶每于岁之正月吉日非特谨其始
　而已亦使之日有所改月有所化
春秋祭酺亦如之

订
义
郑康成曰酺者为人物□害之神故书酺或为
　步校人职又有冬祭马步则未知此世所云蝝螟
　之酺与人鬼之步与盖亦为坛位如雩禜云
以邦比之法帅四闾之吏以时属民而校登其族之
夫家众寡辨其贵贱老幼废疾可任者及其六畜车
辇

订
义
郑锷曰比法者小司徒颁于六乡之比法也在
　乡师则谓之国比言是法本于王国而非臣下之
　所私在族师则谓之邦比言是法行于邦中而非
　特一族之所专　贾氏曰四闾之吏者族师管四
　闾二十比吏则闾胥比长　王昭禹曰校其数而
　登其籍于乡大夫　项氏曰夫以田言家以居言
　如家七人为众家五人为寡贵贱老幼废疾则不
　任可任六尺以上七尺以上者六畜牛马羊豕犬
　鸡车驾辇挽皆辨之
五家为比十家为联五人为伍十人为联四闾为族
八闾为联使之相保相受刑罚庆赏相及相共以受
邦职以役国事以相葬埋

订
义
黄氏曰比闾党州皆以五而登惟闾四族变其
　中者所以为联法也故五家为比有联则闾合四
　闾为族有联则党合如是则比闾族党无不合者
　居则五家为比十家为联行则五人为伍十人为
　联五伍也十什也故士师曰掌乡合州党族闾比
　之联与其人民之什伍是也乡合非野法也四闾
　为族八闾为联八闾二百家军法虽四而调一要
　必以是而起郑康成注稍人曰以人数调之使劳
　逸递焉是也大司马有车有徒故十人为联则伍
　合二伍二百人为联则卒合二卒以二百人计之
　七十五人共车三伍百二十五人为徒兵五伍皆
　伍也合则皆什也晋荀吴毁车为行而曰以伍共
　车为先又曰困诸厄又克盖当险野利用徒尽合
　车人而用之故谓之以什共车
若作民而师田行役则合其卒伍简其兵器以鼓铎
旗物帅而至掌其治令戒禁刑罚岁终则会政致事

订
义
郑锷曰一族之众居则有比闾之联而卒伍犹
　未之合有耒耜之用而兵器或未之精至于作之
　而师田行役族师遂为一卒之长欲其师行之有
　统则必合为卒伍欲其攻战之必胜则必简其兵
　器合则使之联而不散简则使之精而无敝又用
　鼓铎旗物率之至于师田行役之所犹恐其在军
　之不肃复掌其治令戒禁刑罚既已防之于其前
　又有以驱之于其后孰敢不率哉至岁终会一岁
　所行之政而致其事于乡大夫则一族之政举矣
闾胥每闾中士一人

订
义
王昭禹曰闾二十五家而同其门中有胥以统
　之
各掌其闾之征令

订
义
史氏曰闾胥于民尤近掌其征令而已异于师
　也征令者下之所言皆是也
以岁时各数其闾之众寡辨其施舍

订
义
郑锷曰说者谓一闾之中不过二十五家其众
　寡何难知之有必以岁时各数之盖一闾之民有
　可任者亦有可施舍者彼其或老或幼苟不知其
　可舍而一切任之岂恤民之道哉闾胥之数惟先
　有以辨之则乡大夫得以岁时入其书
凡春秋之祭祀役政丧纪之数聚众庶既比则读法
书其敬敏任恤者

订
义
郑康成曰祭祀谓州社党禜族酺也役田役也
　政若州射党饮酒也丧纪大丧之事也四者及比
　皆会聚众民因以读法以□戒之
凡事掌其比□挞罚之事

订
义
贾氏曰言凡事则是乡饮酒及乡射饮酒有失
　礼者皆须罚之掌其比者人聚则有校比之法皆
　掌之
比长五家下士一人

订
义
礼库曰比长闾胥之属
各掌其比之治五家相受相和亲有□奇□则相及

订
义
王昭禹曰大司徒五家为比使之相保五比为
　闾使之相受比长言相受不言相保者盖分而言
　之则比相保闾相受合而言之则皆相保受相和
　则不乖相亲则不□如此则恺悌和乐之风形而
　乖争陵犯之变无由而作矣先王禁民为非于其
　微而致察故始于五家之比
徙于国中及郊则从而授之若徙于他则为之旌节
而行之

订
义
贾氏曰当乡之内迁徙直须伍长送付彼吏若
　徙于他是出向外乡则当为旌节乃行之
若无授无节则唯圜土内之

订
义
史氏曰无授无节非有过则必其无土著者彼
　之得之宁不呵问内之圜土者既防其奸伪又冀
　其回心而止于无过此先王之仁政也
　　后汉
光武帝建武　　年复置并州从事史十二人假佐
二十五人
按后汉书光武帝本纪不载　按百官志建武中复
置并领一州从事史十二人本注曰都官从事主察
举百官犯法者功曹从事主州选署及众事别驾从
事校尉行部则奉引录众事簿曹从事主财谷簿书
其有军事则置兵曹从事主兵事其余部郡国从事
每郡国各一人主督促文书察举非法皆州自辟除
故通为百石云假佐二十五人本注曰主簿录阁下
事省文书门亭长主州正门功曹书佐主选用孝经
师主监试经月令师主时节祠祀律令师主平法律
簿曹书佐主簿书其余都官书佐及每郡国各有典
郡书佐一人各主一郡文书以郡吏补岁满一更

注
蔡质汉仪曰都官主雒阳百官朝会与三府掾
　同博物记曰中兴以来都官从事多出之河内掊
　击贵戚
　　晋
晋州置别驾治中从事诸曹从事等员
按晋书职官志州置别驾治中从事诸曹从事等员
中郡州上及江阳朱提郡郡各置部从事一人小郡
亦置一人又有主簿门亭长录事记室书佐诸曹佐
守从事武猛从事等凡吏四十一人卒二十人诸州
边远或有山险滨近寇贼羌夷者又置弓马从事五
十余人徐州又置淮海凉州置河津诸州置都水从
事各一人凉益州置吏八十五人卒二十人荆州又
置盐佃督一人
　　宋
宋仍魏晋州设属官别驾从事史等员
按宋书百官志州官属有别驾从事史一人从刺史
行部治中从事史一人主财谷簿书兵曹从事史一
人主兵事部从事史每郡各一人主察非法主簿一
人录合下众事省署文书门亭长一人主州正门功
曹书佐一人主选用孝经师一人主试经月令师一
人主时节祠祀律令师一人平律簿曹书佐一人主
簿书典郡书佐每郡各一人主一郡文书汉制也今
有别驾从事史治中从事史主簿西曹书佐祭酒从
事史议曹从事史部郡从事史自主簿以下置人多
少各随州旧无定制也晋成帝咸康中江州又有别
驾祭酒居僚职之上而别驾从事史如故今则无也
别驾西曹主吏及选举事治中主众曹文书事西曹
即汉之功曹书佐也祭酒分掌诸曹兵贼仓户水铠
之属扬州无祭酒而主簿治事荆州有从事史在议
曹从事史下大较应是魏晋以来置也今广州徐州
有月令从事若诸州之曹史汉旧名也
　　南齐
齐州置别驾治中议曹文学祭酒诸曹部从事史
按齐书百官志云云
　　梁
梁州置别驾治中从事诸员
按隋书百官志州置别驾治中从事各一人主簿西
曹议曹从事祭酒从事部传从事文学从事各因其
州之大小而置员
　　北魏
宣武帝景明二年诏省州府佐史
按魏书宣武帝本纪景明二年三月壬戌诏曰治尚
简静任贵应事府佐史除板稍多方成损敝无益政
道又京师百司寮局殷杂官有闲长者亦同此例苟
非称要悉从蠲省
孝明帝正光元年十二月罢诸州中正
按魏书孝明帝本纪不载　按官氏志云云
出帝永熙二年夏四月诏外州参佐不得复加常侍
及兼两员
按魏书出帝本纪永熙二年夏四月戊辰诏诸参佐
自三府以下爰及外州皆不得复加常侍及兼两员
虽已授者亦悉追之
　　北齐
北齐州分九等设长史司马以佐刺史又有录事功
曹参军掾史主簿记室之属
按隋书百官志后齐制上上州刺史置府属官有长
史司马录事功曹仓曹中兵等参军事及掾史主簿
及掾记室掾史外兵骑兵长流城局刑狱等参军事
及掾史参军事及法墨田铠集士等曹行参军及掾
史右户掾史行参军长兼行参军督护统府录事统
府直兵箱录事等员州属官有别驾从事史治中从
事史州都光迎主簿主簿西曹书佐市令及史祭酒
从事史部郡从事皂服从事典签及史门下督省事
都录事及史箱录事及史朝直刺奸记室掾户曹田
曹金曹租曹兵曹左户等掾史等员
上上州府州属官佐吏合三百九十三人上中州减
上上州十人上下州减上中州十人中上州减上下
州五十一人中中州减中上州十人中下州减中中
州十人下上州减中下州五十人下中州减下上州
十人下下州减下中州十人
　　隋
隋州仍分九等置属官各有差
按隋书百官志上上州置长史司马录事参军事功
曹户兵等曹参军事法士曹等行参军行参军典签
州都光初主簿郡正主簿西曹书佐祭酒从事部郡
从事仓督市令丞等员并佐史合三百二十三人上
中州减上州吏属十二人上下州减上中州十六人
中上州减上下州二十九人中中州减中上州二十
人中下州减中中州二十人下上州减中下州三十
二人下中州减下上州十五人下下州减下中州十
二人
高祖开皇十七年春三月诏诸司属官听于律外斟
酌决杖
按隋书高祖本纪开皇十七年三月丙辰诏曰分职
设官共理时务班位高下各有等差若所在官人不
相敬惮多自宽纵事难克举诸有殿失虽备科条或
据律乃轻论情则重不即决罪无以惩肃其诸司论
属官若有愆犯听于律外斟酌决杖
　　唐
唐州分三等仍设别驾录事参军事等员各有差
按唐书百官志上州别驾一人从四品下长史一人
从五品上司马一人从五品下录事参军事一人从
七品上录事二人从九品下司功参军事一人司仓
参军事一人司户参军事二人司田参军事一人司
兵参军事一人司法参军事二人司士参军事一人
皆从七品下参军事四人从八品下市令一人从九
品上丞一人从九品下文学一人从八品下医学博
士一人从九品下中州录事参军事一人正八品上
录事一人从九品上司功参军事司仓参军事司户
参军事司田参军事司兵参军事司法参军事司士
参军事各一人正八品下参军事三人正九品下医
学博士一人从九品下下州别驾一人从五品上司
马一人从六品上录事参军事一人从八品上录事
一人从九品下司仓参军事司户参军事司田参军
事司法参军事各一人从八品下参军事二人从九
品下医学博士一人从九品下诸军使五千人以上
有副使一人万人以上有营田副使一人军皆有仓
兵冑三曹参军事刺史领使则置副使推官衙官州
衙推军衙推
　　辽
世宗天禄五年诏州录事参军委政事省铨注
按辽史世宗本纪天禄五年夏五月壬戌朔诏州录
事参军委政事省铨注
兴宗重熙　年以州同知军事
按辽史兴宗本纪不载　按百官志某州同知州事
耶律独□重熙中同知金肃军事
　　宋
太祖建隆三年春二月庚寅诏文班官举堪为宾佐
令录者各一人不当者比事连坐
按宋史太祖本纪云云
干德三年五月辛未朔诏还诸道幕职令录经引对
者以涉途远近差减其选
按宋史太祖本纪云云
真宗景德元年八月壬申诏参官二人共举州县官
可任幕职者一人
按宋史真宗本纪云云
天禧二年闰四月己亥诏户部尚书冯拯等举幕职
令录堪充京官者各二人
按宋史真宗本纪云云
　　金
金置州属官员
按金史百官志诸防御州同知防御使事一员正六
品掌通判防御使事判官一员正八品掌签判州事
专掌通检推排簿籍知法从九品州教授一员司军
从九品军辖兼巡捕使从九品

注
司吏女直一人汉人管户五万以上二十人以
　率而减译人一人通事一人抄事一人公使上州
　六十人中五十五人下五十人
诸州兼治州事同知一员正七品通判州事判官一
员从八品签判州事专掌通检推排簿籍司军从九
品知法一员军辖兼巡捕使从九品

注
司吏女直韩庆信滦蓟通登复渖贵德涿利建
　州来远军各三人余各二人抄事一人公使上州
　五十中四十五下四十惟来远军同下州省同知
　凡诸州以上知印并于孔目官内轮差运司押司
　官并同无孔目官以上各司吏充
　　元
世祖至元二十年定州三等属官有差
按元史世祖本纪不载　按百官志至元二十年定
上州同知秩正六品判官秩正七品中州同知从六
品判官从七品下州同知正七品判官正八品兼捕
盗之事参佐官上州知事提控案牍各一员中州吏
目提控案牍各一员下州吏目一员或二员
　　明
明置各州属员
按明会典各州正官同知一员判官一员
后同知判
官因事添

革无定员）
首领官吏目一员州属衙门儒学学正一员训
导三员
小州或二员或
一员多不全设
阴阳学典术一员医学典科
一员各处税课司茶课司大使各一员副使各一员
长淮广济二关
旧有大使副
使各一员后革
各处铁冶批验茶引
所大使各一员
久
住补
各处闸坝闸官各一员坝官各
一员各处仓草场大使各一员副使各一员僧正司
僧正一员道正司道正一员
按续文献通考明不设州刺史而州次于府各置官
属同知一人判官一人里不及三十而无属县者裁
同知判官有属县者裁同知因事添设专设无定员
其属吏目一人所属衙门儒学学正一人训导三人
阴阳学典术一人医学典科一人僧正司僧正一人
道正司道正一人税课局大使一人副使一人有巡
检司驿递闸坝批验所河泊所仓草场者设官如府
吏　同知清军匠或兼巡捕判官督粮管马捕盗治
农管河分职任事而领于知州吏目典出纳文移或
分领州事学正训导职如府学闸官主启闭蓄泄坝
官典守堤防各率其役以通舟楫之利诸所属衙门
如府者职亦如之
皇清
　　康熙七年
大清会典康熙七年定各州同知判官（
同知判官因事添革无定
　　员）
首领官吏目一员所属衙门儒学学正一员
　　训导一员
训导康熙三年
裁十五年复设
阴阳学典术一员医
　　学典科一员仓库税课司草场大使副使（
以上大使
　　副使俱因事设立无定员）
各闸闸官一员僧正司僧正一员
　　道正司道正一员巡检司巡检一员水马驿驿
　　丞一员递运所大使一员河泊所所官一员（
以上
　　驿丞大使所官俱因事设立）

　　康熙九年
大清会典国初各官满汉间有不同康熙九年改归
　　画一从六品各州同知从七品各州判官从九
　　品各州吏目巡检司巡检未入流各州儒学学
　　正训导水马驿驿丞州库大使州税课司大使
　　堤官闸官递运所大使河泊所所官州仓大使
　　副使州草场大使州阴阳学典术州医学典科
　　僧正司僧正道正司道正

　幕属部总论
文献通考
　　州佐
州之佐吏汉有别驾治中主簿功曹书佐簿曹
　簿曹从事史主钱谷簿书
兵曹
　兵曹从事史有军事则置之以主兵马
部郡国从事史典书佐等官
　又有孝经师主监试经月令师主时节祠祀律令
　师主平法律
皆州自辟除通为百石
　又后汉书或云秩六百石
职与司□官属同唯无都官从事汉魏之际复增祭
酒文学从事员晋又有武猛从事员
　其州边远有山险盗贼者置弓马从事五十人
历代职互相因袭虽小有更易而大抵不异自魏晋
以后刺史多带将军开府则州与府各置僚属州官
理民
　别驾治中以下是
府官理戎
　长史司马等官是
后魏旧以州牧亲人班九条之制使前政选吏以待
后人献文帝革制刺史守宰到官之日仰自举择以
为选官若简在失所以罔上论自孝明孝昌以后四
方多难刺史太守皆为当部都督虽无兵事皆立寮
佐颇为烦扰高隆之乃表谓自非边要见有兵马者
悉皆断之　北齐上上州刺史属官佐吏合三百九
十三人以下递减十人其州郡佐吏皆州府辟除及
后王失政赐诸佞幸卖官分州郡下逮乡官多降中
旨故有□用州主簿郡功曹者后周刺史府官则命
于天朝州吏并牧守自置至隋以州为郡无复军府
则州府之文变为郡官矣　唐无州府之名而有采
访使及节度使
　节度使说在都督篇
采访使有判官二人
　分判尚书六行事及州县簿书
支使人二
　分使出入职如节度使之随车
推官一人
　推鞫狱讼
皆使自辟召然后上闻其未奉报者称摄
　其节度防御等使事佐辟奉之例亦如之
今举州之旧职以列于左
　旧职谓隋以前官职
别驾从事史一人从刺史行部别乘乘传车故谓之
别驾汉制也历代皆有
　后汉周景为荆河州辟陈蕃为别驾蕃不受景题
　别驾舆曰陈仲举坐不复更辟蕃惶恐起视职列
　士传曰孔恂字巨卿为别驾别驾车旧有屏星如
　刺史车刺史因怒欲去别驾车屏星恂曰彻去屏
　星□国旧仪别驾可去屏星不可省乃止庾亮集
　答郭豫书云别驾旧与刺史别乘同流宣王化于
　万里其位居刺史之半梁时别驾官品扬州视黄
　门郎南徐州侍散骑常侍
隋并唐并为郡官
治中从事史一人居治中事主众曹文书汉制也历
代皆有隋为郡官唐改为司马说在佐后
主簿一人录门下众事省署文书汉制也历代至隋
皆有
功曹书佐一人主选用汉制也其司□功曹从事史
兼录众事
　应劭汉百官表曰司□功曹从事即州治中州从
　事也
晋以来改西曹为西曹书佐宋有别驾西曹主吏及
选举即汉之功曹书佐也
部郡国从事史每郡国各一人汉制也主督促文书
举非法
　后汉乔元字公祖为梁县功曹荆河州刺史周景
　行部到梁国元谒景因伏地言陈相羊昌罪恶乞
　为部郡从事穷理其罪景壮元意即署遣之元到
　具考赃罪梁冀驰驿救之景承旨召元还使至不
　发按之益急景坐揽车征元由是著名又朱震字
　伯厚为州从事奏济阴太守单匡赃罪三府谚曰
　车如□栖马如狗疾恶如风朱伯厚
典郡书佐每郡国各一人汉制也各主一郡文书以
郡吏补岁满更祭酒从事史汉魏以来置宋世分掌
诸曹兵贼仓户水铠之事自江左扬州无祭酒而以
主簿治事
中正陈胜为楚王以朱房为中正而不言职事两汉
无闻魏司空陈群以天台选用不尽人才择州之才
优有昭览者除为中正自拔人才铨定九品州郡皆
置吴有大公平亦其任也
　吴习温为荆州大公平大公平即州都也后潘秘
　为尚书仆射代温为公平甚得州里之称
晋宣帝加置大中正故有大小中正其用人甚重
　晋刘毅字仲雄年七十已告老后举为青州大中
　正尚书以毅县车致仕不宜劳以碎务孙尹表曰
　司徒魏舒司□严询与毅年齿相近管四十万户
　州兼董司百僚总摄机要议者不以为剧毅志气
　聪明一州品第不足劳其思虑毅遂为州都铨正
　人流清浊区别其所弹贬自亲贵始又于宝称晋
　宣帝除九品置大中正晋令曰大小中正为内官
　者听月三会议上东门外设幔陈席又刘毅上表
　刺史初临州大中正选州里本业高者兼主簿从
　事迎刺史若吏部选用犹下中正问人事所在父
　祖位状又晋起居注曰仆射诸葛恢启称州都大
　中正为吏部尚书及郎司徒左长史掾属皆为中
　正臣今领吏部请解大中正以为都中正职局司
　理不宜兼也
齐梁亦重焉
　梁沈约迁侍中光禄大夫领太子詹事扬州大中
　正开尚书八条事
后魏有之
　孝文云中正之任必须得才业兼资者太武帝时
　崔浩为冀州中正
北齐郡县皆有其本州中正以京官为之
　干明中邢劭为中书监同郡许惇与郡荒本州中
　正遂凭附宋钦道出劭为刺史
隋有州都其任亦重唐无
　晋王广为雍州牧司空杨雄仆射高颎并为州都
　容斋洪氏随笔曰唐世士人初登科或未仕者多
　以从诸藩府辟置为重观韩文公送石洪温造二
　处士赴河阳幕序可见礼节然其职甚劳苦故亦
　或不屑为之杜子美从剑南节度严武辟为参谋
　作诗二十韵呈严公云胡为来幕下只合在舟中
　束缚酬知己蹉跎效小忠周防期稍稍太简遂□
　□晓入朱扉启昏归画角终不成寻别业未敢息
　微躬会希全物色时放倚梧桐而其题曰遣闷可
　知矣韩文公从徐州张建封辟为推官有书上张
　公云受牒之明日使院小吏持故事节目十余事
　来其中不可者自九月至二月皆晨入夜归非有
　疾病事故辄不许出若此者非愈之所能也若宽
　假之使不失其性寅而入尽辰而退申而入终酉
　而退率以为常亦不废事苟如此则死于执事之
　门无悔杜韩之旨大略相似云
　又曰唐世节度观察诸使辟置僚佐以至州郡差
　掾属牒语皆用四六大略如诰词李商隐樊南甲
　乙□顾云编□罗隐湘南杂□皆有之故韩文公
　送石洪赴河阳幕府序云撰书辞具马币李肇国
　史补载崖州差故相韦执谊摄军事衙推亦有其
　文非若今时只以吏牍行遣也

　幕属部名臣列传
　　汉
　　陈恢
按汉书高祖本纪沛公与南阳守齮战犨东大破之
略南阳郡南阳守走保城守宛沛公引兵过宛西张
良谏曰沛公虽欲急入关秦兵尚众距险今不下宛
宛从后击强秦在前此危道也于是沛公乃夜引军
从他道还偃旗帜迟明围宛城三□南阳守欲自刭
其舍人陈恢曰死未晚也乃逾城见沛公曰臣闻足
下约先入咸阳者王之今足下留守宛宛郡县连城
数十其吏民自以为降必死故皆坚守乘城今足下
尽日止攻士死伤者必多引兵去宛宛必随足下足
下前则失咸阳之约后有强宛之患为足下计莫若
约降封其守因使止守引其甲卒与之西诸城未下
者闻声争开门而待足下足下通行无所累沛公曰
善七月南阳守齮降封为殷侯封陈恢千户引兵西
无不下者
　　隽不疑
按汉书本传不疑字曼倩渤海人也治春秋为郡文
学进退必以礼名闻州郡武帝末郡国盗贼群起暴
胜之为直指使者衣绣衣持斧逐捕盗贼督课郡国
东至海以军兴诛不从命者威振州郡胜之素闻不
疑贤至渤海遣吏请与相见不疑冠进贤冠带櫑具
剑佩环玦衣博带盛服至门上谒门下欲使解剑
不疑曰剑者君子武备所以卫身不可解请退吏白
胜之胜之开合延请望见不疑容貌尊严衣冠甚伟
胜之□履起迎登堂坐定不疑据地曰窃伏海滨闻
暴公子威名旧矣今乃承颜接辞凡为吏太刚则折
太柔则废威行施之以恩然后树功扬名永终天禄
胜之知不疑非庸人敬纳其戒深接以礼意问当世
所施行门下诸从事皆州郡选吏侧听不疑莫不惊
骇至昏夜罢去胜之遂表荐不疑征诣公车拜为青
州刺史
　　后汉
　　陆续
按后汉书本传续字智初会稽吴人也幼孤仕郡户
曹史时岁荒民饥困太守尹兴使续于都亭赋民饘
粥续悉简阅其民讯以名氏事毕兴问所食几何续
因口说六百余人皆分别姓名无有差谬兴异之刺
史行部见续辟为别驾从事以病去还为郡门下掾
是时楚王英谋反阴疏天下善士及楚事觉显宗得
其录有尹兴名乃征兴诣廷尉狱续与主簿梁宏功
曹史驷勋及掾史五百余人诣洛阳诏狱就考诸吏
不堪痛楚死者大半唯续宏勋掠考五毒肌肉消烂
终无异词续母远至京师觇候消息狱事持急无缘
与续相闻但作馈食付门卒以进之续虽见考苦毒
而辞色慷慨未尝易容唯对食悲泣不能自胜使者
怪而问其故续曰母来不得相见故泣耳使者大怒
以为狱门吏卒通传意气召将案之续曰因食饷羹
识母所自调和故知来耳非人告也使者问何以知
母所作乎续曰母常截肉未尝不方断葱以寸为度
是以知之使者问诸谒舍续母果来于是阴嘉之上
书说续行状帝即赦兴等事还乡里禁锢终身续以
老病卒
　　陈蕃
按后汉书本传蕃字仲举汝南平舆人也初仕郡举
孝廉除郎中遭母忧弃官服服阕刺史周景辟别驾
从事以谏争不合投传而去后公府辟举方正皆不
就太尉李固表荐征拜议郎再迁为乐安太守
　　王允
按后汉书本传允字子师太原祁人也世仕州郡为
冠盖同郡郭林宗见而奇之曰王生一日千里王佐
才也遂与定交年十九为郡吏时小黄门晋阳赵津
贪横放恣为一县巨患允讨捕杀之而津兄弟事
宦官因缘谮诉桓帝震怒征太守刘下狱死允送
丧还平原终毕三年然后归家复还仕郡人有路佛
者少无名行而太守王球召以补吏允犯颜固争球
怒收允欲杀之刺史邓盛闻而驰传辟为别驾从事
允由是知名
　　庞统
按蜀志本传统字士元襄阳人也先主领荆州统以
从事守耒阳令在县不治免官吴将鲁肃遗先主书
曰庞士元非百里才也使处治中别驾之任始当展
其骥足耳诸葛亮亦言之于先主先主见与善谭大
器之以为治中从事亲待亚于诸葛亮遂与亮并为
军师中郎将
　　縻竺
按蜀志本传竺字子仲东海胊人也祖世货殖僮客
万人赀产巨万后徐州牧陶谦辟为别驾从事谦卒
奉谦遗命迎先主于小沛建安元年吕布乘先主之
出拒袁术袭下邳掳先主妻子先主转军广陵海西
竺于是进妹于先主为夫人奴客二千金银货币以
助军资于时困匮赖此复振后曹公表竺领嬴郡太
守
　　孙干
按蜀志本传干字公佑北海人也先主领徐州辟为
从事后随从周旋先主之背曹公遣干自结袁绍将
适荆州干又与糜竺俱使刘表皆如意指后表与袁
尚书说其兄弟分争之变曰每与刘左将军孙公佑
共论此事未尝不痛心入骨相为悲伤也其见重如
此先主定益州干自从事中郎为秉忠将军见礼次
糜竺与简雍同等顷之卒
　　简雍
按蜀志本传雍字宪和涿郡人少与先主有旧随从
周旋先主至荆州雍与糜竺孙干同为从事中郎常
为谈客往来使命先主入益州刘璋见雍甚爱之后
先主围成都遣雍往说璋璋遂与雍同舆而载出城
归命先主拜雍为昭德将军优游风议性简傲跌宕
在先主坐席犹箕踞倾倚威仪不肃自纵适诸葛亮
已下则独擅一榻项枕卧语无所为屈时天旱禁酒
酿者有刑吏于人家索得酿具论者欲令与作酒者
同罚雍与先主游观见一男女行道谓先主曰彼人
欲行淫何以不缚先主曰卿何以知之雍对曰彼有
其具与欲酿者同先主大笑而原欲酿者雍之滑稽
皆此类也
　　马良
按蜀志本传良字季常襄阳宜城人也兄弟五人并
有才名乡里为之谚曰马氏五常白眉最良先主领
荆州辟为从事及先主入蜀诸葛亮亦从后往良留
荆州
　　陈震
按蜀志本传震字孝起南阳人也先主领荆州牧辟
为从事部诸郡随先主入蜀蜀既定为蜀郡北部都
尉
　　廖立
按蜀志本传立字公渊武陵临沅人先主领荆州牧
辟为从事年未三十擢为长沙太守
　　杨洪
按蜀志本传洪字季休犍为武阳人也刘璋时历部
诸郡先主定蜀太守李严命为功曹严欲徙郡治舍
固谏不听遂辞功曹请退严欲荐洪于州为蜀郡从
事先主争汉中急书发兵军师将军诸葛亮以问洪
洪曰汉中则益州咽喉存亡之机会若无汉中则无
蜀矣此家门之祸也方今之事男子当战女子当运
发兵何疑时蜀郡太守法正从先主北行亮于是表
洪领蜀郡太守众事皆办遂使即真顷之转为益州
从事先主既称尊号征吴不克还住永安汉嘉太守
黄元素为诸葛亮所不善闻先主疾病惧有后患举
郡反烧临邛城时亮东行省疾成都单虚是以元益
无所惮洪即启太子遣其亲兵使将军陈曶郑绰讨
元众议以为元若不能围成都当由越嶲据南中洪
曰元素性凶暴无他恩信何能办此不过乘水车下
冀主上平安面缚归死如其有异奔吴求活耳□曶
绰但于南安峡口遮即便得矣曶绰承洪言果生获
元洪建兴元年赐爵关内侯
　　杜琼
按蜀志本传琼字伯瑜蜀郡成都人也刘璋时辟为
从事先主定益州领牧以琼为议曹从事后主践阼
拜谏议大夫
　　谯周
按蜀志本传周字允南巴西西充国人也身长八尺
体貌素朴性推诚不饰无造次辩论之才然潜识内
敏建兴中丞相亮领益州牧命周为劝学从事亮卒
于敌庭周在家闻问即便奔赴寻有诏书禁断惟周
以速行得达大将军蒋琬领刺史徙为典学从事总
州之学者后主立太子以周为仆转家令
　　黄权
按蜀志本传权字公衡巴西阆中人也少为郡吏州
牧刘璋召为主簿时别驾张松建议宜迎先主使伐
张鲁权谏曰左将军有骁名今请到欲以部曲遇之
则不满其心欲以宾客礼待则一国不容二君若客
有泰山之安则主有累卵之危可但闭境以待河清
璋不听竟遣使迎先主出权为广汉长及先主袭取
益州将帅分下郡县郡县望风景附权闭城坚守须
刘璋稽服乃诣降先主先主假权偏将军
　　张裔
按蜀志本传裔字君嗣蜀郡成都人也刘璋时举孝
廉为鱼复长还州署从事领帐下司马张飞自荆州
由垫江入璋授裔兵拒张飞于德阳陌下军败还成
都为璋奉使诣先主先主许以礼其君而安其人也
裔还城门乃开先主以裔为巴郡太守
　　李恢
按蜀志本传恢字德昂建宁俞元人也先主领益州
牧以恢为功曹书佐主簿后为亡卤所诬引恢谋反
有司执送先主明其不然更迁恢为别驾从事章武
元年庲降都督邓方卒先主问恢谁可代者恢对曰
人之才能各有长短故孔子曰其使人也器之且夫
明主在上则臣下尽情是以先零之役赵充国曰莫
若老臣臣窃不自揆惟陛下察之先主笑曰孤之本
意亦已在卿矣遂以恢为庲降都督使持节领交州
刺史
　　魏
　　王修
按魏志本传修字叔治北海营陵人也袁潭在青州
辟修为治中从事别驾刘献数□短修后献以事当
死修理之得免时人益以此多焉复为别驾谭尚有
隙尚攻谭谭军败修率吏民往救谭谭喜曰成吾军
者王别驾也谭之败刘询起兵漯阴诸城皆应谭叹
息曰今举州背叛岂孤之不德邪修曰东莱太守管
统虽在海表此人不反必来后十余日统果弃其妻
子来赴谭复欲攻尚修谏曰兄弟还相攻击是败亡
之道也谭不悦然知其忠节后又问修计安出修曰
夫兄弟者左右手也譬人将斗而断其右手而曰我
必胜若是者可乎夫弃兄弟而不亲天下其谁亲之
属有谗人固将交斗其间以求一朝之利愿明使君
塞耳勿听也若斩佞臣数人复相亲睦以御四方可
以横行天下谭不听遂与尚相攻击请救于太祖太
祖既破冀州谭又叛太祖遂引军攻谭于南皮修时
运粮在乐安闻谭急将所领兵及诸从事数十人往
赴修至高密闻谭死下马号哭曰无君焉归遂诣太
祖乞收葬谭尸太祖欲观修意默然不应修复曰受
袁氏厚恩若得收敛谭尸然后就戮无所恨太祖嘉
其义听之以修为督军粮还乐安袁氏政宽在职势
者多畜聚太祖破邺籍没审配等家财物货以万数
及破南皮阅修家谷不满十斛有书数百卷太祖叹
曰士不妄有名乃礼辟为司空掾行司金中郎将
　　李孚
按魏略孚字子宪巨鹿人也建安中袁尚领冀州以
孚为主簿后尚与其兄谭争斗尚出军诣平原留别
驾审配守邺城孚随尚行会太祖围邺尚还欲救邺
行未到尚疑邺中守备少复欲令配知外动止与孚
议所遣孚答尚言今使小人往恐不足以知外内且
恐不能自达孚请自往尚问孚当何所得孚曰闻邺
围甚坚多人则觉以为直当将三骑足矣尚从其计
孚自选温信者三人不语所之皆□使具脯粮不得
持兵仗各给快马遂辞尚来南所在止亭传及到梁
淇使从者研问事杖三十枚系着马边自着平上帻
将三骑投暮诣邺下是时大将军虽有禁令而刍牧
者多故孚因此夜到以鼓一中自称都督历北围循
表而东从东围表又循围而南步步呵责守围将士
随轻重行其罚遂历太祖营前径南过从南围角西
折当章门复责怒守围者收缚之因开其围驰到城
下呼城上人城上人以绳引孚得入配等见孚悲喜
鼓噪称万岁守围者以状闻太祖笑曰此非徒得入
也方且复得出孚事讫欲得还而顾外围必急不可
复冒谓已使命当速反乃阴心计请配曰今城中谷
少无用老弱为也不如驱出之以省谷也配从其计
乃复夜简别得数千人皆使持白旛从三门并出降
又使人人持火孚乃无何将本所从作降人服随辈
夜出时守围将士闻城中悉降火光照曜但共观火
不复视围孚出北门遂从西北角突围得去其明太
祖闻孚已得出抵掌笑曰果如吾言也孚北见尚尚
甚欢喜会尚不能救邺破走至中山而袁谭又追击
尚尚走孚与尚相失遂诣谭复为谭主簿东还平原
太祖进攻谭谭战死孚还城城中虽必降尚扰乱未
安孚权宜欲得见太祖乃骑诣牙门称冀州主簿李
孚欲口白密事太祖见之孚叩头谢太祖问其所白
孚言今城中强弱相陵心皆不定以为宜令新降为
内所识信者宣传明教公谓孚曰卿便还宣之孚跪
请教公曰便以卿意宣也孚还入城宣教各安故业
不得相侵陵城中以安乃还报命公以孚为良足用
也会为所间裁署冗散出守解长名为严能稍迁至
司隶校尉时年七十余矣其于精断无衰而术略不
损于故终于平阳太守孚本姓冯复改为李
　　邢颙
按魏志本传颙字子昂河间鄚人也举孝廉司徒辟
皆不就易姓字适右北平从田畴游积五年而太祖
定冀州颙谓畴曰黄巾起来二十余年海内鼎沸百
姓流离今闻曹公法令严民厌乱矣乱极则平请以
身先遂装还乡里田畴曰邢颙民之先觉也乃见太
祖求为乡导以克柳城太祖辟颙为冀州从事时人
称之曰德行堂堂邢子昂除广宗长
　　崔琰
按魏志本传琰字季珪清河东武城人也太祖破袁
氏领冀州牧辟琰为别驾从事谓琰曰昨案户籍可
得三十万众故为大州也琰对曰今天下分崩九州
幅裂二袁兄弟亲寻干戈冀方蒸庶暴骨原野未闻
王师仁声先路存问风俗救其涂炭而校计甲兵唯
此为先斯岂鄙州士女所望于明公哉太祖改容谢
之于时宾客皆伏失色太祖征并州留琰傅文帝于
邺世子仍出田猎变易服乘志在驱逐琰书谏曰盖
闻盘于游田书之所戒鲁隐观鱼春秋讥之此周孔
之格言二经之明义殷鉴夏后诗称不远子卯不乐
礼以为忌此又近者之得失不可不深察也袁族富
强公子宽放盘游滋侈义声不闻哲人君子俄有色
斯之志熊罴壮士堕于吞噬之用固所以拥徒百万
跨有河朔无所容足也今邦国殄瘁惠康未洽士女
企踵所思者德况公亲御戎马上下劳惨世子宜遵
大路慎以行正思经国之高略内鉴近戒外扬远节
深惟储副以身为宝而猥袭虞旅之贱服忽驰骛而
陵险志雉兔之小娱忘社稷之为重斯诚有识所以
恻心也唯世子燔翳捐褶以塞众望不令老臣获罪
于天世子报曰昨奉嘉命惠示雅数欲使燔翳捐褶
翳已坏矣褶亦去焉后有此比蒙复诲诸太祖为丞
相琰复为东西曹掾属征事
　　毛玠
按魏志本传玠字孝先陈留平丘人也太祖临兖州
辟为治中从事玠语太祖曰今天下分崩国主迁移
生民废业饥馑流亡公家无经岁之储百姓无安固
之志难以持久今袁绍刘表虽士民众强皆无经远
之虑未有树基建本者也夫兵义者胜守位以财宜
奉天子以令不臣修耕植畜军资如此则霸王之业
可成也太祖敬纳其言转幕府功曹
　　吕虔
按魏志本传虔字子恪任城人也太祖在兖州闻虔
有胆策以为从事将家兵守湖陆襄陵校尉杜松部
民炅母等作乱与昌豨通太祖以虔代松虔到招诱
炅母渠率及同恶数十人赐酒食简壮士伏其侧虔
察炅母等皆醉使伏兵尽格杀之抚其余众群贼乃
平太祖以虔领泰山太守
　　蒋济
按魏志本传济字子通楚国平阿人也仕郡计吏州
别驾建安十三年孙权率众围合肥时大军征荆州
遇疾疫唯遣将军张喜单将千骑过领汝南兵以解
围颇复疾疫济乃密白刺史伪得喜书云步骑四万
已到雩娄遣主簿迎喜三部使赍书语城中守将一
部得入城二部为贼所得权信之遽烧围走城用得
全明年使于谯太祖问济曰昔孤与袁本初对官渡
徙燕白马民民不得走贼亦不敢钞今欲徙淮南民
何如济对曰是时兵弱贼强不徙必失之自破袁绍
北拔柳城南向江汉荆州交臂威震天下民无他志
然百姓怀土实不乐徙惧必不安太祖不从而江淮
间十余万众皆惊走吴后济使诣邺太祖迎见大笑
曰本但欲使避贼乃更驱尽之拜济丹阳太守
　　鲁芝
按晋书良吏传芝字世英扶风郿人也耽思坟籍郡
举上计吏州辟别驾魏车骑将军郭淮为雍州刺史
深敬重之举孝廉除师中会蜀相诸葛亮侵陇右淮
复请芝为别驾事平荐于公府辟大司马曹真掾
　　吴
　　潘浚
按吴志本传浚字承明武陵汉寿人也荆州牧刘表
辟为部江夏从事时沙羡长赃秽不修浚按杀之一
郡震悚刘备领荆州以浚为治中从事备入蜀典留
州事
　　晋
　　王浚
按晋书本传浚字士治弘农湖人也□通亮达恢廓
有大志州郡辟河东从事守令有不廉洁者皆望风
自引而去刺史燕国徐邈有女才淑择夫未嫁邈乃
大会佐史令女于内观之女指浚告母邈遂妻之后
参征南军事羊祜深知待之祜兄子暨白祜浚为人
志大奢侈不节不可专任宜有以裁之祜曰浚有大
才将欲济其所欲必可用也转车骑从事中郎议者
谓祜可谓能举善焉
　　何攀
按晋书本传攀字惠兴蜀郡郫人也仕州为主簿属
刺史皇甫晏为牙门张弘所害诬以大逆时攀适丁
母忧遂诣梁州拜表征晏不反故晏冤理得申王浚
为益州辟为别驾浚谋伐吴遣攀奉表诣台口陈事
机诏再引见乃令张华与攀筹量进讨之宜浚兼遣
攀过羊祜面陈伐吴之策攀善于将命帝善之诏攀
参浚军事及孙皓降于浚而王浑恚于后机欲攻浚
攀劝浚送皓与浑由是事解以攀为浚辅国司马封
关内侯
　　华谭
按晋书本传谭字令思广陵人也好学不倦爽慧有
口辩为邻里所重扬州刺史周浚引为从事史爱其
才器待以宾友之礼太康中刺史嵇绍举谭秀才将
行别驾陈总饯之
　　陈頵
按晋书本传頵字延思陈国苦人也少好学有文义
父欣立宅起门頵曰当使容马车欣笑而从之仕为
郡督邮检获隐匿者三千人为一州尤最太守刘享
拔为主簿州辟部从事乘马车还家宗党荣之劾按
沛王韬狱未竟会解结代杨准为刺史韬因河间王
颙属结结至大会问主簿史凤曰沛王贵藩州据何
法而擅拘邪时頵在坐对曰甲午诏书刺史衔命国
之外台其非所部而在境者刺史并纠事征文墨前
后列上七被诏书如州所劾无有违谬结曰众人之
言不可妄听宜依法穷竟又问僚佐曰河北白壤膏
粱何故少人士每以三品为中正答曰诗称维岳降
神生甫及申夫英伟大贤多出于山泽河北土平气
均蓬蒿裁高三尺不足成林故也结曰张彦真以为
汝颍巧辩恐不及青徐儒雅也頵曰彦真与元礼不
协故设过言老子庄周生陈梁伏羲傅说师旷大项
出阳夏汉魏二祖起于沛谯准之众州莫之与比结
甚异之曰豫州人士常半天下此言非虚会结迁尚
书结恨不得尽其才用元康中举孝廉而州将留之
頵荐同县焦保曰保出自寒素□质清冲若得参嘉
命必能光赞大允清朝望使黄宪之徒不乏于豫
土令頵庶免臧文之责州乃辟保齐王冏起义州遣
頵将兵赴之拜驸马都尉遭贼避难于江西历阳内
史朱彦引为参军镇东从事中郎袁琇荐頵于元帝
迁镇东行参军事典法兵二曹建兴初制版补录事
参军参佐掾属多设解故以避事任頵议诸僚属乘
昔西台养望余弊小心恭肃更以为俗偃蹇倨慢以
为优雅至今朝士纵诞临事游行渐弊不革以至倾
国故百寻之屋突直而焚燎千里之堤蚁垤而穿败
古人防小以全大慎微以杜萌自今临使称疾须催
乃行者皆免官初赵王伦篡位三王起义制己亥格
其后论功虽小亦皆依用頵意谓不宜以为常式驳
之曰圣王悬爵赏功制罚纠违斯道苟明人赴水火
且名器之实不可妄假非才谓之致寇宠厚戒在斯
亡昔孙秀口唱篡逆手弄天机惠皇失御九服无戴
三王建议席卷四海合起义之众结天下之心故设
己亥义格以权济难此自一切之法非常伦之格也
其起义以来依格杂猥遭人为侯或加兵伍或出皂
仆金紫佩士卒之身符策委庸□之门使天官降辱
王爵黩贱非所以正皇纲重名器之谓也请自今以
后宜停之頵以孤寒数有奏议朝士多恶之出除谯
郡太守
　　赵诱
按晋书本传诱字元孙淮南人也世以将显州辟主
簿值刺史□隆被齐王冏檄使起兵讨赵王伦隆欲
承檄举义而诸子侄并在洛阳欲坐观成败恐为冏
所讨进退有疑会群吏计议诱说隆曰赵王篡逆海
内所病今义兵□起其败必矣今为明使君计莫若
自将精兵径赴许昌上策也不然且可留后遣猛将
将兵会盟亦中策也若遣小军随形助胜下策耳隆
曰我受二帝恩无所偏助正欲保州而已诱与治中
留宝主簿张等谏隆若无所助变难将生州亦不
可保也隆犹豫不决遂为其下所害诱还家杜门不
出
　　陶侃
按晋书本传侃字士行本鄱阳人也吴平徙家庐江
之寻阳庐江太守张夔召为督邮领枞阳令有能名
迁主簿会州部从事之郡欲有所按侃闭门部勒诸
吏谓从事曰若鄙郡有违自当明宪直绳不宜相逼
若不以礼吾能御之从事即退夔妻有疾将迎医于
数百里时正寒雪诸纲纪皆难之侃独曰资于事父
以事君小君犹母也安有父母之疾而不尽心乎乃
请行众咸服其义长沙太守万嗣过庐江见侃虚心
敬悦曰君终当有大名命其子与之结友而去夔察
侃为孝廉至洛阳数诣张华华初以远人不甚接遇
侃每往神无忤色华后与语异之除郎中
　　郭舒
按晋书本传舒字稚行幼请其母从师岁余便归粗
识大义乡人少府范晷宗人武陵太守郭景咸称舒
当为后来之秀终成国器始为领军校尉坐擅放司
马彪系廷尉世多义之刺史夏侯含辟为西曹转主
簿含坐事舒自系理含事得释刺史宗岱命为治中
丧母去职刘弘牧荆州引为治中弘卒舒率将士推
弘子璠为主讨逆贼郭劢灭之保全一州王澄闻其
名引为别驾澄终日酣饮不以众务在意舒常切谏
之及天下大乱又劝澄修德养威保完州境澄以为
乱自京都起非复一州所能匡御虽不能从然重其
忠亮荆土士人宗廞尝因酒忤澄澄怒叱左右棒廞
舒厉色谓左右曰使君过醉汝辈何敢妄动澄恚曰
别驾狂邪诳言我醉因遣掐其鼻灸其眉头舒跪而
受之澄意少释而廞遂得免澄之奔败也以舒领南
郡澄又欲将舒东下舒曰舒为万里纪纲不能匡正
令使君奔亡不忍渡江乃留屯沌口采湖泽以自
给乡人盗食舒牛事觉来谢舒曰卿饥所以食牛耳
余肉可共啖之世以此服其弘量
　　邓骞
按晋书本传骞字长真长沙人少有志气为乡邻所
重常推诚行己能以正直全于多难之时刺史谯王
承命为主簿使说甘卓卓留为参军欲与同行以母
老辞卓而反承为魏乂所败以虞悝兄弟为承党乂
尽诛之而求骞甚急乡人皆为之惧骞笑曰欲用我
耳彼新得州多杀忠良是其求贤之时岂以行人为
罪乃往诣乂乂喜曰君所谓古之解杨也以为别驾
骞有节操忠信兼识量弘远善与人交久而益敬太
尉庾亮称之以为长者历武陵始兴太守迁大司农
卒于官
　　高悝
按晋书高崧传崧父悝以孝友称寓居江州刺史华
轶辟为西曹书佐及轶败悝藏匿轶子经年会赦乃
出元帝嘉而宥之以为参军遂历显位至封建昌伯
　　唐彬
按晋书本传彬字儒宗鲁国邹人也初为郡门下掾
转主簿刺史王沉集诸参佐盛论距吴之策以问九
郡吏彬与谯郡主簿张恽俱陈吴有可兼之势沉善
其对又使彬难言吴未可伐者而辞理皆屈还迁功
曹举孝廉州辟主簿累迁别驾彬忠肃公亮尽规匡
救不显谏以自彰又奉使诣相府计事于时僚佐皆
当世英彦见彬莫不钦悦称之于文帝荐为掾属帝
以问其参军孔颢忌其能良久不答陈骞在坐敛板
而称曰彬之为人胜骞甚远帝笑曰但能如卿固未
易得何论于胜因辟彬为铠曹属帝问曰卿何以致
辟对曰修业陋巷观古人之遗□言满天下无口过
行满天下无怨恶帝顾四坐曰名不虚行他日谓孔
颢曰近见唐彬卿受蔽贤之责矣
　　习凿齿
按晋书本传凿齿字彦威襄阳人也宗族富盛世为
乡豪凿齿少有志气博学洽闻以文笔着称荆州刺
史桓温辟为从事江夏相袁乔深器之数称其才于
温转西曹主簿亲遇隆密时温有大志追蜀人知天
文者至夜执手问国家祚运修短答云世祀方永温
疑其难言乃饰辞云如君言岂独吾福乃苍生之幸
然今日之语自可令尽必有小小厄运亦宜说之星
人曰太微紫微文昌三宫气候如此决无忧虞至五
十年外不论耳温不悦乃止异日送绢一匹钱五千
文以与之星人乃驰诣凿齿曰家在益州被命远下
今受旨自裁无由致其骸骨缘君仁厚乞为标碣棺
木耳凿齿问其故星人曰赐绢一匹令仆自裁惠钱
五千以买棺耳凿齿曰君几误死君尝闻千知星宿
有不覆之义乎此以绢戏君以钱供道中资是听君
去耳星人大喜明便诣温别温问去意以凿齿言答
温笑曰凿齿忧君误死君定是误活然徒三十年看
儒书不如一诣习主簿累迁别驾温出征伐凿齿或
从或守所在任职每处机要□事有绩善尺牍论议
温甚器遇之时清谈文章之士韩伯伏滔等并相友
善后使京师简文亦雅重焉既还温问相王何似答
曰生平所未见以此大忤温旨左迁户曹参军
　　车引
按晋书本传引字武子南平人也桓温在荆州辟为
从事以辩识义理深重之引为主簿稍迁别驾征西
长史遂显于朝廷时惟引与吴隐之以寒素博学知
名于世又善于赏会当时每有盛坐而引不在皆云
无车公不乐谢安游集之日□开筵待之宁康初以
引为中书侍郎关内侯
　　孟嘉
按晋书本传嘉字万年江夏人吴司空宗曾孙也
嘉少知名太尉庾亮领江州辟部庐陵从事嘉还都
亮引问风俗得失对曰还传当问吏亮举尘尾掩口
而笑谓弟翼曰孟嘉故是盛德人转劝学从事褚裒
时为豫章太守正旦朝亮裒有器识亮大会州府人
士嘉坐次甚远裒问亮闻江州有孟嘉其人何在亮
曰在坐卿但自觅裒历观指嘉谓亮曰此君小异将
无是乎亮欣然而笑喜裒得嘉奇嘉为裒所得乃益
器焉后为征西桓温参军温甚重之九月九日温燕
龙山寮佐毕集时佐吏并着戎服有风至吹嘉帽堕
落嘉不之觉温使左右勿言欲观其举止嘉良久如
厕温令取还之命孙盛作文嘲嘉着嘉坐处嘉还见
即答之其文甚美四坐嗟叹嘉好酣饮愈多不乱温
问嘉酒有何好而卿嗜之嘉曰公未得酒中趣耳又
问听妓丝不如竹竹不如肉何谓也嘉答曰渐近使
之然一坐咨嗟转从事中郎迁长史年五十三卒于
家
　　顾和
按晋书本传和字君孝总角便有清操族叔荣雅重
之曰此吾家麒麟兴吾宗者必此子也时宗人球亦
有令闻为州别驾荣谓之曰卿速步君孝超卿矣王
导为扬州辟从事月旦当朝未入停车门外周顗遇
之和方择虱夷然不动顗既过顾指和心曰此中何
所有和徐应曰此中最是难测地顗入谓导曰卿州
吏中有一令仆才导亦以为然和尝诣导导小极对
之疲睡和欲叩会之因谓同坐曰昔每闻族叔元公
道公□赞中宗保全江表体小不安令人喘息导觉
之谓和曰卿珪璋特达机警有锋不徒东南之美实
为海内之俊由是遂知名既而导遣八部从事之部
和为下传还同时俱见诸从事各言二千石官长得
失和独无言导问和得何所闻答曰明公作辅宁使
网漏吞舟何缘采听风闻以察察为政导咨嗟称善
累迁司徒掾
　　高崧
按晋书本传崧字茂琰广陵人也少好学善史书总
角时司空何充称其明惠充为扬州引崧为主簿益
相钦重转骠骑主簿举州秀才除太学博士
　　宋
　　顾觊之
按宋书本传觊之字伟仁吴郡吴人也初为郡主簿
谢晦为荆州以为南蛮功曹仍为晦卫军参军晦爱
其雅素深相知待王弘辟为扬州主簿仍为弘卫军
参军
　　南齐
　　乐颐
按南齐书本传颐字文德南阳涅阳人世居南郡少
而言行和谨仕为京府参军父在郢州病亡颐忽思
父涕泣因请假还中路果得父凶问颐便徒跣号咷
出陶家后渚遇商人附载西上水浆不入口数日尝
遇病与母隔壁忍痛不言啮被至碎恐母之哀己也
湘州刺史王僧虔引为主簿以同僚非人弃官去吏
部郎庾杲之尝往候颐为设食枯鱼菜菹而已杲之
曰我不能食此母闻之自出常膳鱼羹数种杲之曰
卿过于茅季伟我非郭林宗仕至邓州治中卒
　　庾荜
按梁书良吏传荜字休野新野人也弱冠为州迎主
簿举秀才累迁安西主簿尚书殿中郎骠骑功曹史
博涉群书有口辩齐郁林王即位出为荆州别驾仍
迁西中郎谘议参军复为州别驾前后纲纪皆致富
饶荜再为之清身率下杜绝请托布被蔬食妻子不
免饥寒明帝闻而嘉焉手敕褒美州里荣之迁司徒
谘议参军通直散骑常侍
　　沈瑀
按梁书良吏传瑀字伯瑜吴兴武康人也起家州从
事奉朝请尝诣齐尚书右丞殷沵沵与语及政事甚
器之谓曰观卿才干当居吾此职司徒竟陵王子良
闻瑀名引为府参军领扬州部传从事时建康令沈
徽孚恃势陵瑀瑀以法绳之众惮其强子良甚相知
赏虽家事皆以委瑀子良薨瑀复事刺史始安王遥
光尝使上民丁速而无怨遥光谓同使曰尔何不学
沈瑀所为乃令专知州狱事湖熟县方山埭高峻冬
月公私行侣以为艰难明帝使瑀行治之瑀乃开四
洪断行客就作三日立办扬州书佐私行诈称州使
不肯就作瑀鞭之三十书佐归诉遥光遥光曰沈瑀
必不枉鞭汝覆之果有诈明帝复使瑀筑赤山塘所
费减材官所量数十万帝益善之
　　乐蔼
按梁书本传蔼字蔚远南阳淯阳人宋建平王景素
为荆州刺史辟为主簿景素为南徐州复为征北刑
狱参军迁龙阳相以父忧去职吏民诣州请之葬讫
起焉时齐豫章王嶷为武陵太守雅善蔼为政及嶷
为荆州刺史以蔼为骠骑行参军领州主簿参知州
事嶷尝问蔼风土旧俗城隍基跱山川险易蔼随问
立对若按图牒嶷益重焉州人嫉之或谮蔼廨门如
市嶷遣觇之方见蔼闭阁读书嶷还都以蔼为太尉
刑狱参军典书记迁枝江令还为大司马中兵参军
转署记室永明八年荆州刺史巴东王子响称兵反
既败焚烧府舍官曹文书一时荡尽武帝引见蔼问
以西事蔼上对详敏帝悦焉用为荆州治中敕付以
修复府州事蔼还州缮修廨署数百区顷之咸毕而
役不及民荆部以为自晋王悦移镇以来府舍未之
有也九年豫章王嶷薨蔼解官赴丧率荆湘二牧故
吏建碑墓所累迁车骑平西录事参军步兵校尉求
助戍西归南康王为西中郎以蔼为谘议参军
　　梁
　　郑绍叔
按梁书本传绍叔字仲明荥阳开封人也少孤贫年
二十余为安丰令居县有能名本州召补主簿转治
中从事史时刺史萧诞以弟谌诛台遣收兵卒至左
右莫不惊散绍叔闻难独驰赴焉诞死侍送丧柩众
咸称之到京师司空徐孝嗣见而异之曰祖逖之流
也高祖临司州命为中兵参军领长流因是厚自结
附高祖罢州还京师谢遣宾客绍叔独固请愿留高
祖谓曰卿才幸自有用我今未能相益宜更思他涂
绍叔曰委质有在义无二心高祖固不许于是乃还
寿阳刺史萧遥昌苦引绍叔终不受命遥昌怒将囚
之乡人救解得免及高祖为雍州刺史绍叔间道西
归补宁蛮长史扶风太守东昏既害朝宰颇疑高祖
绍叔兄植为东昏直后东昏遣至雍州托以候绍叔
实潜使为刺客绍叔知之密以白高祖植既至高祖
于绍叔处置酒宴之戏植曰朝廷遣卿见图今日闲
宴是见取良会也宾主大笑令植登临城隍周观府
署士卒器械舟舻战马莫不富实植退谓绍叔曰雍
州实力未易图也绍叔曰兄还具为天子言之兄若
取雍州绍叔请以此众一战送兄于南岘相持恸哭
而别
　　北魏
　　莫含
按魏书本传含雁门繁畤人也家世货殖赀累巨万
刘琨为并州辟含从事含居近塞下常往来国中穆
帝爱其才器善待之及为代王备置官属求含于琨
琨遣入国含心不愿琨谕之曰当今寇贼滔天泯灭
诸夏百姓流离死亡涂地主上幽执沈溺丑卤唯此
一州介在群寇之间以吾薄德能自存立者赖代王
之力是以倾身竭宝长子远质觊灭残贼报雪大耻
卿为忠节亦是奋义之时何得苟惜共事之小诚以
忘出身之大益入为代王腹心非但吾愿亦一州所
赖含乃入代参国官后琨徙五县之民于陉南含家
独留含甚为穆帝所重常参军国大谋卒于左将军
关中侯其故宅在桑干川南世称莫含壁或音讹谓
之莫回城云
　　裴仲规
按魏书裴延□传延□从祖弟仲规少好经史颇有
志节起家奉朝请领侍御咸阳王禧为司州牧辟为
主簿仍表行建兴郡事车驾自代还洛次于郡境仲
规备供帐朝于路侧高祖诏仲规曰朕开置神畿郡
望
阙
一字
重卿既首应司隶美举复督我名邦何能自
致也仲规对曰陛下穷神尽圣应天顺民弃彼元壤
来宅紫县臣方罄心力跃马吴会冀功铭帝籍勋书
王府岂一郡而已高祖笑曰冀卿必副此言车驾达
河梁见咸阳王谓曰昨得汝主簿为南道主人六军
丰赡元弟之寄殊副所望寻除司徒主簿
　　羊敦
按魏书本传敦字元礼太山巨平人性尚闲素学涉
书史以父灵引死王事除给事中出为本州别驾公
平正直见有非法敦终不判署后为尚书左侍郎徐
州抚军长史
　　北周
　　长孙俭
按周书本传俭河南洛阳人也太祖临夏州以俭为
录事深器敬之贺拔岳被害太祖赴平凉凡有经纶
谋策俭皆参预从平侯莫陈悦留俭为秦州长史时
西夏州仍未内属而东魏遣许和为刺史俭以信义
招之和乃举州归附即以俭为西夏州刺史总统三
夏州
　　赵肃
按周书本传肃字庆雍河南洛阳人也大统三年独
孤信东讨肃率宗人为乡导授司州治中别驾监督
粮储军用不匮太祖闻之谓人曰赵肃可谓洛阳主
人也七年加镇南将军
　　吕思礼
按周书本传思礼东平寿张人也举秀才对策高第
除相州功曹参军葛荣围邺思礼有守御勋赐爵平
陆县伯
　　隋
　　房彦谦
按隋书本传彦谦字孝冲广宁王孝珩为齐州刺史
辟为主簿时禁网□阔州郡之职尤多纵弛及彦谦
在职清简守法州境肃然莫不敬惮及周师入邺齐
王东奔以彦谦为齐州治中彦谦痛本朝倾覆将纠
率忠义潜谋匡辅不果而止齐亡归于家周帝遣柱
国辛遵为齐州刺史为贼帅辅带剑所执彦谦以书
谕之带剑惭惧送遵还州诸贼并各归首及高祖受
禅之后遂优游乡曲誓无仕心开皇七年刺史韦艺
固荐之不得已而应命吏部尚书虞恺一见重之擢
授承奉郎俄迁监察御史
　　赵轨
按隋书本传轨河南洛阳人也少好学有行检周蔡
王引为记室以清苦闻迁卫州治中高祖受禅转齐
州别驾有能名其东邻有桑葚落其家轨遣人悉拾
还其主诫其诸子曰吾非以此求名意者非机杼之
物不愿侵人汝等宜以为戒在州四年考绩连最持
节使者合阳公梁子恭状上高祖嘉之赐物三百段
米三百石征轨入朝父老相送者各挥涕曰别驾在
官水火不与百姓交是以不敢以壶酒相送公清若
水请酌一杯水奉饯轨受而饮之
　　敬萧
按隋书本传肃字弘俭河东蒲□人也少以贞介知
名释褐州主簿开皇初为安陵令有能名擢拜秦州
司马转豳州长史仁寿中为卫州司马俱有异绩炀
帝嗣位迁颍川郡丞大业五年朝东都帝令司□大
夫薛道衡为天下群官之状道衡状称肃曰心如铁
石老而弥笃
　　房恭懿
按隋书循吏传恭懿字□言河南洛阳人也性沈深
有局量达于从政开皇初吏部尚书苏威荐授新丰
令政为三辅之最超授泽州司马有异绩赐物百段
良马一匹迁德州司马在职岁余卢恺复奏恭懿政
为天下之最上甚异之复赐百段因谓诸州朝集使
曰如房恭懿志存体国爱养我百姓此乃上天宗庙
之所佑助岂朕寡薄能致之乎朕即拜为刺史岂止
为一州而已当令天下模范之卿等宜师也上又
曰房恭懿所在之处百姓视之如父母朕若置之而
不赏上天宗庙其当责我内外官人宜知我意于是
下诏曰德州司马房恭懿出宰百里毗赞二藩善政
能官标映伦伍班条按部实允佥属委以方岳声实
俱美可使持节海州诸军事海州刺史
　　王伽
按隋书本传伽河间章武人也开皇末为齐州行参
军初无足称后被州使送流囚李参等七十余人诣
京师时制流人并枷锁传送伽行次荥阳哀其辛苦
悉呼而谓之曰卿辈既犯国刑亏损名教身婴缧绁
此其职也今复重劳援卒岂独不愧于心哉参等辞
谢伽曰汝等虽犯宪法枷锁亦大辛苦吾欲与汝等
脱去行至京师总集能不违期不皆拜谢曰必不敢
违伽于是悉脱其枷停援卒与期曰某日当至京师
如致前却吾当为汝受死舍之而去流人咸悦依期
而至一无离叛上闻而惊异之召见与语称善久之
于是悉召流人并令携负妻子俱入赐宴于殿庭而
赦之乃下诏曰凡在有生含灵□性咸知好恶并识
是非若临以至诚明加劝导则俗必从化人皆迁善
往以海内乱离德教废绝官人无慈爱之心兆庶怀
奸诈之意所以狱讼不息浇薄难治朕受命上天安
养万姓思遵圣法以德化人朝夕孜孜意在于此而
伽深识朕意诚心宣导参等感悟自赴宪司明是率
士之人非为难教良是官人不加晓示致令陷罪无
由自新若使官尽王伽之俦人皆李参之辈刑厝不
用其何远哉于是擢伽为雍令政有能名
　　郭绚
按隋书循吏传绚河东安邑人也家素寒微初为尚
书令史后以军功拜仪同历数州司马长史皆有能
名
　　唐
　　杜景佺
按唐书本传景佺冀州武邑人性严正举明经中第
累迁殿中侍御史出为益州录事参军时隆州司马
房嗣业徙州司马诏未下欲即视事先笞责吏以示
威景佺谓曰公虽受命为司马州未受命何急数日
禄耶嗣业怒不听景佺曰公持咫尺制真伪莫辨即
欲搅乱一府敬业扬州之祸非此类邪叱左右罢去
既乃除荆州司马吏歌之曰录事意与天通州司马
折威风由是寖知名入为司刑丞
　　齐抗
按唐书齐澣传澣孙抗字遐举少值天宝乱奉母夫
人隐会稽寿州刺史张镒辟署幕府抗吏事闲敏有
文雅镒奏署监察御史
　　王栖曜
按唐书本传栖曜濮州濮阳人授常州别驾浙西都
知兵马使时江介未定诏内常侍马日新以滑汴军
五千镇之中人暴横贼萧廷兰乘众怨逐日新劫其
众栖曜方游弈近郊贼胁取之与围苏州栖曜乘贼
怠挺身登城率城中兵出战贼众大败迁试金吾大
将军
　　郑昈
按唐书郑云逵传云逵父昈为郾城尉州刺史移职
民之暴謷者遮道留昈诛杀六七人采访使奇之言
状擢北海尉安禄山反县民孙俊驱市人以应昈率
众击杀之改登州司马李光弼表为武宁府判官迁
沂州刺史谕降贼李浩五千人终滁州刺史
　　林蕴
按唐书本传蕴字复梦泉州莆田人父披字茂彦以
临汀多山鬼淫祠民厌苦之撰无鬼论刺史樊晃奏
署临汀令以治行迁别驾缊世通经西川节度使韦
皋辟推官刘辟反蕴晓以逆顺不听复遗书切谏辟
怒械于狱且杀之将就刑大呼曰危邦不入乱邦不
居得死为幸矣辟惜其直阴戒刑人抽剑磨其颈以
胁服之蕴叱曰死即死我颈岂顽奴砥石邪辟知不
可服舍之斥为唐昌尉及辟败蕴名重京师沧景程
权辟掌书记既而权上四州版籍请吏而军中习熟
擅地畏内属挟权拒命不得出蕴陈君臣大议谕首
将人人释然于是权得去蕴迁礼部员外郎刑部侍
郎刘伯刍荐之于朝出为邵州刺史
　　孔戡
按唐书孔巢父传巢父从子戡字胜始进士及第补
修武尉以大理评事佐昭义李长荣节度府长荣死
卢从史自别将代之留署掌书记从史稍得志益骄
与王承宗田绪阴相结欲久连兵以固其位戡始阴
争不从则于会肆言以折之从史始若受其言后偃
蹇不轨戡遂以疾归洛阳未几李吉甫镇扬州表置
幕府戡未应从史曰是欲舍我而从人邪即诬以事
奏三上诏以卫尉丞分司东都自贞元后帅镇劾奏
僚佐不验辄斥至是给事中吕元膺执不可宪宗遣
使谕曰朕非不知戡行用之矣未几卒年五十七从
史败追赠司勋员外郎
　　石洪
按唐书乌重引传洪字浚川其先姓乌石兰后独以
石为氏有至行举明经为黄州录事参军罢归东都
十余年隐居不出公卿数荐皆不答重引镇河阳求
贤者以自重或荐洪重引曰彼无求于人其肯为我
来邪乃具书币邀辟洪亦谓重引知己故欣然戒行
重引喜其至礼之后诏书召为昭应尉集贤校理
　　薛戎
按唐书本传戎字元夫河中宝鼎人客毗陵阳羡山
年四十余不仕江西观察使李衡辟署幕府三返乃
肯应故宰相齐映代衡奏留之府罢复归阳羡福建
观察使柳冕辟佐其府先是马总佐郑滑府监军宦
人诬劾之贬泉州别驾冕欲除总以附幸家即使戎
摄刺史按置其罪戎曰以是待我耶我始不愿仕正
为此耳不肯从还白其状冕怒据案引戎入戎叱引
者曰见宾客乃尔乎由东厢进冕度未可屈揖而去
囚之他馆环兵胁辱之累月戎终不为屈淮南节度
使杜佑闻之书责冕会冕亦病死得解自放江湖间
复为藩府交奏稍迁河南令
　　辽
　　大公鼎
按辽史能吏传公鼎渤海人幼庄愿长而好学咸雍
十年登进士第调渖州观察判官时辽东雨水伤稼
北枢密院大发濒河丁壮以完堤防有司承令峻急
公鼎独曰边障甫宁大兴役事非利国便农之道乃
疏奏其事朝廷从之罢役水亦不为灾濒河千里人
莫不悦改良乡令部民服化
　　宋
　　雷有终
按宋史雷德骧传德骧子有终字道成幼聪敏以荫
补汉州司户参军时侯陟典选木强难犯选人听署
于廷无敢哗者有终独抗言愿为大郡治狱掾陟叱
之曰年未三十安可任此官有终不为沮署莱芜尉
知监左拾遗刘祺以有终年少颇易之有终发其奸
赃祺坐罪杖流海岛以有终代知监事先是三司补
吏为治官率以赀进多恣横至是受署者惮有终率
多避免太宗即位闻其名遣内寺伍守忠同掌监事
且察其治迹守忠至裁周月即还奏有终强济之状
亟诏为大理寺丞
　　薛向
按宋史本传向字师正以祖颜任太庙斋郎为永寿
主簿权京兆户曹有胡商赍银二箧出枢密使王德
用书云以与其弟向适监税疑之曰乌有大臣寄家
问而委胡人者鞫之果妄为邠州司法参军夏人叛
秦中治城侍御史陈洎行边向诣洎陈三敝言今板
筑暴兴吏持斧四出伐木无问井闾丘陇民不敢诉
必不得已宜且葺边城函关秦东塞今西乡设守是
为弃关内乎三司贷龙门富人钱以百年全盛之天
下一方有警即称贷于民非义也洎上其说悉从之
邠守贪沓欲因事为邪并治于城立表于市以撤屋
冀得赂免向力争罢之监在京榷货务连岁羡缗钱
当迁秩移与其兄三司判官董沔议改河北便籴行
钞法向曰如此则都内之钱不继茶盐香象将益不
售矣有司主沔议既而边籴滞不行沔坐黜以向知
鄜州
　　邵
按宋史循吏传字日华其先京兆人唐末丧乱曾
祖岳挈族之荆南谒高季兴不见礼遂之湖南彭玗
刺全州辟为判官会贼鲁仁恭寇连州即署岳国子
司业知州事遂家桂阳祖崇德道州录事参军父简
连山令幼嗜学耻从辟署太平兴国八年擢进士
第解褐授邵阳主簿改大理评事知蓬州录事参军
时太子中舍杨全知州性悍率蒙昧部民张道丰等
三人被诬为劫盗悉置于死狱已具察其枉不署
牍白全当核其实全不听引道丰等抵法号呼不服
再系狱按验既而捕获正盗道丰等遂得释全坐削
籍为民代还引对太宗谓曰尔能活吾平民深可
嘉也赐钱五万下诏以全事戒谕天下授光禄寺
丞
　　张洽
按宋史本传洽字元德清江人嘉定元年中第授松
滋尉改袁州司理参军有大囚讯之则服寻复变异
且力能动摇官吏累年不决逮系者甚众洽以白提
点刑狱杀之有盗黠甚辞不能折会狱有兄弟争财
者洽谕之曰讼于官祇为胥吏之地且冒法以求胜
孰与各守分以全手足之爱乎辞气恳切讼者感悟
盗闻之自伏民有杀人贿其子焚之居数年事败洽
治其狱无状忧之且白郡委官体访俄梦有人拜于
庭示以伤痕在胁翌日委官上其事果然郡守以仓
廪虚籍仓吏二十余家命洽鞫之洽廉之为都吏所
卖都吏者州之巨蠹也尝干于仓不获故以此中之
洽度守意锐未可婴姑系之而密令计仓庾所入以
白守曰君之籍二十余家者以胥吏也今校数岁之
中所入已丰于昔由是观之胥吏妄矣君必不忍受
胥吏之妄而籍无罪之家也若以罪胥吏过乃可免
守悟为罢都吏而免所籍之家后历著作佐郎
　　元
　　许维祯
按元史良吏传维祯字周卿遂州人至元十五年为
淮安总管府判官属县盐城及丁溪场有二虎为害
维祯默祷于神祠一虎去一虎死祠前境内旱蝗维
祯祷而雨蝗亦息是年冬无雪父老言于维祯曰冬
无雪民多疾奈何维祯曰吾当为尔祷已而雪深三
尺朝廷闻其事方欲用之而卒
　　明
　　郭彦仁
按无为州志彦仁字子仁少读书有勇略长于吏事
归附太祖以忠谨被知遇李文忠兵取浙西命彦仁
往为参谋多所裨益岁戊戌文忠以克严州功升帐
前左副都指挥守严州命彦仁充本司督事时胡大
海亦以平严州升院判文忠与之有隙上批示彦仁
使之和解有曰今将士英勇实赖贤豪佐佑使我所
图之易成彦仁恳道上意将领和惬所向成功文忠
待彦仁之礼甚隆凡攻守机略悉与裁画壬戌二月
金华苗将蒋英等作乱杀守城参政胡大海即遣彦
仁率兵讨之彦仁兼程而进至兰溪英等惧夜半遁
去彦仁遂入金华抚安其民时处州苗将李佑之等
亦杀守将耿再成文忠复调彦仁领兵屯缙云以遏
其侵轶后援新城取杭州平浙西皆与有劳绩授严
州府知府
　　赵登
按明外史循吏传登字从善祥符人举永乐二年进
士授礼科给事中明年以言事谪四川忠州判官在
职十余年公廉有惠爱迁云南新兴州
　　许敏
按明外史循吏传敏佐寿州善持己爱民民奏乞擢
用即用为本州同知通九载课最当迁民状其善政
乞留进秩还任

　幕属部艺文一
　　与雍州崔录事司马录事书　　唐李峤
月日三原县尉赵国李峤谨再拜致书于崔录事司
马录事执事峤闻彩异彰施不足以遇离娄之目声
殊操畅未可以接延陵之耳况乎元黄莫主宫征舛
节将何以移于好事藉赏知音者乎伏惟公等思侔
天假道合神契清襟与秋水俱映缛藻共春葩竞发
风云感其声律墙仞深其阃奥羽陵缃简遥开博综
之门洞庭金石近入铿锵之韵固以重规坐右连华
史笔深思匠之直筌毕文心之能事峤学术芜浅才
艺寡薄弓冶遗业独事斯文而衣冠后进多惭接武
顷以三余暇景四时风月斗酒娱乐嘤鸣感召春还
江北时兴楚客之谣木落淮南乍动潘生之思有同
狂简无近雅什不意频降德音猥垂访逮恭承嘉惠
揣摩虚寡淄水而惭容遵寿陵而恧步但以萤烛
光耀尚增辉于旸谷畎微流且朝宗于水府敢缘
斯义上呈如别大夫摅思空拟于登高小子裁章顾
羞于调下某再拜
　　送杨支使序　　　　　　　　　韩愈
愈在京师时尝闻当今藩翰之宾客惟宣州为多贤
与之游者二人陇西李博清河崔群群与博之为人
吾知之道不行于主人与之处者非其类虽有享之
以季氏之富不一日留也以群博论之凡在宣州之
幕下者虽不尽与之游皆可信而得其为人矣愈未
尝至宣州而乐颂其主人之贤者以其取人信之也
今中丞之在朝愈日侍言于门下其来而镇兹土也
有问湖南之宾客者愈曰知其客可以信其主者宣
州也知其主可以信其客者湖南也去年冬奉诏为
邑于阳山然后得谒湖南之宾客于幕下于是知前
之信之也不失矣及仪之之来也闻其言而见其行
则向之所谓群与博者吾何先后焉仪之智足以造
谋材足以立事忠足以勤上惠足以存下而又侈之
以诗书六艺之学先圣贤之德音以成其文以辅其
质宜乎从事于是府而流声实于天朝也夫乐道人
之善以勤其归者乃吾之心也谓我为邑长于斯而
媚夫人云者不知言者也工乎诗者歌以系之
　　授王师鲁等岭南判官制　　　　元稹
□王师鲁等古称南海为难理盖蛮蜑獠俚之杂俗
有珠玑□瑁之奇货为吏者不能洁身无以格物是
以非吴处默之德清不可以耀远人非孙子荆之长
才不可以参密画尔等皆当茂选取重元戎更职命
官各如来奏可依前件
　　授温尧卿等赐绯充沧景江陵判官制
　　　　　　　　　　　　　　　白居易
□温尧卿等今之俊乂先辟于征镇次升于朝廷故
幕府之选下台阁一等异日入而为大夫公卿者十
八九焉荆门景城南北大府而尧卿等或已参军要
或方受征书各命以官分试其事名秩章绶分而宠
之夫千里之行始于足下苟自强不息亦何远而不
届哉可依前件余如故
　　江州录事参军厅壁记　　　　　符载
录事参军之于郡县纪纲也车辖也纲弛则目□辖
抗则载输政之成败亦繇是也自汉魏已还历江左
郡有督邮主簿后魏北齐后周隋文州有录事参军
炀帝时罢州置郡有东西曹掾主簿国朝省掾主簿
复为录事参军其于勾稽失纠谬省抄自守符印
一州之能否六曹之荣悴必系乎其人也其人强其
务举其人困其务削循名考实岂容易哉况浔阳古
郡也地方千里江涵九派缗钱粟帛动盈万数加以
四方士庶且多环至驾车乘舟迭毂联樯威猛则腾
口以飞讪阿懦则腹非而生诮重轻之得尤难其人
陇西李尹少昌切玉刜锺之利也恪勤强毅当官而
行其于公家也不掩善以蔽才不隐过而贷非不苛
细以作烦不阔略而破方刚柔□致雅得其度繇是
官府有程准案牍无留闲游我宇下清风凛然是时
郡守李公以巨鹿超异之政来领此郡内用六条外
理百姓使人人门户兴行孝睦井赋均一然后从容
郡合时与羽衣缝掖讲黄老言其余枝叶节目委于
有司而不领故李君得以息心奉法上事牧守下督
寮吏畅于中发于外人无间言也夫士无贵贱尊有
道也位无大小观有政也苟素餐碌碌俾躬处厚禄
虽多亦奚以为是宜书录事之美于壁间耸善而儆
不肖盖春秋之微旨矣先是此庭此宇荒凉黩端
士不履今前后有修竹左右有廊庑穆然清邃皆自
我焉聊纪述之序遂以李君为首亦所以重绩而新
厅也

　幕属部艺文二
　　赠文叔良　　　　　　　　　魏王粲
　搜神记曰文颖字叔良南阳人为荆州从事
翩翩者鸿率彼江滨君子于征爰聘西邻临此洪渚
伊思梁岷尔行孔邈如何勿勤君子敬始慎尔所生
谋言必贤错说申辅延陵有作侨肸是与先民遗迹
来世之矩既慎尔主亦迪知几探情以华□着知微
视明听聪靡事不惟董褐荷名胡宁不师众不可盖
无尚我言梧宫致辩齐楚构患成功有要在众思欢
人之多忌掩之实难瞻彼黑水滔滔其流江汉有卷
允来厥休二邦若否职汝之由缅彼行人鲜克弗留
尚哉君子异于他仇人谁不勤无厚我忧惟诗作赠
敢咏在舟
　　赠刘琨二十首
有
序
　　　晋卢谌
　书曰故吏从事中郎卢谌死罪死罪谌禀性短弱
　当世罕任因其自然用安静退在木阙不材之资
　处雁乏善鸣之分卷异蘧子愚殊宁生匠者时眄
　不免馔宾尝自思惟因缘运会得蒙接事自奉清
　尘于今五稔谟明之效不着候人之讥已彰大雅
　含弘量包山薮加以待接弥优款眷逾昵与运筹
　之谋□燕私之欢绸缪之旨有同骨肉其为知己
　古人罔喻昔聂政殉严遂之顾荆轲慕燕丹之义
　意气之间糜躯不悔虽微达节谓之可庶然苟曰
　有情孰能不怀故委身之日夷险己之事与愿违
　当忝外役遂去左右收迹府朝盖本同末异杨朱
　兴哀始素终元墨翟垂涕分乖之际咸可叹慨致
　感之途或迫于兹亦奚必临路而后长号□丝而
　后欷歔哉是以仰惟先情俯览今遇感存念亡触
　物增眷易曰书不尽言言不尽意然则书非尽言
　之器言非尽意之具矣况言有不得至于尽意书
　有不得至于尽言邪不胜猥懑谨贡诗一篇抑不
　足以揄扬弘美亦以摅其所抱而已若公赐大惠
　遂其厚恩锡以咳唾之音慰其违离之意则所谓
　咸池酬于北里夜光报于鱼目谌之愿也非所敢
　望也谌死罪死罪
浚哲惟皇绍熙有晋振厥弛维光阐远韵有来斯雍
至止伊顺三台摛朗四岳增峻
伊陟佐商山甫翼周弘济艰难对扬王休苟非异德
旷世同流加其忠贞宣其徽
伊谌陋宗昔遘嘉惠申以婚姻着以累世义等休戚
好同兴废孰云匪谐如乐之契
王室丧师私门播迁望公归之视险忽艰兹愿不遂
中路阻颠仰悲先意俯思身愆
大钧载运良辰遂往瞻彼日月迅过俯仰感今惟昔
口存心想借曰如昨忽为畴曩
畴曩伊何逝者弥□温温恭人慎终如初览彼遗音
恤此穷孤譬彼樛木蔓葛以敷
妙哉蔓葛得托樛木叶不云布华不星烛承侔卞和
质非荆璞眷同尤良用乏骥騄
承亦既笃眷亦既亲饰奖驽猥方驾骏珍弼谐靡成
良谟莫陈无觊狐赵有与五臣
五臣奚与契阔百罹身经险阻足蹈幽遐义由恩深
分随昵加绸缪委心自同匪他
昔在暇日妙寻通理尤彼意气狭是节士情以体生
感以情起趣舍同要穷达斯已
由余片言秦人是惮日磾效忠飞声有汉桓桓抚军
古贤作冠来牧幽都济厥涂炭
涂炭既济寇挫民阜谬其疲隶授之朝右上惧任大
下欣施厚实祗高明敢忘所守
相彼反哺尚在翔禽孰是人斯而忍斯心每凭山海
庶觌高深遐眺存亡缅成飞沈
长徽已缨逝将徙举收迹西践衔哀东顾曷云涂辽
曾不咫步岂不夙夜谓行多露
绵绵女萝施于松标禀泽洪干晞阳丰条根浅难固
茎弱易雕操彼纤质承此冲□
纤质实微冲□斯值谁谓言精致在赏意不见得鱼
亦忘厥饵遗其形骸寄之深识
先民颐意潜山隐几仰熙丹崖俯澡绿水无求于和
自附众美慷慨遐踪有愧高旨
爰造异论肝胆楚越惟同大观万涂一辙死生既齐
荣辱奚别处其元根廓焉靡结
福为祸始祸作福阶天地盈虚寒暑周回夫差不祀
衅在胜齐句践作伯祚自会稽
邈矣达度唯道是仗形有未泰神无不畅如川之流
如渊之量上弘栋隆下塞民望
　　答卢谌八首
有
序
　　　　　刘琨
　琨顿首损书及诗备辛酸之苦言畅经通之远旨
　执玩反复不能释手慨然以悲欢然以喜昔在少
　壮未尝检括远慕老庄之齐物近嘉阮生之放旷
　怪厚薄何从而生哀乐何由而至自顷辀张困于
　逆乱国破家亡亲友雕残块然独坐则哀愤两集
　负杖行吟则百忧俱至时复相与举觞对膝破涕
　为笑排终身之积惨求数刻之暂欢譬由疾疢弥
　年而欲一丸销之其可得乎夫才生于世世实须
　才和氏之璧焉得独曜于郢握夜光之珠何得专
　玩于随掌天下之宝固当与天下共之也但分析
　之日不能不怅恨尔然后知聃周之为虚诞嗣宗
　之为妄作也昔騄骥倚辀于吴阪鸣于良乐知与
　不知也百里奚愚于虞而智于秦遇与不遇也今
　君遇之矣勖之而已不复属意于文二十余年矣
　久废则无次想必欲其一反故称指送一篇适足
　以彰来诗之益美耳琨顿首顿首
厄运初阳爻在六干象栋倾坤仪舟覆横厉纠纷
群妖竞逐火燎神州洪流华域彼黍离离彼稷育育
哀我皇晋痛心在目
天地无心万物同涂祸淫莫验福善则虚逆有全邑
义无完都英□夏落毒卉冬敷如彼龟玉韫椟□诸
刍狗之谈其最得乎
咨余软弱弗克负荷愆衅仍彰荣宠屡加威之不建
祸延凶播忠陨于国孝愆于家斯罪之积如彼山河
斯衅之深终莫能磨
郁穆旧姻嬿婉新婚不虑其败唯义是敦裹粮携弱
匍匐星奔未辍尔驾已隳我门二族偕覆三孽并根
长惭旧孤永负冤魂
亭亭孤干独生无伴绿叶繁缛柔条修罕朝采尔实
夕捋尔竿竿翠丰寻逸珠盈□实消我忧忧急用缓
逝将去矣庭虚情满
虚满伊何兰桂移植茂彼春林瘁此秋棘有鸟翻飞
不遑休息匪桐不栖匪竹不食永戢东羽翰抚西翼
我之敬之废欢辍职
音以赏奏味以殊珍文以明言言以畅神之子之往
四美不臻澄醪覆觞丝竹生尘素卷莫启幄无谈宾
既孤我德又阙我邻
光光段生出幽迁乔资忠履信武烈文昭旌弓骍骍
舆马翘翘乃奋长縻是辔是镳何以赠子竭心公朝
何以叙怀引领长谣
　　重赠卢谌　　　　　　　　　　前人
握中有元璧本自荆山璆惟彼太公望昔在渭滨叟
邓生何感激千里来相求白登幸曲逆鸿门赖留侯
重耳任五贤小白相射钩苟能隆二霸安问党与雠
中夜抚枕叹相与数子游吾衰久矣夫何其不梦周
谁云圣达节知命故不忧宣尼悲获麟西狩涕孔丘
功业未获见夕阳忽西流时哉不我与去乎若云浮
朱实陨劲风繁英落素秋狭路倾华盖骇驷摧双辀
何意百炼刚化为绕指柔
　　答张贞成□诗　　　　　　梁裴子野
匈奴时未灭连年被甲兵明君思将帅方听鼓鼙声
吾生恣逸翮抚剑起徂征非徒慕辛季聊欲逞良平
出车既方轨绝幕且横行岂伊长缨系行见黄河清
虽令懦夫勇念别犹有情感子盈编赠握玩以为荣
跂子振旅凯含毫备勒铭
　　送刘校书从军　　　　　　　唐杨炯
天将下三宫星门列五戎坐谋资庙略飞檄伫文雄
赤土流星剑乌号明月弓秋阴生蜀道杀气绕湟中
风雨何年别琴尊此日同离亭不可望沟水自西东
　　赠苏绾书记　　　　　　　　杜审言
知君书记本翩翩为许从戎赴朔边红粉楼中应计
日燕支山下莫经年
　　送平淡然判官　　　　　　　　王维
不识阳关路新从定远侯黄云断春色画角起边愁
瀚海经年别交河出塞流须令外国使知饮月支头
　　送张判官赴河西　　　　　　　前人
单车曾出塞报国敢邀勋见逐张征卤今思霍冠军
沙平连白雪□卷入黄云慷慨倚长剑高歌一送君
　　送裴四判官赴河西军试　　　刘长卿
吏道岂易惬如君谁与俦逢时将骋骥临事无全牛
鲍叔幸相知田苏颇同游英姿挺孤秀清论含九流
出塞佐持简辞家拥鸣驺宪台贵公举幕府资良筹
武士伫明试皇华难久留阳关望天尽洮水令人愁
万里看一鸟旷然烟霞收晚花对古戍春雪含边州
道路难暂隔音尘那可求他时相望处明月西南楼
　　送侯御赴黔中充判官　　　　　前人
不识黔中路今看遣使臣□啼万里客鸟似五湖人
地远官无法山深俗岂淳须令荒侥外亦解惧埋轮
　　送独孤判官赴岭　　　　　　　前人
伏波初树羽待尔静川鳞岭海看飞鸟天涯问远人
苍梧云里夕青草嶂中春遥想文身国迎舟拜使臣
　　送乔判官赴福州　　　　　　　前人
扬帆向何处插羽逐征东夷落人烟迥王程鸟路通
江流回涧底山色聚闽中君去雕残后应怜百越空
　　送张七判官还京觐省　　　　　前人
春兰方可采此去叶初齐函谷莺声里秦山马首西
庭闱新柏署门馆旧桃蹊春色长安道相随入禁闺
　　送青苗郑判官归江西　　　　　前人
三苗余古地五稼满秋田来问周公税归输汉俸钱
江城寒背日湓水暮连天南楚雕残后疲民赖尔怜
　　毗陵送邹结先赴河南充判官　　前人
王事相逢少云山奈别何芳年临水怨瓜步上潮过
客路方经楚乡心共渡河雕残春草在离乱故城多
罢战逢时泰轻徭伫俗和东西此分手惆怅恨烟波
　　送陶十赴杭州摄掾　　　　　　前人
莫叹江城一掾卑沧洲未是阻心期浙中山色千万
状门外潮声朝暮时
　　送程刘二侍郎兼独孤判官赴安西幕府
　　　　　　　　　　　　　　　　李白
安西幕府多材雄喧喧惟道三数公绣衣貂裘明积
雪飞书走檄如飘风朝辞明主出紫宫银鞍送别金
城空天外飞霜下葱海火旗云马生光彩胡塞清尘
计日归汉家草绿遥相待
　　送梁公昌从信安北征　　　　　前人
入幕推英选捐书事远戎高谈百战术郁作万夫雄
起舞莲花剑行歌明月弓将飞天地阵兵出塞垣通
祖席留丹景征麾拂彩虹旋应献凯入麟阁伫深功
　　杭州送裴大泽赴庐州长史　　　前人
西山天柱远东越海门深去割慈亲恋行忧报国心
好风吹落日流水引长吟五月披裘者应知不取金
　　送张遥之寿阳幕府　　　　　　前人
寿阳信天险天险横荆关苻坚百万众遥阻八公山
不假筑长城大贤在其间战夫若熊虎破敌有余闲
张子勇且英少轻卫霍孱投躯紫髯将千里望风颜
勖尔效才略功成衣锦还
　　送崔押衙赴相州
顷任
内黄令
韦应物
礼乐儒家子英豪燕赵风驱鸡尝理邑走马却从戎
白刃千夫辟黄金四海同嫖姚恩顾下诸将指挥中
别路怜芳草归心伴塞鸿邺城新骑满魏帝旧台空
望阙应怀恋遭时贵立功万方如已静何处欲轮忠
　　送冯着受李广州署为录事　　　前人
郁郁杨柳枝萧萧征马悲送君灞陵岸纠郡南海湄
名在翰墨□群公正追随如何从此去千里万里期
大海吞东南横岭隔地维建邦临日域温燠御四时
百国共臻奏珍奇献京师富豪虞兴戎绳墨不易持
州伯荷天宠还当翊丹墀子为门下生终始岂见遗
所愿酌贪泉心不为磷缁上将玩国士下以报渴饥
　　寄洪州幕府卢二十一侍御　　　前人
忽报南昌令乘骢入郡城同时趋府客此日望尘迎
文苑台中妙冰壶幕下清洛阳相去远犹使故林荣
　　送王七录事赴虢州　　　　　　岑参
早岁即相知嗟君最后时青云仍未达白发欲成丝
小店关门树长河华岳祠弘农人吏待莫使马行迟
　　送杨录事充潼关判官　　　　　前人
夫子方寸里秋天澄霁江关西望第一郡内政无双
狭室下珠箔连宵倾玉缸平明犹未醉斜月隐书
　　送柳录事赴梁州　　　　　　　前人
英掾柳家郎离亭酒瓮香折腰思汉北随传过巴阳
江树连官舍山云倒卧□知君归梦积去去剑川长
　　送从弟永任饶州录事参军　　李嘉佑
一官万里向千溪水宿山行鱼浦西日晚长烟高岸
近天寒积雪远峰低芦花渚里鸿相叫苦竹丛边猿
暗啼闻道慈亲倚门待到时兰叶正萋萋
　　送柴司户充刘卿判官之岭外　　高适
岭外资雄镇朝端宠节旄月卿临幕府星使出词曹
海对羊城阔山连象郡高风霜驱瘴疠忠信涉波涛
别恨随流水交情脱宝刀有才无不适行矣莫徒劳
　　送冯判官　　　　　　　　　　前人
碣石辽西地渔阳蓟北天关山唯一道雨雪尽三边
才子方为客将军正慕贤遥知幕府下书记日翩翩
　　送董判官　　　　　　　　　　前人
逢君说行迈倚剑别交亲幕府为才子将军作主人
近关多雨雪出塞有风尘长策须当用男儿莫顾身
　　广州段功曹到得杨五长史谭书功曹却归聊
　　寄此诗　　　　　　　　　　　杜甫
卫青开幕府杨仆将楼船汉节梅花外春城海水边
铜梁书远及珠浦使将旋贫病他乡老烦君万里传
　　送韦书记赴安西　　　　　　　前人
夫子□通贵云泥相望悬白头无藉在朱绂有哀怜
书记赴三捷公车留五年欲浮江海去此别意茫然
　　赠田九判官梁丘　　　　　　　前人
崆峒使节上青霄河陇降王款圣朝宛马总肥春苜
蓿将军只数汉嫖姚陈留阮瑀谁争长京兆田郎早
见招麾下赖君才并入独能无意向渔樵
　　奉赠卢五丈参谋琚　　　　　　前人
　自注云时丈人使自江陵在长沙待命恩旨先支
　给钱米
恭惟同目出妙选异高标入幕知孙楚披襟得郑侨
丈人藉才地门阀冠云霄老矣逢迎拙相于契托饶
赐钱倾府待争米驻船遥邻好艰难薄氓心杼轴焦
客星空伴使寒水不成潮素发干垂领银章破在腰
说诗能累夜醉酒或连朝藻翰惟牵率湖山合动摇
时清非造次兴尽却萧条天子多恩泽苍生转寂寥
休传鹿是马莫信鹏如鸮未解依依袂还斟泛泛瓢
流年疲蟋蟀体物幸鹪鹩孤负沧洲愿谁云晚见招
　　短歌行送祁录事归合州因寄苏使君
　　　　　　　　　　　　　　　　前人
前者途中一相见人事经年记君面后生相劝何寂
寥君有长才不贫贱君今起柁春江流余亦沙边具
小舟幸为达书贤府主江花未尽会江楼
　　东津送韦讽摄阆州录事　　　　前人
闻说江山好怜君吏隐兼宠行舟远泛惜别酒频添
推荐非承乏操持必去嫌他时如按县不得慢陶潜
　　别苏徯赴湖南幕　　　　　　　前人
故人有游子弃掷傍天隅他日怜才命居然屈壮图
十年犹塌翼绝倒为惊吁消渴今如在提携愧老夫
岂知台阁旧先拂凤凰雏得实翻苍竹栖枝把翠梧
北辰当宇宙南岳据江湖国带风尘色兵张虎豹符
数论封内事挥发府中趋赠尔秦人策莫鞭辕下驹
　　送魏二十四司直充岭南掌选崔郎中判官兼
　　寄韦韶州　　　　　　　　　　前人
选曹分五岭使者历三湘才美膺推荐君行佐纪纲
佳声期共远雅节在周防明白山涛鉴嫌疑陆贾装
故人湖外少春日岭南长凭报韶州牧新诗昨寄将
　　送张二十参军赴蜀州因呈杨五侍御
　　　　　　　　　　　　　　　　前人
好去张公子通家别恨添两行秦树直万点蜀山尖
御史新骢马参军旧紫皇华吾善处于汝定无嫌
　　送王十六判官　　　　　　　　前人
客下荆南尽君今复入舟买薪犹白帝鸣橹少沙头
衡霍生春早潇湘共海浮荒林庾信宅为仗主人留
　　送屈突司马充安西书记　　　　钱起
制胜三军劲澄清万里余星飞庞统骥箭发鲁连书
海月低云□江霞入锦车遥知太阿剑计日斩鲸鱼
　　送李评事赴潭州使幕　　　　　前人
湖南远去有余情苹叶初齐白芷生谩说简书催物
役遥知心赏缓王程兴过山寺先云到笑引江帆带
月行幕下由来贵无事伫闻谈笑静黎甿
　　送李判官赴桂州幕　　　　　　前人
欲知儒者贵缝掖见诸侯且感千金诺宁辞万里游
雁峰侵瘴远桂水出云流坐惜离居晚相思绿蕙秋
　　送邹判官往陈留　　　　　　　张继
齐宋分巡地频年此用兵女停襄邑杼农废汶阳耕
使者乘轺去诸藩拥节迎深仁佐君子薄赋恤黎氓
火燎原犹热风摇海未平应将否泰理一问鲁诸生
　　送窦十九判官使江南　　　　　前人
游客淹星纪裁诗炼土风今看乘传去那与问津同
南郡迎徐子临川谒谢公思归一惆怅于越古亭中
　　送李司直赴江西使幕　　　　　韩翃
敛板辞汉庭进帆归楚幕五江城上转九里人家泊
好酒近宜城能诗谢康乐雨晴西山树日出南昌郭
竹露点衣巾湖烟湿扃钥主人苍玉佩后骑黄金络
高枕领八州相期同一鹗行当报已知从此飞寥廓
　　送刘评事赴广东使幕　　　　　前人
征南官属似君稀才子当今刘孝威蛮府参军趋传
舍交州刺史拜行衣前临瘴海无人过却望衡阳少
雁飞为报苍梧云影道明年早送客帆归
　　送高员外赴淄青使幕　　　　　前人
远水流春色回风送落晖人趋双节近马递百花归
山驿尝官酒关城度客衣从来赤管笔提向幕中稀
　　送崔过归淄青幕府　　　　　前人
平陵车马客海上见旌旗旧驿千山下残花一路时
春衣过水冷暮雨出关迟莫道青州客迢迢在梦思
　　送深州吴司马归使幕　　　　前人
东门送远客车马正纷纷旧识张京兆新随刘领军
行骢看暮雨归雁踏青云一去藂台北佳声几日闻
　　送李侍御归宣州使幕　　　　前人
春草东江外翩翩北路归官齐魏公子身逐谢元晖
山色随行骑莺声傍客衣主人池上酌携手暮花飞
　　送虢州王录事之任　　　　独孤及
谓子文章达当年羽翼高一经俄白首三命尚青袍
未遇须藏器安卑莫告劳盘根傥相值试用发硎刀
　　寄陇右严判官　　　　　　刘方平
副相西征重苍生属望辰还同周薄伐不取汉和亲
卤阵摧枯易王师决胜频高旗临鼓角太白静风尘
赤狄争归化青羌已请臣遥传阃外美盛选幕中宾
玉剑光初发冰壶色自真忠贞期报主章服岂荣身
边草含风绿征鸿过月新胡笳长出塞陇水半归秦
绝漠多来往连年厌苦辛路经西汉雪家掷后园春
谁念烟云里深居汝颍滨一丛黄菊地九日白衣人
松叶□开岭桃花密映津缣书若有寄为访许由邻
　　送李录事赴饶州　　　　　　皇甫冉
北人南去雪纷纷雁叫汀沙不可闻积水长天随远
客荒城极浦足寒云山从建业千峰出江至浔阳九
派分借问督邮纔弱冠府中年少不如君
　　送郑判官赴徐州　　　　　　　前人
从君北陇头师在古徐州气劲三河卒功多万里侯
元戎阃外令才子幄中筹莫听关山曲还生出塞愁
　　送宋校书赴宣州幕　　　　　　卢纶
南想宣城郡清江野戍闲艨艟高映浦睥睨曲随山
名寄图书内威生将吏间春行板桥暮应伴庾公还
　　都亭驿送郭判官之幽州幕府　　李端
幕府参戎事承明伏奏归都亭使者出杯酒故人违
细雨沾官骑轻风拂客衣还从大夫后吾党亦光辉
　　送崔校书赴梓幕　　　　　　司空曙
碧峰天柱下鼓角镇南军管记催飞檄蓬莱辍校文
栈霜朝似雪江雾晚成云想出褒中望巴庸方路分
　　送台州崔录事　　　　　　　权德舆
不嫌临海远微禄代躬耕古郡纪纲职扁舟山水程
诗因琪树丽心与瀑泉清盛世知音在何时荐政成
　　送马判官赴安南　　　　　　熊孺登
故人交趾去从军应笑狂生挥阵云省得蔡州今日
事旧曾都护帐前闻
　　送韦校书佐灵州幕　　　　　朱庆余
共知行乐处犹惜此时分职已为书记官曾校典坟
寒城初落叶高戍远生云边事何须问深谋祇在君
　　送越州高录事　　　　　　　　喻凫
官曹权纪纲行李半舟航浦溆潮来广川源鸟去长
笋成稽岭岸莲发镜湖香泽国还之任鲈鱼浪得尝
　　送并州郭书记　　　　　　　温庭筠
宾筵得佳客侯印有光辉候骑不传箭回文空上机
塞尘收马去烽火射雕归惟有严家濑回环径草微
　　春日忆湖南旧游寄卢校书　　　罗隐
旅榜前年过洞庭曾提刀笔事甘宁玳筵离隔将军
幕珠履频窥处士星恩重匣中孤剑在梦余江上数
峰青金貂见服嘉宾散回首昭丘一涕零
　　送友人赴泾州幕　　　　　　　张蠙
杏园沈饮散荣别就佳招日月相期尽山川独去遥
府楼明蜀雪关碛转胡雕纵有烟尘动应随上策销
　　送沈光赴福幕　　　　　　　　李洞
泉齐岭鸟飞雨熟荔枝肥南斗看应近北人来恐稀
潮浮廉使宴珠照岛僧归幕下逢迁拜何官着茜衣
　　送赵书记之官华州　　　　宋司马光
车马西城外遥遥未有尘辞梁犹带雪过洛渐生春
幕府斜依岳关山曲抱秦曩来谟画拙不必笑前人
　　被檄夜赴邓州幕府　　　　金元好问
幕府文书鸟羽轻敝裘羸马月三更未能免俗私自
笑岂不怀归官有程十里陂塘春鸭闹一川桑柘晚
烟平此生只合田间老谁遣春官识姓名
　　送余嘉宾赴常宁州判官　　　元陈旅
家在洞庭左舟行湘水间湍流多度竹石耸不依山
野郭看花出州田载稻还旧闻官事少幽兴转相关
　　答别龙州萧从事　　　　　　傅若金
使节明金虎腰弓偃画蛇蛮夷趋号令原隰见光华
边树犹含绿江梅久放花忆君依幕府何日定还家
　　送包释可入幕　　　　　　　陈天锡
州带福星明君今指去程乱山秋雨后一路野蝉鸣
时静军书少人闲官况清归来话风土尽识荔支名
　　送谢参军十八韵　　　　　　　陈基
帷幄抡才日君侯许国年三吴修职贡六合倚蕃宣
绛灌功难并龚黄政独贤金汤新设险琴瑟重张弦
借寇心虽切安刘策最全肯甘周顗泣勇着祖生鞭
杀气连区夏妖氛亘海壖丹心期捧日赤手欲擎天
绿爱苏堤柳红依庾幕莲此行真特达临别更留连
夜蹙西湖席春回震泽船轻风吹解缆落日惨离筵
浩浩十年客衰迟百牵眼青惭阮籍头白事孙坚
迹忝枢机近恩沾雨露偏委身同草莽报主乏埃涓
知己青云上忘形太古前愿君容一壑随分老林泉
　　自淮安使江南舟次通州寄同幕诸公
　　　　　　　　　　　　　　　　前人
频年共入嫖姚幕此日先乘使者舟海色晓迎龙虎
节天光寒动鹔□裘山川咫尺分吴楚河汉寻常近
斗牛南锁堰头官柳树春风相约系□
　　送泗州同知偰世南赴任　　　郭君彦
锦衣临泗水仙境足吟哦烟树连淮远云山入雪多
济川功不小经世意如何会见沙堤上春风响玉珂
　　送郁文茂赴新宁州幕　　　明姚士□
佩刀曾说梦中悬南□邕州下濑船秦吉了能传讼
语那投猺肯纳官钱荔房摘供红漙露榕树排衙染
绿天蛮幕有时趋大府娵隅应和郝生篇
　　赠曹凤冈　　　　　　　　　盛鸣世
仙才多玩世况复幕官闲鹤养空庭树云栖傍阁山
酒干官长禁诗乞野人删为有延徐榻相期数往还

　幕属部纪事
汉书赵广汉传广汉少为郡吏州从事以廉洁通敏
下士为名
黄霸传霸为扬州刺史三岁宣帝赐车盖特高一尺
别驾主簿车缇油屏泥于轼前以章有德
应劭汉官仪元帝时丞相于定国条州大小为设吏
员治中别驾诸部从事秩皆百石
东观汉记樊准为州从事临职介正不发私书
谢承后汉书陈众辟州从事有剧贼淳于临等数千
人攻县杀吏光武遣司空李通率师击之州牧惶怖
恐获罪众于是自请以恩信晓谕降之乘单车驾白
马往到贼所以义告谕临素服名德即降服民立生
祠曰白马从事
潜确类书王充以元和三年徙家辟诣扬州部后入
为治中材小任大职在刺割笔札之思历年寖废
后汉书陈禅传禅州辟治中从事时刺史为人所上
受纳臧赂禅当传拷无他所赍但持丧敛之具而已
及至笞掠无算五毒毕加神意自若辞对无变事遂
散释
第五种传种迁兖州刺史中常侍单超兄子匡为济
阴太守负势贪放种欲收举未知所使会闻从事卫
羽素抗厉乃召羽具告之谓曰闻公不畏强御今欲
相委以重事若何对曰愿庶几于一割羽出遂驰至
定陶闭门收匡宾客亲吏四十余人六七日中纠发
其臧五六十万种即奏匡并以劾超匡窘迫遣刺客
刺羽羽觉其奸乃收系客具得情状州内震栗朝廷
嗟叹之
谢承后汉书周景为豫州辟陈蕃为别驾不就景题
别驾舆曰陈仲举座也不复更辟蕃惶惧起视职
后汉书桥元传元少为县功曹时豫州刺史周景行
部到梁国元谒景因伏地言陈相羊昌罪恶乞为部
陈从事穷案其奸景壮元意署而遣之元到悉收昌
宾客具考臧罪昌素为大将军梁冀所厚冀为驰檄
救之景承旨召元元还檄不发案之益急昌坐槛车
征元由是著名
三辅决录韦康成年十五身八尺长为郡主簿杨彪
奇之曰韦主簿昂昂千里驹
后汉书袁绍传绍领冀州牧以田丰为别驾审配为
治中甚见器任
册府元龟魏审配汉末为袁绍冀州别驾绍委以腹
心并总幕府
后汉书童恢传恢少仕州郡为吏司徒杨赐闻其执
法廉平乃辟之及赐被劾当免掾属悉投刺去恢独
诣阙争之及得理掾属悉归府恢杖策而逝由是论
者归美复辟公府除不其令
陈留耆旧传高慎字孝甫敦质少华口不能剧谭嘿
好深沉之谋为州从事号曰卧虎故人谓之岩然不
语名高孝甫
益郡耆旧传柳宗字伯骞为治中与人交结久而益
清其所拔进皆世所称致位牧守乡里为之语曰日
得黄金一笥不如柳伯骞所识
魏志庞□传□少为郡吏州从事初平中从马腾击
反羌叛氐数有功稍迁至校尉
王朗传徐州刺史陶谦察朗茂才时汉帝在长安关
东兵起朗为谦治中与别驾赵昱等说谦曰春秋之
义求诸侯莫如勤王今天子越在西京宜遣使奉承
王命谦乃遣昱奉章至长安天子嘉其意拜谦安东
将军以昱为广陵太守朗会稽太守
册府元龟蜀王商为益州牧刘璋治中从事时王涂
隔绝州之牧伯犹七国之诸侯也而璋懦弱多疑不
能党信大臣商奏记谏璋璋颇感悟
蜀志张嶷传嶷州召为从事建兴五年丞相亮北住
汉中广汉□竹山贼张慕等钞盗军资劫略吏民嶷
以都尉将兵讨之嶷度其鸟散难以战禽乃诈与和
亲克期置酒酒酣嶷身率左右因斩慕等五十余级
渠帅悉殄寻其余类旬日清泰
刘琰传琰先主在豫州辟为从事以其宗姓有风流
善谈论厚亲待之遂随从周旋常为宾客
魏志卢毓传毓崔琰举为冀州主簿时天下草创多
逋逃故重士亡法罪及妻子亡士妻白等始适夫家
数日未与夫相见大理奏弃市毓驳之曰夫女子之
情以接见而恩生成妇而义重故诗云未见君子我
心伤悲亦既见止我心则夷又礼云未庙见之妇而
死归葬女氏之党以未成妇也今白等生有未见之
悲死有非妇之痛而吏议欲肆之大辟则若同牢合
卺之后罪何所加且记曰附从轻言附人之罪以轻
者为比也又书云与其杀不辜宁失不经恐过重也
苟以白等皆受礼聘已入门庭刑之为可杀之为重
太祖曰毓执之是也又引经典有意使孤叹息
庞淯传淯初以凉州从事守破羌长会武威太守张
猛反杀刺史邯郸商猛令曰敢有临商丧死不赦淯
闻之弃官昼夜奔走号哭丧所讫诣猛门衷匕首欲
因见以杀猛猛知其义士敕遣不杀由是以忠烈闻
英雄记钞张纮与张昭并与参谋常令一人居守一
人从征讨后吕布袭取徐州因为之牧不欲令与纮
策从事追举茂才移书发遣纮纮心恶布耻为之屈
策亦重惜纮欲以自辅答记不遣曰海产明珠所在
为宝楚虽有才晋实用之英伟君子所游见珍何必
本州哉
晋书王祥传祥徐州刺史吕虔檄为别驾祥年垂耳
顺固辞不受览劝之为具车牛祥乃应召虔委以州
事于时寇盗充斥祥率励兵士频讨破之州界清静
政化大行时人歌之曰海沂之康实赖王祥邦国不
空别驾之功
潜确类书吕虔为刺史有佩刀相者以为三公服乃
赠别驾王祥曰苟非其人刀或有害以卿有公辅之
量故相与之
晋书罗宪传宪兄子尚善属文荆州刺史王戎以尚
及刘乔为参军□委任之
陆云传云字士龙刺史周浚召为从事谓人曰陆士
龙当今之颜子也
良吏传潘京为州所辟因谒见问策探得不孝字刺
史戏京曰辟士为不孝耶京举版答曰今为忠臣不
得复为孝子其机辩皆此类
罗含传太守谢尚与含为方外之好乃称曰罗君章
可谓湘中之琳琅寻转州主簿后桓温临州又补征
西参军温尝使含诣尚有所检劾含至不问郡事与
尚累日酣饮而还温问所劾事含曰公谓尚何如人
温曰胜我也含曰岂有胜公而行非耶故一无所问
温奇其意而不责焉转州别驾
□鉴传鉴子愔愔子超桓温怀不轨欲立霸王之基
超为之谋谢安与王坦之尝诣温谕事温令超帐中
卧听之风动帐开安笑曰□生可谓入幕之宾矣
世说王珣□超并有奇才为大司马所眷拔珣为主
簿超为记室参军超多须珣状短小于时荆州为之
语曰□参军短主簿能令公喜能令公怒
郝隆为桓公南蛮参军三月三日会作诗隆揽笔作
一句云娵隅濯清池桓问娵隅何物答曰蛮名鱼为
娵隅桓公曰作诗何以作蛮语隆曰千里投公始得
蛮府参军那得不作蛮语也
俗说谢景仁为豫州主簿在元阁下桓闻其善弹筝
便呼之既至取筝令弹谢既理弦抚筝因歌秋风意
味殊迈桓大以此奇之
晋书山涛传涛州辟部河南从事与石鉴共宿涛夜
起蹴鉴曰今为何等时而眠邪知太傅卧何意鉴曰
宰相三不朝与尺一令归第卿何虑也涛曰咄石生
无事马蹄间邪投传而去未二年果有曹爽之事
续晋安帝记益州刺史李邈微时居汉川与别驾姜
显饯送刺史显忽邈邈曰大丈夫何至守偏地为姜
显所陵即不复还家仍附船下自是十五年而镇梁
汉显犹栖迟檄为别驾
晋书刘毅传毅仕为州从事桓弘以为中兵参军属
桓元篡位毅与刘裕何无忌魏咏之等起义兵密谋
讨元毅讨徐州刺史桓修于京口青州刺史桓弘于
广陵裕率毅等至竹里元使其将皇甫敷吴甫之北
距义兵遇之于江乘临阵斩甫之进至罗落桥又斩
敷首元大惧使桓谦何淡之屯覆舟山毅等军至蒋
山裕使羸弱登山多张旗帜元不之测益以危惧谦
等士卒多北府人素慑伏裕莫敢出斗裕与毅等分
为数队进突谦阵皆殊死战无不一当百时东北风
急义军放火烟尘涨天鼓噪之音震骇京邑谦等诸
军一时奔散元既西走裕以毅为冠军将军青州刺
史
邓粲传粲少以高絜著名与南阳刘驎之南郡刘尚
公同志友善并不应州郡辟命荆州刺史桓冲卑辞
厚礼请粲为别驾粲嘉其好贤乃起应召驎之尚公
谓之曰卿道广学深众所推怀忽然改节诚失所望
粲笑答曰足下可谓有志于隐而未知隐夫隐之为
道朝亦可隐市亦可隐隐初在我不在于物尚公等
无以难之然粲亦于此名誉减半矣
豫章列士传孔恂为别驾从事别驾车前后旧有屏
星如刺史车曲翳仪式刺史行部欲命去之恂曰使
君毁国旧制别驾可去屏星不可去乃投传去刺史
追谢之乃止
益都耆旧传张充为州治中从事刺史每日坐高□
为从事设单席于地
宋书沈演之传演之除司徒左司掾州治中从事史
元嘉十二年东诸郡大水民人饥馑吴义兴及吴郡
之钱唐升米三百以演之及尚书祠部郎江邃并兼
散骑常侍巡行拯恤许以便宜从事演之乃开仓廪
以赈饥民民有生子者口赐米一斗刑狱有疑枉悉
制遣之百姓蒙赖转别驾从事史
南齐书刘怀珍传怀珍祖昶宋武帝平齐以为青州
治中至员外常侍伯父奉伯宋世为陈南顿二郡太
守怀珍幼随奉伯至寿阳豫州刺史赵伯符出猎百
姓聚观怀珍独避不视奉伯异之曰此儿方兴吾宗
本州辟主簿元嘉二十八年亡命司马顺则聚党东
扬州遣怀珍将数千人掩讨平之宋文帝召问破贼
事状怀珍让功不肯当亲人怪问焉怀珍曰昔国子
尼耻陈河间之级吾岂能论邦域之捷哉时人称之
梁书夏侯详传详刺史殷琰召补主簿宋泰始初琰
举豫州叛宋明帝遣辅国将军刘□讨之攻守连月
人情危惧将请救于魏详说琰曰今日之举本效忠
节若社稷有奉便归身朝廷何可屈身北面异域且
今魏氏之卒近在淮次一军未测去就惧有异图今
若遣使归款必厚相慰纳岂止免罪而已若谓不然
请充一介琰许之详见□曰将军严围峭垒矢刃如
霜城内愚徒实同困兽士庶惧诛咸欲投魏仆所以
逾城归德敢布腹心愿将军弘旷荡之恩垂霈然之
惠解围退舍则皆相率而至矣□许之详曰审尔当
如君言而详请反命□遣到城下详呼城中人语以
□辞即日琰及众俱出一州以全□为刺史又补主
簿
南齐书周颙传颙解褐海陵国侍郎益州刺史萧惠
开赏异颙携入蜀为厉锋将军带肥乡成都二县令
转惠开辅国府参军将军令如故仍为府主簿常谓
惠开性太险峻每致谏惠开不悦答颙曰天险地险
王公设险但问用险何如耳
王思远传思远宋建平王景素辟为南徐州主簿深
见礼遇景素被诛左右离散思远亲视殡葬手种松
柏与庐江何昌沛郡刘琎上表埋之事感朝廷景
素女废为庶人思远分衣食以相资赡年长为备笄
总访求素对倾家送遣
庾杲之传杲之为王俭卫军长史时人呼入俭府为
芙蓉池俭谓人曰昔袁公作卫军欲用我为长史虽
不获就要是意向如此今亦应须如我辈人也乃用
杲之
胡谐之传世祖顿盆城使谐之守寻阳城及为江州
复以谐之为别驾委以事任
梁书陆襄传襄父闲齐始安王遥光扬州治中永元
末遥光据东府作乱或劝闲去之闲曰吾为人吏何
所逃死台军攻陷城见执将刑第二子绛求代死不
获遂以身蔽刃刑者俱害之
庾域传域长沙宣武王为梁州以为录事参军带华
阳太守时魏军攻围南郑州有空仓数十所域封题
指示将士云此中粟皆满足支二年但努力坚守众
心以安军退以功拜羽林监
任中丞集建安王为雍州刺史江革为记室参军与
弟观少长共居苦求同行乃以观行参军兼记室时
沈约任昉并相赏重昉与革书云雍府妙选英才文
房之职总卿昆季可谓驭二龙于长途骋骐骥于千
里
梁书陆襄传襄为扬州治中襄父终此官固辞职高
祖不许听与府司马换廨居之
萧介传介从兄洽为南徐州治中既近畿重镇吏数
千人前后居之者皆致巨富洽为之清身率职馈遗
一无所受妻子不免饥寒
陈书王通传劢通之弟也出为南徐州别驾从事史
大同末梁武帝谒陵道出朱方劢随例迎候敕劢令
从辇侧所经山川莫不顾问劢随事应对咸有故实
又从登北顾楼赋诗辞义清典帝甚嘉之
孔奂传僧辩为扬州刺史奂补扬州治中从事史时
侯景新平每事草创宪章故事无复存者奂博物强
识甄明故实问无不知仪注体式笺表书翰皆出于
奂
梁书宗夬传明帝即位以夬为郢州治中有名称职
南康王为荆州刺史引为别驾义师起时西土位望
惟夬与同郡乐蔼刘坦为州人所推信故领军将军
萧颖冑深相委仗每事谘焉
陈书萧济传济为扬州长史高宗尝敕取扬州曹事
躬自省览见济条理详悉文无滞害乃顾谓左右曰
我本期萧长史长于经传不意精练繁剧乃至于此
梁书邓元起传元起为益州刺史以庾黔娄为录事
参军又得荆州刺史萧遥欣故客蒋光济并厚待之
任以州事黔娄甚清洁光济多计谋并劝为善政元
起之□季连也城内财宝无所私勤恤民事口不论
财色性本能饮酒至一斛不乱及是绝之蜀土翕然
称之元起舅子梁矜孙性轻脱与黔娄志行不同乃
言于元起曰城中称有三刺史节下何以堪之元起
由此□黔娄光济而治迹稍损
魏书裴骏传骏从弟安祖弱冠州辟主簿民有兄弟
争财诣州相讼安祖召其兄弟以礼义责让之此人
兄弟明日相率谢罪内外钦服
杨机传机河南尹李平元晖并召署功曹晖尤委以
郡事或谓晖曰弗躬弗亲庶人弗信何得委事于机
高卧而已晖曰吾闻君子劳于求仕逸于任贤故前
代有坐啸之人主诺之守吾既委得其才何为不可
由是声名更着
韦阆传阆族弟珍珍子朏年十八辟州主簿时属岁
俭朏以家粟造粥以饲饥人所活甚众
杨播传播子侃叔椿为雍州刺史请为其府录事参
军带长安令府州之务多所委决
北齐书袁聿修传聿修州辟主簿性深沉有鉴识清
净寡欲与物无竞深为尚书崔休所知赏
李义深传义深为并州长史时刺史可朱浑道元不
亲细务民事多委义深甚济机速
库狄干传干子士文拜贝州刺史发摘奸吏无所宽
贷司马京兆韦焜清河令河东赵达二人并苛刻唯
长史有惠政时人语曰刺史罗剎政司马蝮□瞋长
史含笑判清河生吃人
三国典略齐以太子率更令崔龙子为司州司马初
龙子为司徒功曹嫁女与穆提婆以求此职提婆许
之以其品悬绝先转为率更令至是成婚既毕便用
之寻有谣言于路侧曰州司马崔老鸱取钱能疾判
事迟御史冯士干见而劾之遂免其官
周书申徽传元颢入洛以元邃为东徐州刺史邃引
徽为主簿颢败邃被槛车送洛阳故吏宾客并委去
唯徽送之及邃得免乃广集宾友叹徽有古人风寻
除太尉府行参军孝武初徽以洛阳兵难未已遂间
行入关见文帝文帝与语奇之荐之于贺拔岳岳亦
雅相敬待引为宾客文帝临夏州以徽为记室参军
兼府主簿文帝察徽沉密有度量每事信委之乃为
大行台郎中
柳庆传庆为雍州别驾有贾人持金二十斤诣京师
交易寄人停止每欲出行常自执管钥无何缄闭不
异而失之谓是人所窃郡县讯问主人遂自诬服庆
闻而叹之乃召问贾人曰卿钥恒置何处对曰恒自
带之庆曰颇与人同宿乎曰无与人同饮乎曰日者
曾与一沙门再度酣饮醉而昼寝庆曰主人特以病
自诬非盗也彼沙门乃真盗耳即遣吏逮捕沙门乃
怀金逃匿后捕得尽获所失之金
隋书荣毗传毗开皇中杨素荐为华州长史世号为
能素之田宅多在华阴左右放纵毗以法绳之无所
宽贷毗因朝集素谓之曰素之举卿适以自罚也毗
答曰奉法一心者但恐累公所举素笑曰前者戏耳
卿之奉法素之望也
唐书张元素传元素授景州录事参军太宗即位问
以政对曰自古未有如隋乱者得非君自专法日乱
乎且万乘之尊身决庶务日断十事五不中中者信
善有如不中者何一日万机积其失不亡何待若上
贤右能使百司善职则高居深拱畴敢犯之隋末盗
起争天下者不十数余皆保城邑以须有道听命是
欲背上怙乱者果鲜特人君不能安之而挻之乱也
以陛下圣神迹所以危鉴所以亡日慎一日虽尧舜
何以加帝曰善拜侍御史
张文瓘传文瓘贞观初补并州参军时李绩为长史
尝欢曰稚圭今之管萧吾所不及绩入朝文瓘与属
僚二人皆饯绩赠二人以佩刀玉带而不及文瓘文
瓘以疑请绩曰子无为嫌若某冘豫少决故赠以刀
欲其果于断某放诞少检故赠以带俾其守约束若
子才无施不可焉用赠因极推引再迁水部员外郎
大唐新语贞观中金城坊有人家为胡所劫者久称
贼不获时杨纂为雍州长史判勒京城坊市诸胡尽
禁推问司法参军尹伊异判之曰贼出万端诈伪非
一亦有胡着汉帽汉着胡帽亦须汉里兼求不得胡
中直觅请追禁西市胡余请不问纂初不同其判遽
命沉吟少选乃判曰纂输一筹余依判太宗闻之笑
曰朕用尹伊杨纂闻义伏输一筹朕复得几筹耶俄
果获贼尹伊尝因坊州司户尚药局牒省索杜若省
符下坊州供送伊判曰坊州本无杜若天下共知省
符忽有此科应由谢脁诗误华省曹郎如此判岂不
畏二十八宿向下笑人由是知名改补雍州司法
唐书郎余令传余令徙幽州录事参军有为浮屠者
积薪自焚长史裴煚率官属将观焉余令曰人好生
恶死情也彼违蔑教义反其所欲公当察之毋轻往
煚试廉按果得其奸
裴漼传漼父琰之永徽中为同州司户参军年甚少
不主曹务刺史李崇义内轻之镌谕曰同三辅吏事
繁子盍求便官毋留此琰之唯唯吏白积案数百崇
义让使趣断琰之曰何至逼人乃命吏连纸进笔为
省决一日毕既与夺当理而笔词劲妙崇义惊曰子
何自晦成吾过耶由是名动一州号霹雳手
徐彦伯传彦伯调永寿尉蒲州司兵参军时司户韦
皓善判司士李工书彦伯属辞时称河东三绝
大唐新语陆大同为雍州司田时安乐公主韦温等
侵百姓田业大同尽断还之长吏惧势谋出大同会
将有事南郊时已十月长吏乃举牒令大同巡县劝
田畴冀他判司摇动其按也大同判云南郊有事北
陆已寒丁不在田人皆入室此时劝课切恐烦劳长
吏益不悦乃奏大同为河东令寻复为雍州司仓长
吏新兴王晋附会太平公主故多阿党大同终不从
因谓大同曰雍州判佐不是公官公何为不别求好
官大同曰某无身材但守公直素无廊庙之望唯以
雍州判佐为好官晋不能屈大同阖门雍睦四从同
居法言即大同伯祖也
唐书李元纮传元纮为雍州司户参军太平公主与
民竞碾硙元纮还之民长史窦怀贞大惊趣改元纮
大署判后曰南山可移判不可摇也
强循传循累仕雍州司士参军华原无泉人畜多暍
死循教人渠水以浸田一方利之号强公渠诏书褒
予甚厚
张文琮传徐有功名弘敏举明经累补蒲州司法参
军袭封东莞县男为政仁不忍杖罚民服其恩更相
约曰犯徐参军杖者必斥之讫代不辱一人累迁司
刑丞
萧嵩传嵩貌伟秀美须□调洺州参军事桓彦范为
刺史待以异礼
尹思贞传思贞调隆州参军事属邑豪蒲氏骜肆不
法州檄思贞按之擿其奸赃万计卒论死部人称庆
刻石叹颂
崔元暐传元暐子璩璩子涣起家亳州司功参军还
调于是入判者千余吏部侍郎严挺之施特榻试彝
尊铭谓曰子清庙器故以题相命
册府元龟唐韦元甫初任滑州白马尉以吏术知名
本道采访使韦陟深器之奏充支使与同幕判官员
锡齐名元甫精于简牍锡详于平覆陟推诚任之时
谓员推韦状
唐国史补柳相初名载后改名浑佐江西幕中嗜酒
好入市不事拘捡时路嗣恭初平五岭元载奏言
嗣恭多取南人金宝是欲为乱陛下不信试召之必
不入朝三伏中遣诏使至嗣恭不虑请待秋凉以修
觐礼浑入雨泣曰公有大功方暑而追是为执政所
中今少迁延必灭族矣嗣恭惧曰为之奈何浑曰健
步追还表缄公今日过江宿石头驿乃可嗣恭从之
代宗谓载曰嗣恭不俟驾行矣载无以对
唐书杜暹传暹补婺州参军秩满归吏以纸万番赆
之暹为受百番众叹曰昔清吏受一大钱何异哉
裴遵庆传遵庆子向建中初李纾为同州刺史奏署
判官李怀光叛河中使其将赵贵先筑垒于同州纾
奔奉天而向领州务贵先胁吏督役不及期将斩以
徇民皆骇散向独诣贵先垒开谕之贵先乃降同州
不陷向力也
冯宿传宿贞元中徐州张建封表掌书记建封卒子
愔为军中胁主留事李师古将乘丧复故地愔大惧
于是王武俊拥兵观衅宿以书说曰张公与公为兄
弟欲共力驱两河归天子天下莫不知今张公不幸
幼儿为乱兵所胁内则诚款隔绝外则强寇侵逼公
安得坐视哉诚能奏天子不忘旧勋赦愔罪使束身
自归则公有靖乱之功继绝之德矣武俊悦即以表
闻遂授愔留后
唐国史补陆长源以旧德为宣武军行军司马韩愈
为巡官同在使幕或讥其年辈相辽愈闻而答曰大
虫老鼠俱为十二相属何怪之有旬日传布于长安
大唐新语李祥解褐监亭尉因校考为录事参军所
挤排祥趋入谓刺史曰录事恃□曹之权祥当要居
之地为其妄褒贬耳使祥秉笔颇亦有词刺史曰公
试论录事状遂援笔曰怯断大案好勾小稽隐自不
清疑他总浊阶前两竞斗困方休狱里囚徒非赦不
出天下以为谭笑之最矣
卓异记卢简能简辞弘正简求按使下书记必择有
文学得时称者任之卢简能兄弟四人并当嘉选时
亦无比
朝野佥载杭州参军独孤守忠领租船赴都夜半急
追集船人更无他语乃曰逆风必不得张帆众大哂
焉
王熊为泽州都督府法曹断掠粮贼惟各决杖一百
通判熊曰总掠几人法曹曰掠七人熊曰掠七人合
决七百法曹曲断府司科罪时人哂之前尹正义为
都督公平后熊来替百姓歌曰前得尹佛子后得王
癞獭判事驴咬爪唤人牛嚼沫见钱满面喜无镪从
头喝尝逢饿夜百姓不可活
广州录事参军柳庆独居一室器用食物并致卧内
奴有私取盐一撮者庆鞭之见血
宋史杨澈传澈迁青州司户参军知州张全操多不
法澈鞫狱平允无所阿畏太祖知其名召试禁中改
著作佐郎
燕翼贻谋录今之司理参军五代之马步军都虞候
判官也以牙校为之州镇专杀而司狱事者轻视人
命太祖皇帝开宝六年七月壬子诏州府并置司寇
参军以新及第九经五经及选人资序相当者充其
后改为司理参军
宋史索湘传湘开宝六年进士释褐郓州司理参军
齐州有大狱连逮者千五百人有司不能决湘受诏
授鞫事随以白
渑水燕谈录国初州郡自置邸吏散在都下外州将
吏不乐久居京师又符移行下率多稽迟或漏泄机
事太平兴国初起居郎何保枢奏置钤辖诸道都进
奏院以革其弊人给铜朱印一纽
潜确类书分纪云御史中丞孙抃言通判古监郡之
职一州利害全藉议论与僚属不同乞朝廷选差通
判与知州同判一州事
宋史胡则传则调宪州录事参军时灵夏用兵转运
使索湘命则部送刍粮为一月计则曰为百日备尚
恐不支奈何为一月耶湘惧无以给遣则遂入奏太
宗因问以边策对称旨顾左右曰州县岂乏人命记
姓名中书后李继隆讨贼久不解湘语则曰微子几
败我事一日继隆移文转运司曰兵且深入粮有继
乎则告湘曰彼师老将归欲以粮乏为辞耳姑以有
余报之已而果为则所料
过庭录陶岳商公父也与寇莱同年岳调密州幕属
寇守密寇且少陶公就拜讲长少礼陶纳之后有启
谢寇公云与韩非同传于老子何伤以叔向为兄是
仲尼太过
宋史俞献卿传献卿再调昭州军事推官会宜州陈
进乱象州守不任事转运使檄献卿往佐之及至守
谋弃城献卿曰临难苟免可乎贼至尚当力击不胜
有死而已奈何弃去初昭州积缗钱巨万献卿尽用
平籴至积□数万及是太兵至赖以馈军
循吏传崔立为果州团练推官役兵辇官物道险乃
率众钱佣舟载归知州姜从革论如率敛法当斩三
人立曰此非私己罪杖尔从革初不听卒论奏诏如
立议真宗记之特改大理寺丞
袁抗传抗荐补桂州司法参军抚水蛮寇融州转运
使俞献可檄抗权融州推官督兵粮与谋军事蛮治
舟且至抗即杨梅石门两隘建水栅二据其冲贼不
得入后因置戍不废
陈从易传从易再调彭州军事推官王均盗据成都
连陷绵汉诸郡彭人谋杀兵马都监以应之时从易
摄州事斩其首谋者召余党晓以祸福贳之众皆呼
悦乃率厉将吏修严守械戒其家僮积薪舍后曰吾
力不足以守当死于此贼闻其有备不敢入境贼平
安抚使王钦若以状闻召为秘省著作佐郎
渑水燕谈录大中祥符中有刘偁者久困铨调为陕
州司法参军廉慎至贫及罢官先听为归计卖所乘
马□装跨驴以归魏野以诗赠行云谁似甘棠刘法
掾来时乘马去骑驴未几真宗祀汾阴过陕诏征野
赴行在野不奉诏上遣中使就野家索其所著得赠
偁诗上叹赏久之语宰臣曰小官中有廉贫如此者
使召之偁方为江南幕吏至以为京官知青州博兴
县后有差除上曰得如刘偁者可矣未数年亟迁主
客郎中司户部郎官
宋史唐肃传肃徙泰州司理参军有商人寓逆旅而
同宿者杀人亡去商人夜闻人声往视之血沾商人
衣为捕吏所执州趣狱具肃探知其冤持之后数日
得杀人者
方偕传偕为温州军推官岁饥民欲隶军就廪食州
不敢擅募偕乃诣提点刑狱吕夷简曰民迫流亡不
早募之将聚为盗矣夷简从之籍为军者七千人
胡顺之传顺之为青州从事高丽入贡中贵人挟以
为重使州官旅拜于郊顺之曰青大镇也在唐押新
罗渤海奈何卑屈如此独不拜大姓麻士瑶阴结贵
侍匿兵械服用拟尚方亲党仆使甚多州县被陵蔑
莫敢发其奸会士瑶杀兄子温裕其母诉于州众相
视曰孰敢往捕者顺之持檄径去尽得其党有诏鞫
问士瑶论死其子弟坐流放者百余人
姚仲孙传仲孙补许州司理参军民妇马氏夫被杀
指里胥尝有求而其夫不应以为里胥杀之官捕系
辞服仲孙疑其枉知州王嗣宗曰若敢以身任之耶
仲孙曰幸勿遽决冀得徐辨后两月果得杀人者
鲜于侁传侁为江陵右司理参军庆历中天下旱诏
求言侁推灾变所由兴又条当世之失有四其语剀
切唐介与同乡里称其名于上官交章论荐侁盛言
左参军李景阳枝江令高汝士之美乞移与之介益
以为贤
归田录张尧封者南京进士也累举不第家甚贫有
善相者谓曰视子之相不过一幕职然君骨贵必享
王封人初莫晓其旨其后尧封举进士及第终于幕
职尧封温成皇后父也后既贵尧封累赠太师中书
令兼尚书令封清河郡王由是始悟相者之言
挥麈余话丁晋公自海外徙宅光州临终以一巨箧
寄郡帑中上题云候五十五年有姓丁人来此作通
判可分付开之至是岁有姓丁者来贰郡政即晋公
之孙
宋史何执中传执中调台亳二州判官亳数易守政
不治曾巩至颇欲振起之顾诸僚无可仗信者执中
一见合意事无纤巨悉委以剸决有妖狱久不竟株
连寖多执中讯诸囚听其相与语谓牛羊之角皆曰
股扣其故闭不肯言而相视色变执中曰是必为师
张角讳耳即叩头引伏蒋之奇使淮甸号强明官吏
望风震慑见执中喜曰一州六邑赖有君尔
苏轼传轼通判杭州高丽入贡使者发币于官吏书
称甲子轼却之曰高丽于本朝称臣而不禀正朔吾
安敢受使者易书称熙宁然后受之
杨汲传汲调赵州司法参军州民曹浔者兄遇之不
善兄子亦加侮焉浔持刀逐兄子兄挟之以走浔曰
兄勿避自为侄尔既就吏兄子云叔欲绐吾父止而
杀之吏当浔谋杀兄汲曰浔呼兄使勿避何谓谋若
以意为狱民无所措手足矣州用其言谳上浔得不
死
张亢传亢兄奎历并秀州推官监衢州酒徐生者殴
人至死系婺州狱再问辄言冤转运使命奎复治奎
视囚籍印窾伪深探之乃狱吏窜易卒释徐生抵吏
罪众惊伏
贾易传易调常州司法参军自以儒者不闲法令岁
议狱唯求合于人情曰人情所在法亦在焉讫去郡
中称平
墨客挥犀卢秉侍郎尝为江南小郡司户参军于传
舍中题诗云青衫白发病参军旋粜黄粮换酒□但
得有钱留客醉也胜骑马傍人门王荆公过而见之
尤极称赏俄荐于朝数年间遂超显仕
宋史刘安世传安世调洺州司法参军司户以贪闻
转运使吴守礼将按之问于安世安世云无之守礼
为止然安世心常不自安曰司户实贪而吾不以诚
对吾其违司马公教乎后读扬雄法言君子避碍则
通诸理意乃释
张叔夜传叔夜以荫为兰州录事参军州本汉金城
郡地最极边恃河为固每岁河冰合必严兵以备士
不释甲者累月叔夜曰此非计也不求要地守之而
使敌迫河则吾既殆矣有地曰大都者介五路间羌
人入寇必先至彼点集然后议所向每一至则五路
皆竦叔夜按其形势画攻取之策讫得之建为西安
州自是兰无羌患
陶节夫传节夫为广州录事参军杨元寇暴山谷间
捕系狱屡越以逸且不承为盗既累年节夫诘以数
语元即吐服将适市与诸囚诀曰陶公长者虽死可
无憾
萧振传振调婺州兵曹兼功曹时振妇翁许景衡以
给事中召振祝之曰公至朝幸勿见荐景衡询其故
振曰今执政多私其亲愿为时革弊景衡然之时盗
贼所在猖獗婺卒扬言欲叛以应贼官吏震恐振选
诸邑士兵强勇者几千人日习武以备蓄异谋者稍
惧有一兵官素得军士心守疑而罢之群卒数百人
被甲挺刃斩仪门入振闻即往群卒皆罗拜呼曰某
等屈抑愿兵曹理之振使之言厉色叱曰细事耳车
驾南巡大兵咫尺汝速死耶可急释械当为汝言众
拜谢而去郡守由是益相信事悉与谋
吴表臣传表臣擢通州司理陈瓘谪居郡中一见而
器之盛章者朱□党也尝市婢有武臣强取之章诬
以罪系狱表臣方鞫之郡将曰知有盛待制乎表臣
佯若不知者卒直其事
张阐传阐调严州兵曹掾兼治右狱时方腊作乱阐
倡守御计有义士请身督战既战稍却州将怒付阐
治将杀之阐力争曰是士以义请战官军却势不得
独前非首奔者杀之何罪州将意解士得免李回帅
江西席益帅河南皆辟置幕下群盗据洞庭官军多
西北人不闲水战阐建策造战舰以大舰为营小舰
出战乘水涸直捣贼巢贼势以衰诸司交荐改秩吏
部
石公弼传公弼调卫州司法参军淇水监牧马逸食
人稻为田主所伤圉者讼至密郡守韩宗哲欲坐以
重辟公弼谓此人无罪宗哲曰人伤官马奈何无罪
公弼曰禽兽食人食主者安得不御御之岂能无伤
使上林虎豹出而食人可无杀乎今但当惩圉者民
不可罪宗哲委以属吏既而使者来虑囚如公弼议
获嘉民甲与乙斗伤指病小愈复与丙斗病指流血
死郡吏具狱两人以他物伤人当死公弼以为疑驳
而鞫之乃甲指血流伤因自中风死非由击伤也两
人皆得免章惇求太学官或荐公弼使往见谢曰丞
相素侮人见者伺意苟容所不忍也
洪皓传皓宣和中为秀州司录大水民多失业皓白
郡守以拯荒自任发廪损直以粜民坌集皓恐其纷
竞乃别以青白帜涅其手以识之令严而惠遍浙东
纲米过城下皓白守邀留之守不可皓曰愿以一身
易十万人命人感之切骨号洪佛子其后秀军叛纵
掠郡民无一得脱惟过皓门曰此洪佛子家也不敢
犯
黄祖舜传祖舜通判泉州将行言抱道怀德之士不
应书干禄老于韦布乞自科举后有学行修明孝友
纯笃者县荐之州州延之庠序以表率多士其卓行
尤异者州以名闻是亦乡举里选之意下其奏礼部
谢谔传谔为吉州录事参军岁大祲饥民万余求廪
官吏罔措谔植五色旗分部给粜顷刻而定
张卲传卲建炎元年为衢州司刑曹事会诏求直言
卲上疏曰有中原之形势有东南之形势今纵未能
遽争中原宜进都金陵因江淮蜀汉闽广之资以图
恢复不应退自削弱三年金人南侵诏求可至军前
者卲慨然请行
李祥传祥调濠州录事参军安丰守臣冒占民田讼
屡攻而不决监司委祥卒归之民
李孟傅传孟傅为楚州司户参军单车赴官公退闭
户读易郡守部使者不敢待以属吏徐积墓在境内
芜没既久加葺之修复陈公塘有灌溉之利
崔与之传与之授浔州司法参军常平仓久弗葺虑
雨坏米撒居廨瓦覆之郡守欲移兑常平之积坚不
可守敬服更荐之
李韶传韶父文饶为台州司理参军每谓人曰吾司
臬多阴德后有兴者韶五岁能赋梅花嘉定四年与
其兄同登进士
赵希錧传希錧调汀州司户峒寇李元砺方起汀人
震惧郡会僚佐议守城希錧下坐无一语守异之曰
不言得无有所见乎希錧曰守城非策也距城三十
里有关曰古城若悉精锐以扼其冲贼不足虑矣守
以付希錧人为危之希錧至关审形明间申令谨候
分画粗定贼已遣谍窥关希錧得谍诘之纵其举火
相示而羸师以误之夜半贼数百衔枚突至希錧严
兵以待贼且至始命矢石俱下贼无一免余党闻风
而遁希錧引还老稚罗拜相属希錧由他道以避之
事闻诏升州推官
董槐传槐为广德军录事参军民有诬富人李桷私
铸兵结豪杰以应李全者郡捕系之狱槐察其枉以
白守守曰为反者解说族矣槐曰吏明知狱有枉而
挤诸死地以傅于法顾法岂谓诸被告者无论枉不
枉皆可杀乎不听顷之守以忧去槐摄通判州事叹
曰桷诚枉今不为出之生无由矣乃为翻其辞明其
不反书上卒脱桷狱
洪天锡传天锡授广州司法长史盛气待僚属天锡
□正为多丁内艰免丧调湖州司理势家夺民田天
锡言于守还之
刘应龙传应龙授饶州录事参军有毛隆者务剽掠
杀人州民被盗遥呼盗曰汝毛隆也盗亦曰我毛隆
也既讼于官捕隆置狱应龙曰盗诚毛隆其肯自谓
因言于州州不可乃委他官隆诬伏抵死未几盗败
应龙由是著名
李之才传之才调孟州司法参军时范雍守孟亦莫
之知也雍初自洛建节守延安送者皆出境外之才
独别近郊或病之谢曰故事也顷之雍谪安陆之才
沿檄见之洛阳前日远送之人无一来者雍始恨知
之之晚
刘子荐传子荐调抚州司录有诉王应亨殴死荷担
黄九者狱成矣子荐阅受书疑而驳之俄烈风迅雷
辟狱户裂吏楔杀人者实孔目冯汝能非应亨也狱
遂白得免死者八人事闻颁谕天下之为理官者
金史赵元传天会间元同知蓟州事有贼杀人横道
官吏圜视莫知所为路人耕夫聚观甚众元指田中
释耒而来者曰此贼也叱左右缚之遂伏僚吏问其
故元曰偶得于眉睫间耳
杨伯雄传伯雄调韩州军事判官有二盗诈称贾贩
逆旅主人见欺至州署陈诉实欲劫取伯雄伯雄心
觉其诈执而诘之并获其党十余人一郡骇服
胡砺传砺举进士第一改同知深州军州事管五县
例置弓手百余少者犹六七十人岁民钱五千余万
为顾直其人皆市井无赖以迹盗为名所至扰民砺
知其弊悉罢去继而有飞语曰某日贼发将杀通守
或请为备砺曰盗所利者财耳吾贫如此何备为是
夕令公署撤关竟亦无事
张翰传翰大定二十八年进士调隰州军事判官有
诬昆弟三人为劫者翰微行廉得其状白于州释之
赵鉴传鉴调庐州司理参军是时江淮方用兵鉴弃
官还乡里
张彀传彀大定二十八年进士调宁陵县主簿改泰
定军节度判官率儒士行乡饮酒礼改同州观察判
官是时出兵备边州征箭十万限以雕雁羽为之其
价翔跃不可得彀曰矢去物也何羽不可节度使曰
当须省报彀曰州距京师二千里如民急何万一有
责下官身任其咎一日之间价减数倍尚书省竟如
所请
张特立传特立泰和中调宣德州司候郡多皇族巨
室特立律之以法阖境肃然
冯璧传璧承安四年调鄜州录事明年伐蜀行部檄
充军前检察帅府以书檄委之章宗欲招降吴曦诏
先以文告晓之然后用兵蜀人守散关不下金兵杀
获甚众璧言彼军拒守而并祸其民无乃与诏旨相
戾乎主帅憾之以璧招两当溃卒璧即日率凤州已
降官属淡刚李果偕行道逢军士所得子女金帛牛
马皆夺付刚使归其家军士则以违制决遣之比到
两当军民三万余众鼓舞迎劳璧以朝旨慰遣之及
还主帅嘉其能奏迁一官
辍耕录孔某者皇庆癸丑间为江浙省掾史身躯短
小仅与堂上公案相等凡呈署牍文必用低凳阁足
令高脱欢丞相以其先圣子孙而且才学优长甚礼
遇之时有诏许文正公从祀夫子庙庭公之子参知
政事恶孔风度不雅因小过叱之退丞相曰他祖公
容得参政父亲坐参政反不容他一个子孙立耶许
大惭
元史虞盘传盘延佑五年第进士授湘乡州判官有
巫至州称神降告其人曰某方火即火又曰明日某
方火民以火告者盘皆赴救至达昼夜告者数十寝
食尽废县长吏以下皆迎至家厚礼之又曰将有大
水且兵至州大家皆尽室逃盘得劫火卒一人讯之
尽得巫党所为坐捕盗司召巫至鞫之无敢施鞭棰
者盘谓卒曰此将为大乱安有神乎急治之尽得党
与数十人罗络内外果将为变者同僚皆不敢出视
曰君自为之盘乃断巫并其党如法一时吏民始服
儒者为政若此
归旸传旸登至顺元年进士第授同知颍州事鉏奸
击强人不敢以年少易之至元五年十一月杞县人
范孟谋不轨诈为诏使至河南省中杀平章左丞廉
访使召官属及去位者署而用之使旸北守黄河口
旸力拒不从贼怒系于狱众叵测所为旸无惧色已
而贼败污贼者皆获罪旸独免旸自此名誉赫然
献征录洪武初卢熙以荐授睢州同知适御史衔命
搜访旧军籍见民充之睢近千人檄熙拘送熙召民
自实得常隶尺籍者数人畀之御史怒械系曹吏必
欲尽得不然以格诏论同僚议发民应之熙曰吾守
民吏也民散吾谁与处乃自诣御史曰州已无籍军
今民且散走独有同知在耳请以充役御史怒斥去
坚立不动竟不能夺乃罢
郑华初授行人建文中诖误谪东平州吏目靖难兵
起谓其妻曰吾义必死奈亲老汝少何妻泣对曰君
能为国妾独不能为君乎华乃携其家托其友驰还
州时州长贰尽弃城走华独率吏民死守力疾战不
屈死之
施雨谪濮州州同州事悉归长吏日进校士谭经术
锐意兴古文翁之化岁丁酉山东当试士巡抚檄与
试事所甄拔尽齐鲁材隽世宗幸承天道东昌濮州
长吏郊迎留雨视事供馈旁午料理悉当阉校需索
坚拒不为动民德之东兖间语曰施濮州逡巡若书
生今遇事强干乃尔耶

　幕属部杂录
颜氏家训或问曰何故名治狱参军为长流乎答曰
帝王世纪云帝少昊崩其神降于长流之山于祀主
秋按周礼秋官司寇主刑罚长流之职汉魏捕贼掾
耳晋宋以来始为参军上属司寇故取秋帝所居为
嘉名焉
通典两汉有功曹史主选署功劳历代皆同至隋改
曰司功书佐唐改曰司功参军所掌非前代之职矣
白帖州主簿郡督邮并今录事参军又云纠司纠职
谓以纠察为职也
韦昭辩释名主簿主诸簿书簿普也普关诸事
曹群也功曹吏所群聚也
遁斋闲览杜甫赠适诗云脱身簿尉中始免捶楚辞
韩愈赠张工曹诗云判司卑官不堪说未免捶楚尘
埃间杜牧寄小侄阿宜诗云参军与县尉尘土惊劻
勷一语不中治鞭棰身满疮以此明唐之参军簿尉
有过即受笞杖之刑犹今之吏胥也
二老堂诗话杜子美为剑南参谋遣闷呈严郑公诗
云束缚酬知己蹉跎效小忠又云晓入朱扉启昏归
画角终不成寻别业未敢息微躬韩退之为武宁节
度使推官上张仆射书云使院故事晨入夜归非有
疾病事故辄不许出抑而行之必发狂疾乃知唐制
藩镇之属皆晨入昏归亦自少暇如牛僧孺待杜牧
之固不以常礼也
燕翼贻谋录太祖皇帝收藩镇之权虽大藩府不敢
臣属其下使之拜伏于庭而为小官者亦渐有陵慢
其上之意咸平五年五月知开封府寇准极陈其不
可乃诏开封府左右军巡使京官知司录诸曹参军
知畿县见知府并庭参设拜自后诸州选人并拜于
庭故老泉上书亦尝言之不知此礼废于何时
鼠璞庾杲之为王俭卫将军长史萧与俭书曰盛
府元僚实难其选庾景行泛绿水依芙蓉何其丽也
今台郡幕客多用红莲故事始此按齐卫将军实预
朝政犹汉三公开府岂泛常僚属可比用之枢宰掾
则其类也不然则用于诸戎之干官却无害
墨庄漫录松陵唱和皮日休新秋即事云酒坊吏到
常先见鹤俸符来每探支注云吴都有鹤料案殊未
详鹤俸之说曾文彦和博学之士也知滁州有次韵
赵仲美表弟西斋自遣诗云谪守凄凉卧郡斋夫君
失意偶同来海边故国渺何许城上新楼空几回宁
羡一囊供鹤料会看千里跃龙媒清吟未免萦机虑
只恐飞鸥便见猜注云唐幕府官俸谓之鹤料今岁
敕头所得止此仲美省试下故云彦和用事必有所
据当更考之又宋宣献有送黄秘丞倅苏台云鹤料
署文移鮆场收赋算此宣献用皮日休所云吴郡事
也
日知录古文苑注王延寿桐柏庙碑人名谓掾属皆
郡人可考汉世用人之法今考之汉碑皆然不独此
庙盖其时惟守相命于朝廷而自曹掾以下无非本
郡之人故能知一方之人情而为之兴利除害其辟
用之者即出于守相而不似后代之官一命以上皆
由于吏部故广汉太守陈宠入为大司农和帝问在
郡何以为理宠顿首谢曰臣任功曹王涣以简贤选
能主簿镡显拾遗补阙臣奉宣诏书而已帝乃大悦
至于汝南太守宗资任功曹范滂南阳太守成□委
功曹岑晊并谣达京师名标史传而鲍宣为豫州牧
郭钦奏其举错烦苛代二千石署吏是知署吏乃二
千石之职州牧代之尚为烦苛今以天子而代之宜
乎事烦而日不给又其变也铨注之法改为掣签而
吏治因之大坏矣
京房传房为魏郡太守自请得除用他郡人因此知
汉时掾属无不用本郡人者房之此请乃是破格杜
氏通典言汉县有丞尉及诸曹掾多以本郡人为之
三辅县则兼用他郡及隋氏革选尽用他郡人
唐高宗时魏元同为吏部侍郎上疏言臣闻傅说曰
明王奉若天道建邦设都树后王君公承以大夫师
长不惟逸豫惟以理人昔之邦国今之州县土有常
君人有定主自求臣佐各选英贤其大臣乃命于王
朝耳秦并天下罢侯置守汉氏因之有沿有革诸侯
得自置吏四百石以下其傅相大官则汉为置之州
郡掾史督邮从事悉任之于牧守爰自魏晋始归吏
部递相祖袭以迄于今用刀笔以量才按簿书而察
行法令之弊其来已久盖君子重因循而惮改作有
不得已者亦当运独见之明定卓然之议如今选司
所行者非上皇之令典乃近代之权道所宜迁革实
为至要何以言之夫丈尺之量所及者盖短锺庾之
器所积者宁多况天下之大士人之众而可委之数
人之手乎假使平如权衡明如水镜力有所极照有
所穷絟综既多紊失斯广又以比居此任时有非人
岂直愧彼清通亦将竭其庸妄情故既行何所不至
赃私一起以及万端至乃为人择官为身择利顾亲
疏而举笔看势要而措情加以厚貌深衷险如溪壑
择言观行犹惧不周今能百行九能祈之于一面具
僚庶品专断于一司其亦难矣天祚大圣比屋可封
咸以为有道耻贱得时无怠诸色入流岁以千计群
司列位无复增多官有常员人无定限选集之始雾
积云屯擢叙于终十不收一淄渑杂混玉石难分用
舍去留得失相半抚即事之为弊知及后之滋失夏
殷以前制度多阙周监二代焕乎可观诸侯之臣不
皆命于天子王朝庶官亦不专于一职故穆王以伯
冏为太仆正命之曰慎简乃僚无以巧言令色便辟
侧媚其惟吉士此则令其自择下吏之文也太仆正
中大夫耳尚以僚属委之则三公九卿亦必然矣周
礼太宰内史并掌爵禄废置司徒司马别掌兴贤诏
事当是分任于群司而统之以数职各自求其小者
而王命其大者焉夫委任责成君之体也所委者当
则所用者精裴子野有言曰官人之难先王言之尚
矣居家视其孝友乡党服其诚信出入观其志义忧
欢取其智谋烦之以事以观其能临之以利以观其
廉周礼始于学校论之州里告诸六事而后贡之王
庭其在汉家尚犹然矣州郡积其功能然后为五府
所辟五府举其掾属而升干朝三公参得除署尚书
奏之天子一人之身所关者众一士之进其谋也详
故官得其人鲜有败事魏晋反是所失弘多子野所
论盖区区之宋朝耳犹谓不胜其弊而况于当今乎
臣窃见制书每令三品五品荐士下至九品亦令举
人此圣朝侧席旁求之意也而褒贬未明莫慎所举
且惟贤知贤圣人笃论身且滥进鉴岂知人今欲务
得实才兼宜择其举主流清以源洁影端由表正不
详举主之行能而责举人之庸滥不可得已汉书云
张耳陈余之宾客厮役皆天下俊杰彼之蕞尔犹能
若斯况以神皇之圣明国家之德业而不建久长之
策为无穷之基尽得贤取士之术而但顾望魏晋之
遗风留意周隋之敝事臣窃惑之伏愿稍回圣虑特
采刍言略依周汉之规以分吏部之选即望所用精
详鲜于差失疏奏不纳
元宗时张九龄为左拾遗上言夫吏部尚书侍郎以
贤而授者也虽知人之难岂不能拔十得五今胶以
格条据资配职无得贤之实若刺史县令必得其人
于管内岁当选者使考才行可入流品然后送台又
加择焉以所用多寡为州县殿最则州县慎所举可
官之才多吏部因其成无今日之繁矣

　幕属部外编
南康记卢□广州人任州为治中少学仙术身能奋
飞每夕辄凌虚归家晓则还州尝元会至晓不能随
从参预朝列化为白鹤至阁前回翔欲下威仪以
扫之得双履□乃惊还就列