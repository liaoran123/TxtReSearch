
　监司部汇考
　　宋
英宗治平四年正月神宗即位十月考监司课绩
按宋史神宗本纪治平四年正月神宗即位冬十月
己酉以右谏议大夫权御史中丞滕甫考诸路监司
课绩
神宗元丰三年夏四月乙卯令御史分案诸路监司
按宋史神宗本纪云云
元丰八年三月哲宗即位夏四月丁丑诏遵先帝制
遣官察举诸路监司之法
按宋史哲宗本纪云云
哲宗元佑元年二月丁卯诏左右侍从各举堪任监
司者二人举非其人有罚
按宋史哲宗本纪云云
绍圣三年二月丙戌诏遣郎官御史按察监司职事
按宋史哲宗本纪云云
元符元年八月庚辰诏诸路监司并取旨召对
按宋史哲宗本纪云云
徽宗崇宁元年秋七月丙戌诏监司以三年成任
按宋史徽宗本纪云云
崇宁四年春正月壬辰诏察诸路监司贪虐者论其
罪
按宋史徽宗本纪云云
崇宁五年立监司互察法
按宋史徽宗本纪崇宁五年六月癸亥立诸路监司
互察法庇匿不举者罪之仍令御史台纠劾
重和元年三月丙戌诏监司郡守自今须满三年乃
得代仍毋得通理
按宋史徽宗本纪云云
宣和四年十二月乙未诏监司未经陛对毋得之任
按宋史徽宗本纪云云
高宗建炎四年诏侍从官各举可充监司者一二人
按宋史高宗本纪云云
绍兴元年春正月壬子诏不历县令者勿除监司
按宋史高宗本纪云云
绍兴五年诏侍从等举监司守令
按宋史高宗本纪绍兴五年三月诏在内馆职在外
侍从官各举所知充监司守令
绍兴七年秋七月戊辰诏侍从各举可任监司者一
二人
按宋史高宗本纪云云
绍兴二十六年诏选择监司
按宋史高宗本纪绍兴二十六年春正月乙丑诏选
择监司须七品以上清望官或经朝擢及治郡着绩
者
绍兴二十八年诏公举监司及监司选用法
按宋史高宗本纪绍兴二十八年春正月甲申命台
谏侍从三人以上公举监司治状三月戊寅诏自今
用人选帅臣监司曾任郎官已上者为侍从监司郡
守有政绩者为卿监郎官二年乃迁卿监郎官未历
监司者更迭补外
绍兴三十二年五月孝宗受禅冬十月丙寅诏朝臣
举堪监司郡守者
按宋史孝宗本纪云云
孝宗淳熙五年十一月庚辰复监司互察法
按宋史孝宗本纪云云
淳熙六年八月庚寅罢诸路监司便宜行事
按宋史孝宗本纪云云
宁宗开禧二年三月丁酉诏诸路监司岁十一月按
部理囚如五月之制
按宋史宁宗本纪云云
嘉定二年诏侍从台谏各举监司治行政绩
按宋史宁宗本纪嘉定二年春正月诏侍从两省台
谏举监司治行尤异者二三人五月庚子诏侍从两
省台谏各举监司有政绩才望者二人
嘉定六年闰月戊辰诏御史台置考课监司簿
按宋史宁宗本纪云云
嘉定九年三月丁丑诏侍从台谏两省举堪监司者
各二人
按宋史宁宗本纪云云
理宗景定二年诏监司以殿最定赏罚
按宋史理宗本纪景定二年春正月癸亥诏监司率
半岁具劾去赃吏之数来上视多寡为殿最行赏罚
守臣劾监司所不及以一岁为殿最定赏罚本路州
无所劾而台谏论列则监司守臣皆以殿定罚有治
状廉声者摭实以闻
　　元
世祖至元十五年增设江南等处三道
按元史世祖本纪至元十五年秋七月甲申增设江
南湖北道岭南广西道福建广东道
至元十六年以各道按察事繁增副使佥事各一
按元史世祖本纪至元十六年五月丙辰以各道按
察司地广事繁并劝农官入按察司增副使佥事各
一员兼职劝农水利事
至元二十七年增按察司佥事总劝农事
按元史世祖本纪至元二十七年三月庚申罢各道
劝农营田司增提刑按察司佥事二员总劝农事
至元二十八年每道设官八员分临所部岁终考其
成效
按元史世祖本纪至元二十八年二月丙戌诏改提
刑按察司为肃政廉访司每道仍设官八员除二使
留司以总制一道余六人分临所部如民事钱谷官
吏奸弊一切委之俟岁终省台遣官考其功效
至元三十年增海北海南道后遂定为二十二道
按元史世祖本纪至元三十年冬十月丁巳立海北
海南道肃政廉访司治雷州　按百官志肃政廉访
司国初立提刑按察司四道曰山东东西道曰河东
陕西道曰山北东西道曰河北河南道至元六年以
提刑按察司兼劝农事八年置河东山西道陕西四
川道十二年分置燕南河北道十三年以省并衙门
罢按察司十四年复置增立八道曰江北淮东道曰
淮西江北道曰山南江北道曰浙东海右道曰江南
浙西道曰江东建康道曰江西湖东道曰岭北湖南
道十五年复增三道曰江南湖北道曰岭南广西道
曰福建广东道十九年增西蜀四川道二十年增海
北广东道改福建广东道曰福建闽海道以云南七
路置云南道以女直之地置海西辽东道二十三年
以淮东淮西山南三道拨隶内台二十四年增河西
陇右道是年罢云南道二十五年罢海西辽东道二
十七年以云南按察司所治立云南行御史台二十
八年改按察司曰肃政廉访司大德元年徙云南行
台于陕西复立云南道三十年增海北海南道其后
遂定为二十二道每道廉访使二员正三品副使二
员正四品佥事四员两广海南止二员正五品经历
一员从七品知事一员正八品照磨兼管勾一员正
九品书吏十六人译史通事各一人奏差五人典吏
二人
内道八隶御史台
山东东西道济南路置司
河东山西道冀宁路置司
燕南河北道真定路置司
江北河南道汴梁路置司
山南江北道中兴路置司
淮西江北道庐州路置司
江北淮东道扬州路置司
山北辽东道大宁路置司
江南十道隶江南行台
江东建康道宁国路置司
江西湖东道龙兴路置司
江南浙西道杭州路置司
浙东海右道婺州路置司
江南湖北道武昌路置司
岭北湖南道天临路置司
岭南广西道静江府置司
海北广东道广州路置司
海北海南道雷州路置司
福建闽海道福州路置司
陕西四道隶陕西行台
陕西汉中道凤翔府置司
河西陇北道甘州路置司
西蜀四川道成都路置司
云南诸路道中庆路置司
仁宗延佑二年五月朔改给各道廉访司银印复立
陕西诸道
按元史仁宗本纪云云
　　明
明制布政司设参政参议按察司设副使佥事因地
添革
按明会典外官布政司左右参政
　旧各一员后因事添革不一今浙江江西福建湖
　广广东广西四川河南山西陕西云南贵州左参
　政各一员山东左参政二员福建广东广西四川
　陕西山东云南右参政各一员浙江江西湖广河
　南山西右参政各二员贵州无
左右参议
　旧各一员后因事添革不一今浙江福建湖广广
　西四川河南山东山西云南贵州左参议各一员
　江西广东陕西左参议各二员浙江江西福建广
　东广西云南右参议各一员四川山东山西贵州
　右参议各二员陕西湖广右参议四员河南无
　以上参政参议临时照资叙互用无定衔
按察司副使
　旧各二员后添设兵备海道等项副使员数不一
　今福建三员贵州四员广西五员广东浙江江西
　河南各六员四川七员湖广云南各八员山西十
　员山东十三员陕西十六员
佥事
　员数不一今广西贵州各二员江西陕西云南各
　三员浙江广东各四员福建河南山东山西各五
　员湖广四川各六员
　以上副使佥事临时照资叙互用无定衔
洪武　年各省立副使佥事或以他官兼之
按明会典国初兵事专任武臣后常以文臣监督文
臣重者曰总督次曰巡抚总督旧称军门而巡抚近
皆赞理军务或提督详载都察院其按察司官整饬
兵备者或副使或佥事或以他官兼副使佥事沿海
者称海防道兼分巡者称分巡道兼管粮者称兵粮
道今具载之而仍以所辖督抚领其首总督蓟辽保
定等处军务兼理粮饷一员
蓟州兵备一员管理喜蜂口马兰谷松棚谷太平寨
四路监督副参等官分管蓟州遵化丰润玉田四州
县蓟州镇朔遵化营州右东胜右忠义中兴州前开
平中屯兴州左屯九卫宽河一所兵马钱粮兼屯田
昌平兵备一员管理黄花镇居庸关横岭城三路监
督副参等官分管昌平州怀柔县顺义县长陵等九
陵卫及延庆营州左屯二卫奠靖镇边渤海白洋四
所兵马钱粮兼屯田
永平兵备一员管理燕河营台头营石门寨山海关
四路监督副参等官分管永平府滦州卢龙迁安抚
宁昌黎乐亭五县抚宁永平卢龙山海东胜左兴州
右六卫兵马钱粮兼屯田
密云兵备一员管领石塘岭古北口曹家寨墙子岭
四路监督副参等官分管通州密云三河宝坻平谷
五州县密云中后卫通州左右卫神武中卫定边卫
兴州后卫营州后屯前屯中屯卫梁城守御千户所
兵马钱粮兼屯田
霸州兵备一员管理霸州香河二州县并营州屯卫
及西山澜河一带兵马钱粮兼屯田河道
天津兵备一员专在天津沧州二处来往所管自天
津起德州止并河间沧州军卫有司兵马钱粮兼屯
田河道
紫荆兵备一员驻札易州管理紫荆关并该关所辖
隘口东起沿河口总西至白石口总止及保定一府
所属二十州县保定五卫茂山卫并山西广昌灵丘
等州县军卫有司仍听保定巡抚制节于山西都御
史一体呈请施行
井陉兵备一员驻札井陉管理倒马龙泉故关并各
关隘口东起插箭岭总西至石榴觜等口及真定府
所属三十二州县与真神定三卫平定守御千户所
并平西平定州乐平五台繁峙等县兼马政驿传
大名兵备一员管理顺德所辖边隘北起锦绣堂等
口南至数道岩等口并顺广二府各九县大名府所
属十一州县顺德守御百户所兼制山东河南直隶
邻境州县卫所操练防盗马政等项兼驿传
宁前兵备一员春夏驻札宁远秋冬驻札前屯东至
宁远塔山所西至前屯中前所抵关所辖宁前二卫
城堡驿所共三十二处兼管屯田马政
分巡辽海东宁道一员带管广宁锦义等处兵备春
夏驻札锦州秋冬驻札义州东至广宁镇武并西兴
西平西宁平洋等堡西至锦州杏山驿所辖广宁等
九卫城堡驿所三十五处兼管屯田马政
分守辽海东宁道一员带管辽阳沈阳抚顺蒲河宽
奠各城堡边备兼管屯田马政
苑马寺卿兼金复海盖兵备一员照旧管理马政夏
秋驻札盖州冬春驻札海州整饬四卫并东昌东胜
耀州连邦谷等堡
分巡口北道一员管理北中二路驻札马营赤城等
城兼管屯田马政
分守口北道一员驻札宣府镇城兼理兵备怀隆兵
备一员驻札怀来整饬南山等处分理北东二路嘉
靖四十五年除去北路万历八年革十一年复设
分巡冀北道一员管理北东北西二路并浑源聚乐
高山等二十三城堡驻札大同镇城兼屯牧
阳和兵备一员整饬沿边地方兵备专听军门委用
管天城阳和二卫并东路新平二路一十三城堡兼
屯牧
分守冀北道一员驻札朔州城防秋移驻平卤城管
理平卤等城堡边备兼原管怀德等州县兼屯牧
左卫兵备一员驻札大同左卫城经理左右云玉威
远五卫万历八年革十一年复设
分巡冀宁道兼分备一员管辖永宁州宁乡临县并
静乐太源清源交城文水五县兼管太源参将营兵
马钱粮
雁平兵备一员驻札代州管广武石楼平刑等处兵
备管辖代州繁峙五台崞县四州县兼屯田
岢岚兵备一员驻札偏头关管辖岢岚等五州县分
管偏老岢岚河曲等处兵备西路参将老营游击地
方兵马兼屯田
分巡河东道兼兵备一员并管隰州西接陕西关隘
地方
潞安兵备一员带管冀南道分巡
行太仆寺卿兼宁武兵备一员不妨马政兼理屯田
驻札宁武关分管八角神池宁武三守备中路参将
地方兵马
靖边兵备一员驻札定边营东至延绥西路旧安边
起西至宁夏萌城各营堡仓场边务俱听经理及大
盐池盐法兼分巡屯田
神木兵备一员管理榆林东路兼分巡建安高家柏
林大柏油永兴镇等城堡并葭州宣府谷吴堡四州
县
榆林兵备一员管理榆林中路兼分巡双山常乐镇
城保宁向水波罗等堡并榆林二卫绥德米脂清涧
三州县并清平威武怀远三堡边墙
分守河西道一员驻札庆阳分理延庆二府所属州
县兼管督修就近所属城堡分管庆阳卫并环县千
户所各屯田驿递
宁夏管粮道一员驻札镇城管理粮储带管本镇东
路宁夏后卫等一十二城堡及小盐池盐法兼理屯
田
兵粮道行太仆寺少卿兼佥事一员不妨原务兼理
花马池后卫灵州兴武韦州一卫三所东中二路城
堡仓场驿递兵政粮储屯田水利盐法并经理清水
营互市
固原静宁隆德镇原等处兵备一员兼屯田驿递
洮岷兵备一员分管洮岷二卫并西固阶文三千户
所兼管漳城二县兼分巡屯粮驿递
延安兵备一员兼管分巡专在鄜州驻札及督修延
庆所属城堡兼屯田
临巩兵备一员专管临洮府属五州县甘兰临河西
卫仓场驿递屯粮
巩昌兵备一员整饬巩昌府等处抚安兵备兼分巡
陇右道巡禁茶马带理屯粮分督巩昌府卫所并秦
徽二州及清礼等十县
靖卤兵粮道一员修举马政兼理兵粮分管安定会
宁二县并永安等九堡卫所屯寨专管靖卤屯田
甘肃兵备一员专在肃州地方抚治番夷整饬兵备
并肃镇二卫钱粮兼屯田
西宁兵备一员抚治西宁番夷兼管西宁等卫所并
西宁卫所属仓场
庄浪兵备一员改设行太仆寺少卿兼按察司职□
整饬庄浪兵备
西安兵备一员整饬西安等处卫所兵备分守关内
道带管粮斛驿传盐法水利
泾邠兵备一员驻札邠州分管关内道专管西安府
等二十七州县整饬兵备管辖宁州等州县及平庆
二卫牧地军民粮草
商洛兵备一员驻札商州兼管商州洛南商南山阳
镇原等处兵备兼屯田驿递
潼关兵备一员专管潼关卫班军分管河南阌乡灵
宝二县陕西同州九州县山西蒲州并守御千户所
汉羌兵备一员驻札汉中兼抚民及分巡关南道事
务分管汉中府属南郑等州县并汉中卫宁羌卫沔
县千户所驿递粮草
徽宁池太安庆广德兵备一员驻札池州管辖徽州
宁国池州太平安庆五府广德州句容等六县及新
安建阳宣州安庆各卫所堤防江贼矿徒
苏松常镇兵备一员整饬苏州松江常州镇江四府
兵备驻札太仓州
颍州兵备一员管理庐州凤阳滁州地方卫所兼管
江防事宜
淮阳海防一员驻札泰州整饬淮扬海防江洋仍分
管扬州仪真高邮等卫泰州盐城通州等所京操官
军
徐州兵备一员整饬徐宿州等处兵备兼管淮安府
徐州及淮北卫所及淮安邳州大河徐州沂州等卫
莒州东海西海等所京操官军
杭严兵备一员驻札杭州分巡杭州严州二府兼管
兵备及前后二卫军兵各府县民壮一并团练督捕
水陆盗贼
金衢兵备一员驻札衢州府整饬金华衢州二府兵
备兼理分巡
嘉湖兵备一员驻札嘉兴分巡嘉兴湖州二府兼管
兵备
海道一员驻札宁波巡海兼理宁绍兵备经营沿海
卫所管理水陆兵粮
台州兵备一员驻札台州分巡宁波绍兴台州三府
兼提督操练
温州兵备一员驻札温州整饬温州处州二府兵备
兼管分巡管理遂松龙三县
南昌兵备一员驻札宁州整饬南昌兵备专饬南昌
瑞州二府戎事训练营乡等兵兼制湖广兴国通城
崇阳浏阳咸宁平江等六州县扼险捕盗如有盗贼
逸过宁武湖新等听守巡武昌道移文会剿
九江兵备一员驻札九江分巡饶州南康九江管理
兵备督理南康湖防仍提调上江船厂辖安庆府
抚建广兵备一员分巡湖东道夏秋驻札建昌冬春
驻札抚州整饬抚州建昌广信三府各州县额设精
兵并铅山及抚建二府各守御所官军
袁州兵备一员驻札吉安分巡湖西道兼管理湖广
茶攸柳桂浏阳等处不妨控制万安往来巡历
赣州兵备一员驻札会昌县整饬赣州地方兵备兼
巡岭北道
福州兵备一员归并清军道仍兼管福州兵备兼分
巡福宁道监督全省水陆官军
福宁兵备一员驻札福宁州分巡福宁分理军务管
理该州并福州地方
建南兵备一员驻札建宁分巡建南道分理军务管
理该府并邵武延平地方
海道一员驻札漳州督理沿海卫所官军专管兵粮
海防兼理团练分理军务
兴泉兵备一员驻札泉州分巡兴泉道兼分理军务
分巡漳南道一员驻札上杭县分巡汀漳二处地方
操练军快人等分理军务兼管广东大埔程乡二县
分巡武昌道一员驻札省城整饬武昌兵备专一团
练军兵所辖武昌南至嘉鱼北至白湖镇二哨及汉
阳县黄陂县地方
分守荆西道一员驻札承天府与守备太监协同护
守陵寝管承天德安二府
沔阳兵备一员驻札沔阳州整饬荆西等处兵备兼
管分巡提督承天所属提垸原管承天德安二府属
及邻近嘉鱼等八县地方
岳州兵备一员驻札岳州府管上江防道由武昌而
上至沔阳岳州常德长沙等处提督一带江防湖禁
巡司兼制宁州并宁州守备
蕲州兵备一员驻札蕲州管下江防道由汉阳而下
至黄州蕲州德安等处提督一带江防湖禁巡司
郧襄兵备一员驻札襄阳府整饬郧襄兵备及分巡
下荆南道事务练兵捕盗
抚治荆州兼施归兵备一员照旧分巡上荆南道抚
治荆州等府流民驻札荆州府整饬施归等处兵备
统辖荆州府所属州县及荆州卫右卫瞿塘卫枝江
惠州各千户所施州永顺等土司巡历夷陵归州巴
东一带州县仍听川贵巡抚四川巡按节制
分守上荆南道一员驻札澧州兼整饬岳州九永等
处兵备督理军卫有司
分守湖北道一员驻札辰州兼抚苗夷提督军卫有
司
郴桂兵备一员春夏驻郴州秋冬驻衡州提督本州
五县桂阳州所属各卫所地方及广东韶州府所属
县守御千户所并续拟衡永二府所属十二州县广
东乳乐连山广西富贺江西大庾上犹等县衡永二
卫及连州阳山一带地方
靖州兵备一员专在靖州铜鼓五开等八卫并天柱
等所居中驻札整饬兵备操练前项卫所军马兼钱
粮
海道兼整饬广州兵备一员驻札东莞南头城巡视
海道一带地方整搠船只操演水战监督南头白鸽
二寨
韶南兵备一员驻札韶州所辖南韶二府各县卫所
并广州府属州县兼分巡分管练兵事务
惠潮兵巡一员驻札潮州兼管惠潮二府兵巡事务
巡历惠州府属海丰等十县潮州府属饶平等十县
提督捕盗水陆官兵往来山海地方操练营寨
高肇兵备一员驻札肇庆兼分巡岭西道整饬高肇
二府兵备修理各该城堡操练官兵民快乡夫打手
抚民捕盗
罗定兵备一员驻札罗定地方专管新设一州并南
乡当霖封门函口四所及黄姜洞大峒二营分管练
兵事务
雷廉兵备一员驻札廉州整饬雷廉二府地方兵备
兼理分巡海北道监督海康乌兔寨琼州兵备一员
驻札琼州整饬兵备监督琼州寨操练兵船
分巡桂林道一员驻札省城分巡桂林一府兼全州
永福永宁兵备事务带管抚夷
苍梧兵备一员移驻□林州整饬苍梧北流兴业博
白岑溪陆川地方兵备兼管分巡
宾州兵备一员驻札宾州整饬宾州等处地方兵备
兼分巡
府江兵备一员驻札平乐整饬府江兵备带管平乐
府分巡事务
左江道一员移驻南宁兼浔州太平思明等府凭祥
桂平宣化养利等州县奉议驯象向武太平武缘等
卫所及武缘县膺葛二墟地方兵备
安绵兵备一员驻札绵州整饬安绵石泉等处兵备
提督关堡操练土兵民壮兼督利州卫并保宁府官
军民快
威茂兵备一员驻札茂州整饬威茂等处兵备抚治
羌夷
重庆兵备一员驻札重庆分巡上川东道管辖重庆
府卫州县并贵州酉阳等处土司
夔州兵备一员驻札达州整饬下川东道兵备即兼
分巡专辖夔州府卫州县并石砫土司抚民捕盗兼
制施州
叙马兵备一员驻札建武镇城招集民兵充实墩堡
整饬叙马二府泸州所属及叙泸二卫新所并永宁
东川镇雄乌撒乌蒙等土司地方兵备
分巡上川南道一员管嘉眉□雅四州并雅大二所
天全招讨黎州安抚二土司移驻雅州
建昌兵备一员驻札建昌会盐宁越礼州德昌镇西
冤山迷易打冲河等卫所并昌州马喇卬部威龙普
济等土司地方兵备兼管分巡
松潘兵备一员驻札松潘卫整饬松潘等处兵备抚
治羌夷兼管红花潭等八屯
武定兵备一员冬春驻武定夏秋驻德州往来武定
滨德三州并阳信商河各州县督理屯营操练防守
济宁兵备一员驻札济宁专管河盐兼济宁州宁阳
鱼台汶上三县并济宁一卫兵备仍分巡
曹濮兵备一员驻札曹州督捕操练卫所屯营兵马
盗贼兼管分巡
沂州兵备一员驻札沂州督捕盗贼操练州县卫所
屯营带管分巡马政
临清兵备一员整饬东昌府属兖州府属各州县兵
备带管分巡马政河道
青州兵备一员驻札青州整饬青州所属莱芜新泰
蒙阴沂水长山淄川各县兼分巡青莱二府
海道一员驻札登州仍治登莱二府兼管登州一处
分巡
开封兵备一员驻札省会管理开封及本府属二十
九州县并宣武一卫往来提督军卫有司
大梁兵巡道一员驻札陈州巡历归睢地方练军御
盗马政系睢陈兵备道归并
磁州兵备一员驻札磁州擒捕盗贼修理城池抚安
民兵操练军马其卫辉所辖县分辉县旧驻地方仍
往来巡历兼马政
分巡汝南道一员兼整饬兵备
临安兵备一员整饬临安等处地方
腾冲兵备一员整饬腾冲等处
澜沧兵备一员整饬澜沧姚安等处
曲靖兵备一员整饬曲靖寻甸马龙木密沾益等处
都清兵备一员整饬都清等处分巡新镇道兼治广
西南丹等州平清偏镇铜鼓五开等卫所
威清兵备一员整饬威清等处分巡安平道兼制泗
城沾益等州节制普安坝阳守备等官
毕节兵备一员整饬毕节等处分巡贵宁道兼治乌
撒镇雄永宁等司府
思石兵备一员整饬思石兵备分巡思仁道兼治镇
筸平茶播州等处
英宗天顺四年议准管屯副使佥事考满法
按明会典凡管屯副使佥事考满天顺四年奏准将
任内该管屯田数目移文该部查理如果完结考作
称职不完考平常
世宗嘉靖四年题准佥事参议转迁法
按明会典嘉靖四年题准查照旧例佥事递升副使
按察使参议递升参政布政使就于本省及附近省
分转迁不必骤更数易以致奔走废事
嘉靖六年议二司官酌量升补
按明会典嘉靖六年以二司官资浅递升不无偏重
令今后参政副使缺查参议佥事内有资望稍深地
里相近者酌量相兼升补
嘉靖十年令湖广添设参议一员专管钱粮
按明会典云云
嘉靖二十六年题准兵备守巡改调之例
按明会典二十六年题准今后南北各边兵备守巡
正辖边境者皆不得以才力不及官改调
嘉靖三十一年题定边方司道官量减年资
按明会典凡边方司道等官嘉靖三十一年题准山
陜布按二司及宣大辽东北直隶沿边兵备管粮守
巡等官并边方知府艰劳倍于腹里其有裨益边方
者三年以上参政参议径转布政参政副使佥事径
转按察使副使知府径转参政其任浅者两司互转
知府升副使比之腹里量减年资仍留边方管事
嘉靖四十五年定边方兵备副使佥事考察之制
按明会典凡边方兵备副使佥事考满嘉靖四十五
年题准吏部转行兵部查其操练修筑屯粮果有成
效堤备调遣果无□失者升二级照旧供职平常者
照常迁叙
神宗万历十一年议布按二司官不必互相兼摄
按明会典万历十一年议准布按二司官推升止用
本司职衔不必互相兼摄其边方兵备若非一时无
人可代亦不必加衔占缺
皇清
　　督抚道标
大清会典国家军旅之事专任武臣其在直省者以
　　文臣监督曰总督曰巡抚曰副使道佥事道历
　　年裁复不一今以现在各标具载于前而以旧
　　制附列于后
　　直隶
　　天津兵备道一员标下设守备等官顺治六年
　　裁
　　通州兵备道一员标下设守备一员顺治七年
　　裁
　　霸州兵备道一员标下设守备等官顺治十八
　　年裁
　　蓟州兵备道一员标下设守备等官顺治十六
　　年裁
　　永平兵备道一员标下设守备等官顺治十八
　　年裁
　　山海兵备道一员标下设守备等官顺治十年
　　裁
　　河间兵备道一员标下设守备等官顺治七年
　　裁
　　井陉兵备道一员标下设守备等官顺治十八
　　年裁
　　定州兵备道一员标下设守备一员顺治七年
　　裁
　　顺广兵备道一员标下设守备一员顺治七年
　　裁
　　大名兵备道一员标下设守备一员顺治十八
　　年裁
　　保定兵备道一员标下设守备一员顺治七年
　　裁
　　易州兵备道一员标下设守备一员顺治十八
　　年裁
　　分巡口北道一员标下设守备一员顺治十年
　　裁
　　分守口北道一员标下设守备等官顺治十八
　　年裁
　　屯牧道一员标下设守备一员顺治七年裁
　　赤城兵备道一员标下设守备一员顺治十年
　　裁
　　怀隆兵备道一员标下设守备等官顺治十八
　　年裁
　　密云兵备道一员标下设守备等官顺治十八
　　年裁
　　昌平兵备道一员标下设守备等官顺治十八
　　年裁
　　山西
　　山西巡道一员标下守备一员
　　大同兵备道一员标下守备一员已上顺治六
　　年裁
　　山西守道一员标下守备一员
　　雁平兵备道一员标下守备一员
　　宁武兵备道一员标下守备一员
　　分守冀宁道一员标下守备一员
　　分巡冀宁道一员标下守备一员
　　分守冀南道一员标下守备一员
　　分巡冀南道一员标下守备一员
　　分守河东道一员标下守备一员
　　分巡河东道一员标下守备一员
　　岢岚兵备道一员标下守备一员
　　阳和兵备道一员标下守备一员已上顺治十
　　八年裁
　　陕西
　　分守关内道一员标下守备一员
　　分巡关内道一员标下守备一员
　　潼关兵备道一员标下守备一员
　　分守关西道一员标下守备一员
　　分巡关西道一员标下守备一员
　　商雒兵备道一员标下守备一员
　　分守河西道一员标下守备一员
　　分巡河西道一员标下守备一员
　　固原兵备道一员标下守备一员
　　靖远兵备道一员标下守备一员
　　榆林兵备道一员标下守备一员
　　神木兵备道一员标下守备一员
　　靖边兵备道一员标下守备一员
　　汉羌兵备道一员标下守备一员
　　分守关南道一员标下守备一员
　　肃州兵备道一员标下守备一员
　　抚治西宁道一员标下守备一员
　　分守西宁道一员标下守备一员
　　分巡西宁道一员标下守备一员
　　庄浪兵备道一员标下守备一员
　　分守陇西道一员标下守备一员
　　分巡陇西道一员标下守备一员
　　临洮兵备道一员标下守备一员
　　洮岷兵备道一员标下守备一员
　　河西兵备道一员标下守备一员
　　河东兵备道一员标下守备一员已上顺治十
　　八年裁
　　四川
　　四川守道一员标下守备一员顺治十四年裁
　　四川巡道一员标下守备一员顺治十四年裁
　　监军道一员标下守备一员顺治十七年裁
　　松龙兵备道一员标下守备一员顺治十八年
　　裁
　　贵州
　　贵宁兵备道一员标下守备一员
　　分巡威清道一员标下守备一员
　　毕节兵备道一员标下守备一员
　　分守新镇道一员标下守备一员
　　分巡都清道一员标下守备一员
　　分守思仁道一员标下守备一员
　　分巡思仁道一员标下守备一员已上顺治十
　　八年裁
　　湖广
　　分守武昌道一员标下守备一员
　　分巡武昌道一员标下守备一员
　　分巡郴桂道一员标下守备一员
　　分守上湖南道一员标下守备一员
　　分守下湖南道一员标下守备一员
　　分巡下湖南道一员标下守备一员
　　分守荆西道一员标下守备一员
　　分巡荆西道一员标下守备一员
　　分守上江防道一员标下守备一员
　　分守下江防道一员标下守备一员
　　分守上荆南道一员标下守备一员
　　分巡上荆南道一员标下守备一员
　　分守下荆南道一员标下守备一员
　　分巡下荆南道一员标下守备一员
　　分守湖北道一员标下守备一员
　　分巡湖北道一员标下守备一员
　　分巡辰常道一员标下守备一员
　　荆南武彝兵备道一员标下守备一员已上顺
　　治十八年裁
　　广东
　　分守岭南道一员标下守备一员
　　分守岭西道一员标下守备一员
　　分守岭东道一员标下守备一员
　　分守海北道一员标下守备一员
　　兵粮道一员标下守备一员
　　驿传道一员标下守备一员
　　琼州兵备道一员标下守备一员
　　巡海道一员标下守备一员
　　分巡岭西道一员标下守备一员
　　分巡岭东道一员标下守备一员
　　罗定兵备道一员标下守备一员
　　分巡海北道一员标下守备一员
　　水利盐法道一员标下守备一员
　　南韶兵巡道一员标下守备一员已上顺治十
　　八年裁
　　江南
　　庐州兵备道一员标下守备一员
　　滁和兵备道一员标下守备一员
　　凤泗兵备道一员标下守备一员已上顺治七
　　年裁
　　池太兵备道一员标下守备一员
　　徽宁兵备道一员标下守备一员
　　颍州兵备道一员标下守备一员
　　安庐兵备道一员标下守备一员
　　凤宿兵备道一员标下守备一员已上顺治十
　　八年裁
　　苏松常镇督粮道一员标下守备一员顺治十
　　年裁
　　分巡江宁道一员标下守备一员顺治十五年
　　裁
　　分守江宁道一员标下守备一员
　　苏松兵备道一员标下守备一员
　　常镇兵备道一员标下守备一员
　　淮海兵备道一员标下守备一员
　　淮徐兵备道一员标下守备一员
　　扬州兵备道一员标下守备一员已上顺治十
　　八年裁
　　浙江
　　水利道一员标下守备一员顺治七年裁
　　督粮道一员标下守备一员顺治十年裁
　　分巡杭严道一员标下守备一员
　　分巡嘉湖道一员标下守备一员
　　分守金衢道一员标下守备一员
　　分巡金衢道一员标下守备一员
　　分守温处道一员标下守备一员
　　分巡温处道一员标下守备一员
　　分巡绍台道一员标下守备一员
　　分守宁绍道一员标下守备一员
　　宁绍巡海道一员标下守备一员
　　分守嘉湖道一员标下守备一员已上顺治十
　　八年裁
　　江西
　　瑞南兵备道一员标下守备一员顺治八年裁
　　督粮道一员标下守备一员顺治十年裁
　　分巡岭北道一员标下守备一员顺治十四年
　　裁
　　分守南瑞道一员标下守备一员
　　分巡南瑞道一员标下守备一员
　　分守饶南九道一员标下守备一员
　　分巡饶南九道一员标下守备一员
　　分守岭北道一员标下守备一员
　　广抚建道一员标下守备一员
　　分守湖东道一员标下守备一员
　　分守湖西道一员标下守备一员
　　分巡湖西道一员标下守备一员已上顺治十
　　八年裁
　　福建
　　督粮道一员标下守备一员顺治十五年裁
　　分守建南道一员标下守备一员
　　分巡建南道一员标下守备一员
　　分守漳南道一员标下守备一员
　　分巡漳南道一员标下守备一员
　　分守福宁道一员标下守备一员
　　分巡福宁道一员标下守备一员
　　分巡兴泉道一员标下守备一员
　　巡海道一员标下守备一员
　　驿传道一员标下守备一员已上顺治十八年
　　裁
　　山东
　　分守济南道一员标下守备一员
　　分巡济南道一员标下守备一员
　　分巡兖东道一员标下守备一员
　　分巡兖西道一员标下守备一员
　　分巡济宁道一员标下守备一员
　　分巡东昌道一员标下守备一员
　　分巡武德道一员标下守备一员
　　分巡登州道一员标下守备一员
　　分巡青州道一员标下守备一员
　　分守东兖道一员标下守备一员
　　分守莱州道一员标下守备一员已上顺治十
　　八年裁
　　河南
　　督粮道一员标下守备一员顺治十年裁
　　河道一员标下守备一员
　　驿传道一员标下守备一员
　　分守河北道一员标下守备一员
　　分巡河北道一员标下守备一员
　　分守大梁道一员标下守备一员
　　分巡大梁道一员标下守备一员
　　睢陈兵备道一员标下守备一员
　　分守河南道一员标下守备一员
　　分巡河南道一员标下守备一员
　　分守汝南道一员标下守备一员
　　分巡汝南道一员标下守备一员已上顺治十
　　八年裁

　监司部总论
宋文鉴
　　论监司　　　　　　　　　　　刘挚
臣自待罪风宪屡曾以天下监司为言乞澄汰选择
诚以朝廷政令使监司得其人则推行布宣可以谕
上指而究惠泽苟非其人则所谓徒善而已终于民
不得被其利夫上之所好下必有甚朝廷以名实为
事行总核之政而下乃为刻急浅迫之行朝廷以教
化为意行宽厚之政而下乃为舒缓苟简之事皆习
俗怀利迎意而作故所为近似而非上之意本然也
今虽因革之政有殊而观望之俗故在但所迎之意
有不同耳其为患一也昨差役之法初行监司已有
迎合争先不量可否不校利害一概定差骚动一路
者朝廷察其意固已黜之矣推此以观人情大约类
此且天下之事散在诸路总制于监司其大者治财
赋察官吏平狱讼考疾苦苟使者皆务为和缓宽纵
苟于安静则事之委靡不振世之受敝不胜言也向
来黜责数人者皆以其非法掊敛意在市进虐民甚
者亦非欲使之漫然不省其职废所宜治之事谓之
宽厚也昧者不达故矫枉或过其正臣谓此俗不可
滋长须要大为之禁伏乞圣慈诏执事申立监司考
绩之制以常赋之登耗郡县之勤惰刑狱之当否民
俗之休戚为之殿最每岁终以诏诛赏仍自今岁始
焉庶几有所檃括裁制之使循良者不入于弛肃给
者不入于薄然后上副圣明制治用中之意夫察时
之宽猛缓急观俗之过与不及而张弛其政正今日
事也取进止
图书编
　　兵备
问兵备宪员始设于何时曰此弘治间例也马文升
居本兵虑武职不修故增一臬员以敕之时内阁刘
健力阻而不欲行后因奏设九江兵备都给事中夏
祚疏论不可着刘马回话刘马皆秉正未克济时而
议见迥不协何也刘欲修祖宗之旧以振武备马则
拯仓卒之急以厘宿滞嗟乎为天下计者二澄源塞
流世知塞流之易效而人乐于就易是以创建之本
世远愈不明于天下故各知其已而不会其全日冗
世费而不能以自止虽贤者不能免民其且奈之何
哉
　　推用方面
问推用方面官吏部举两人以听简任例始何朝曰
此天顺末年例也李贤在阁为之宣德间三杨用事
敕方面有缺令在京三品以上官举保亲民要职尽
出私门铨曹专业乃成虚设矣此可行于三杨而不
可行于后世三杨后此例亦罢止吏部查各衙门历
俸浅深奏除夫查其年资出补固必然之限而低昂
品器复所不能齐试课稽核是持过此以往则未之
或知耳

　监司部名臣列传一
　　元
　　田滋
按元史本传滋字荣甫开封人至元二年由汴梁路
总管府知事入为御史台掾十二年拜监察御史十
三年宋平滋建言江南新附民情未安加以官吏侵
渔宜立行御史台以镇之诏从其言遂超拜行御史
台侍御史历两淮盐运使河南路总管大德二年迁
浙西廉访使有县尹张彧者被诬以赃狱成滋审之
但俯首泣而不语滋以为疑明日斋沐诣城隍司祷
曰张彧坐事有冤状愿神相滋明其诬守庙道士进
曰曩有王成等五人同持誓状到祠焚祷火未尽而
去之烬中得其遗□今藏于壁间岂其人邪视之果
然明日诣宪司诘成等不服因出所得火中誓状示
之皆惊愕伏辜张彧得释十年改济南路总管寻拜
陕西行省参知政事时陕西不雨三年道过西岳因
祷曰滋奉命来参省事而安西不雨者三年民饥而
死滋将何归愿神降甘泽以福黎庶到官果大雨滋
即开仓以麦五千余石给小民之无种者俾来岁收
成以偿官民大悦未几以疾卒于位赠通奉大夫河
南行省参知政事追封开封郡公谥庄肃
　　赡思
按元史本传赡思字得之其先大食国人国既内附
大父鲁坤乃东迁丰州太宗时以材授真定济南等
路监榷课税使因家真定父斡直始从儒先生问学
轻财重义不干仕进赡思生九岁日记古经传至千
言比弱冠以所业就正于翰林学士承旨王思廉之
门由是博极群籍汪洋茂衍见诸践履皆笃实之学
故其年虽少已为乡邦所推重延佑初诏以科第取
士有劝其就试者赡思笑而不应既而侍御史郭思
贞翰林学士承旨刘赓参知政事王士熙交章论荐
之泰定三年诏以遗逸征至上都见帝于龙虎台眷
遇优渥时倒剌沙柄国西域人多附焉赡思独不往
见倒剌沙屡使人招致之即以养亲辞归天历三年
召入为应奉翰林文字赐对奎章阁文宗问曰卿有
所著述否明日进所著帝王心法文宗称善诏预修
经世大典以论议不合求去命奎章阁侍书学士虞
集谕留之赡思坚以母老辞遂赐币遣之复命集传
旨曰卿且蹔还行召卿矣至顺四年除国子博士丁
内艰不赴后至元二年拜陕西行台监察御史即上
封事十条曰法祖宗揽权纲敦宗室礼勋旧惜名器
开言路复科举罢数军一刑章宽禁网时奸臣变乱
成宪帝方虚己以听赡思所言皆一时群臣所不敢
言者侍御史赵承庆见之叹曰御史言及此天下福
也戚里有执政陕西行省者恣为非道赡思发其罪
而按之辄弃职夜遁会有诏勿逮问然犹杖其私人
及分巡云南按省臣之不法者其人即解印以去远
藩为之震悚襄汉流民聚居宋之绍熙府故地至数
千户私开盐井自相部署往往劫囚徒杀巡卒赡思
乃擒其魁而释其党复上言绍熙土饶利厚流户日
增若以其人散还本籍恐为边患宜设官府以抚定
之诏即其地置绍熙宣抚司三年除佥浙西肃政廉
访司事即按问都转运盐使海道都万户行宣政院
等官赃罪浙右郡县无敢为贪墨者复以浙右诸僧
寺私蔽猾民有所谓道人道民行童者类皆渎常伦
隐徭役使民力日耗契勘嘉兴一路为数已二千七
百乃建议请勒归本俾供王赋庶以少宽民力朝
廷是之即着以为令四年改佥浙东肃政廉访司事
以病免归赡思历官台宪所至以理冤泽物为己任
平反大辟之狱先后甚众然未尝故出人罪以市私
恩尝与五府官决狱咸宁有妇宋娥者与邻人通邻
人谓娥曰我将杀而夫娥曰张子文行且杀之明日
夫果死迹盗数日娥始以张子文告其姑五府官以
为非共杀且既经赦宥宜释之赡思曰张子文以为
娥固许之矣且娥夫死及旬乃始言之是娥与张同
谋度不能终隐故发之也岂赦可释哉枢密判官曰
平反活人阴德也御史勿执常法赡思曰是谓故出
人罪非平反也且公欲种阴德于生者奈死者何乃
独上议刑部卒正娥罪其审刑当罪多类此至正四
年除江东肃政廉访副使十年召为秘书少监议治
河事皆辞疾不赴十一年卒于家年七十有四二十
五年皇太子抚军冀宁承制封拜赠嘉议大夫礼部
尚书上轻车都尉追封恒山郡侯谥曰文孝赡思邃
于经而易学尤深至于天文地理锺律算数水利旁
及外国之书皆究极之家贫饘粥或不继其考订经
传常自乐也所著述有四书阙疑五经思问奇偶阴
阳消息图老庄精诣镇阳风土记续东阳志重订河
防通议西国图经西域异人传金哀宗记正大诸臣
列传审听要诀及文集三十卷藏于家
　　臧梦解
按元史本传梦解庆元人宋末中进士第未官而国
亡至元十三年从其乡郡守将内附授奉训大夫婺
州路军民人匠提举未几例革其所司而浙东宣慰
司举梦解才兼儒吏可试州郡朝廷是之授息州知
州未行改海宁知州时淮东按察副使王庆之按行
至其州见梦解刚直廉慎而学有渊奥自任职以来
门无私谒官署萧然凡有差役皆当其贫富而吏无
所预于是民以户计者新增七百六十有四田以顷
计者新辟四百四十有三桑柘榆柳交荫境内而政
平讼简为诸州县最乃举梦解才德兼备宜擢清要
以展所蕴而御史台亦以其廉能抗章荐之二十七
年梦解满去者至是已五年矣属江阴饥江浙行省
委梦解赈之梦解不为文具皆躬至其地而人给以
米所活四万五千余人江南行台治书侍御史苟宗
道闻而韪之举其名上闻除同知桂阳路总管府事
三十年擢奉议大夫广西肃政廉访副使故事烟瘴
之地行部者多不躬至而梦解咸遍历焉遂按问宾
州藤州两路达鲁花赤与凡贪官奸吏置于法者无
虑八十余人又平反邕州黄震被诬赃罪及藤州唐
氏妇被诬杀夫罪凡两冤狱大德元年迁江西肃政
廉访副使有临江路总管李倜素狡狯而又附大臣
势以控持省宪梦解按其赃罪而一道澄清六年迁
浙东肃政廉访副使九年除广东肃政廉访使梦解
至是既老且病乃纳禄退居杭州以亚中大夫湖南
宣慰副使致仕后至元元年卒梦解博学洽闻为时
名儒然不少迂腐而敏于政事其操守尤为介特所
着书有周官考三卷春秋微一卷梦解尝自号鲁山
大夫士之称之者不以官皆曰鲁山先生云
　　陆垕
按元史臧梦解传同时有陆垕者与梦解齐名监察
御史郑鹏南尝以二人并荐于朝垕字仁重江阴人
也自幼以孝友闻至元间丞相伯颜以师南下垕是
时年未冠而志强气锐率其乡人见之论议有合兵
遂不涉其境乡人义之伯颜奏授为同知徽州路总
管府事以廉能擢置台宪累迁至湖南肃政廉访副
使升浙西廉访使所至以黜赃吏洗冤狱为己任且
尝上章奏免儒役及举行浙西助役法年五十卒赐
谥庄简
　　不花
按元史杨朵儿只传朵儿只子不花幼有才气能以
礼自持好读书善书初仁宗闻而召之应对称旨欲
以为翰林直学士力辞后遭家难益自励节为学以
荫补武备司提点转佥河东廉访司事尝出按部民
有杀子以诬怨者狱成不花谳之曰以十岁儿受十
一创且彼以斧杀怨必尽其力何创痕之浅反不入
肤耶遂得其情平反出之河东民饥先捐己赀以赈
请未得命即发公廪继之民遂赖不死天历初文宗
入继大统除通政院判将行值陕西诸军拒诏郡邑
守吏率民逃之不花独率众出御呼西人喻之曰民
者祖宗艰难所致国家大事何与于民汝等既昧逆
顺又欲残此无辜吾有为民死尔不汝从也阵溃遂
见杀二仆亦见执曰吾主既为国死吾纵为人奴今
苟得生他日何以见吾主于地下不若死从吾主欲
起杀雠雠要斩之至顺二年赠嘉议大夫礼部尚书
以褒其忠
　　刘引
按苏州府志引字嗣宗良乡人积官至山北道廉访
使皇庆二年为总管发奸摘伏洞烛民隐吏弊若素
官南土者临事执义不苟惩恶则济之以猛□然若
不胜衣未尝疾言遽色素守清俭门无私谒延佑元
年诏经理田粮条令严峻事巨限迫莫不骇惧引威
信素孚人不敢欺昔之诡寄者翕然自实时江浙会
十八郡守臣欲概定田赋咸视引言为从违引毅然
争曰地有肥硗厥赋宜不齐一旦更改民病何时瘳
乎由是得仍旧贯二年郡境螟引白之行省仍属引
阅实遂悉蠲之县民执役定里正主首有产去税存
之患引建随产当差之议科举初行士赴会试辟公
宇燕饯之三年正月卒丧不能举僚佐赙归葬
　　邓文原
按元史本传文原字书之一字匪石□州人父漳徙
钱塘文原年十五通春秋在宋时以流寓试浙西转
运司魁四川士至元二十七年行中书省辟为杭州
路儒学正大德二年调崇德州教授五年擢应奉翰
林文字九年升修撰谒告还江南至大元年复为修
撰预修成宗实录三年授江浙儒学提学皇庆元年
召为国子司业至官首建白更学校之政当路因循
重于改作论不合移病去科举制行文原校文江浙
虑士守旧习大书朱熹贡举私议揭于门延佑四年
升翰林待制五年出佥江南浙西道肃政廉访司事
平江僧有憾其府判官理熙者贿其徒告熙赃熙诬
服文原行部按问得实杖僧而释熙吴兴民夜归巡
逻者执之系亭下其人遁去有追及之者刺其胁仆
地明旦家人得之以归比死其兄问杀汝者何如人
曰白帽青衣长身者也其兄诉于官有司问直初更
者曰张福儿执之使服焉械系三年文原录之曰福
儿身不满六尺未见其长也刃伤右胁而福儿素用
左手伤宜在左何右伤也鞫之果得真杀人者而释
福儿桐庐人戴汝惟家被盗有司得盗狱成送郡夜
有焚戴氏庐者而不知汝惟所之文原曰此必有故
也乃得其妻叶氏与其弟谋杀汝惟状而于水涯树
下得尸与渍血斧俱在焉人以为神六年移江东道
徽宁国广德三郡岁入茶课钞三千锭后增至十八
万锭竭山谷所产不能充其半余皆凿空取之民间
岁以为常时转运司官听用乡里哗狡动以犯法诬
民而转运司得专制有司凡五品官以下皆杖决州
县莫敢如何文原请罢其专司俾郡县领之不报徽
民谢兰家僮汪姓者死兰侄回赂汪族人诬兰杀之
兰诬服文原录之得其情释兰而坐回时久旱不雨
决狱乃雨至治二年召为集贤直学士地震诏议弭
灾之道文原请决滞囚置仓廪河北储羡粟以赈饥
复申前议请罢榷茶转运司又不报明年兼国子祭
酒江浙省臣赵简请开经筵泰定元年文原兼经筵
官以疾乞致仕归二年召拜翰林侍讲学士以疾辞
四年拜岭北湖南道肃政廉访使以疾不赴天历元
年卒年七十一文原内严而外恕家贫而行廉初客
京师有一书生病笃取□中金嘱文原以归其亲既
死而同舍生窃金去文原买金偿死者家终身不以
语人有文集若干卷内制集若干卷藏于家子衍荫
授江浙等处儒学副提举未任卒至顺五年制赠文
原江浙行省参知政事谥文肃
　　明一
　　陈观
按明外史萧执传洪武初观以训导入觐试王猛扪
虱论立擢陜西参政寻召还侍左右应制作钟山赋
赐金币在陕以廉谨称或问陕产金其□何状观大
惊曰吾备位藩僚何金之问其卒也妻子几无以自
存云
　　单安仁
按掾曹名臣录安仁字德夫凤阳人少有志事功虽
为府史昼夜以洗冤泽物为事当至正辛卯江淮兵
起剽夺相屠流民遑遑无所宁居安仁奋然曰丈夫
当出奇剪寇可坐视父母之邦沦覆耶遂椎牛酾酒
率健少年与饮整部伍严器械教以坐作击刺之法
不一月间从之者数万人新建壁垒横亘三十里寇
至辄扬旗鸣鼓大呼追杀俾无留行乃止退则闭栅
自守老弱襁负依为保障者累十千家当是时豪杰
角立割疆擅号令者比比而是乙未秋安仁遂移兵
广陵以观变且曰此辈皆为人作除尔真人之兴
气势自与恒人殊丙申冬安仁见皇上威德日盛统
六师而下金陵安仁曰向所为真人者此真是已乃
率部曲而归之上大悦明年令戍镇江安仁严饬军
伍益自振励敌兵不敢侵境居岁余会朝廷始立提
刑按察司以廉纠不虔上选安仁为副使巡行浙水
东悍将狞卒横赋民粮曰寨粮务刻剥以□民安仁
一置于法金华民有讼其邑丞受白金者安仁诘之
曰颇闻尔丞贤尔细民也奈何犯分而讦之即图其
金短长圆方形来民图上藏屏复命诸左证图之人
各不同安仁曰是非诬耶众环目相顾无一语遂以
其罪抵讼者告讦之风为衰辛丑升按察使东方肃
清莫敢纷扰甲辰征为中书左司郎中时江淮甫定
军国庶务纷如乱丝安仁佐太师李韩公参错裁断
日就统绪事以无滞上益倚信之吴元年丁未闽浙
中原渐平营建城阙宫殿修庙享服御衣物廷议可
任其责者奏举安仁为将作卿安仁精敏多智凡所
制量皆中法不苟明年戊申是为洪武元年上即皇
帝位安仁升嘉议大夫工部尚书仍领将作事二年
夏改兵部安仁宅心中正能声彰闻年已六十有七
自以精力衰孱请致其事上悯其劳从之赠田三千
亩牛七十角仍给尚书半禄养其终身退卜仪真珠
金沙结庐以居六年夏上念安仁旧勋复诏中书起
为山东行省参知政事安仁诣阙力辞而止八年复
颁致仕诰加通议大夫盖异数云
　　王纲
按绍兴府志纲字性常余姚人洪武初以文学征见
上亲策治道拜兵部郎中未几潮民弗靖擢纲广东
参议往督兵饷纲致书与家人诀携其子彦达与俱
单舸往谕降之还至增城为海寇曹真所得日为坛
坐纲上罗拜胁为谋主纲开谕祸福曰尔何为者今
天子削平僭乱尔当为良民同享太平奈何自取死
耶贼怒遂遇害彦达哀号请代不得且哭且骂曰贼
并杀我其部长曰父忠而子孝杀之不祥与之食不
顾贼悯其诚孝释之乃缀羊革裹纲尸以归后有诏
立庙死所额曰父子忠孝彦达子与准闭门力学有
司以遗逸荐逃之山中终身不仕
　　胡子祺
按明外史本传子祺名寿昌以字行吉水人明师下
吉安猝有寇民为寇所胁者千余人寇退大师将尽
杀之子祺走谒营门力言从寇非民所欲杀之且失
人心始得免洪武三年以儒士选授监察御史先是
帝尝召老臣问以建都之地有言关中险固金城天
府之国宜为都者帝以天下甫定国家财赋转输悉
资东南重劳其民故遂已之诏以应天开封为南北
京临濠为中都然而非帝意也至是子祺首上书请
都关中略曰天下形胜之地可都者四河东地势高
厚控制西北尧常都之然其地苦寒江淮士卒所不
堪汴梁襟带河淮宋常都之然其地平旷无险可凭
不足以限御戎马洛阳周公尝卜之周汉尝迁之然
嵩邙诸山非有殽函终南之阻涧瀍伊洛之水非有
泾渭灞浐之雄故据百二山河之胜可以耸诸侯之
望绵宗社之祚举天下莫关中若也帝览书称善其
后遂命皇太子巡行陜西为择文武诸臣扈从且谕
之曰天下山川惟秦地号为险固汝一游以省观风
俗慰劳秦父老子弟盖微示太子以迁都意及太子
自陕西还无几时而薨会帝亦遂病于是卒不果迁
子祺为御史寻迁广西按察司佥事屡平冤狱凡祠
庙不载祀典者悉令撤毁闻宋元佑党人碑在融州
山谷中即舁出掊碎之已又改知彭州彭故有都江
诸堰秦时守李冰所凿导江水以灌成都田历代皆
用铁石修之劳费不赀元季兵兴堰废民失水利旁
堰田遂不治子祺建议修筑请以竹木代铁石为之
众初疑不可就又谓当役万人子祺曰得二千人足
矣未几堰成费省而利溥民甚便焉迁延平知府延
平听事侧有淫祠数为妖前知府徙舍避去子祺至
命焚祠更作室其上居之妖亦遂息逾年卒于任子
祺有惠政吏民皆罢市走哭次子广永乐中至大官
自有传
　　王佑
按明外史胡子祺传王佑者泰和人以教官试吏部
授御史与子祺同为广西按察佥事按察使寻适咨
以政体子祺曰刑新国用轻典新附之地宜静以莅
之佑曰蛮方之人素昧名分渎伦伤化不及此时明
礼法示劝惩后将难治适从之广西称治蜀平徙佑
知重庆州招徕抚辑甚得民和坐事免官卒
　　韩祯
按广东通志祯洪武十一年任布政司参政时展筑
城池阃帅力欲亟成工役昼夜不休军民苦病亡祯
曰城郭所以保民今筑城而民疲甚非安边保民意
也朝廷闻之咎将谁归帅始惧又欲令五鼓始工二
鼓而止祯曰不可乃召众定约以晨钟从事夕钟则
已由是赴工者莫不感悦政声大着
　　刘仕貆
按明外史本传仕貆字伯贞安福人父闬闬兄闻与
其弟阅闰皆以春秋应举为元官独闬不仕家居着
书者终其身仕貆少受父学洪武初里人有忌仕貆
以里役陷之为安福丞张禧所辱仕貆心愤益以学
自力扁所居室曰悠然晨夕读书其中从游者日众
洪武十五年应贤良举策以求贤图治之道仕貆条
对略曰取人自古为难求之以貌则伟于容者或内
行之不立考之以文则富于学者或才用之不足辨
之以识则达于务者或心术之多乖察之以言则佞
于口者或力行之未逮收之以望则隆于誉者或实
德之未孚以是五者取人犹曰不然况乎郡县诸臣
舍是五者惟取庸碌之流医巫公卜之子侥幸以宽
其责顾欲至治之兴其将能乎是故任一人不如任
众人自今学校所贡宜令学官审之有司覆之其果
经行修明然后升之礼部有司所举宜令县官审之
郡守覆之其果行艺清淑然后进之吏部举凡学校
所贡有司所举每得人则录以为绩每失人则纪以
为过及其考课绩多者陟过多者黜又厚禄秩以作
其廉信刑罚以警其墨如是则官得其人人称其职
矣对奏称旨授广东按察司佥事分司琼州州在海
外民夷杂居其俗故犷悍不可尽绳以法且善用蛊
每上官至辄致所产珍货为贽受则喜以为无猜嫌
不受则惧且致祸遂投毒蛊杀之由是仕宦者至琼
悉为所污无得免者仕貆方以廉正自持既莅任又
数有惠爱轻徭理枉大得民俗之和虽却其贽夷人
不忍害也故时辱仕貆者张禧适调丞琼山以属吏
进谒大惭怖几不敢仰视仕貆待之坦然与他吏等
禧遂感服其不宿怨如此未几朝议省佥事官仕貆
亦例降遂改授东莞河泊使二十三年遭风没于水
其同寮张仕祥言诸官乃得葬焉
　　吴文
按广西通志文字尚质临桂人洪武乙丑进士是年
始选进士入翰林文在选中官检讨后出为湖广右
参议与湖广右参政王景范左参议郑阳同日陛辞
上亲谕以典藩之法曰卿等所学当怀致君泽民朕
今简用特冀儒术之异于常人也勉之文到官具录
圣谕置厅事中或有追悔则曰得无负圣谕耶立取
其事更审核之必当乃已以政声闻
　　解敏
按明外史凌汉传敏阳武人举进士授监察御史以
才望擢浙江按察佥事杭民输铜逾期诏逮治敏请
责府县督办免逮其民许之敏行法无所挠贪残敛
迹声称赫然召署都察院事超拜右副都御史克振
风纪寻出为江西按察使
　　梁观
按太平府志观字大用为人廉公方正勤学善大书
与李衡交衡有妻妾欲远行一日夜恐盗伺之乃要
观止其书舍一夕燃灯读书达旦他事多类此洪武
间由府庠贡入监除吏科给事中升四川按察司佥
事调广东按察司佥事分巡潮州廉介刚果决狱如
神会天时久旱观斋沐祷神雨下如注没于官潮人
思之塑像于韩山书院屡示灵异同乡谢孚为监察
御史领兵平百家畬宿行台隶卒见观游魂于月夜
孚具牲醴祭奠后凡有捷先梦示之精爽不迷潮人
有祈辄应
　　王溥
按明外史刘仕貆传其后有王溥者桂林人洪武末
为广东参政亦以廉洁著名其弟自家来省属吏与
之同舟赠以布袍溥命还之曰一衣虽微不可不慎
此毁名污行之渐也先是粮运由海道多遭风漂没
溥身至庾岭相度形势命有司凿石填堑修治桥梁
教民车运民甚便之居官数年笥无重衣庖无兼馔
为胥吏所诬逮下诏狱寮属馈赆皆辞不受曰吾岂
以患难易其心哉事白得归卒
　　周观政
按绍兴府志观政山阴人洪武中以荐教授九江擢
监察御史尝监奉天门有中使将女乐入观政止之
中使曰有命观政曰有命亦不可中使怒而入顷之
出报曰可使之出观政亦不从曰必面奉诏已而上
谓观政曰内间庆贺侑食之乐废缺欲令内人肄习
吾已悔之御史言是永乐初出为江西按察佥事建
言九事曰遵定制厚亲亲严边备核边情谨刑狱通
下情慎朝仪惜人才明毁誉皆见嘉纳时安南初下
观政又言四事曰修明政教慎简征科革正衣冠作
新学校疏入即赐施行官至观察使卒
　　王恺
按蒲圻县志恺字时举号云谷泰宁令允茂之子也
永乐元年中乡试明年登棨榜进士明太宗文皇帝
靖难金陵廷臣举恺授知江宁时百务倥□恺处之
裕如上闻其政声命抚畿甸逋氓咸集一日上问户
部钱谷出纳恺即面对纤悉不爽既预修永乐大典
晋左春坊左中允赞辅仁皇于储宫汉庶人扈从北
征阴谋夺嫡构陷宫僚悉下之狱恺在狱十年诵读
不辍仁皇登极同被逮者擢置枢要而恺适以母艰
终制宣德初起复调补广西佥事泗城土官卢氏与
岑豹争郁田州蛮奴黄佑强横逼主岑绍奔南宁一
时猺獞骚起为乱乃遣征蛮将军山云御史韩伟陈
汭同恺往抚恺宣谕威德土官效顺思恩果化咸底
于平又同御史陈衡捧檄绥劳贵州土彝劳勚茂树
五年如京师上嘉其政绩赐游后苑观元宵灯恺上
疏陈六事特赐俞允九年征大藤峡襄翊有功至浔
州建学宫炎侥向化正统四年转广东左参议往抚
钦廉叛寇黄宽等事平刻石于招远山上锡之制曰
尔发身贤科擢任京县载转宫寮陟左外台克效劳
勚特授奉政大夫修正庶尹以示褒嘉尔其体朕至
意以弼成国家之治五世孙基葺其所遗诗文数十
篇名曰云谷集
　　鲁穆
按明外史本传穆字希文天台人永乐四年进士家
居褐衣蔬食足迹不入州府比谒选有司馈之赆穆
曰吾方从仕未能利物乃先厉州里可乎竟弗受除
福建道监察御史仁宗监国穆屡上封事汉王高煦
在乐安其藩邸宦奄将校恣不法莫敢言者穆上章
显劾之章寝不报然直声振朝廷迁福建按察司佥
事瘗露骸毁淫祠理冤滥摧豪强孤立行一意不可
干以私泉州有李姓者其妻故与富姻林肄私会李
调官广西肄遣傔随李道鸩之而室其妻李宗人诉
于府知府纳贿反坐诉者诉按察司亦如之系狱久
弗释穆廉得其实正肄等罪漳州民周允文无子以
侄为后晚而妾生子因析产与侄而属以妾子允文
死侄言儿非叔父子逐去尽夺其赀妾诉之穆大召
县父老及周宗族密置妾子群儿中令识咸指是儿
类允文遂归其产民间呼为鲁铁面时大学士杨荣
当国其家人犯法穆治之不少贷荣顾谓穆贤荐之
朝正统初擢都察院右佥都御史顺天八府蝗命穆
等往捕还以疾卒讣闻官给舟归其丧始穆入为佥
都御史所载不过囊衣工部尚书吴中赠以器用谢
不受至是中为治棺衾乃克殡
　　吕升
按绍兴府志升字升章山阴人洪武中乡贡典教溧
阳以荐擢江西佥事号有风裁永乐戊子改山西境
多虎患升为檄告神虎即就捕以忧去后复改福建
佥事按部至建宁螟害稼升仰天祝之雷雨骤作螟
尽死宣德初迁大理少卿升两为会试同考所举皆
一时名士年七十致仕至九十二卒
　　谢忱
按金华府志忱字惟寿永康人贡入太学领应天乡
荐登永乐壬辰进士授监察御史遇事敢言不避权
贵九为巡按讦奸禁暴无所假借人称谢阎王汉府
谋不轨廉得其实以闻命剿之赐反属男女吴德等
四人因忤尚书蹇义升四川按察司佥事岁歉民多
抵法忱悯之为求可生之途适地方多虎患示以得
虎皮三者免一命人争捕之于是虎患息而民命以
全卒于官归葬日行李萧然
　　吴惠
按苏州府志惠字孟仁吴县人父以践更不胜惠年
十七代往役知县杨隆奇之遂游学为诸生永乐癸
卯登贤书宣德丁未第进士初洞庭未有登第者自
惠始授行人奉使占城涉海七日遇飓风几溺同行
者仓皇惠神色不变为文祭祷风涛顿息使还擢桂
林知府时义宁峒蛮结湘苗为寇台司议进兵讨之
惠谓宜先招谕乃单骑亲抵其峒开诚慰抚蛮遂服
后武冈州盗起宣言推义宁峒主为帅而峒蛮杨文
伯等畏惠自出诉盗计遂解修仁荔浦猺獞数剽掠
道梗惠召谕以威福自是不为害在桂林十年升广
东参政柳庆彝窥我间薄城兵适尽出惟率门卒夜
斫其垒获其渠百人遂惊遁洗氏女已字人闻其暴
不欲行乃诡言造妖恶语惠得其情立决之寻致仕
归惠性慷慨遇事敢为前后章疏皆凿凿官三十年
田庐仍旧家居惟饮酒赋诗论着甚多尤善行草
　　陈述
按苏州府志述字宗理嘉定人宣德间以荐举由御
史历官四川参政适流贼剽掠官军失利述至推诚
招抚降者三百余人皆释归复业歼渠魁五十人其
地遂宁已而德阳贼烧劫祈安县移屯彰明述统官
军以正兵当贼冲复出奇兵挠之俾人自为战所获
资畜辄以充赏不旬日悉平初蜀民不力本述为设
法劝课数年之间农桑遍野民用饶裕抚臣累疏荐
之而述请老致仕蜀人思之立祠祀所著有农桑风
化录静轩集
　　顾谦
按仪真县志谦字仲谦事母至孝洪武庚辰进士授
行人出使得端对体拜监察御史按治南诏时兵伍
未清上命谦编立卫所尺籍伍符遂清会山东贼啸
聚猖獗谦奏擒之按部布朝廷德意设衙司给以官
服使皆向化文皇帝以京师流民辐辏设饭堂市中
广备药物择德厚者主之谦承旨曲为抚字全活甚
众宣德间诏求贤以当道荐迁江南按察佥事再调
浙江所至击奸戢贪举贤劝士民咸德之以老病乞
归杜门却扫不事生产优游诗史而已所著有鲁斋
稿爱梅轩稿遗芳集行于世卒年六十七有杨荣赠
谦南还诗
　　戴弁
按广东通志弁字士章浮梁人以教职擢兵科给事
中正统十二年迁广东参政时黄萧养作乱弁往抚
安未几寇逼城闉遂归为防御计至羚羊峡口与贼
遇弁舣舟登岸谕之曰我戴参政也尔辈失所朝廷
命我抚安听吾即吾良民何为自取灭亡贼酋还视
曰公果爱吾侪也麾众罗拜密护弁归未几寇复炽
围广州城中乏食亟檄知府聂好谦发廪赈之众心
始安复立赏格募死士间道促援兵入城守乃固会
参将武毅驻兵金利都督董兴至自京师遂谋刻战
乃斩萧养于城南仍分兵捣巢穴抚余党未阅月悉
平捷闻朝廷劳以羊酒宝镪金绮袭衣晋右布政使
景泰三年丁内艰夺情视事迁左布政使
　　陶成
按明外史本传成字孔恩郁林人永乐中举乡试除
交趾凤山典史尚书黄福知其贤命署谅江府教授
夷人多化之秩满迁山东按察司检校用荐擢大理
评事正统中出为浙江佥事成有智略遇事敢任倭
犯桃渚守将获罪所司檄成往饬边务成度倭且复
至密布钉板海淖中倭至舣舟跃上钉锐甚皆洞足
背莫能脱自是无敢犯者秩满为守臣奏留进副使
处州贼叶宗留陈鉴胡陶得二等寇兰溪成督兵击
斩数百人进屯武义立木城以守诱贼党为内应前
后斩首数百生擒数百人招降者三千余人时贼势
渐衰惟得二尚在久之势复炽拥众来犯先遣其党
十余辈以敝缊裹薪佯避贼入城及进攻成出战而
持薪者潜纵火焚木城官军惊溃成力战不支遂被
害都指挥佥事崔源亦战死时景泰元年五月也事
闻赠成左参政录其子鲁为八品官兰溪人立祠祀
之
　　顾俨
按江宁府志俨字廷望其先吴人祖至善以富室徙
京师遂家金陵俨幼负美质早从里师游即能诗赋
工书法累试不偶乃教授乡里从学甚众正统中巡
按御史齐公以经明行修荐于朝授嘉兴县学训导
教士有方多所成就登甲科拜陕西道御史俨持廉
秉正纠击无所避人严惮之奉敕清理福建军政察
边军诡名勾扰之弊罪其奸而雪其诬民始获安沙
汀民叛诛其首恶余党悉平升广东佥事时新会阳
江有贼数万俨提兵五千直捣贼巢斩获无算幕府
上其绩俨在军中不解甲者数月以劳疾乞归结屋
城东时与乡耆故友把酒赋诗世事不以挂怀人皆
高之

　监司部名臣列传二
　　明二
　　夏寅
按明外史本传寅字正夫华亭人正统末举进士授
南京吏部主事杜门力学为文以宏奥称进郎中成
化初考满入都上言臣顷历徐州见旱涝之后民不
聊生此州壤接山东素产豪杰今饥馁切身必为盗
贼乞特遣大臣镇抚蠲其田租发廪赈贷又见沿途
贡船丁夫不足役及老稚而所载官物仅一箱余皆
私赍乞严行禁绝淮安徐州济宁实两京咽喉宜各
设文武官镇守训兵屯田常使两京声势联络则仓
猝可以制变章下所司惟不设文武官余皆议行迁
江西副使提督学政其教务先德行士经激劝者后
多为闻人进浙江右参政恩信大孚处州民有苦虐
走聚山谷者招之不应曰须夏公来吾属乃归耳寅
檄至众果解散久之进山东右布政使弘治改元言
官或言其老遂致仕归寅清直无党援为郎官二十
年副使十年始进秩未尝以淹屈介意尝语人曰君
子有三惜此生不学一可惜此日闲过二可惜此身
一败三可惜世传为名言初在南曹与工部主事吴
人刘昌并有诗名昌幼□悟绝人尝避雨染肆阅其
簿籍已而染肆火书以畀之不失毫发年十九举乡
试第一登进士博学工诗寅每见其作累月不下笔
必求胜之昌后历广东左参政
　　曾翚
按广西通志翚字时升泰和人景泰初以参政分司
右江思明之变翚与副使刘仁宅奉巡抚李棠檄往
治其狱闻二人治行急遣所亲信赂之道中翚与
仁宅计定阳用好言谢遣去已而分道疾驱不数日
仁宅执球等南宁翚亦就浔得送棠所下之狱及
遣人入京狱解仁宅谓翚曰祸将作矣盍去诸翚
曰见罪而执法也蒙赦不问恩也彼安能祸我且士
各行其志而已仁宅竟弃官去翚以职业自树太平
府有永乐中所积监饷征交者岁苦校覆官至逮守
者偿所损复坐之法翚为奏罢其役人甚德之后官
至刑部侍郎
　　陶鲁
按广东通志鲁字伯强郁林人以父成浙江佥事死
事荫景泰初授新会丞迁知县有平寇功累进兵备
佥事按察使时高雷廉肇流贼攻掠无完聚鲁设方
略擒斩贼首夺回掳掠修筑城堡招募义勇诸贼悉
平乃奏立新宁从化龙门县治又平后山泷水及浔
梧荔浦府江田州诸盗悉歼之下诏褒励累官湖广
布政使仍兼广东兵备副使辖治广西蛮寇人呼为
三广公云陈献章曾赠诗有指挥戎马表里山河之
句盖多其功也其后嘉靖中命守臣建祠广州祀其
父子子孙遂家焉
　　陈
按苏州府志字汝翼镒从子弱冠从游京师景泰
辛未第进士除南京河南道御史理盐策早有贤称
擢四川佥事天顺时叙南九箐山都长土獠聚众数
万出没长宁肆掠猖獗甫至即提兵往视形势曰
贼怙众凭势未可以孤军克也乃请济师命都督同
知许贵统卒五万讨之遂前驱入破其寨门十余
两月不解甲建议敕吏治修战备搜乘补伍更设关
堡以规久远更请免边邑民兵松潘之戍以戍长宁
戎伍罢建昌盐井之馈及诸庸调使得专征伐为经
长之计事下所司不尽行壬午夹江花溪之盗乘间
又起而汉州德阳在在扰动巡抚陈泰以为能檄
之行至即讨平之功未报而叙南犹弗靖诏下切责
巡抚汪浩复强僎往会贵帅议军士还舟覆溺于叙
南江中朝野痛悼
　　和维
按开封府志维字振纲河阴人景泰辛未进士擢浙
江按察司佥事召至便殿赐宴又赐宝镪以行时藩
臬吏多私养马卒虽妻妾巾袜襦履丝絮悉养马卒
出他不法称是维遂发以闻上览奏悉按不法者坐
之由是构隙卒为所谗先是浙贩丝民有值劫者亡
其刀独鞘在权贵遂诬机户姜鲁等行劫殊无左验
维召贩者曰若丝何验曰囊上印广昌郡字乃密遣
逻旁邑至海宁插秧人裈上隐隐有字执讯之具服
刀所在曰在新官桥下验之果贩者刀也权贵大惭
又尝江行闻哭声盖寡妇儿为人所掠卖也立廉致
还之性善酒所著书并诗数十百卷行于世
　　张祚
按松江府志祚字永锡华亭人景泰甲戌进士授御
史迁广东按察佥事廉慎精密岭表信服之会韩襄
毅雍进讨蛮寇以祚有才识深知地利檄使从征大
破灵山县及高廉二州诸贼归所掠男女五千余人
有金绮之赐祚虽用兵不乐以武节见新兴新会间
民多通盗又东莞豪潘普倡乱皆解散之诛首恶而
已满六载擢河南副使寻致仕归
　　张畹
按松江府志畹字茂兰华亭人景泰甲戌进士除南
京刑部主事时旱饥狱卒有食草死者畹曰重囚尚
给衣粮卒何罪以囚饭通给囚卒狱无枉死升四川
佥事会蜀盗授首又仙泉永通丁五千余盗官盐
吏不可禁众议出兵畹单骑至盗所谕之曰汝等盗
官物法当赎在为首者自诣理诉耳渠首果出余悉
杖遣之众感更生分守建昌等六卫清粮饷旧额夺
于豪右者悉复之番族数十年雠杀悉听辨理渐复
华风畹有军功辄不上曰行阵之士出死力吾侪忍
分其功公论伟之后忤执政意致政归卒于家
　　朱贞
按江宁府志贞字惟正旗手卫籍天顺元年知磁州
时中官取异鱼民为所苦丞以下率避去贞恐益累
百姓乃祷于河鱼涌至境内以安改邓州至即疏革
陕西等处驿夫与州民更番走递以苏土著成化丙
戌襄盗起军兴孔棘将次邓贞夙戒诸生有干局者
分主供饷士卒无敢以非礼加诸生民赖以不扰进
四川参议督松潘储地故险远转输者多侵牟甚则
逋逃以为常贞勤以率下飞挽有方宿弊尽洗且善
抚御西羌剽掠者不入境黑虎寨恃顽不服贞与总
戎计平之事闻行赏贞以老乞休贞性笃实痛亲早
逝每享祀辄泣下归与里中士大夫为真率会优游
十有五年而卒
　　沈锺
按江宁府志锺字仲律上元人为诸生时宿学舍闭
户读书敝缊自甘成天顺庚辰进士归省父病侍逾
年卒居庐三年未尝言笑服阕授吏部主事疏乞就
养改南礼部俸资必跪奉其母侍郎章纶尝入贺欲
委之同列锺曰臣子事君可与人较乎章揖谢所友
惟章枫山懋罗彝正伦等时称十君子寻拜按察佥
事考绩擢副使督学湖广时座主尹公旻秉政当候
见锺问所居李文正顾坐客曰今之不识相门者仲
律一人耳改督学山东为诸生改五经文后子为楚
府仪宾遂乞致仕归金陵无所栖息毫不介意平生
赋诗万首文字之外世事无所闻年八十弟铠举成
化壬辰进士
　　袁江
按开封府志江字自岷祥符人读书过目辄成诵年
十九领天顺壬午乡荐明年成进士授户部王事监
督徐州仓粮出纳严慎时有中贵倚势干没奏斥之
历两淮盐运使规画课程次第疾徐以至公行之贵
戚敛迹商称快焉入觐白塌巡检某以金宝贮酒
中曰此秘方药酒也可却病延年笞而遣之巨商刘
武锦衣舍余也暮夜怀黄金二锭为赆叩首毕抛金
速出追还叱却之擢四川右参政督理粮储简书严
重抵蜀巡行郡邑涤祛奸弊未岁余察出隐蔽官赋
及夙逋在民者若干万督属征完尽解部大司徒题
奏旌奖以励天下之职饷者未几卒于官江为人坦
易以清慎自将历官三十年典司财赋无所点污年
仅下寿用不究才识者惜之
　　袁凯
按广西通志凯字舜举华亭人天顺间以按察佥事
治兵浔梧凯善兵每督战身辄疾驰为士卒先贼屯
长洲村官兵遥望有惧色凯麾兵前贼惊引去属阻
水还战诸兵奋击无不一当百余悉俘斩以归叶盛
上其功有中沮者韩雍复以为言乃超迁按察使凯
性简质不为人所喜故佥事十年始迁从按察擢云
南左布政使未至道卒其在苍梧收已故上海人周
升所遗男长寿载之归及长妻以甥女里人莫不高
凯行谊
　　宁良
按祁阳县志良字元善父嗣宗应洪武庚午辟荐历
上林长官司抚绥有恩边境怀之良生而爽恺博雅
能诗登进士第擢行人积有岁年以才猷迁刑曹时
天顺复辟曹石恃功骄横颇陷善类良仁恕明敏多
所建白曰主上意在省刑我等头颅可断官守不可
移誓不受权贵指使细心挽救所保全不少大司寇
深知良以是久于西署秩满升浙省大参政良以吴
越名区官其土者视听半在潮声蜃气间期了公事
我思两浙人才渊薮政当使潮海之文拔起于涛山
浪屋雷击霆砰之外以观其吞天浴日之势也因试
观风于别院果于诸生中得谢迁王华等浙士大服
转广东廉使振扬风纪寻迁历浙江左右藩均节赋
役汰其浮羡役以均平谢王相继大魁天下知人之
鉴归焉
　　林锦
按明外史本传锦字彦章连江人景泰初由乡贡授
合浦训导时徭寇充斥内外无备锦条具方略悉中
机宜巡抚叶盛异之檄署灵山县事时城毁于贼锦
因形便为栅以守广设战具贼不敢逼满秩去官民
曰公去贼复至谁当御者悉逃之山盛以状闻诏即
以锦为知县驰驿之官民闻之复来归适岁饥诸猺
益肆剽掠无虚日锦单骑诣垒譬以祸福猺感悟附
县二十五部咸听命其不服者则讨之天顺六年破
贼罗禾水再破之黄姜岭又大破之新庄先后斩获
千余级还所掠人口贼悉平乃去栅筑土城盛及监
司屡荐其才成化改元会连州为贼所陷乃以锦为
试知府岁复大饥贼四出劫掠锦谕散千余人诛梗
化者而绥辑其流移境内悉平四年上官交荐请改
授宪职令端备钦廉群盗乃以为按察佥事益勤于
政十年赐敕旌异久之进副使锦以所部屡有盗警
思为经久计乃设团河营于西设新寮营于南而别
设洪崖营以杜诸寇出没路寇遂屏息念灵山土城
不可久更城之高墉亘五百丈卒为岩邑十四年兵
部上其抚辑功被赉锦前后虽在兵间未尝不以教
化为务灵山尚鬼则禁淫祠修学校劝农桑治廉钦
皆大饬学宫振起文教为人诚实洞见肺腑猺蛮莫
不爱信其行军与士卒同甘苦有功辄推以与人以
故士多效死所在祠祀之
　　瞿俊
按明外史本传俊字世用常熟人成化五年进士由
崇仁知县召为御史邻县祝献知其贫遗百金治装
俊却不纳益之俊怒欲执其吏吏乃亟驰去巡按广
西云南所至持风纪迁广东按察副使黎人故时出
寇掠俊戒约群吏修军政遂詟服不敢出常行见市
者呼入分给诸僚有一僚倍给之问其故曰君庭
多秽耳常暮至琼州官舍从官白内有怪夜半光如
匹练起庭树上有声俊叱之即已明旦伐树怪遂绝
以给由赴部道病还卧家广东巡按御史王哲上言
俊贤吏不宜听其休退竟不能起所居敝陋比舍皆
渔户时相从欢饮每入郭率晨候载菱小舟归仍附
之善为诗酒间可数百言
　　刘俊
按明外史本传俊字君佐深州人成化八年进士授
青州推官每行县布衣匹马不列驺从谳狱明决强
梗慑伏时称廉平征授御史坐事谪光泽知县擢河
南佥事已迁副使有重狱同列不能决者多推俊俊
发伏钩隐尽法乃止前后巡大梁河内所至弊绝及
代去奸吏酌酒相庆时仕途特重进士其出任州县
者上官礼之加等其人亦自谓行当被召往往为急
政立声名或傲肆自恣俊曰凡州县皆吾属也劝惩
当以政他何恤焉故其御属吏不少宽假后有去为
要路者遂腾谤言会台谏将劾诸方面官竟注名贪
虐章下九卿平议户部尚书锺识俊名昌言于朝
曰此故青州廉吏也颇闻其节愈励奈何有此事遂
得寝俊性戆直不饰边幅在官终日闭门不通一谒
独好饮酒所与为酒人者至辄开合延之所设蔬果
而已相与饮极欢然终不能有所干也任满致仕终
于家
　　任□
按广西通志□字生之横州人成化壬辰进士为南
京户部主事历郎中擢福建布政司参议先是治中
岁采银久乃脉耗采之不复得莫以为言参议端督
所入甚至摊偿遂致流亡者众□到官行视诸□具
得其状慨然叹曰民困至此所司不言复督办以为
功岂朝廷设官意哉独上章请罢之得报如所请以
是为同官所忌调参广东□气益厉见事敢往如增
置五羊诸驿舟工若干水道称便竟为忌者交毁罢
归
　　刘约
按兖州府志约字博之东阿人第成化己未进士累
官至吏部郎中出为河南参政徽王尝请民田若干
以益国租下吏勘实约奏以田还民王赂刘瑾遣他
使复勘以田予王逮约下吏罢之瑾诛乃复故官约
为人修伟有仪器识超越初聘里中徐氏女忽病目
而瞽女家以返币请约曰女瞽即弃不娶假使男瞽
女家亦不字耶终不改聘其后女目忽开里人奇之
约生六子两举进士为名臣各有传
　　黄肃
按江宁府志肃字敬夫六合人成化戊戌进士授河
南新郑知县赈济饥民多所全活升工部都水主事
尝管理泉闸与修河工进刑部员外郎擢广西按察
佥事部内土官赵源妻岑氏以贿谋立假子肃倡义
竟立其侄土官黄绍反肃率兵讨之其子被诛绍寻
以忧死思恩知府岑浚谋作乱豫筑丹良城以截行
舟肃曰是贼咽喉也即被甲先登士皆蚁附贼遂焚
营垒全师以归东塞蛮叛肃从间道破其巢蛮溃抚
按交章荐之寻进湖广兵备副使犹上言广右事宜
七款朝廷多见允行正德初以军官功升三品致仕
嘉靖壬午甲申奉恩诏进阶二品有司存问其门寿
八十六卒
　　伊乘
按苏州府志乘字德载性□好学闻杨文懿守址邃
于易千里从游文懿尝咏玉以美之成化戊戌登进
士授南京刑部主事进员外居官操切不苟纵弛而
持法甚平尚书张瑄特委重之凡奏大狱必属乘裁
正擢四川佥事简县盗屈永朋诬引邹子琴一家八
人同劫被劫者亦憾邹故为蜚语动乘卒论出之曰
吾岂以嫌疑杀人耶蓬溪张立仁被诬邻萧俸爵
而以斧致其家又株系数十人乘钩摭得隐并俸爵
尽释之而坐张以诬遂宁剧盗董传与王仕学等聚
乘廉得安岳孔万古者族多死士善击刺因召万
古谕以大义更檄兵搜剿贼皆成擒邻盗望风解散
秩满乞终养归里卜居委巷日以滫娱亲者十五
年父殁而乘亦坚卧不起构丈室手一编自适兴至
或乘小舟徜徉山水卒年七十六乘平生嗜学至老
不倦所著诗文及他编葺广隽李杜诗句六书考音
韵指掌史学撮要及皇明风雅等集皆传世
　　郭绪
按开封府志绪字继业太康人成化庚子举于乡明
年登进士授户部主事历云南布政司参议云南去
京师万余里佥谓非宜曰分也抵任日事事不弛先
是迤西有蛮曰思六越金沙江界据地千里积二十
年拒不受抚势益猖獗镇抚合议以剿请事下公卿
议抚之便孝宗重用兵从之诏与按察副使王同行
旬余抵金齿参将卢和统兵拒所据地二程许而次
遣官持檄往者皆留而不报卢还军语其故且戒勿
迫绪曰吾受国恩报称正在此如公言若臣节何单
骑从数人行旬日至南甸崖突不可骑乃斩荆徒步
挽绳以登又旬日至一大泽都土官以象与乘之
上雾下沙晦淖迷踬而行愈力旬日至孟赖去金沙
江仅二舍茇次手为檄遣人持过江谕以朝廷招徕
之意蛮人相顾惊曰中国官今亦至此乎即发蛮兵
率象马数万夜过江抵其所持长槊劲弩露刃环数
重有译者泣报曰贼刻日且焚杀奈何曰尔译亦世
受国恩不以死报乃为间耶拔所佩剑指示曰明日
我渡江言者斩思六既见檄谕祸福明甚即遣蛮长
数辈来听命且馈土物供具悉却之乃奉宣敕榜且
与语云云大率先叙其劳次伸其冤然后责其叛罪
思六闻之俯伏泣下请归侵地绪曰此固我圣天子
意也宣言许之皆稽首称万岁欢声动地因责卢参
将先所使人出以归之卢使人得报驰至则已撤兵
归地受纶书矣归至省城镇巡以状闻于朝佥谓且
有殊擢越三年仅升四川督储参政正德丙寅始以
云南功加俸一级致仕归卒所著有学吟稿抚蛮录
藏于家
　　盛洪
按苏州府志洪字思禹成化甲辰进士授刑部主事
历员外郎中三被简命出按大狱皆贵戚貂珰洪悉
论如法其用心尤为平恕每语人曰刑官当于死中
求生不当于生中求死人以为至论时广东黄散仔
等倡乱特诏洪提督海道副使洪廉察情形首严舶
禁捕杀贼萧惟芳等海滨以宁上章论通番奸弊及
保安事宜悉见嘉纳先是通番买港之徒骚扰驿传
至此屏绝市舶中官利通私货或置酒罗列珍玩惟
其所欲或托僚友夜以黄金百斤馈之皆拒不纳禁
戒益严遂构飞语闻逆瑾以中之裁缺免官寻以海
道旧事檄召赴广已擢山东按察使卒于江西官舍
闻者惜之
　　郁容
按苏州府志容字弘德常熟人成化甲辰进士授刑
部主事都御史秦纮与安远侯柳溥以事交讼久不
决尚书何乔新属容谳之容竟直纮抵溥于罪容后
至南都秦已为户部尚书容避不往见秦服其义升
河南司员外郎御史李兴出按陕西坐滥刑下狱巨
珰杨某欲坐死容援法以争兴得末减杨谓容右兴
调抚州府通判居三年以荐升知澧州擢云南按察
司佥事所巡地方产金每销矿金户率有例入容至
禁绝之蛮贼阿则聚山谷久为乱容被檄讨之以计
散其党卒就擒叙功丁母忧归不置南中一物人重
其廉所著有见庵集
　　王希旦
按安陆府志希旦字景哲成化丁未进士拜南京大
理寺评事进寺副谳狱多所平反迁广东佥事下车
即出按岭东猺人积岁梗化为地方患公招徕抚辑
恩威所被靡不怀畏潮州盗起劫夺乡村公冒险危
单车抵其巢穴谕以祸福即日降海岛群盗蜂起率
先事有备而民不罹害继按岭西海北二道值琼南
黎人作乱三郡率师往讨之二道与琼南犬牙地也
军需咸取给二道希旦先期区画历险□道以便大
军之进既而师捷希旦赞画之力居多比班师军民
数千人遮道举手加额曰吾侪今日再生之乐非公
之赐而谁也当事者方议上其功而希旦亦考三年
之最濒行遇疾卒于位闻者莫不嗟悼
　　唐希介
按山西通志希介字景贤阳曲人□悟绝伦三岁知
字十岁能为经义时称奇童成化丁未进士授庶吉
士改工科给事中特被简命稽省真定等四镇储备
希介亲阅实尽得夙弊以闻于是权幸嫉之中以他
事谪四川石柱宣抚司经历万里远窜怡然就道既
莅任承檄署仁寿双流二邑植善锄恶俗用丕变又
檄视州茶政巨猾敛迹迁知扬之通州靖渔盐之盗
修河堤之溃决民获以安擢陜西按察司佥事督饷
榆林时大学士杨石淙总制边务希介为言二十三
事石淙并施行之且贻书以谢未几改四川寻擢陕
西副使兵备榆林爱士练兵边威赫然时军府多嬴
积中官欲私取之希介不可中官构诸逆瑾遂矫制
逮希介三木长安市寻罚粟三百石子击登闻鼓遂
复其官诏致仕希介屡折不挠去就完洁
　　张瓒
按广东通志瓒字德安孝感人成化间登进士擢广
东参政总督粮储下车询仓之利病民之情隐斟酌
折衷行之宿弊尽革西仓旧污下粮多腐败官军病
焉瓒新修之复葺东仓令民输者至即纳之无留难
复建新仓一十二□凿池于中以泄积水而储无腐
败之患民甚德之未几超擢浙江布政使
　　曹时中
按明外史本传时中字名节华亭人嫌与汉中常侍
同名遂以字行成化五年进士授刑部主事历迁浙
江佥事性廉介遭丧庐墓有芝产焉起故官改云南
所知或言远方夷獠不可绳以法宜稍变故操时中
曰彼地远吾道无远吾知守道而已单车之官以治
行闻弘治初王恕为吏部见时中名语僚属曰如此
人奈何弃之荒裔乃迁浙江副使缘海卫所官以苞
苴进问何物曰岁例时中曰赃也何例之有叱出之
威令大行与同列议事不合遂乞休归时中端谨和
易待人虽舆隶一接以诚至析义理临事机权衡可
否确然不能易邻有悍生恶其方严常对其仆呼名
诟之仆以告时中徐曰彼詈我而汝述之是再詈也
置之若勿闻生无以难则伺时中独立门屏使人前
献嫚书时中笑曰若主必无好语不须启视也取火
焚之生愧而止有贵公子挟妓游天马山歌吹过其
门时中使人召而挞之曰若父居官清俭若顾淫荡
至此吾于若大父行也义不当坐视故代若父教之
其人自此折节为端士时中工诗及书家居三十年
声望益重都御史林俊常举以自代年九十余卒兄
泰景泰五年进士仆窃其赀狎妓泰讼之刑部摄奴
拷讯妓反诬泰坐是废于时英宗复位或白其冤帝
恶其名同景泰年号遂不用俄有投匿名书毁曹吉
祥者或以诬泰帝曰此怨我不用故耳即遣使逮治
不胜搒掠自诬服坐死既而得白乃释归以词翰自
娱与时中齐名
　　卢翊
按苏州府志翊字凤翀常熟人父琮海阳令尝平反
死罪二十人以直道忤其守罢官翊弘治庚戌进士
授新喻令转获嘉以荐拜御史巡按广西省当猺獞
窃发翊加意抚辑被旨录戎功时逆瑾擅国以苛刻
立威取赂会省城火瑾论翊失救罪停官瑾败上念
翊前劳赐织绮改任四川兼视水利蜀有都江堰翊
疏凿之岁连大熟天全六番招讨司统碉门土军以
重敛为乱镇巡官议进兵翊以为非计乃属翊招抚
之皆诣军门降事闻诏益翊俸银瞿塘千户徐启白
昼行劫官追之则深入险阻翊访其所善指挥某诱
出而缚之迁副使守御松潘其地介羌戎为全蜀屏
蔽松守卒自成都调分诸戍劳逸不均卒怨多逃翊
白之抚臣为更定戍法每戍至其长敛索无艺卒辄
引入熟番称贷番利重息与之稍不入则引众来取
卒或转贷缘隙构乱翊严其禁乱始弭松常患粮饷
弗及积逋至六十余万道远难致揽户出为奸利运
者多破产翊治揽户以重比由是粮馈以时至自小
河抵栈阁久废坏翊调工治之道乃通土人名为卢
崖阁龙州之西有铁索桥土官叛乱多断桥以守翊
命益其索而上施板行者称便翊在边将有殊擢副
都御史马昊旧与翊同事以奇功骤迁巡抚两川马
受旨寇平当驻松畏难不至翊躬至绵州趣之马怨
翊奏调川南朝廷深知翊事迁为云南参政翊久更
边任凡事务持重博谋宾川洱海之界有铁索诸种
每岁导他寇入扰云南议以兵剿之翊条其利害谓
寇未易殄请于姚安界中创大堡择将率其属以守
仍谕各堡相机坚城浚川寇窃发则相狙击使敌彼
此不得合可以取胜镇巡官用其议行之洱海之西
常苦旱其地有品甸开二陂可以储水安南陂诸
处有美泉可灌溉翊谕民治二陂筑梁王山坝障水
以入田岁比登公私有储粟当道交荐之迁广西右
布政道卒
　　徐纮
按武进县志纮字朝文绩之后纮性孝友负才嗜义
弘治庚戌进士由刑部主事升广东按察司佥事分
巡岭南东道时陈宪章讲圣贤之学纮躬式其庐事
必咨而后行请立宋慈元皇后庙建周元公书院修
张曲江祠筑堤以捍海潮白沙为赋八景诗贻之岭
南地连山海蛮蜑杂居吏多不捡纮引绳批根发摘
奸伏墨吏望风解绶去升云南按察副使卒于官所
着有皇明琬琰录
　　杜□
按兖州府志□字仲纯滕县人世隶武籍父纪独变
节为儒□登弘治庚戌进士授庆云知县擢户部主
事刑部员外郎中出为山西佥事时大寇刘六等攻
破壶关御史檄□守沁州□行塞险隘缮城浚池劝
粟谷治兵器盛旗帜简练士民军声颇振贼由他道
引去不入沁境良民为贼所掳者乘间逃归有司辄
捕论之欲以为功□悉出之定襄有饥民千余聚匿
山谷中有司以反闻抚台议发兵擒捕□乃言曰有
司不能备荒于平日民无所食乃相聚山谷以延数
月之命今捕之急此不北走胡即以死拒我矣治乱
民如治乱绳宜抚而解散之遂画方略数事抚台乃
檄下州县如□指数月悉平□为人强力能肩大事
不可摇夺部有贪吏□发其赃晋宗冒支禄粮九千
核其实以请因与抚台相左引疾乞归诏升山西参
议致仕□奉母至孝家庭严肃夫妻相待如宾教子
弟必先孝谨而后文艺焉
　　宋恺
按松江府志恺字舜臣华亭人弘治癸丑进士授屯
田主事转虞衡郎擢广信守郡当孔道送迎宴犒一
切罢革有给事某奉诏括民田增税亩百石恺疏请
蠲丁内艰补建昌升福建参政又改广西平府江獠
蛮赐金帛浔民黎仲明叛复提兵讨平之时逆瑾擅
权未尝以一缣私往来会捧入都即致仕家居二
十余年御绿布袍乌纱人不知其为显者所著有樗
庵集年八十卒
　　李希颜
按广东通志希颜字原复华亭人沉静寡言有大度
十岁父授以春秋知大义居母丧哀毁逾礼弘治癸
丑魁礼闱授南京刑部主事正德初升广东佥事署
提学奖拔俊乂号称知人以其经学授之广郡时从
化盗作当道以遐阻怯于进兵希颜独深入平之仍
领海舶例有嬴余希颜悉给军士是时巨寇黎头拐
啸聚山谷亲率兵大战败之获其渠魁当道其功
不为奏赏奉表诣阙时逆瑾势倾中外希颜独不踵
其门京师称为铁腰李庚午迁云南提学副使
　　葛浩
按广东通志浩字天宏上虞人弘治丙辰进士累官
广东左参议岂弟爱人每听断必持平熟思乃决正
德十五年新宁盗起抚按具闻议讨乃调兵一万五
千分据要害浩与参将李漳军新宁右布政章拯军
新会知府简沛军海晏进击之贼众大溃多走匿时
令有捕获者随贼所指即馘之滥及商民独浩用兵
有纪多所验出时为之谚曰大盗起家室弃葛李则
生章简则死时贼首陆四未得拯即议奏凯浩止之
曰蕴崇未除终当复发吾与公等戮力两月贼可尽
也奈何遽旋师乎不听亡何贼复为民扰知县胡纶
用降贼罗九计始诱陆四出戮之余党乃平督抚叙
功拯为上浩次之士论哗焉后浩历广东右布政使
终官大理寺卿子木登进士人以为不滥无辜之报
新宁人至今称之
　　黄俊
按武进县志俊字慎斋弘治己未进士庭坚十四代
孙其先人黄遵黄舆并以文章政绩名世俊生而□
异赤贫苦读登第后乞归终养及居丧哀毁骨立孝
行可风家产悉让弟所居湫陋不堪郡守连公为之
捐俸结庐受徒讲学制阕授户部主事转刑部郎中
时逆珰弄权事干中官累年不决者皆立决之忤珰
意欲中以祸而无瑕可摘既而出守严州访录子陵
后裔捐囊立学置田以教育之值岁大歉倾仓赈施
全活者以亿计监司议其专擅乃调守汉阳去之日
老扳号肖像尸祝抵汉阳革去商羡万余曰吾饮
汉江杯水足矣铨曹闻其清介授山东转运使时鹾
政多为权贵所挠独抗陈利弊十四条又奏免逋税
数万清望日隆自知为当道所忌遂乞骸肥遁居乡
十八载足不迹城市抚按连骑造请不纳郡邑属牍
宾筵亦不出中外钦之崇祀乡贤所著有官箴节孝
录理学发明黄鹤楼□
　　萧干元
按吉安府志干元字必克万安人弘治己未进士授
行人安南贡使还奉命防行所过肃然抵关夷馈方
物却之迁御史上疏数宦官刘瑾等奸状忤旨廷杖
几死罢归瑾诛起福建兵备佥事寝建宁军士之变
正建安匿丧之罪升云南副使建宁士民祀于名宦
祠在滇平大候州乱属境以宁创永昌府治而民不
知劳寻称疾致仕归清操劲节时论推重焉
　　王奎
按武进县志奎字文明弘治壬戌进士授行人选南
京湖广道御史迁江西按察司佥事在南道时有二
重狱皆已诬服奎知其枉密迹之皆得实立为平反
江西德兴尹素贪墨奎将按之其人怀百金求贷奎
怒斥之卒按其奸桃源洞叛寇俘馘甚众余党悉
从抚谕民德之为立生祠三载例应考绩巡抚以私
怨阻其行奎竟抑郁卒奎为人豁达不羁言无隐衷
交不匿怨人以是亲之亦以是忌之云
　　黄昭
按江阴县志昭字明甫中弘治乙卯南都乡试第二
明年成进士授刑部主事改职方以才望为大司马
东山刘某所器重雅意厘剔冒滥诸弊违法干请概
谢绝之正德初逆瑾擅权逾抗节贞守瑾怒一日敕
下罢之瑾诛起广东按察司佥事晋福建按察司副
使理屯盐戎务俱疏剔宿□披呈隐匿黄田山寇啸
聚有司莫能制闻昭往擒相率散去闽城门卒叶元
保倡乱昭行间谍擒首恶难遂平方考绩闻母讣即
日冒雨跣行哀感行路生平扶植人伦善奖后进未
尝言人过工吟咏尤长古文昭与贡安甫史良佐同
在正德党籍朝绅赠诗有三虎殿前声正烈一龙天
上胆尤寒之句云
　　魏纶
按济南府志纶字理之利津人弱冠中丁卯科乡试
司铎雄庠纶负气节愤群盗纵横上弭盗十事朝议
重之拜南京刑部主事武宗南狩嬖幸江彬用事恶
中贵杨经历等假朝旨罗织害之纶知其诈执不从
终不能夺署贵州司事适广东镇守中官牛荣以其
党数十辈番货等物五六十万假名进贡事发赂
免纶独抗词执法没其货抵罪不少贷升山西布政
司参议后擢陕西副使有惠政转浙江镇守温处温
处多□贼众五千余人据险时出摽掠官军无如之
何纶至为檄谕以祸福遣吏以招安状示之贼首素
重纶应命而至责之曰若等抗违罪在不赦今听若
等自新可亟还巢穴放遣老弱简选精锐赴府赎罪
众或疑其不还纶不听其人果率众二千人来纶令
营于教场外众又恐不测纶曰以赤心待之何虑焉
卒谈笑靖其难后以母疾致仕
　　许逵
按明外史本传逵字汝登固始人正德三年进士长
身巨口猿臂燕颔沉静有谋略授乐陵知县六年春
流贼刘七齐彦名焚屠城邑杀长吏诸州县率闭门
自守甚者乞贼毋攻城遗之刍粟弓马或弃城遁逵
之官慨然为战守计县无城督民版筑不逾月城成
使民于屋外筑墙高过其檐开窦如圭许才可容人
家令一壮者执刃伺于窦内余皆入队伍令曰守吾
令视吾旗鼓违者军令从事又募死士伏巷中洞开
城门未几贼果至旗举伏发窦中人皆出贼大惊走
斩获无遗后数来犯数却之遂相戒不敢犯事闻进
秩二等是时知县能抗贼者益都则牛鸾郯城则唐
龙汶上则左经浚则陈滞然所当贼少而逵累御大
贼有功遂与鸾俱超擢兵备佥事逵驻武定州辖旁
近诸州县至则城圮沟平不格牛马逵先事筑凿设
楼橹置巡卒明年五月贼杨寡妇以千骑犯潍县指
挥乔御之贼少却逵追败之高苑令指挥张勋邀
之于沧州先后俘斩二百七十余人未几贼别部钱
鸾以百骑掠德平逵追击尽歼之威名大着十二年
迁江西副使时宸濠暴横甚逵每絷其党绳以法尝
言于孙燧曰宁王敢为暴者恃权臣也权臣左右之
者贪重贿也重贿由于盗薮今惟剪盗则贿息贿息
则交解交解则党孤不然后难图也燧深然之每事
辄与密议及宸濠反缚燧逵争之宸濠素忌逵问许
副使何言逵曰副使惟有赤心耳宸濠怒曰我不能
杀许逵耶逵骂曰汝能杀我天子还能杀汝汝反贼
万段磔汝汝悔何及遂并缚逵曳出贼砍其颈屹不
动贼众共推抑令跪卒不可得遂死年三十六初逵
以文天祥集贻其友给事张汉卿而无书汉卿语人
曰宁邸必反汝豋其为文山乎逵父家居闻江西有
变杀都御史副使即为位易服哭人怪问故父曰副
使必吾儿也吾儿亦死所矣世宗即位赠副都御史
既荫一子世锦衣千户又录山东平贼功复荫一子
百户嘉靖九年诏谓逵死事尤烈而燧未惬物论将
罢燧祀专祀逵廷议请改赠逵礼部尚书进荫指挥
佥事易主居燧左久之复如初
　　姜龙
按明外史姜昂传昂子龙字梦宾正德三年进士历
礼部郎中武宗南巡率同官谏罚跪五日杖几死出
为建宁同知寻迁云南副使兵备澜沧姚安滇故盗
薮人习椎割龙让其酋曰尔世官纵盗宁非贿乎其
曷以自解酋惧即单骑抚谕群盗悉听命有巨盗方
定者既降益贫为妻妾所诟然卒不忍负龙竟仰药
死南安州大盗聚千人御史且征兵龙檄三日散尽
四川盐井剌马仁云南晒江和哥仲二酋仇杀数十
年龙抚谕遂解大候州土官猛国恃险肆暴龙擒之
在滇四年番汉大治邓川州立三正人祠祀袁州郭
绅莆田林俊及龙
　　王大用
按广东通志大用字时行仪真人正德戊辰进士为
岭南兵备副使惠困穷威酋桀平寇盗释黄圃民民
自执黠者十六人丽于法其德在乐昌民为建祠立
碑历右都御史大用甚清苦尚书霍韬在南都乃给
废寺田周之
　　吴廷翰
按无为州志廷翰字崧伯别号苏原生而□异十二
受易补弟子员正德己卯举应天第五明年豋进士
初授南兵部主事丁外艰服阕改户部监浙税再监
德州平收放简定赋税军民便之转吏部文选与当
事争执选簿忤其意因求外补广东佥事首平黄田
之乱督府上其功赐银币更巡岭南兼督学政弹治
时贵风裁矫峻人无敢干以私旋迁浙江参议苏驿
均徭又立社学义仓等规约以便民调山西属岁大
祲力请蠲贷鬻淫祠出帑羡以饲莩所活殆数十万
人已督攻渔川盗大擒获有银币之赐廷翰性嫉恶
尚严然意实仁恕所至旌孝节礼耆旧恤孤独尤甄
拔俊髦多所识录尝被命采端溪砚不取一枚其廉
谨如此以抗直往往与权要忤年四十余遂致仕家
居三十年徜徉湖山之胜事继母尽孝至老不衰平
生综览博洽恶俗儒之支离尝上书王阳明公又与
欧南野余玉崖诸公往复辨论与人无贵贱大小一
于敬晚年手不释卷沉酣经史百家诗宗盛唐文仿
四大家所著有漫录丛言椟记瓮记志略考及湖山
小稿苏原全集若干卷
　　□河
按汝宁府志河字伯东直隶通州人进士正德七年
以佥事分巡汝南道性严明端毅饶有机略时经霸
寇蹂躏之后州城垣堞倾颓河至锐然思有以新之
会有大奸聚党匿盗凌轹乡井要结权阉谓河莫敢
谁何河召之至至则膝弗为屈河佯曰汝辈皆有局
干重意气者而横得恶名吾深知汝汝为我纪纲城
工以功补过工竣吾仍旌汝四人大喜各捐其家资
殚心督理用力省而奏效速城既成河复佯加恩遇
日令四人随侍左右四人益骄纵因尽诱知其党与
姓名潜为剪灭而缚四人杖杀之远近称快修城之
余复议崇饬学宫因环视倾圮处问所司曰当用材
木几许或对曰若干河曰不然止须若干足矣比成
一如其数其综理精核多类此终河之任盗贼屏迹
道罔拾遗
　　李惟聪
按开封府志惟聪字自愚杞县人身长七尺力举千
斤善跃马击剑性直气猛趋义若奔读古兵法有妙
悟成化乙酉举于乡选邳州知州河潴荒田相地势
之宜开沟渠抽棘辟亩岁入倍常流民复业上官验
而称之弘治丙子河决黄陵治河大夫刘忠宣取以
供事作堤延袤六百里以四十日奏功晋工部都水
郎中庚辰北兵入大同晋山西按察副使大同兵备
比伍精阅拔十抽一制兵长短互用马步错行昼则
治武夜则固垒自率三千与同辛苦又修边城皆十
里一墩墩各有守兵由是士跃马腾烽燧不举又三
年改山东副使管辽阳屯田又欲仿井田法沟遂畎
浍暇则便耕作警则阻驰骤值改官不果行又以急
命往山西饬兵敌人畏而不敢至年七十致仕归
　　高
按扬州府志字升之正德辛巳进士授宁波府推
官摄郡事会日本贡使构乱讨平之升户部主事
员外郎督粮通州值边警岁漕四百万石无缺以
调度得宜升郎中寻知顺德府时车驾幸承天道出
顺德抵任甫及旬区画供帐无不立办城沙河工
竣升河南按察司副使会河决睢州野□冈奉敕治
之为凿孙继口塞河二百二十五里以疏横流复
扈运口九十里上遣兵部侍郎王以旗视其役荐
劳绩第一明年益发民浚三河未深者漕运赖之诏
增俸一级百姓肖像祀焉所著有南兖州集顺德府
志
　　初杲
按安陆府志杲字启昭正德辛巳进士授御史会议
大礼引经抗疏赴东华门大哭声彻内廷世宗震怒
廷杖几毙后疏劾都御史席书不当骤转礼部尚书
朝绅震慑是岁巡视河东盐法浚河渠筑堤堰鹾政
大举商民便之立祠以祀焉寻转河南佥事分巡睢
陈擒灭流贼王长子洪辅等数千人转云南副使参
政乞休归田十有九年卒
　　张凤
按广西通志凤江西宜春人由进士正德间以布政
司左参政掌思恩府事时兵变之余百姓流移庶务
草创土目纵横无惮凤抚辑流亡修举废坠分田治
地扶弱鉏强给官田以赡生徒选智勇以严捍卫一
切因革咸得其宜在任六年威翔惠洽升南京太常
寺卿转都察院佥都御史思恩九司兵民祔祭王阳
明公祠
　　聂珙
按瑞州府志珙字周贽上高人正德进士授刑部主
事平反不阿权势虽被降谪初节弥坚升福建按察
使佥事会倭寇兴泉躬冒矢石民赖保安擢山东兵
备副使告致政居乡恬静亲睦邻族不吝恩施见客
若无官祀乡贤
　　顾铎
按青州府志铎字孔振博兴人髫年辄为有司所知
声籍甚举进士授浙江山阴令严明威断谭其政者
皆凛然风生祀于名宦由令征刑部郎京畿故多宦
戚权贵难治铎莅政莫不敛手避会议大礼铎率同
官抗疏被廷杖随出为汝宁太守秋大蝗铎以文祭
之有大鸟食蝗吐之复食蝗不为灾以积谷三十万
石蒙上赏调开封河决铎昼夜行七百里度地形疏
赵皮寨河以杀之开封以宁升信阳兵备副使妖贼
高宠众数万甚横铎击擒之计功在上赏律当道忌
之诎其功授金帛之赐升陕西行太仆寺卿仕途视
为冷局率不经意铎至饬理马政一新署有枯竹逾
年复生人比之寇公竹云幼尝溺清河流里余不死
正德初流贼入境众遁去属父尸未敛铎独居守贼
至□踊无惧容贼曰空城中唯此一人必孝子也舍
去既老聚书数万卷构一楼居其中每夜得句辄呼
灯录之至一夜二三起不倦
　　顾中孚
按松江府志中孚字伯诚华亭人嘉靖丙戌进士授
万载令复补崇仁有清誉迁吏部验封转文选出参
岭南有分巡白参军为猺人苏氏所围中孚乃先治
盐艘诱之猺果掠去随选勇士五百余人佯作盐船
鱼贯而进猺弗为备内外夹击不数日捣其巢被围
诸将士得返良家子女被掠者千三百人悉得归事
闻赐金绮擢江西副使寻参浙藩时岛寇横行延烧
运船中孚请各院赎锾并捐俸偿之保全甚众无何
乞致政先是患危证感异梦得生至是复有所遇遂
返初服自号懒真子息交绝游垂三十年卒年八十
有九孙令德曾孙之璇皆举乡荐

　监司部名臣列传三
　　明三
　　郑世威
按明外史本传世威字仲孚长乐人嘉靖八年进士
时方推择御史众竞趋之世威独不往授户部主事
历刑部员外郎恤刑陕西出死囚九十六人历江西
佥事大学士夏言里居抚按以下为设醮坛祈嗣诡
云祝厘以诱致群吏世威视其斋祠不谒而归他日
候言阍者令从角门入世威曰我监司不当由中门
耶趣还我刺言为启中门乃入未几转浙江参议言
赴召道经浙江诸监司咸郊迓所不能致独世威一
人倭犯宁台二府巡按御史裴绅劾世威失事诏巡
抚逮问事寻解转江西副使会严嵩柄国其族党尤
横恣尝有犯者世威扺以重法巡抚傅凤翔议宽之
世威持之力卒不能夺副使熊楫以轻直抑买废寺
田千亩世威廉知之适岁饥遂鬻田以赈楫持嵩书
祈免世威卒鬻之三十年迁四川参政次当阳念嵩
终害己致仕归嵩败中外交荐久之起南京右通政
隆庆元年召为右佥都御史转左副都御史廷臣有
议王守仁宜从祀者世威言守仁经济才谓其绍周
程宗孔孟则平生庸德有不足矣且其率天下经趋
直行使圣门讲学穷理之功屏弃不用将有差毫厘
而缪千里者窃谓从祀非宜事竟寝迁南京吏部右
侍郎道改刑部时有诏采珠宝世威疏谏不听遂谢
病归世威笃志正学持身严苦家居环堵萧然躬课
耕作客有来谒遇诸田间授以刺曰为我通主人翁
世威诺而入须臾衣冠肃客即向持刺入者也其真
朴如此万历十二年卒年八十二久之赠刑部尚书
谥恭介
　　孙云
按苏州府志云字从龙昆山人父桂蟾客死桂林时
云为诸生甫弱冠闻讣呕血徒步万里得父骨于昭
平堡函之以归将渡江旋风忽起舟人觉有异得其
所函骨掷之江云跃入江中攫得之行里许卒抱函
以归嘉靖己丑进士授刑部主事进员外郎适冯御
史恩以星变劾冢宰汪鋐为腹心之彗词连张孚敬
桂萼二政府上怒逮下刑狱属云云抗言曰御史得
风闻言事又以星孛应诏何罪时同曹郎为云握掌
掌透爪云不少挫议上曹长并得罪谪云为潮阳典
史又调广西之怀远迁增城令历东昌通判巴州知
州邵武同知擢南刑部郎中未行升湖广佥事迁福
建参议时有矿贼啸聚焚亲率兵剿平之擢江西
副使引疾归云在江西辟孙许二公祠昆邑学田之
议亦自云始也
　　王玑
按济南府志玑字在叔陜西西安人嘉靖癸巳以兵
科给事中迁武定兵备佥事玑言动安重虽遇急遽
无少仓皇练兵之暇常引诸生以学曰无处不是道
理要在自立使此心作得主宰自能得力人到于今
思其诲焉后迁江西布政司参议
　　张绪
按临江府志绪字卿理峡江人嘉靖乙未进士授翰
林检讨分校礼闱所得多知名士会严嵩方为宰执
雅慕绪名绪卒不诣其门坐是出为湖广参政提督
大岳太和山绪不欲与寺人伍疏请中官治山事分
守理民事获允着为令寻以副使备兵贵州安宣慰
负固日久谕以大义安感泣愿立功自赎时苗寇猖
獗绪遂遣将合安众破之在黔数年功绩茂着后以
被论落职归盖嵩终衔之不置云
　　沈宠
按宣城县志宠字无畏号古林少师同邑贡安国力
学砥志攻治制举业兼通经史领嘉靖丁酉乡荐复
从龙溪王畿东郭邹守益诸公游讲明良知之学居
恒以阳明先生厚自期负谒选授唐邑令唐故不谙
织宠为造机杼教习之俗遂饶有御史按部唐邑
驺导厨传皆极省约至澣帷帐以进御史奇其清介
改知获鹿县考最内擢监察御史巡视京城屏抑珰
戚为权贵所嫉以本官奉命出清戎福建转湖广兵
备佥事兼饬江防驻蕲州会九龙湾剧寇郑剪以数
千人抄掠旁郡宠设间谍守厄塞募良家子习骑射
攻之斩获殆尽贼平即建平正书院延名儒讲学三
楚士翕然向风迁广西布政司参议以母老告终养
归复与郡守罗汝芳同里参政梅守德设志学书院
切劘理道引掖后进老而弥笃焉卒从祀王守仁祠
宠丰裁峻整服官廉洁其学不尚浮华敦崇实践尝
逆旅黄池主家妇私就之斥去再四终不乱遂徒步
归其生平守身励志不愧屋漏如此着有古林摘稿
子二懋敬懋学懋学万历丁丑进士第一见名臣传
　　徐栻
按苏州府志栻号凤竹常熟人嘉靖丁未进士累官
南京工部尚书初拜南御史时楚人王宗茂者亦有
是命濒行严相嵩置酒送之备荐水陆宗茂多不能
名栻微笑曰海外物也若何由名未几宗茂极论嵩
父子疏中有设宴而水陆毕具皆海外物语嵩恨栻
谪浙江都事迁饶州郡丞有祷雨灭火之异擢佥事
江右盗起戚将军继光将兵讨之栻监其军遂大破
贼诏赐镪币巡按江西以饶困于磁而猩红磁尤不
易得上疏力言之朝廷浅其色而裁其数抚浙江修
筑海盐堤二十余里抚山东与大司空刘应节议开
海运未果上书规江陵夺情忤旨罢归所著集奏议
大学衍义纂若干卷
　　张勉学
按苏州府志勉学字益甫长洲人嘉靖丁未进士由
翰林出为吏科给事中以论驳陶仲文左道不当封
爵忤旨罚俸命管十库巨珰盘踞为奸勉学务为裁
抑与珰忤庚戌奉敕勘边奏仇鸾以中国首级要赏
鸾与严嵩为表里触忤谪内黄丞内黄适大水民多
饿殍请赈发粟拯活无算署清丰有死狱不决勉学
往城隍祠祷神唱名一讯即得真犯狱遂成量移吉
安推官擢南京刑部主事转郎中升湖广佥事分巡
长沙以计平大盗李万尧长沙藩府庄田房租税重
豪奴倍收民不堪勉学悉平其额每岁听县官征解
民咸便之再擢参议分守衡永地邻两广盗贼出没
无常勉学命有司精操练严保甲山野肃清有以旧
怨中伤者即解任归意泊如也初在内黄时宋淳为
兵备张翰为太守皆慕其德操聘主元城书院与诸
生析经论业造就甚多里居与同志为真率会闻天
宫寺有切磋会欣然数往无只字干渎官府而地方
利病侃侃以告无少避所著有礼经说宦游集年六
十六卒
　　周思兼
按松江府志思兼字叔夜学者称莱峰先生华亭人
嘉靖丁未进士授平度知州岁祲身自行阡陌间不
从舆隶第缚一蓝轝置饭一盂其上就民间啖之旁
郡饥民掠食民间为乱幕府将加剿思兼曰此辈饥
求食耳作小木牌数千散置四郊令饥民就抚于是
云集城下开城门召入给银米谕之复业擢工部郎
督厂清源河将决募民囊土筑堤堤成三日而秋涨
大发民赖以全佥湖广按察司事有五将军者席藩
封探丸杀人思兼缚其党置之狱五将军臂匕首入
因扪其臂曰毋妄动吾为足下百口计足下乃为此
曹死耶五将军沮而退遂条其罪诏置高墙所夺田
宅子女悉还之民间拜广西督学会痹疾不起年四
十七祀山东湖广名宦子绍元绍节见文苑隐逸传
　　刘景韶
按明外史本传景韶字子成崇阳人为诸生家贫无
书数从人借钞或行书肆遍阅归而暗诵亡遗举嘉
靖二十三年进士为潮阳知县历四年凡七被荐仅
迁刑部主事进兵部员外郎出为贵州佥事播州宣
慰雠杀长官王黻黻党李保等治兵相攻为害且十
年景韶佐总督冯岳讨平之进秩一级寻转参议复
佐总督王崇两破叛苗赉金币旋擢淮阳海道副使
三十八年言官以考察拾遗核景韶不职吏部知其
才留任如故景韶虽书生饶将略是时江北岁中倭
武备不振巡抚李遂得景韶喜甚兵事悉与筹议其
年四月倭犯江北前锋及如皋景韶驰赴之呼诸将
歃血盟曰是战也不利我必死之诸将皆奋贼知有
备不敢逼及贼据白蒲将西犯扬州景韶首挫之景
韶猛果善战每身先士卒而游击丘升者山西骁将
以倭警调援景韶挟与俱战所向无不摧克自丁堰
至庙湾大小十余战巨寇毕歼而升自仲家园追贼
至锅团轻骑先进为贼所围马蹶死于陈论功进景
韶秩二级赉金币而升亦得赠都督同知荫子世指
挥佥事景韶俄迁浙江按察使仍治兵淮扬明年夏
擢右佥都御史代唐顺之巡抚凤阳诸府又明年母
忧归巡抚官亦罢寻复以京察拾遗为言官所劾命
调外遂不出久之卒
　　杜诗
按苏州府志诗字与言吴县人琼五世孙貌□沉浸
药饵父戒勿亲占诗潜奋忘疲嘉靖己酉中乡试
五上公车不第授常德推官俗浇好讼诗以重镇压
之奉檄核靖州事靖铜铁鱼腥之课州官侵牟万计
诗为发其事坐墨靖储□官失其籍司庾者戍四人
诗勾阅得浮赢千石立白释之至绥宁县去诸獠不
数里城无完堞诗虑獠窥伺急徙库金入靖不三日
獠果突入城空手去抵铜鼓卫俗尤犷戾诸不逞群
聚数千推雄黠为魁号曰华款暴民甚时议征剿诗
单车驰谕其党钱周等罗拜归降犒牛酒旌其向化
声闻五开咸宁间诸啸聚寇皆不烦兵而下擢大理
评事携筐止贮图书抵都寓僧寮参求法比鞫狱得
情晋寺副擢四川佥事蜀盐榷务繁裁专官并水利
茶法驿传为一道酬应殊艰诗至辄巡郫灌通水道
历广安精茶□而犍为部等贫盐课无办亟请减
额常兼摄布按二司案积吏拥诗口耳受授剖决如
流巡抚某以曲庇同年与诗修郄诗移疾解组巡抚
愧悔强之视事擢贵州参议分守贵宁时乌撒乌蒙
争地界仇杀弥年诗数言慰解两酋帖服土官安国
亨地介黔蜀恃富强行不法用兵反为所□朝廷仅
褫带示创国亨上奏求雪属守巡会勘时巡道黄某
业为所饵逊言代祈诗正色曰国亨阻险乱法得无
伏斧锧为幸可复假名器乎寝其议黄衔之会大计
嘱乡人掌铨者以年老中诗罢后黄亦贿败诗悬车
杜门以文史自娱子世文读书修行有家风
　　潘釴
按汝宁府志釴字希行婺源人进士嘉靖三十年以
青州知府迁汝南副使釴在青州时属吏益都县丞
黄河以戆直获罪于釴因弃官归逾年釴至河雠家
谷仁张环乘机构讼一时谓河必遭重谴迨釴庭鞫
大直河而痛惩仁等由是人知釴捐弃成心矢公持
正讼狱为之一清
　　任环
按明外史本传环字应干长治人嘉靖二十三年进
士历知广平沙河滑县并有能声迁苏州同知是时
东南倭患起士不任战长吏莫兵革闻贼则股栗
环有才略性慷慨独以身任之三十一年闰三月率
罢卒御贼保山洋小校张治战死众溃走明日环奋
前搏贼贼愕不敢动相守数日潜遁去四月犯太仓
环驰赴之时贼锋锐甚官军屡北环尝遇贼短兵相
接身被三枪几殆宰夫直前捍之环得逸而宰夫竟
死贼亦引去环创既重犹强起之巡垒或请还府就
医叱不许已贼复至环裹疮出海击之怒涛山立南
人习水者皆失色环意气弥厉竟败贼俘斩百余复
连战于阴沙保山南沙皆捷明年秋遂擢按察佥事
整饬苏松二府兵备先是六月中倭剽掠既厌悉扬
帆归国惟南沙三百人舟坏不能去环与总兵官汤
克宽列兵守之日久未克至九月贼又大至与旧倭
合掠华亭上海诸县环等被劾得宥明年五月贼直
犯苏州城闭乡民避贼者绕城号泣环命尽入之全
活数万计贼既薄城副将解明道出击贼退泊太湖
其冬论前后功进右参政兼副使兵备如故四月贼
分兵掠常熟环率知县王鈇攻破其巢斩首百五十
焚舟二十七艘未几贼合众掠陆泾坝都督周于德
败绩环偕总兵官俞大猷击败之斩首二百七十焚
舟三十余贼寻犯吴江环与大猷要击于莺胫湖俘
斩七十有奇贼奔嘉兴顷之三板沙贼奔民舟出海
环与大猷追袭至马迹山俘斩倍莺胫其别部屯嘉
定民舍者环用火之尽死论功荫一子副千户旋
遭母忧夺哀视事十二月贼二千人屯新场环与都
司李经等率永顺保靖兵攻之贼潜伏不出佯令人
举火数里外若将引去者保靖土舍彭翅引军先入
不见一人于是永顺副将田灾等争进贼伏起官军
大败翅等皆死环坐停俸戴罪明年贼平环乞终制
许之逾二年卒年四十给事徐师曾颂其功诏赠光
禄卿再荫一子副千户建祠苏州有司春秋致祭环
为人慎名检敦行谊其在行间与士卒同寝食所得
赐予悉分给之当军事急终宵露宿或数日绝□未
尝自异尝书姓名于肢体曰战死吾分也然先人遗
体不可弃庶他日得收葬将士闻皆感激故所向有
功
　　刘一孚
按青州府志一孚字贞甫益都县人少而家贫积学
笃行已未成进士两为县令政尚廉平不务搏击以
要名誉百姓爱而尸祝之迁户部主事历迁四川参
议西南蛮因事仇杀侵内地议举兵诛之一孚以蛮
争自其天性故当以戍索縻之不足烦大兵当事不
听战失利人皆服其先见既迁江西宪副有言川中
事为前人分过者遂拂衣归居家孝友醇诚遇两弟
友爱备至安遇食贫忘机自得人以为有古无怀氏
之风焉子其远其速相继举于乡
　　程学博
按德安府志学博字近约号二蒲嘉靖己未进士授
工部虞衡司主事督修殿工告成赐白金文绮自员
外郎擢知重庆府五日未得旨江陵相忽以单刺延
入内阁与语片晌揖之退谓人曰重庆得人矣即日
命下治重庆清严刚直禁馈送革羡余于郡治前造
房数十楹设井以居解犯狱不淹时庭无积案白
莲贼蔡百贯者邪术惑众博画策拒之不数旬尽歼
其党守重庆五年闻父讣即徒跣出国门服阕补兖
州擢淮扬兵备扬称膻地学博泊如也旋被论谪调
贵州参议时东川乌蒙乌撒芒部缘壁水西为患学
博谕以利害皆心栗散去又亲提兵荡扫茅一部迁
云南兵备下苴白改诸寨作乱学博捐俸数百金遣
间入贼营使内应而出与影响夹攻之三日擒贼首
八人降二百余人擢行太仆卿致仕归屡荐不起着
有重庆□问学录年七十卒
　　张守中
按扬州府志守中高邮人嘉靖壬戌进士授工部主
事奉命造重城再修京庾督工永陵赐金币改虞衡
司郎中分署遵化铁冶垦治田数百亩教以桔□岁
得数百斛以给冶人又城白冶以防边上嘉奖之升
浙江按察司副使饬兵温台时海上戍卒数月不得
粮众汹汹守中至尽给之岛彝矿贼不时窃发守中
计擒其魁巡按御史以不即上功劾之调官贵阳丹
平苗彝叛守中率诸路兵张左右翼攻之斩获无算
巢穴荡平督府上功第一代督者为谗所构中以他
事当再调守中曰吾已投荒万里尤不理人口耶遂
投劾归咸为扼腕上嘉丹平功赐金币于家屡荐不
起
　　王干章
按金华府志干章字顺卿东阳人嘉靖壬戌进士授
中书舍人转山西道御史时宛平令以强直忤中贵
获罪御史颜公鲸抗疏极论坐夺官无敢救者干章
独疏救之留中疑叵测会阁臣申救得免以鹾差按
山东除解额外奇羡无所问迁四川按察佥事时重
庆民有悦邻妇而挑之者妇砺锥刺其腹吏以未成
奸抵罪章曰妇致死而加之辟是为宣淫者帜也立
释之郡城圮出赎锾缮筑既就而民不知转江西布
政参议分部九江盗何凤等恣剽掠以计擒获江右
悉平定暇日订五经同异录北地信阳诸家制作甲
乙品题之坐失印去官寻起福建按察佥事时江陵
柄政汰藩臬诸司十之三兼视七道事凡所属狱囚
多为开释福安治环大海飓发溺者数千出金掩胳
又发帑粟赈流殍擢云南布政参议以告老归着有
浪游集行世
　　丁应璧
按青州府志应璧字为章寿光人壬戌进士选南京
户部主事转兵部值振武兵变后军心骄悍朝议欲
分其党而莫敢先发应璧苦心筹画假他事先取其
中舞文黠骜者去之恶势渐孤乃出令分插各伍无
一人敢哗者中外称服升南昌知府持法清□擒巨
盗治大猾理两京粮运费省销速大计举卓异升俸
三级俄转徽宁兵备时监司新设一切从省曰添官
以为民也病民可乎其治视南昌尤肃再调大同练
兵修备精勤弗斁以积劳卒生平清简一切财产玩
好皆不入念尝书以示子孙曰此心一有所著雅事
成污此身一有所玷美业何补真名言也子秉廉秉
彝相继举于乡
　　金应征
按苏州府志应征字懋德长洲人世居甪直镇家贫
未能从师丘吏部端斋公见而器之因指授焉嘉靖
联捷除奉新县历官员外郎郎中恤刑两浙时张居
正当国尚操切应征列上矜疑状以请竟得俞旨居
正常言于朝曰做官当如金刑部外艰服阕补工部
郎中以干理称当国者复示风旨于其乡人将拔置
卿寺竟力辞补外备兵赣南赤白丸为寇相机宜捣
其穴长宁民有倡乱者势张甚或请发兵捕之应征
持不可以为此属皆迫于饥寒素无教化所致乃下
令谕之皆投戈伏地檄属郡邑修葺学宫重新濂洛
书院率师儒以时讲肄焉又念奉新城庳复捐俸移
文增筑未几有寇变奉新赖以完固人益感之陟云
南参政值境内雕敝往事兵饷川贵协办时当事以
桑梓故曲为护庇滇民愤懑流离自经道树者相继
应征争之不得郁郁成疾请告归卒年五十六所著
有恤刑疏草
　　郑元韶
按松江府志元韶字善夫福建候官人举乡荐嘉靖
四十三年为松江府同知操履端慎练习吏治郡民
符辰子为盗绞杀取手钏去疑市者张良担头有
悬索捕曹并缚其弟考掠俱死元韶时摄府篆廉得
博徒邓复七销钏有左证讯服诛之迁刑部员外郎
会巡抚林润采张内蕴议奏请履亩均粮元韶以才
望就转按察司佥事赐敕专理之正德嘉靖间土田
等第数十甲乙诡射莫可勾稽加以兵燹流亡阡陌
淆乱元韶身至田间区画经界随径遂为广袤绘形
版籍书其步积之数乃量其腴瘠分上中下三乡以
定赋多寡是时元韶博访众议又许民首实勿罪故
事集而称平复请以五年一编徭役着为令自是上
中民户一年力役得五载息肩云
　　苟延庚
按长沙府志延庚眉山人嘉靖中任兵巡道天资英
敏莅政严明胥役畏威豪猾屏迹宝庆民有素不法
者庚廉得之治以法岷校为民害力除之听讼摘幽
伏如神尤留意学校岁时存恤士民咸德之卒于任
无以为殓郡吏邑人咸具资助焉
　　金淛
按金华府志浙字汝东东阳人嘉靖间进士任怀安
丁外艰服阕补泰和令饶有政声升南京山东道御
史例有冒滥京堂之疏浙确访诸人奏罢之既兼署
河南道印务御史文希儒以掣盐征商规利浙廉得
捕其私人吴彦侨等供赃银千余以其事上上命南
部都院从公考察然终以冢宰故欲两调之浙慨然
曰与其无罪而回籍孰与忤势而抗颜遂有大臣党
恶变乱是非一疏疏入有朋党比护非大臣之道之
旨越明年升四川按察司佥事二年改调漳南地多
盗浙宣布诚信抚之贼皆降巨魁郑七张琏等悉就
擒捷闻赐镪币迁参议未几会惠潮缺兵备辅臣张
司马谭咸推毂焉驰敕起之及至移檄群盗令其悔
祸于是蛇江盗魏朝义等焚寨降余党皆就抚寻升
河南布政司引疾归家居不轻造郡县若名义所在
则毅然任之当道每服其刚方云
　　曾存仁
按广西通志存仁字懋远吉水人嘉靖间以参政典
粮饷桂司仓通判某多为奸利御史收付狱其人多
援贵要书力为之解因移存仁讯之存仁径从狱取
司仓至前一问具服褫其官以去交南方罢役会计
所费广西应偿广东金谷若干东征乃甚西议枝梧
强输其半以军府力持之故存仁密记白之军府请
缓征用恤西困为便军府不能夺平乐属邑变梗存
仁以身巡行贺邑文林姜城两乡争田积岁不能治
存仁履亩画界其嚣始息两江数经兵火田弃不耕
者万余亩存仁行视其处督附近官吏及时召募开
垦又为指视左右溪涧可疏引及陂塘可修复者以
次举行后稍征入佐给征戍焉
　　吴一介
按安庆府志一介字元石嘉靖间进士初授河南光
州知州光胥吏半贵家奴弄文喜持短长竟一介莫
敢令者擢屯田员外郎工曹之役无不关中人者
时修洪应乐成二殿造景王陵城广渠门虞度无虚
日一介过自涤洗诸中人所奇货视者罔敢冒一钱
陵制当哀冲太子十九奏成裁七千有奇所裒几至
十万他裁省称是擢江西副宪备兵湖西有杀人者
三人并论死立出其从二人会广东峒贼卞豹等屠
电白电令弃城走诏举边材京兆尹毕锵疏一介以
闻遂移节监南越军至则选遣将卒授方略擒卞豹
破降数万一时武功称最进河南右布政使致仕卒
一介至性孝友居衣大布饭脱粟屏一切玩好惟
图书自娱桐无城一介与盛汝谦倡议建之及流贼
之乱桐赖以全立祠崇祀焉
　　翁万达
按广西通志万达字仁夫揭阳人性开敏有大略嘉
靖间知梧州府以干济闻其为宪副备兵浔邕问龙
州赵楷凭祥州李寰两人者皆弒其州主拥众自卫
军府惮其强置不问万达以计致之相次伏法曾无
斗米一兵之费弩滩贼侯公丁积憾倡乱断藤峡贼
大起以应万达身出行部与参议田汝成密计诱公
丁至槛送军府万达监左右军分道入峡追北及罗
运山捕斩甚众凯旋会万达擢浙参政军府以交南
之役留之计事奏改广右后授交南降军府决策多
凭万达数年官至司马督宣大亦多军功见纪宣镇
志
　　李渭
按广东通志渭字提之贵州思南籍咸宁人生而□
异少从父游蒋道林之门即志于道年十四五坐一
小楼时或箕踞其父教以毋不敬即书毋不敬三字
于壁以后渐有检束居常未免有妄思父教以思无
邪即书思无邪于壁而心思觉有收拾自后又作一
介不取不予工夫以求入门真是一介不敢妄取一
言不敢妄语一事不敢妄为以印证于蒋道林道林
曰此亦是硁硁然小人渭因翻然悔悟自后渐觉开
扩乃知圣学以求仁为要后领乡荐入南监肄业耿
楚定侗定何与诸同志多称异之嘉靖中以工部郎
历知韶州府有政声操持廉介满考擢广东按察司
副使政体宽平守官清慎暇则与僚友及诸生讲明
理学所居毋意轩刻必为圣人四字匾于堂以自励
仍印刷之凡从讲席者人给一纸以坚希圣之志士
人翕然宗之所著先行录十卷同郡孙淮海应鳌庐
陵邹南皋元标序之传于世
　　吴世泽
按广西通志世泽连江人嘉靖间以副使分饬府江
廉洁精详独持风裁剔吏□端士习复流移通商贾
诸蛮贼隶府江者故多桀骜为疆场患世泽整兵耀
武严为之备而以德怀之不数月徭蛮相戒无敢犯
境诸邻峒复业者千余家江道肃然
　　宋尧武
按松江府志尧武字季鹰御史瑮工部瑛之从孙也
隆庆戊辰进士除知信阳州改贰惠州林道干者拥
众数万相小琉球三年将谋夺其国国人不从乃复
航海戊寅春率舟师突至将士皆哗尧武登舟以义
谕之道干乃仰天而言曰明公以德言绥我逆之不
祥顾语健儿简部中惠州女子十八人委之而去母
丧服阕补福州守寻掌岭北道晋参滇南分守金沧
姚关戍兵阴怀异志语之宪臬弗信未几执别驾以
行尧武勒土著合蛮兵截其归路乃乞降其渠有就
法者巡按御史凄然曰早从参知宁至是耶初抚臣
李公材征缅甸捷还忽讹言滥叙妇人级御史访之
尧武曰李公以道术自期明公奈何发大难会有挑
之者御史意遂决露章上天子震怒缇骑逮抚臣至
拟午门诳言律人皆冤之御史大悔曰吾不从参知
言遂至此入朝贺万寿节事竣告归卒年六十五有
八子
　　房如式
按青州府志如式益都人登隆庆戊辰进士除行人
司行人奉命使蜀使楚咸着清节授云南道御史视
鹾两浙条画盐政六卷吏胥豪强慑而不为奸按江
北兼督学校江陵相欲干以私如式不听出为山西
佥事设方擒巨盗王大和等立朋桩议俾骑兵不困
于养马人人颂其恩威转河南参议升四川副使溪
蛮相仇杀军门欲动兵征之如式曰溪蛮好攻斗以
天威谕之止烦一檄耳若军兴劳费胜之不武徒滋
劳扰议行蛮果畏服时殿工采木如式独先完蒙上
赏秩满得覃恩升陜西参政晋按察使如式持正执
法左迁河南参政遂拂衣归里绝意竿牍日以课农
桑训子姓为事暇则集亲故兄弟怡然相乐也坚卧
二十余年以子可壮考绩得进阶中大夫年八十二
岁卒
　　刘孝
按彰德府志孝字子仁号邃渠少时馆天宁寺每夜
就月光读书登隆庆戊辰进士初授南乐县令与民
分水利民为之建祠及为吏部验封司熟悉九边利
弊南兵多不习边塞将作战车以人拥之缺其右版
名曰偏厢然边外山涧高下非若中国平地无所用
之又二里筑一敌台所费颇多孝力陈其失悉奏罢
之为东兖道时河漕淤塞孝请行海运之法由淮安
刘家港历麻湾口沙门常山诸岛以至天津一一皆
有停泊处法虽不行而才识为最着东兖地无煤民
间柴贵于米孝曰千佛诸山脉与东山联贯东山有
煤而南山无煤有是理哉设法开之百姓大便及提
刑陕西境无冤民升山西布政使廉洁无所取以疾
致仕归载书满□而已孝长于诗赋有邃渠集行于
世
　　吴同春
按汝宁府志同春字伯与固始人万历甲戌进士知
桐川有惠政升刑部主事濒行吏以无碍库金进同
春不取命以册贮之士民戴其德建祠时祭适大计
司铨者采朝议注为天下州治第一钦赏镠币时论
荣焉守晋阳复举卓异再沐宴赏而三晋祠祭不异
桐川寻迁山东学宪再转雁平兵备以亲老陈情终
养略曰臣束发受书每念人道大端曰忠与孝而出
身大节曰出与处臣于忠孝若尚可以强全必不甘
心自弃臣于出处自非大不得已何肯未老乞休疏
上时以矿贼猖獗聚众盘踞需才甚急乃不得报挥
泣就道至则多方劝谕无亡矢遗镞之费而渠魁张
守清归命授首众悉解散及闻父讣音擗踊大恸几
绝复苏乃曰吾忠孝出处于兹有余恨矣归时无论
军民少长咸扳辕号泣如失父母庐居忧毁遂以病
卒所著有三岳游等集
　　刘朝噩
按吉安府志朝噩字念泉永新人万历甲戌进士初
任广州推官值罗定寇乱奉檄剿获百余寇置之狱
贼党潜通狱吏约为内应伺各官赴太平宴时发之
朝噩方燕坐感白鼠过其前知为兵象搜狱得所藏
兵器遂斩诸贼夜半寇围城将所斩首级掷城下寇
知事泄遁去巡抚为之下拜奏闻擢兵科给事中连
疏劾守辅张居正怙宠擅权及其党侍郎以下十七
人直声震海内迁福建佥事再升云南副使适播变
拔邓子龙于夫役中任以统率竟平贼巢沐府表荐
升贵州大参以疾乞归置图田以免书算创社租以
备赈荒殁祀郡邑乡贤祠
　　何思登
按蒲圻县志思登字一举中嘉靖戊午乡试登万历
甲戌进士初授行人公直高洁不事权要册封诸藩
馈遗一无所受已行取为权人所持迁南京户部主
事刑部郎中陶允宜赠其诗云十年不附中书省三
载空留比部郎升守云南一意绥靖民彝戴德以戢
缅甸有功上特赐金嘉劳之嗣丁内艰起补临江守
甫浃月获巨奸刘亨四着圣谕六解户晓焉半载又
丁外艰起补池州躬督耕桑祈雨有应慕宋守包公
拯作希包堂以志服后池人建祠祀之升云南按察
司副使备兵曲靖抚戢土酋为院司亟称未几还里
偕诸耆英结香山之盟复起补广西副使粤俗惰慢
思登教以种植纺织之业一载化成旋入贺东宫事
竣请告院题加参政归署臬刘公庭芥遗书云阅帑
藏见公有遗俸在焉令人悚然起敬特遣人赍上人
以此益多其清介生平省约退让至于解纷雪枉每
言人所难言尤刚肠嫉恶不肯俯仰随俗学根性命
尊邹鲁斥二氏时推真儒云年八十卒所著有翼正
录自镜肤语砭俗箴行于世
　　伍袁萃
按明外史本传袁萃字圣起吴县人举万历五年会
试念亲老驰归又三年释褐授贵溪知县公廉有声
其地有龙虎山正一真人张氏世居之隆庆时已革
真人号降为提点至是厚赂张居正冯保复之恃势
张甚袁萃力与抗迄不敢肆行取入都值邑人申时
行柄国诸乡人率附丽得美迁袁萃独翘然自异乃
授兵部主事进员外郎有进士观政者恃妇翁居政
府欲与郎官抗礼诸郎多唯唯袁萃独折之曰二百
年定制可坏自我辈耶乃不敢抗尝署职方事李成
梁子如桢求为锦衣大帅尚书以下咸许之袁萃独
抗词力争事竟寝出为浙江提举佥事请谒不行有
傅时者织造中官孙隆仆也其曾祖曾为州佐求入
乡贤袁萃大怒谯责守令严饬学官尽黜诸生之公
举者时论大快巡抚承时相沈一贯指牒送数十人
寄学袁萃立却还之曰提学天子命吏也若巡抚得
侵则自行学列名可矣安用提学官为事亦得止有
仆人子夤缘入学宫反噬其主袁萃怒核所部十一
郡凡仆人子滥入者二百余人尽斥之且疏于朝请
通行禁革所司竟寝其奏迁湖广左参议谢事归久
之起广东海北道副使故参议龙宗武先为太平府
同知希张居正指致宣城诸生吴仕期于死论戍廉
州甫两月逃归袁萃移牒江西摄之极其丑诋宗武
遂发狂自杀其子人咸快之中官李敬辖珠池其参
随魏大才擅杀人袁萃遣使逮治敬怒议发兵拒捕
兵士散走不应敬乃移牒语绝不逊袁萃勿顾卒捕
论如法袁萃刚方有执疾恶如仇念与世龃龉郁郁
不得志会所部地屡震且多瘴疠连疏请告归家具
萧然不问生产好谈天下事所撰林居漫录弹园杂
志多贬斥当世公卿大夫而于李三才于玉立尤甚
若邵辅忠徐兆魁乔应甲王绍徽亓诗教姚宗文□
誉之不容口其后魏忠贤出诸人皆入其党而袁萃
已前卒故时人颇议其偏
　　任可容
按广东通志可容字养弘怀宁人万历丁丑进士由
浙江处州知府迁广东按察司副使兵备惠潮以风
纪自任旌旄所指吏畏民怀下车之日首建尊经阁
养贤堂以教育士子士风为之振起时倭犯碣石柘
林诸卫督兵捍御募勇士陈聪等以计诱击破之斩
贼无筭逾年复犯南澳又大破之游击顾臬获洋商
五十五人指为贼搒掠诬伏当事欲尽殪之以上首
功容察其词理谬异一讯立白其冤长乐盗起密授
方略擒渠帅镇乔赞等群盗悉平其时税珰四出内
官太监李凤议增惠潮诸税可容力持不可御马太
监李敬奉旨开矿横行博罗长乐间发掘民间庐墓
争之不得乃上书制府力陈其害因得具奏撤还转
本省盐屯参政疏通滞引稽查欺匿屯务鹾政厘然
一新会诸司俱缺兼绾五篆夙夜经营不遗余力利
兴弊革乃以积劳致疾卒于官功德在民民皆思之
祀广惠潮名宦
　　章润
按扬州府志润字实甫江都人伉爽善属文下笔数
千言举万历丁丑进士授浙江安吉知州州故确瘠
民悍难治润廉敏通达因俗而导之民以帖服升刑
部员外郎先后奏谳爰书多平反着律例赘言若干
卷时上命刑部侍郎丘□往籍故太师张居正家公
卿议择才吏明于治狱者以属润润决疑平法不迎
合亦无矫激升江西瑞州知府会岁饥盗起润擒捕
其渠余悉逃窜境内以安升四川按察副使备兵松
潘宣布威惠甫至幕下骑士谋作乱润廉得其主名
阴授方略擒斩之其沉深有智类此后以劳瘁致疾
屡请告不报升广东右参政卒于官
　　费尚伊
按安陆府志尚伊字国聘沔阳人万历丁丑进士选
翰林院庶吉士改兵科给事中尚伊为谏官森挺不
少骫诎适见太宰赵公锦入朝步履偃蹇尚伊疏谓
老当知退论者斥尚伊轻诋以年例出为四川佥事
又兵备汉南经纪盐马擢摘良奸御其灾哺其饥不
遗余力未几谪灵璧丞量移绍州推官丁外艰归坚
卧林园绝意仕进者五十余年其为诗文非两汉三
唐不道性喜宾客开尊赋诗陶然尽兴沔城风物游
赏无虚日李宗伯本宁序公集称其广庶子之规模
约廷尉之泛滥为知言云沔自童内方陈玉叔后即
推尚伊著作之林所著有市隐园集
　　顾云程
按苏州府志云程字务远常熟人万历丁丑进士初
任淳安县调繁嘉兴擢监察御史出为江西佥事历
霸州兵备至山东左布政整饬永平晋一品服俸终
南京太常寺卿云程初莅淳安适岁凶抚按令禁籴
云程曰遏籴非救荒策也但示贩米者每十官买其
一余勿问及在嘉兴岁稔谷贱云程故缓催科元旦
问耆老曰谷价视冬若何曰石益一镮矣云程曰如
是趣完赋五日而毕他邑之亟追者不逮也分巡九
江时有景德镇之乱蓝芳威为渠帅巡抚庄某欲用
兵云程议抚之芳威立散其后平哱平播芳威俱在
行间为名将云在贵州安抚容山铜仁二苗在霸州
税使马堂横肆云程绳之以法居永平八年严禁捣
巢边无烽警
　　张国经
按广东通志国经字印棠福建漳浦人崇祯六年由
进士任广东按察司副使兵备罗定道时流寇入境
土贼窃发国经以峻法□之闻风屏息重文教以育
胶庠旌节妇以维风化迁海北分巡士民为之建祠
　　尤锡类
按苏州府志锡类字孝征长洲人安礼裔孙万历庚
辰进士分校北闱张居正以少宰司空子为托谢绝
之守真定吏进羡余万金却不受巡抚檄取常例持
不与被劾部议直之调襄阳而巡抚并罢一县令惧
大计殿馈二盒锡类坐堂皇发函得金爵贮库参黜
焉擢贵州副使值杨应龙叛署监军实无一兵锡类
计备土苗剿抚互用卒平播贼晋云南布政致仕
　　王应期
按襄阳府志应期字国祯号楚阳襄阳人中万历壬
午乡试署教谕升廉州不数月丁父忧起补保宁旋
调遵义上官以新破郡非贤司理不可抚寻升巩昌
丞五仕无一善地十年贫似书生然而所在尸祝之
晋武定太守再晋安普治兵使万里荒滇擒奢酋沙
大金于城下免官争孝廉龚奭诬竟得售廉仁尽职
卒于官子维周丙辰进士报闻隔讣期十日父焯乐
善读书谓吾儿必大发信然滇人铸铜肖像舆致之
襄阳
　　胡应辰
按大冶县志应辰字洪拱号对薇年十三随父任潼
川父殁哀毁过人吏挽榇出侧门应辰厉声叱由中
出抵家窭甚读书瓮牖下一老仆负薪自给除夕有
自是我家贫到骨白头翁对读书郎之句隆庆丁卯
举于乡万历癸未捷南宫授户部主事出榷江州不
以算缗余闰自给有商艨艟失打夜越关下应辰察
其非故秋毫无取仅令办税去转饷兰州持筹省约
一日戍兵尽出忽寇抵空城下应辰定计老弱乘陴
多张旗帜以为疑兵寇建三日而督臣文川郜公之
援始至劳公弹压一方事闻显皇为赐白金文绮旋
擢宪副兵备川东始末详江夏郭正域黄离草中蜀
播贼杨应龙叛应辰上直指张公平蛮七略张韪之
属应辰监军进剿一战擒其前锋李旭会张公报罢
辍兵应辰亦拂衣县里后播平楚抚赵公可怀以应
辰有敌忾功具荐疏上赵公遽卒事遂寝居乡秉正
如筑青龙堤建文起阁撤学宫前之侵蔽者苟益于
众毅然身任自伤幼孤终身孺慕忌日必幽思涕泣
兄子某妹倩某无子各以婢赐之而皆得子凡宗人
窭者为营嫁娶助徭役虽宦资清薄未尝以亡辞焉
卒年七十有二
　　范谦
按汝宁府志谦字汝益江西丰城人进士先在翰苑
以言事忤张江陵于万历十四年出为佥事两督学
政十六年迁按察使备兵信阳谕诸武弁优恤军士
奉法率职毋负国恩乃教以鹅鹳鱼丽之法时时讲
武较其技艺而赏罚之俾将知兵兵知战于是汝南
遂称精兵处矣比岁大祲饿殍相望谦多方赈济全
活无算邻封寇起煽动数郡汝独宴然濒行署中一
切供具封识如故所余赎锾悉留以赈荒历官礼部
尚书
　　曹璜
按青州府志璜字于渭益都人万历丙戌进士由司
农郎推西安守入秦即檄诸牧长凡太守及州县赎
锾俱纳谷备赈曰民之膏血还归于民官何赖焉先
后议织造三十三事开□九事及宗谱河渠刑罚征
收硝铁行户诸议秦人至今赖之巡行阡陌一仆一
马人不知其守也去之日积谷一万计桑枣之荫遍
野两入觐不持一物馈诸权贵擢湖广提学副使有
言黄士悍不可治者璜先校黄黄士受约束惟谨闻
父病欷歔泣下曰安有父病而子之楚游者乎即日
乞归起陕西副使再起福建俱辞起光禄少卿辞不
获改通政使司右参议明年春奉使还里遂请休再
迁左参议至是凡五乞骸矣会里中大饥人相食璜
草奏历写流亡饿殍困苦状凡五千言绘其图欲上
而病不果病革敕家人棺敛丧事当从俭朴勿受吊
赙曰始时如何来今复如何去遂逝璜生平伉傸有
烈气当其执义之是虽百折无以易之凡与人无匿
情无匿语幼时好谈道义名节晚乃少铲其铓角一
归简易宦游南北间箧中不藏一物居常嘿坐一室
读竺昙古先生书别有悟入侍父母和媚柔婉笑语
狎至与二弟琏珍剖析至义婉言深言漏三四下未
已也其天性孝友如此
　　徐尧莘
按安庆府志尧莘号宾岳万历丙戌进士授户部主
事榷浔阳弛禁薄征守楚永以休养生息为主推全
楚卓异由衡调荆中使承奉挟天子宠开□沙市掘
冢潴室道路以目尧莘约其驺从不得逞后激变广
宁反以抗旨嗾噬地方尧莘即欲挂冠疏控奉为所
夺始别为引去刘大将军綎征播调数省骑士涂出
自荆民争负釜避之尧莘为经纪信宿地皆获安堵
上嘉其劳锡以银爵内镌播功钦赏考最督储山东
藩屏汝南厘剔苏民远近戴之寻丁艰归服阕会里
中蝗叩阍请恤获侥改折观察粤东平反钦狱昭雪
数百命行省粤西会有延绥巡抚之推以与前直指
左即拂袖归装□萧然年七十六卒
　　陈文衡
按广东通志文衡字惟平江西鄱阳人万历十六年
由进士任广东按察司副使摄罗定道篆升州之初
草创未备文衡抑豪右正风俗兴利革弊奖廉劾贪
风采凛然事无巨细悉归裁决一时狐鼠闻风解去
开河辟路兴学徙城迁营斩叛刊为善后图说使继
至者祖习而行之功德在人故举祀名宦
　　欧阳东凤
按明外史本传东凤字千仞潜江人生有至性年十
四丧父哀毁骨立母病逾年朝夕侍汤药不离侧母
呕血跽而食之举于乡知县悯其贫遗以绝田二百
亩谢不受举万历十七年进士除兴化知县大水坏
堤民失业力请蠲赈上官不应遂自疏于朝坐越奏
停俸然折浮粮蠲积逋竟如所请稍迁南京刑部主
事劾祭酒冯梦祯两广总督侍郎陈大科不检两人
遂罢去进郎中出为平乐知府地多猺獞不习官法
宁死不敢见有司奸吏因得肆侮往往致变东凤多
方谕教始稍稍出见为开示诚信抚以宽大其人大
喜遂相亲如子弟因白督学监司择年十五以上俊
秀者俾之入学由是渐知礼让税使横行东凤力抗
之民得安业以才调常州故事知府莅任属邑饰供
帐值千金东凤一切麾去布帷瓦器身先俭朴莅政
明敏案无留牍胥吏无所牟一钱奸人剧盗擒灭殆
尽郡中无声居四年迁□州兵备副使训武练兵治
贪墨奖廉能凛凛居逾年见时事□纷遂谢事归寻
起山西副使擢南京太仆少卿并辞不就卒于家初
东凤知常州与无锡知县林宰复东林书院聚郡人
顾宪成允成钱一本史孟麟高攀龙刘元珍薛敷教
安希范张纳陛诸人讲学其中东林之名以是起其
后曾樱来知府事复振兴焉无锡人乃合祀之曰三
公祠
　　梅守相
按宣城县志守相号春寰万历己丑进士初授魏县
令父卒任所守相□踊扶榇哀感行路服除补南昌
令除工部都水司迁郎中擢山东布政司参议备兵
东昌寻升副使奉敕提督七省漕储升广西按察司
廉使致仕归享年九十守相自幼廉静寡欲承父训
以不愧不欺为兢兢授诸弟经凛如严师皆以次登
显官
　　陈禹谟
按苏州府志禹谟字锡元万历辛卯举于乡仕至贵
州参议神宗末黔师有事于匀哈禹谟分巡往监军
事所向克捷振旅入贺以病归卒于途诏赠右参政
先是备兵川南长珙郡盗田虎熊林辈盘牙连岁酋
豪曾良弼信言起事通行为囊□诸豪酋长蠢蠢骚
动禹谟至补卒乘筑城堡广置间谍明设购赏募壮
士搏战杀虎林间于奢氏俾诱杀良弼又移檄谕降
凉山酋石波等万余人先后四年群盗弭散流亡来
归其莅黔也黔抚张公议剿下卫一见语合遂以
事委禹谟禹谟侦知下卫诸苗倚平定为谋主诱其
酋至匀反接而斩之趣分兵四道并进丁巳十二月
拔养鹅戊午正月破干河马蹄二月克摆沙高寨凡
二十一寨马蹄有洞阻险贼败北者聚为窟穴用火
攻歼焉迭石封尸镵其石曰天焦纪功而还是役也
斩首二千三百余级获生口牛马无算抚安降人二
万四千余人禹谟以一监司专师旅之寄宿将悍卒
悉□纪律犷如崇明狡如邦彦鞭棰使之若叱畜犬
禹谟殁而安奢踵叛兵连祸结时谓西南之败起于
招抚驾驭之非其人而追叹禹谟之亡为可恤也禹
谟贯穿经史撰左氏兵略以左氏为经以群史用兵
制胜相比类者为纬书成具疏上之神宗命留览又
辑骈志说储经言枝指广滑稽志
　　李同芳
按岳州府志同芳□山人由进士万历壬辰年任以
参政辖守上荆驻节澧州恺悌慈惠秉宪守法毅然
弗移文书案牍必躬自批阅吏胥无敢上下其手者
时境内有巨憝十余辈结党构讼同芳廉知其状穷
党与悉杖杀之会朝议清核军田民不得占抚按下
其事人心汹然同芳以行之既久骤难变更力寝其
议悯澧疲苦加意学校建文昌阁尊经阁及两庑勤
行校课所拔皆一时名宿自是每科登隽者不下十
余人秉性廉洁却诸土司馈献日以吟□自娱有野
雉飞下厅事驯扰不去咸谓异政所感祀名宦
　　郑友周
按山西通志友周字仁甫定襄人万历壬辰进士授
保宁推官丁外艰补宁国升刑部主事历礼部郎中
四川川南兵备道副使陜西神木兵备道参政以边
功加升右布政在礼部时掌御医药物会东宫取药
票未用印拒执不与东宫呼为硬汉川南奢人安尧
臣以争印叛数年不能平领兵深入破其巢洞夺印
而还神木躬冒矢石大战峰子梁斩获首级一百二
十有奇捷闻升一级荫子钺百户世职屡举卓异为
当事者所忌遂归友周学术醇正操守狷介为诸生
时拾输课白金若干两原封给还其人以方伯归里
望门即下舆步入室无媵妾门无仆从与乡人处蔼
蔼可亲诲后学子弟循循善诱未几卒君子谓寿不
称德位不副才而痛之所著有率真鸣治平窃议居
家节要等集
　　金学曾
按宝庆府志学曾字省悟钱塘人万历二十一年分
守宝庆值岁大饥曾禁郡县理讼日夕阅饥民状糜
粥给米为法多方岁除日户借仓粟一石万杵雷动
欢声遍境内明年米价腾涌曾封大户仓平其价给
民票令照数往粜大户恐抢夺复为调停各以得出
粟为幸民获苏生因设义仓城中以备岁歉请才力
乡绅及父老董其事而各乡社仓并举又造卫军班
全书百年戴其利较士定甲乙售次爵秩无不如其
语者尝示佐幕曰尔属虽今日清闲但使终当迁去
耳是年大计无一挂吏议者加秩廉宪寻擢大中丞
去之日士民遮道涕泣不绝为建生祠尸祝之
　　陈一简
按太平府志一简字上敬号可斋万历进士授户部
主事督饷徐州制归服阕起补寻迁郎中后擢昌平
佥事横岭有九陵奸弁妄议开采上督行之一简曰
横岭内逼陵寝外薄敌营此役一兴则伤陵脉生戎
心臣死不敢奉诏议乃寝横珰张经在昌平以非法
杀人人莫敢撄一简手疏劾请有诏逮治经伏辜其
风力劲挺多如此戊戌擢河南按察司副使兵备密
云如故朝议方悬蓟节欲授一简开府全镇而一简
以筹边日久积劳病卒荐绅惜之

　监司部名臣列传四
　　明四
　　冯应京
按明外史本传应京字可大盱眙人万历二十年进
士当官部曹会宁夏变起乞一邑自效寻以母忧不
果起授户部主事督蓟镇军储以廉干闻寻调兵部
进员外郎二十八年擢湖广佥事分巡武昌汉阳黄
州三府应京素励行检以命世自期至是绳贪墨摧
奸豪风裁大着税监陈奉横恣巡抚支可大以下唯
诺惟谨应京独以法裁之然奉不能悛掊克万端至
伐冢毁屋刳孕妇溺婴儿军民人人思乱其年十二
月有诸生妻被辱赴诉上官市民从者万余哭声动
地遂群入奉廨欲与奉俱死诸司驰救乃免然其下
多被伤应京因民不忍为捕治其爪牙奉怒一日阳
饷食而置金其中应京复暴之益惭恨明年正月置
酒邀诸司以甲士千人自卫遂举火箭焚伤民居民
群拥奉门号呼奉遣人击之多死乃碎其尸掷诸途
民益汹汹可大噤不敢出声应京独抗疏列其九大
罪奉亦诬奏应京挠命凌敕使帝怒命贬杂职调边
方给事中田大益御史李以唐等交章劾奉乞宥应
京帝益怒除应京名是时襄阳通判邸宅推官何栋
如枣阳知县王之翰亦以忤奉被劾诏宅之翰为民
栋如遣逮俄以都给事中杨应文论救遂并逮应京
宅之翰三人顷之奉又以抗拒诬劾武昌同知卞孔
时孔时亦被逮缇骑抵武昌民知应京获重谴则相
率痛哭奉大书应京名列其罪榜之通衢士民见者
益愤聚众大噪至数万人围奉廨奉窘逃匿楚王府
遂执其爪牙六人投之江并伤缇骑詈可大助虐焚
其府门可大亦不敢出奉潜遣参随三百人引兵追
逐射杀数人伤者不可胜计日已晡犹纷纷相拿应
京囚服坐槛车晓以大义乃稍稍解散奉亦心悸匿
楚府逾月不出亟请还京大学士沈一贯因极言奉
罪请立代还科道亦多言之帝犹未许俄江西税监
李道亦奏奉侵匿状乃召还隶其事于承天守备杜
茂顷之东厂奏缇骑有被击死者帝愠甚手诏内阁
欲究主谋一贯虑再激变力言民心宜静请亟遣重
臣代可大拊循因以侍郎赵可怀荐帝乃褫可大官
令可怀驰往未至可大已遣兵护奉行舟车相衔数
里不绝比可怀入境亦遣使护之奉得迤逦而去而
应京之就逮也士民拥槛车号哭车不得行既去则
家为位祀之三郡父老复相率诣阙诉冤帝不省吏
科都给事中郭如星刑科给事中陈维春更连章劾
奉帝怒谪两人边方杂职系应京等诏狱考讯久之
不释应京乃于狱中着书昕夕无倦三十二年九月
星变修省廷臣多请释系囚于是应京及宅栋如获
释之翰先瘐死而孔时系狱如故应京志操卓荦学
求有用不事空言为淮西士人之冠出狱三年卒天
启初赠太常少卿谥恭节栋如无锡进士居官守正
既为奉所陷襄阳人赴阙讼冤不听及出狱削籍归
家居十七年天启初始起南京兵部主事会辽阳陷
时议募兵栋如自请行遂帑金赴浙江得六千七
百人甫至而广宁复陷又自请出关视形势乃进太
仆少卿充军前赞画栋如志锐而才□初在浙不能
无浮费所募兵畏出关又多逃亡及是两疏论熊廷
弼王化贞功罪语颇侵当事给事中蔡思充朱童蒙
御史陈保泰遂交章劾栋如栋如疏辨因请非时考
察京官用清朋党朝贵益恨遂下诏狱榜掠备至五
年秋竟坐赃戍滁阳崇祯初复官致仕卒之翰绛州
人由乡举官枣阳力阻开矿遂被逮天启初赠光禄
少卿孔时既长系廷臣救者章数十上帝皆不省四
十一年万寿节叶向高复以为言乃削籍放还熹宗
立起南京刑部员外郎
　　缪国维
按苏州府志国维字四备吴县人生未匝月父天秩
死随母张氏鞠于外祖家蒙其姓家贫苦学万历辛
丑成进士授南安知县阅岁吏畏民怀已念母老不
便就养乞改宁国府教授迁南京国子博士宅艰复
除北雍升营缮司主事主广东乡试复缪姓晋虞衡
郎中出知温州府多善政擢贵州副使闻安酋难作
叱驭兼程抵任屯兵守新添卫枕戈坐甲者三阅月
及围解叙功当事抑之仅升右参政又以耿介不悦
于巡按论镌一级浩然赋归性恬淡无欲历二十
余载禄入外不持一钱任温积赎锾五百署事者函
送至家峻却之黔省饬兵转饷纤悉无染指故将士
效命各城堡一时皆陷而新添独存年六十卒于家
　　张所望
按松江府志所望字叔翘上海人万历辛丑进士除
刑部主事奉使荣襄靖江三国锡予馈遗一无所受
诸王敬焉转员外郎郎中出为衢州知府衢俗嚚讼
多引儒生为证而奸民为两造师诡变竞巧所望廉
得主名单词寸牍知出谁手剖决若神衢大治迁副
使备兵苍梧岭表法令久弛所望至缮城隍实仓廪
简屯戍若藤峡昆仑鬼门句漏诸要害无不身历穷
山炎谷喜见大吏皆搏颡受约束有罗运猺者阻溪
洞戕杀熟猺所望驰檄谕之遂输贡为编户盖汉以
来所未宾也转参政移治左江左江迁隆峒长官黄
兆基爱少子镇西而杀长子镇隆镇隆有遗孤嘉祚
当立吏目黄文举挟镇西争袭仇杀累年所望率兵
讨平之将吏请郡县其地邀延世赏所望曰师来定
乱奈何斩人祀以自利乃诛文举立嘉祚而还口不
言功粤人善为蛊所望获其魁吴向春穷竟之灭其
术擢广东按察使不赴起为湖广按察使理漕政时
方用兵急转输以劳悴疾作解职归再起山东右布
政使固辞所望清羸如不胜衣而执义强固当大事
持正议侃侃不阿急人难无遗力常置女婢吴氏
知为故茶陵州孙也抚为己女择良士具奁饰而归
之年八十卒所著有梧浔杂佩岭表游记幅员名义
考文选集注辨疑龙华里志
　　王述古
按明外史本传述古字信甫禹州人万历十七年进
士除富阳知县以才调崇德治尚简静不屑簿书期
会以故不得大吏欢随牒平进为户部主事又以崇
德事诖误谪知内丘入为刑部主事历郎中妖书狱
起当事者欲穷治胡化以累郭正域述古力争化得
免楚王劾宗室华越等尚书萧大亨欲以谋害亲藩
论死正域主谋与同罪述古又力争且曰谁非高皇
帝子孙一旦骈戮数十人势且激变戕杀大吏孰任
其咎事亦止其后宗人果杀赵可怀人以是称述古
先见三十二年出为常州知府部内多贵族惮述古
端介不敢干以私织造中贵道其境述古不出迎中
贵怒诉之御史御史令其僚剂之述古曰幸语按君
吾不为侧媚也其劲直如此父丧除起知保定举治
行卓异迁阳和兵备副使代王废长子鼎渭立次子
鼎莎廷议争之二十年不决至是再下抚按勘巡抚
汪可受初惑诸道监司议颇主鼎莎述古力辨其非
且以秦府永和王惟耀事为证可受大悟自是摇撼
百端屹不为动竟得改正述古之力也顺义王扯力
克卒其孙卜石兔当嗣而五路要挟不已边臣又居
之为利迄五年封事不成述古博诹边人得其要领
言于当事曰夷性难厌惟坚持故事无所增减其心
自定今忠顺求婚兀慎摆腰诸酋求赏情更迫切操
纵在我何为倒持授人柄当事者初然之后五路拥
众城下诸将惧争尤述古述古持益坚五路迄不敢
肆已通事冯大梁交通事觉亡去浮赏尽裁五路绝
望封事遂成时述古已进按察使录功再进右布政
使兵备如故命需次为巡抚河南乡试主考吏部员
外郎周士显发策言六经乱天下而有余述古愤昌
言曰自古小人未有毁六经者自王安石废春秋国
论无所取衷而中原遂沦于金因恶道学并追咎六
经诋毁孔孟岂孔孟亦当因东林连坐乎语闻于朝
朝贵恶之会再举卓异言路遂有驳之者未及迁而
卒述古举进士与高攀龙薛敷欧阳东凤同出赵南
星门后四人更相砥砺并以名节显时论称之
　　姜志礼
按明外史本传志礼字立之丹阳人万历十七年进
士历建昌卫州二府推官入为大理评事三十三年
以囚多瘐死疏言犴狴之间一日而毙者十五人积
日而计亦何纪极又况海内小民罹灾祲而转死沟
壑及为矿税之所罗织貂珰之所攫噬含冤而毕命
者又复何限乞下德音凡囚罪可原者亟为矜宥勿
致淹系愁苦无聊之民时赐赈救且尽除矿税毋使
宵人窃弄魁柄贼虐蒸黎不报历刑部员外郎出为
泉州知府迁广东副使并有声进山东右参政分守
登莱时福王以帝爱子封国河南诏赐田二百万亩
跨山东湖广之境及王既之国遣中贵徐进来督赋
势甚炽志礼抗疏谏曰臣所辖二郡民不聊生且与
倭为邻日勤保障其不宜有藩府庄田以扰兹土也
明甚且自高皇帝迄今累十余世封王子弟多矣有
赐田二百万顷延连数十郡者乎继此而封尚有瑞
惠桂三王也倘比例而请将予之乎不予之乎不予
则畴非毛里之亲予之则将无地可给况国祚灵长
久且未艾嗣自天家子姓各援今日故事以请臣恐
方内土田不足供诸藩分裂也帝得疏大怒贬三秩
为广东佥事久之迁江西参议天启三年由浙江副
使入为尚宝少卿寻进卿河南进玉玺魏忠贤欲志
礼疏献之志礼不可忠贤怒令私人劾其衰老遂乞
休诏加太常少卿致仕已而削夺崇祯初复官志礼
性淳朴所居多政绩亦以行谊称于乡
　　孙同伦
按靖江县志同伦字汝明登万历辛卯科贤书初任
江西德化县令蠲例金苏驿困筑封廓桑乐二洲石
堤百余里更置石闸以泄潴水至今赖之升湖广荆
州守豁羡丁出冤狱开诚布公得士民心未几丞济
南驻广宁职马政积弊豪猾赂权要以羸马获善价
伦痛治之后以守边功奉廷议旌劳臣加衔运同随
擢守南安南安东连岭表粤蛮蠢动诸如缮城浚隍
修具饬备靡不先事绸缪屹然屏翰南安郡邑俱有
生祠甲子推升云南屯田水利道清屯地严私鬻开
金银汁二河以资灌溉滇民户祝之丁卯转本省曲
靖兵备道参政捧阙下请告家居杜门埽轨履迹
绝于公庭刺牍不出里虽至亲罕睹其面生平修谨
绳尺自将不苟言笑历官二十余年四拜恩纶得年
八十有七预知逝期里党津津道之母张太淑人以
节旌而同伦亦祀乡贤
　　孙承荣
按济南府志承荣号震南长洲人万历二十四年擢
武兵备副使为政宽严并用吏肃民安葺庙学杜请
谒戢奸盗振兴斯文尤加意穷民寒士尝有余米八
百石尽给诸生时方承平承荣即造火器聚火药为
城守计民以孙佛称之后转山东左布政清节尤着
　　吴文企
按安陆府志文企号白雪万历戊戌进士除南户部
主榷武林北新关减杂税三百余金有翼珰而虎者
抵于法尽除其害出守宁波寻丁母忧家居五载补
湖州守寇盗闻文企至皆解散备兵关西未几调宁
夏宁夏古朔方地叛服不常而银定独黠时有老僧
为边人所尊信文企用其计画银定纳款贡名马事
闻金赐秩一日忽梦幡幢鼓吹来迎遂端坐而逝
　　荆政芳
按辰州府志政芳字山甫溆浦人学行俱优厚重无
炫饰登永乐丙戌进士任交趾佥事复转山东以廉
谨自守风纪凛然远彝率服巡历沱江闻伞员山有
神曰媚娘常见怪形以要民祭乃作伞员移文勒碑
以镇之其怪乃息及归笥中止银三两虽朝夕略无
愠色
　　吴暐
按济南府志暐字中阳莱芜人万历戊戌进士任归
德司李毅直不阿触直指怒被劾调镇江理多所平
反转户部郎管密云粮储密云久呼庚癸暐至士马
饱腾司农异之历转肃州兵备副使暐饬将领勿得
裁扣军中欢呼曰数年来今始获一饱愿效死力于
是兵民安堵又为大同分巡道时大珰陈贵气张甚
暐抗直不少屈遂为所中解绶归
　　葛锡璠
按苏州府志锡璠字中恬昆山人少颖悟万历丁酉
举于乡辛丑成进士授刑部主事迁员外郎有兵部
尚书私人受贿戎帅事露属刑部庇之锡璠执不可
卒按以法尚书引去直声凛然出守兖州甫下车岁
旱民饥力请赈济躬历二十七城全活甚众贫生借
仓□者二百余家岁荒无以偿为设法代补凡五百
余石鲁邸在兖藩禄所需取之州县征解不时贫者
坐困乃严为立限按期给之其宗人之不法者时加
督率无不感且戢焉及分守河南值福王定封之国
貂珰满路从者皆贵倨或入民居坏器物或挞负戴
者于道民为惊扰锡璠令人侦之得其桀者笞一二
人乃不敢动会有旨锡福邸庄田十万亩必取税之
不入者合三省给之时方以为难适奸民有借仇家
田投牒县官者锡璠持之立置诸法三省肃然灵宝
大盗聚党千人将为乱密授方略歼其渠魁余党散
走中州以安进山东兖西道参政未行升河南按察
使请终养归卒赠太常寺卿
　　马人龙
按安庆府志人龙字霖雨万历甲辰进士授户部主
事以犒边奏绩奉命榷浔江税贾人德之为立祠焉
升湖广州守调繁武昌吏畏民怀治声益着转本省
督学副使人龙校士公明众论肃服寻以丁艰归里
服阕补三关兵备烽火不警随转粤西桂林道时苗
猺大讧人龙修战艘缮城郭御之柳人赖之焉历任
湖广分巡道后转楚右藩庚午冬引疾乞休所著有
楚才录蕉园草诸刻行世
　　黄体仁
按松江府志体仁字长卿上海人万历甲辰进士时
馆李文节廷机家廷机使试馆职体仁谢曰某老矣
不足以辱此选有门人徐光启者博学而贤用世才
也请以自代故光启入翰林而体仁为刑部主事迁
员外转郎中出知登州府罢坊市杂税豪右敛手卫
有明建文忠臣陈迪子孙尚在戍籍为之陈乞脱伍
又为迪与戚继光请谥秩满擢东兖道副使值岁祲
而福王之国舟车填凑体仁裁置以法因条上台使
尽革迎谒供亿诸费民甚爱之而当路不悦罢归所
着奏议诗文杂着二十六卷撰续上海志田赋诸篇
称详核云
　　王继美
按扬州府志继美字雉食兴化人万历丁酉中顺天
乡试甲辰成进士授河南孟津县调洛阳改福建顺
昌县县居剑州上游山水暴发漂民舍动至数千家
继美多造舟募善水者救援所活无算以忤巡按罢
归久之补知江西贵溪县又以失抚臣指谪松江府
学教授课士高等者同时获隽十人咸服其明进南
雍助教升刑部主事转户部郎中总理密云粮饷时
辽初失守人心震惊多逗留不敢进继美朝闻命夕
戒途从者环泣不为沮至密建议谓海内困于加派
宜省冗滥清侵冒以宽民力按籍稽核剔逃勾亡得
清省银米二十余万并扫除银三千两归诸朝前后
受事者畏其轨己壅不上闻继美抗言于部以头抢
地大呼高皇帝在天实鉴臣美大司农为之失色京
师称铁郎中云于是科臣解学龙疏称继美视国如
家宜优擢为贤者劝奉旨超授山东布政司参议备
兵兖东东齐久经白莲贼蹂躝继美念捕者以斩级
为功率多无辜移郡县吏歼渠魁宥胁从凡不得已
沦入妖党者悉原之与大吏主剿意不合疏调简继
美自以通籍久骯脏不得行其志径拂衣归卒时年
七十三孙仲儒熹儒能世其家学
　　马呈秀
按扬州府志呈秀字君实其先大同人父凤以盐策
占籍江都呈秀少孤嗜学登万历甲辰进士未拜官
即疏请终养及除服官大理凡奏疏诸牍援引经传
同列悚服出知延安徊贼入境亲督兵捕击擒其渠
魁治延年收复流民万户垦荒田数万亩入其租为
民充逋赋尚书赵彦称之后任福建监司廉正持大
体擒矿盗数百闽赖以安祀之名宦
　　蒋谨
按江阴县志谨字钦之夙擅文誉万历壬辰选贡入
南雍甲午举应天亚魁丁未成进士寻丁外艰服阕
除中书舍人三奉使却交际馈仪有清望当考选以
门户故量移工曹七年晋都水郎治河淮徐以旷工
银补工费畚锸云集夏镇河使章谟任故谨兼摄籍
公费三千金遣赠其子不入一锾九载绩成擢江西
参政备兵南瑞省讼蠲赎四署司道篆俱如之乙丑
冬奉表入贺不通贽谒逆党曹钦程希珰旨嗾田景
新疏劾之摘其姻知高缪为邪党作诗及时政为讪
谤矫旨削夺归灌园南郭外恤族赈贫施糜掩胳多
为德于乡崇祯改元拜疏讼冤奉温旨复职起用即
以其年腊杪一夕卒谨廉隅自饬门无杂宾历仕二
十余年未尝通书政府独其废置以高缪而恤典不
及时论惜之诗文俱出匠心有紫微省绿漪轩望晓
楼诸□藏于家
　　邢慎言
按青州府志慎言字养敏号默庵益都人太保司马
公玠季子也少倜傥有大志工诗文善骑射留心世
务见司马故将吏谘诹兵饷情形悉皆谙识万历丁
酉举于乡丁未成进士授户部主事尚书赵世卿知
其才使视奏草时章奏多沈阁惟慎言所裁定以时
允行无滞者管九门盐法综理有程商民便之历员
外郎中宁前道佥事参政缮城垣饬守具将吏肃然
后以病归卒
　　陈睿谟
按武进县志睿谟字常采万历庚戌进士初授建安
县令再迁息县令擢御史按蜀当安奢之变睿谟励
兵训士蜀疆倚重逆珰魏忠贤势焰建祠遍天下巡
抚尹同皋讽睿谟睿谟正色曰岂不知建祠可以梯
荣然不若留一块干净土还朝廷祸福吾安之矣卒
不建乃密疏曰恶珰炽焰中外建祠纷然惟蜀无有
则能靖皇上封疆者无如蜀皇上何以处天下之不
如蜀者未几逆珰伏诛诏给敕命示褒嘉有逆珰肆
毒砥柱独高等语再按畿辅以蓟门一疏忤执政出
为福建督粮道历江臬楚藩禹州兵备土寇杨四披
猖数邑睿谟单骑统千户刘定邦计擒之两河寇丧
□不敢窃发捐俸修理禹州儒学造房四十余间课
士其中名曰颍滨书院请蠲河患地一百二十余顷
民至今德之载河南省志湖南北峒蛮瓠彝蠢动朝
议请复设偏沅镇更置巡抚诏睿谟往是时贼在蓝
山者李荆楚等在桂阳临武界者刘新宇等在天王
寺者刘高峰等睿谟甫到贼已再攻湘围长河睿谟
授将士以方略屡战皆捷三贼悉平既而献闯逼荆
势急楚抚臣疏请敕沅抚移镇荆州护惠藩睿谟方
至荆与抚臣策战守而惠藩已微服出邸强睿谟保
驾至岳州而荆陷矣使不强保驾至岳州荆事尚有
可图睿谟深以为恨无何卒所著有辅世编数十卷
传是堂文集奏疏数十卷闽豫蜀楚俱祀名宦子咨
稷壬午举人为人端□长厚积学能诗历官刑部郎
中恤刑畿辅活死囚无数捐马迹山田百亩入宗祠
为婚葬等费升云南澜沧兵备并睿谟崇祀乡贤着
草堂诗二卷
　　胡士容
按黄州府志士容字仁常万历庚戌进士授嘉定令
调长洲累迁山西参议兵备蓟州魏珰崔呈秀荐其
妻弟为材官拂然绝之有奸赃吏捕急投崔氏第取
论如法郡邑为忠贤立生祠禁不许诬逮镇抚狱拟
赃七千蓟人及长洲民闻之咸输镪以代崇祯初起
参政驻甘州一夕无疾卒
　　魏士前
按安陆府志士前字瞻之万历庚戌进士授芜湖令
调吴江迁南户部主事备兵颍州会龙华变起不数
月戡定之及奸珰开屯江淮汝颍所在骚动士前调
剂有法全活数万人以忤珰免归怀宗初补冀宁道
平渠贼神一魁等转川北道劾蜀藩御门僭制事再
迁榆林道寻疏乞休戊子卒年六十五
　　孙如洵
按济南府志如洵字世笃浙江余姚人万历癸丑进
士授刑部主事部多疑狱洵移牍熟审释殊死者二
十余人督饷关中一洗积欺之旧戊午归养有一茎
五台之莲生于庭母百岁卒有双鹤巢其庐人以为
孝感云补工部郎出守池阳课农教士野无哀鸿林
无伏莽迁山东副使督理粮饷条列饬漕十事俱见
施行丁丑参藩济宁地当南北襟喉控连淮海流氛
时警如洵日夜计画旋致政归惟图书数卷牡丹数
本而已
　　杜乔林
按松江府志乔林字君迁华亭人父若芳以儒行称
乔林成万历丙辰进士除刑部主事出知湖州府府
枕太湖故多盗属川酋乱山东妖寇起巨盗竹林图
王会王□仑等遂窃发自号蛇山王乔林与邻郡合
力擒之而长兴贼叶朗生等潜踞湖中出没无定乔
林阴使人四出侦伺密谋捕击会其党高登瀛自归
虚实尽得亟袭之朗生等就缚凡五十余日群盗悉
平奏功当迁民哗曰府君活我奈何舍我去巡抚言
于朝就加按察司副使知府事如故秩满迁浙江水
利道副使丁父忧服阕起福建屯盐道转右参政迁
山西按察使浙江右布政使分巡温处到官六日海
寇刘香老入犯围府城乔林募勇士韦古生等昼夜
捍御廉得贼谍汤家臣陈九皋诛之内应绝古生善
发火器杀贼颇多乃出兵奋击三战皆捷贼乃焚其
木城引去事闻再获褒赐以病告归卒长子麟征字
仁趾少有英誉与太仓张溥等齐名成崇祯辛未进
士授刑部主事少从父宦游晓习吏事尚书使掌章
奏时太监张彝宪等总理部事监宣大诸镇麟征上
疏极谏举天启近事为戒举朝叹服寻改兵部职方
司为尚书熊明遇所重其请授诸将事权及定滇寇
普名声麟征条画为多又上书论时政得失有贾晁
遗风丁母忧归卒年三十有九天下惜之所著浣花
遗稿行于世
　　王琨
按济南府志琨商河人万历丙辰进士任真定县知
县清积逋核假差成滹沱浮梁减河田公税扶弱锄
强旌孝奖节以卓异授礼科给事中值病请归崇祯
改元转河南参议兵备汝南大盗陈圈子围掠郡邑
先是琨立营制简村官清军耗指授战守机宜擒其
党塔四等又平舞阳安住儿等寇擢湖广参政镇守
汉阳江防道以病告归着有循职言略诗草十刻
　　张有誉
按江阴县志有誉字谁誉履正仲子万历己未进士
性至孝会试榜未发心动驰归中途即闻父讣哀毁
尽礼服阕廷试二甲例得北部因便养母力求改南
户部主事应榷北新关辞就浦口仓差出入量平军
民两德之再奉命榷邗关甫□任随开小关以便往
来正额足后五尺以下舟免税放行时盐使建魏珰
生祠去关甚近遣官趋往拜独坚不往未几珰败擢
守饶州清操绝俗和厚爱民捐俸新郡县学宫训饬
生徒皆亲为点课重刻胡敬斋居业录以崇正学下
至狱囚必躬亲省视不令失所七邑皆有生祠七年
始升江西粮道屏驺从临仓验米酌定耗赠严禁需
索官旗不敢剥民民亦争先输纳积欠一清各县俱
有余米即以补覆舟失粮者运遂独先诸省天津有
警他使皆畏匿独以兵法部勒漕艘五千余退入海
口往来抚辑昼夜无虚刻漕得抵通升七省漕储峻
却谢荐馈仪及郡邑夫价不啻数千金令行禁止漕
政肃清毕两运丁母艰庐墓数月适荆溪再召使所
亲谕意一见即大用以居丧辞不往服阕补顺广道
寻迁蜀臬屡疏乞休
　　陈瑛
按济南府志瑛号巍石福建晋江人万历乙未进士
四十八年以参政饬兵武定严斥堠治陴隍核实兵
修军器为战守具暇日即进诸生于学宫讲濂洛之
学未几擢池州观察瑛素廉俭去之日行李萧然图
书幞被而已
　　李国士
按凤阳府志国士字正屏万历中令丰城以治最选
刑科给事中侍经筵疏言治河恤军二事上可其奏
为陇右参政讨松山寇有功分守苍梧徭人跳梁命
一干吏谕之徭人遂服思明之役发两省兵七万国
士部署其事降贼三万四千献馘者千计威名大振
晋山西左布政使尝曰吾历官三十年未枉一事未
私一钱求不为前人玷不为后人危足矣
　　孟绍庆
按瑞州府志绍庆江夏人万历进士先任建昌守复
补知瑞州府专尚德化两讼质于庭任其直至几下
争辩不加鞭朴有古刘宽长者风而剖决如流民不
敢欺且不忍欺悯高安重赋条陈改折以苏民困甫
两期升云南副使既行以断宗室狱从末减忤当道
被劾铨部廉其循良不行虽莅任未久民至今思之
　　徐如珂
按明外史本传如珂字季鸣吴县人万历二十三年
进士除刑部江西司主事历浙江司郎中二十八年
主事谢廷赞疏请建储神宗怒除廷赞名一司官尽
贬三秩调极边如珂得云南布政使照磨阅十年稍
迁衡州府推官以母丧不赴服除补河南府移南京
礼部主事进郎中大西洋人王丰肃等以天主教蛊
惑南都人且夸其风土人物出中华上如珂恶之召
两人授笔札令各疏记舛驳不相合如珂诘其妄遂
议放逐齐宗人居南都多冒请岁廪如珂奉诏请厘
择宗长一人按籍点视得虚冒者三百人岁省无筭
宗人请名属内守备老死不可得如珂请归礼部众
咸便之出为岭南道右参议香山澳番人诡言红毛
番将入寇请兵及饷且请木石筑垣墉上官莫知从
违以咨如珂曰此奸人尝我也不可信且番人利筑
垣可毁不可增上官纳之澳中果无警番人缘前言
日筑垣百丈如珂遣兵往戍谕之曰垣不速毁澳人
力少也吾助若毁之不两日而尽番人忆前事唶曰
此固前礼部郎驱我王丰肃者自是有戢志暹罗贡
使以通天犀角二象牙四为馈其通事言弗纳恐失
远人心如珂曰长吏纳番人重贿辄以柔远为词国
有人矣何必我若以不纳贿失远人心请任其咎番
人惊叹谓百年来未有也迄北归未尝岭外一物
天启元年迁四川按察副使饬川东道兵备时永宁
宣抚奢崇明反其党樊龙重庆崇明自率众围成
都如珂闻单舸入夔门抵垫江策之曰事迫矣欲保
全蜀莫若急捣重庆以解成都之围重庆三面阻江
一面通陆贼据佛图关扼我莫若先夺关制其死命
乃召募得千人合汉土兵以二年正月朔旦誓师初
六日合围十六日邑梅石耶二土司兵间道走关下
击斩数百人军声大震成都围即以是月晦日解如
珂谋夺关益急亲督选锋数千走鱼洞驻双山绕出
佛图后女师秦良玉援成都还与诸将连营十余里
守备金富廉率所部先登呼声沸江水遂克佛图关
四月二十四日也逆酋发兵数万自江津来援诸将
请彻围避其锋如珂不可合七营将士迎战而檄同
知越其杰以所督马湖遵义兵蹑贼后夹击贼大败
死亡万余人江水为赤贼势穷监军佥事戴君恩遣
使拓抚扁舟过江执贼将张彤手好语移时俄复叛
如珂督诸军急攻富廉馘张彤首樊龙死于乱军其
余凶渠悉就缚君恩献之阙下天子大喜为告庙受
贺君恩骤增三官而如珂守职如故其冬谋捣贼巢
合江于六路最要巡抚朱燮元以属如珂乃分兵三
道规先取土城参将罗象干谓非计如珂曰蔺州之
有土城犹重庆之有佛图也彼自畏贼敢阻挠大计
耶揭榜军前先市仁怀兵敢退一步者斩诸将惧莫
敢后军中乏饷仁怀运舟抵大丙滩水涸不得进如
珂祷于神水骤长事乃获济明年四月他路监军闵
梦得等攻克永宁崇明及子寅走红崖大囤官军复
攻取之贼走旧蔺州借水西兵来援势张甚前军少
挫杆子将军懋勋命其下发竹弩齐射贼势却官军
乘之贼遂败追奔数十里斩首万余级直抵蔺州城
下五月十三日克之焚伪宫阙发其先墓碎其骨而
扬之明日援土城崇明父子窜入水西龙场埧如珂
方画策进攻适闻太仆少卿之命遂入都四年转左
通政时魏忠贤窃柄逐杨涟如珂饯之郭外司吏奔
告天子御门当引奏如珂厉声曰严谴国法也饯送
私情也即天子知之庸何伤安坐卒爵徐分袂而去
忠贤闻而衔之明年迁光禄寺卿苏州人以周顺昌
故击死校尉忠贤及其党议发兵讨之如珂扬言于
朝曰吴中财赋重地众怒如水火此令夕下明日揭
竿反矣又走告首辅顾秉谦曰公居政府可坐视乡
邦糜烂耶公即不为桑梓计宁不为子孙坟墓计秉
谦不得已恳言于忠贤事得少解忠贤衔益甚及如
珂修公廨竣具疏报闻而词无所颂美其党激之曰
光禄内署也彼敢无一语及公耶忠贤积不能平六
年九月廷推如珂南京工部右侍郎遂削其籍舟次
静海夜有盗入帐刺之幸不死盖忠贤所使也扺家
三月知忠贤恨未已一日治具召亲故欢饮夜分客
散顷之卒人谓其服毒云崇祯初命以原推官起用
已盖棺岁余矣寻录破贼功赐祭葬进秩一等任一
子官已而御史刘闻诗言如珂有功岩疆闻逮自尽
宜优恤章下所司寝不行
　　史启元
按扬州府志启元字荩卿江都人万历甲辰进士授
南户部督淮闸税寻移南吏部请假省母不待报径
归为忌者所中居家久之天启初起南祠祭寻擢湖
广按察副使备兵衡永会岷藩有变中使往勘群宗
哗甚启元至数语折服遂定岷封粤寇阑入楚境启
元于广赣孔道设木兰腊岭二关募兵守之贼不得
奔逸歼其渠魁胁从解散境内获安被病乞休归卧
林下嗜书日临池不辍年八十卒
　　周鸿图　段伯□
按明外史本传鸿图字子固即墨人由岁贡生授略
阳知县有能声母服除起补宿迁地当水陆之冲号
难理鸿图应之有余为除数大害去大憝数人致麦
秀两岐蝗不入境之异天启二年贵阳被围御史侯
恂奉命巡按知鸿图才荐为贵阳同知监纪军事至
则共解其围龙里卫为贵阳咽喉经贼党何中尉残
破室庐尽毁城中空无人鸿图承恂命往理结茅屋
数间居之剪荆棘招流亡垦荒芜饬军伍缮城郭甫
数月复还其旧总督杨述中巡按陆献明交章论荐
请即擢按察佥事以彰异能部议嫌其骤未许继任
总督蔡复一巡按傅宗龙复力荐之及大计举治行
卓异五年复一以平越缺知府令鸿图往署而请命
于朝乞实授未报令有长田之役复令兼摄新镇分
巡事监军讨贼兵食大计悉以委之鸿图乃偕总理
鲁钦以六月进师破平一百七十余寨俘其渠魁尽
灭其余众而还复一上其功乞实授监军佥事分巡
新镇部乃行其前疏授平越知府时新镇监司久不
至鸿图仍摄其事六年正月巡抚王瑊议讨匀哈叛
苗令监胡从仪张云鹏诸军进讨大破之获首千二
百有奇瑊及宗龙上其功请加优擢部方议擢用两
人复言平越为下六卫要地群苗环列出没无时端
藉监司弹压鸿图久莅兹方苗民畏服下卫之不可
无鸿图犹上卫之不可无段伯□也伯□既留镇安
庄则鸿图宜留驻新镇诚授以监司东鄙之事一以
任之将数十年可保无事帝从之遂以按察副使分
巡新镇道辑宁军民劳绩备着迁右参政分守铜仁
诸府群苗素畏其威不敢窃发崇祯三年京东被兵
征入卫鸿图率二千七百人以行既至京东已平召
见慰劳赐之食命讨山西河曲贼时诸将攻围已数
月鸿图即督军下之遂以故官饬岢岚兵备修边垣
稽军实汰虚冒诸务毕举会插部索赏鸿图颇有所
裁主抚者以为言即辞疾去居七年复起陕西靖远
道鸿图以年逾七旬且乡邦多故遂乞身归久之卒
段伯□云南晋宁人举于乡为镇宁知州安邦彦反
发兵围其城伯□誓死固守贼久攻不下乃解去上
官荐其才擢按察佥事仍知本州久之命分巡镇宁
道驻安庄邦彦大举入寇偕游击胡从仪进兵下埧
会诸军追奔渡河寻剿把蜡坉苗贼破其巢伯□外
攘寇盗内拊循军民大着声绩安庄等六卫恃以安
堵会迁秩将去军民奔走乞留巡抚瑊巡按宗龙合
词上请命以右参议兼佥事仍驻安庄当是时西有
伯□东有鸿图上下十二卫千有余里闾阎晏然奸
宄屏息莫不歌颂两人之德云
　　雷演祚
按明外史本传演祚字介公太湖人崇祯三年举于
乡十三年夏帝思破格用人而考选止及进士特命
举人贡生就试教职者悉用为部寺司属推官知县
凡二百六十三人时号为庚辰特用而演祚得刑部
主事明年三月疏劾杨嗣昌六大罪谓嗣昌受命以
来两陷藩封中州楚蜀大半残破皆前此所未有一
可斩前既逃五案之诛后辄纠抚臣自卸挟诈陷入
变乱成法二可斩华严灭蝗诵咒消贼妖书妖言传
用惑众三可斩张献忠鸱张入蜀乃云单裤脱逃徒
手可缚三尺童子莫之肯信而敢欺诳至尊四可斩
贪官污吏获贿即荐未闻寸功徒坏国法五可斩熊
文灿误国已正典刑调度庇护总是嗣昌六可斩若
凤阳总督朱大典素无节制民怨已深安庆巡抚郑
二阳慈蔼有余武备不足河南巡抚高名衡失陷福
藩负罪而反加节钺山东巡抚王公弼初膺新命退
怯曾见于淮南此皆急宜更易者帝恶其擅更封疆
大吏将罪之已而获免十五年擢武德道兵备佥事
奏言山左民贫为盗实由土田抛荒所致请悉蠲租
课用收人心帝纳之十二月山东被兵演祚固守德
州不下有诏奖励乃疏劾督师范志完纵兵淫掠纪
律荡然折除军饷士卒叛哗因言其构结大党及中
枢主计请饷索馈诸弊帝心善其言以淫掠事责兵
部而令演祚再陈志完者首辅周延儒门生也演祚
意有所忌久之不奏至明年五月延儒被旨下廷议
乃奏言志完两载佥事骤陟督师不闻知兵善将徒
恃贿赂躐致崇阶非有大党何以至是大僚则尚书
范景文等词林则谕德方拱干等言路则给事中朱
徽沈引培袁彭年等皆其党也方敌攻德州不下去
掠临清阅五日而志完始至闻后部破景州大惧欲
避入德城漏下三鼓邀臣面议不允前阁臣谢升时
避兵城外因恳升转属臣又不允志完乃偕流寓词
臣方拱干晤臣于南城古庙臣答以援兵非守陴之
用督师非入城之官不闻蓟州失事由降丁内溃乎
志完不怿而去若夫座主当朝罔利代庇只手有燎
原之势片语操生死之权玉带明珠悬作鬻卖抚镇
之具部堂台省半属颐指气使之人止知权臣不知
君父称功颂德遍于班联君前臣名尽废常礼大坏
封疆浊乱风俗臣私悲隐痛不忍见陛下以周召待
大臣而大臣以严嵩薛国观自待此所以感愤触忌
也臣外藩小吏乙榜孤踪不言不敢尽言不敢感陛
下虚怀俯纳故不避首辅延儒与举国媚附之时局
略进一言至于中枢主计请饷必馈常例万金必扣
三千此数十年相沿锢习通天下所共知文则督粮
管仓武则总兵副将别有书帕折马诸名以至新练
饷司无不皆然即如饷库书办价至万金其他可知
兵部则推升率有定价叙功必藉孔方又不止于常
例一则木偶昏贪任司官奸吏之作□一则深揖长
跪丐黄门乌府之免纠惟以增设督抚卸责委罪问
兵而万名不得千名之用问饷而入孔不如出孔之
稽今日议设屯抚明日议设屯厅徒为破甑燃灰之
图何有充国枣祇之策哉臣遵旨具奏不敢少隐伏
乞陛下怜臣孤踪先赐褫革以谢权奸疏入帝益心
动命议旧计臣李待问傅淑训枢臣张国维及户科
荆永祚兵科沈迅张嘉言罪而召演祚陛见越数日
抵京又数日入对帝意若不属者召志完质纵兵淫
掠及嘱方拱干行贿事演祚对如前奏乃召拱干质
问拱干力辨其诬且曰臣即大不肖欲为志完行贿
而敌骑充斥安敢携数千金入都况志完为延儒门
生又有子为锦衣贿岂藉外人帝颔之问演祚汝言
称功颂德遍于班联者谁也对曰周延儒招权纳贿
如起废清狱蠲租皆自居为功考选台谏尽收门下
凡求总兵巡抚者必先通贿幕客董廷献然后得之
帝怒即命逮廷献诛志完而令演祚还任亦无殊擢
人谓辅臣陈演间之也初演祚入朝意气骄甚自谓
必得总宪及是颇沮丧而一时忌之者亦多寻以忧
去姜曰广之立潞王也演祚参其谋及福王立演祚
被劾寻赐自尽故事小臣无赐自尽者因左良王兵
东下故阮大铖辈急杀之

　监司部艺文一
　　臣事策七　　　　　　　　　宋苏辙
圣人之于人不恃其必然而恃吾有以使之不恃其
皆贤而恃吾有以驱之夫使天下之人皆有忠信正
直之心则为天下安俟乎圣人惟其不然是以使之
有方驱之有术不可一日而去也今夫天下之官莫
不以为可任而后任之矣上自两府之大臣而下至
于九品之贱吏近自朝廷之中而远至于千里之外
上下相伺而左右相觉不为不密也然又内为之御
史而外为之漕刑使督察天下之奸人而纠其不法
如此则天下何恃其皆贤而期之以必然哉然尚有
所未尽者盖天下之事任人不若任势而变吏不如
变法法行而势立则天下之吏虽其非贤而皆欲勉
强以求成功故天子可以不劳而得忠良之臣今世
之弊任弊法而用不便之势劳苦于求贤而不知为
法之弊是以天下幸而得贤则可以侥幸于治安不
幸而无贤焉则遂靡靡而无振且御史漕刑天子之
所恃以知百官之能否者也今不为之立法而望其
皆贤故臣所谓有所未尽者谓此事也夫此二官虽
其内外之不同而其与击搏群下权势轻重本无以
相远也而自近岁以来为御史者莫不洗濯磨淬以
自见其圭角慷慨论列不顾天下之怨是以朝廷之
中上无容奸而下无宿诈正直之人莫不相庆以为
庶几可以大治然臣愚以谓方今内肃而外不振千
里之外贪吏昼日取人之金而莫之或禁远人咨嗟
无所告诉莫不饮泣太息仰而呼天者深惟国家所
以设漕刑之意正以天下有此等不平之故耳今海
内幸无变而远方之民戚然皆苦贪吏之祸则所谓
漕刑者尚何以为然人之性不甚相远岂其为御史
则皆有嫉恶之心而至于漕刑则皆得卤莽苟容之
人盖上之所以使之者未至也臣观御史之职虽其
属官之中苟有能出身尽命排击天下之奸邪则数
年之间可以至于两制而无难而其不能者退斥罢
免不免为碌碌之吏是以御史皆务为讦直之行而
漕刑之官虽端坐默默无所发摘其终亦不失为两
制而其抗直不挠者亦不过如此而徒取天下之怨
是以皆好为宽仁以收敦厚之名岂国家知用之御
史而不知用之漕刑哉臣欲使两府大臣详察天下
漕刑之官唯其有所举按不畏强御者而后使得至
于两制而其不然者不免为常吏变法而任势与之
更新使天下之官吏各从其势之所便而为之而其
上之人得贤而任之则固已大善如其不幸而无贤
则亦不至于纷乱而不可治虽夫庸人亦可使之自
力而为政如此则天下将内严而外明奸吏求以自
伏而不得其处天下庶乎可以为治矣
　　谢监司荐举　　　　　　　　朱廷玉
零落壮心未就求田之计裴回末路犹怀入幕之谋
中愧本心外惭微分戴恩逾腆局地弗容伏念某数
则多奇资惟极陋始游翰墨谓功名可为而亦可期
逮涉艰难知时命在彼而不在我虽已周于十载曾
弗既于一官谅拙□之有余故坎壈而未艾进惟聊
尔资升斗以代耕去亦欣然适榆枋而满志偶参群
俊俾长诸生会明诏之一新事当责实顾谀闻之已
竭分合投闲怀旷官以自危思敛□而不敢虽常殚
夙夜之智力曾何补毫发之事功矧积咎愆久窥窜
斥人皆谓之不祥而弗顾公独察其甚戆而可哀嗣
加荐论俾适夷途伏遇某官义高乎一世识并于前
人忠厚之风及物而愈广刚方之气秉节而弗回其
观人也遗于短必求其长其荐士也因其才不移乎
势受知者所以感激而至于太息有识者莫不尊仰
而为之耸闻顾樗栎之散才乃门墙之旧物载矜流
落荐使迁升昔孔融之得祢衡既荐于前而无以济
之晚节晏婴之遇石父虽脱于难而不能举于平时
未有一叨顾盼之荣两被吹嘘之德自惟会遇独绝
等夷而某智昧几先名□都下驽骀失路固无历块
之功鸟雀怀恩犹有衔环之报
　　贺监司启　　　　　　　　　　李刘
日月初缠星纪复回为赤奋地天交泰云墟益播于
青阳时维六辔之华茂辑百家之庆恭惟某官德潜
刚克道配阳休绣斧淑旗暂劝楚乡之农事瑶车玉
仗还逢湘水之孟陬仁风转蕙以泛兰善类拔茅而
连茹某二年黔佐万斛缁尘破崖岸而为文丞讵复
敢喧于枥马瞻原隰之有华使尚祈出谷于春□
　　贺监司启　　　　　　　　　　缺名
化国之日舒以长一阳来复君子之道温而理万福
攸同恭惟某官志在澄清动惟刚健如冬可爱易消
穷谷之寒与时偕行尽放孤根之暖德肖云台之瑞
威留吏胆之冰夙吉有功已作观风之李固朋来无
咎更为入觐之韩侯某徒置柔函莫追贺客三年宦
学屡经节物之萧条数仞门墙欲探阳和之消息
　　河南道劝农副使白公墓碣铭　元姚燧
彦隆始由太原徒行至河内致其父书鲁斋先生愿
游其门未有介也乃因吾友翰林侍读高凝得操几
杖主凝家二年而归侍其亲而先生亦召北矣寻由
避宅左揆以集贤馆大学士祭酒国学教贵冑乃奏
召旧弟子散居四方者以故王梓自汴韩思永苏郁
自大名耶律有尚自东平孙安与凝燧炖自河内刘
季伦吕端善刘安平自秦独公自太原十二人者皆
驿致馆下三年吾侪或病告官去而先生亦浩乎其
归乃奏有尚与公从仕郎国子助教昔者贵冑友也
一旦能横经下心事之为师属非其道耸是曹不可
得其驯然北面俄侍庙东宫公为讲郑伯克段于
鄢已讲而出庙语人曰是非空言意固有在也以
国史院编修从仕郎仍助教擢奉训大夫监察御史
发阿合马贼国诸不法彼顾诬公纠摘非实捕送刑
部狱引邻妇有色者教诬公尝窃往来怒邻妇力明
其无有鞫之堕孕而事始自又纠鹰师西京宣慰使
倒剌沙以己憾杀其幕僚凡是皆庸懦缩首危者而
峻风节者咸伟之出佥陕西汉中道提刑按察司事
燧亦为其道副故得详西土所为其按历皆分险僻
荒寒诸州南而褒凤金洋北而绥麟葭丹涂经龙门
西河绝崖高可去水百尺止通一骑必遣导者先之
有来骑使驻之宽所卒至则两不可班视烧栈犹车
衢也如是之地皆周焉制度卒有反者不即觉捕惟
罪社长监郡与宪司麟州人告阴济民乘马疾驰其
识仇也问曰所怀何书济民绐以反书仇上变延安
延安移文吾宪公又请往治之所牵连二百许人继
烛治之再旬是州小僻无纸至覆旧案以书适近侍
臣括马其州馆邻墙也闻狱吏呵问终晓得公姓名
叹曰世有克勉其职如斯人者使人劳苦之曰吾见
陛下当首闻公竟曰济民无佗特杖其绐仇非宜言
者公位宪诸君下会王相府伯不花右丞勋臣子开
省京兆特异礼公其按临诸司皆拱听者改佥河南
河北提刑按察司事台檄检核中兴钞库中兴故李
夏都隶陇右河西道宪令竟事始听东任公又走沙
莽往复近万里半岁而归与其副程思廉发数县民
完堤以捍河水罢当暑赋民牛车转粟入淇又改佥
燕南河北道提刑按察司事趣装其考已疾行至卫
而卒公与兄楹郎藏卫西辉之苏门周卜村南原而
其妣亦疾乃朝夕哀死事生即教授于辉明年燧召
直翰林感其毁瘁骨见衣表吊哭之子其徒数十人
拜庭进退朋让宾敬之道嚣嚣然先生成法也为叹
曰呜呼燧亦先生弟子者何尝右以善及人如是明
年燧疾满告归邓而故司农卿侯爵托语彦隆或河
南北农副制下必墨缞以出世议隘薄自便非时燧
佣车过卫不可留不得身见为书语其然闻方督课
有绩其妣亦卒附其考墓竟以是谢所事以至元己
丑秋八月三日年四十六卒苫庐呜呼学可以范世
行可以砺俗而已是哉夫人贾也以燧平昔善公录
河南北道劝农副使苟宗道埋辞求铭神道每一读
之一抆泪掷笔数年终不能叙其事去冬以史事又
召入翰林过辉夫人祈世母夫人为言持币泣请且
使其子覃马与游其门者庭拜燧还其币曰吾无答
吾亡友者以是佐刻石须呜呼非公仁义行家能使
妇人如是切切惟恐没其夫子一善可曰贤已公讳
栋考天禄虽官而不显居颐乐堂号颐乐先生唐白
居易家状云白姓家太原者楚熊君孙胜白公见杀
于楚其子奔秦孙乙丙与裔孙起为秦将封武安君
赐死杜邮始皇思其功封其子仲太原公岂其苗裔
耶铭曰
闻古五十年不称夭公是不盈天道未晓学不笃耶
得誉先师道不行耶庙尝知职不举耶三宪着效
力不本耶耕播之教况冠獬角敢言人难弹射柄臣
听者毛寒犹枚其外夫及其内视亲于丧观妇于介
靡一匪善靡一可凉非我友私月旦章章呜呼白公
耳孙犹令其实古松岁远滋劲士不盛位而盛吾贤
盛位者衰盛贤日延有方其趺有剡其首碣石阡隅
千祀无朽
　　福建廉访副使仇公神道碑　　赵孟俯
仇氏望陈留谱云宋大夫牧之世入金有更朔平临
潢二县令者讳辅即家临潢临潢之曾孙昌平府君
实徙京兆府君生三子其中子即公也公讳锷自彦
中始□从府君出礼宾客容已落落善占对长益涵
揉于学要能以奇气伟节自致至元八年公二十二
年矣安西王时以亲王镇京兆喜优纳人士公布衣
入谒王语合意竟留给事邸中久之上其能即试公
武备寺寿武库使十五年遂出知威州二十年稍迁
巩昌路总管府治中治皆有声称二十五年进阶州
尹未赴遭内艰于是御史廉得公威州巩昌数事荐
诸朝二十七年乃以福建闽海道提刑按察副使起
公明年制改肃政廉访司即用公为副使间岁自免
去北过高邮乐其土风因留居焉大德四年八月十
日以疾卒年五十一自承务郎三迁官至奉议大夫
卒之日无副褚侨家巷处之旧聚哭一辞曰善人亡
矣至大四年其子治济浚浩乃克自力奉公丧还卜
大都宛平县西山夏庄之原藏焉窆以四月辛酉其
域距祖茔五里公性开疏与人交底里倾尽为政多
本教化而持身丝毫不敢欺方少未仕见白金遗道
傍初不顾已而计曰我幸见之不则他人持去矣即
俯拾俟有间求者至自言适贷得将营亲葬公询验
果然出金还与之在威州民张氏兄弟讼家财吏展
转赇赂更数岁莫能决公召谕之曰兄弟孰与吏亲
民曰兄弟同气吏途人耳公曰弊同气以资途人如
何不知之甚即大感悟相抱持以哭遂为兄弟如初
时属县吏李子秀慢令当笞公即命释缚呼前曰若
驱长六尺徒甘棰楚间不知有功业可指取耶吾与
若约三日若不力吾将重置于罚后公出安西有从
骑十数西来见公遽下马拜曰我当笞也公向脱我
罪又勖我仕今效节兵伍为千夫长微公岂有今日
在巩昌会岁大旱草木枯尽僚吏请祷公曰得无以
冤狱致是乎取某事按问得实平反上之大雨三日
在闽属行省臣有以采银为利献上者朝廷下其事
设官赋民而地实无矿民往往贵市入输公急劾闻
有旨罢其役建宁刘氏居麻沙村□中雠诬其有反
状州若县将织逻成狱公虑囚及之唶曰有是乎有
是乎即抵以法公仕虽蚤当官之日不多于闲放之
时故其施为注措概逸不传今掇其士大夫口道以
熟者一二志焉虽然犹为试用者小耳令充周而极
究之则古循吏不足多也公曾祖忠源仕金为定远
大将军兰州司法祖福明威将军父昌平府君讳德
明隐居教授曰樊川处士者府君自号也以弟锐升
朝恩赠奉直大夫飞骑尉追封昌平县男母王氏追
封昌平县君锐后至中顺大夫岭南广西道肃政廉
访副使其元兄铎亦朝列大夫云南诸路肃政廉访
副使公先夫人郝氏赠荣禄大夫大司徒蓟国公谥
孝懿讳德义女先十一年卒生三子二女后夫人粘
合氏先一年卒一子三女其葬以二夫人祔治高邮
府兴化县尉济从仕郎太常太祝浚承务郎太庙令
浩蔚州儒学正□曰程博组锦局使吴焘中书省掾
卢亘翰林待制承务郎兼国史院编修官姚庸奉训
大夫户部员外郎其一未行孙男五人曰敬昌庆昌
顺昌延昌隆昌昔公爱钱唐比过之辄留旬月往往
援琴以写山水之清音故与余同好相善也今年延
佑六年距公葬八年矣而其子治丏余文其隧上之
碑不腆之言公实知之矧专记撰尚何容辞铭曰蓄
之涵涵流之渐渐莫或匪泉筑之疏疏构之渠渠堂
亦有焉我观其终有植之隆有发之涓谓德既仪不
卒于施而又不年不弥其盈不陊其倾以游于天子
则维宗女则维从其之孔延西山之原冈阜厚完有
封斯阡以引以休以质诸幽上考铭鑴

　监司部艺文二
诗
　　次韵张全真参政退老堂　　宋吕颐浩
东郊卜筑傍溪流菡香中寄小舟脱去簪绅归畎
亩悟来渔钓胜公侯青云旧好何妨厚白雪新诗为
宠留又指湘潭问行路一堂风月阻同游
　　赋得滦河送苏伯修参政赴任湖广
　　　　　　　　　　　　　　元周伯琦
清滦悠悠北斗北千折萦环护邦国直疑银汉天上
来摇漾蓬莱云五色蛟龙变化深莫测金莲满川净
如拭銮舆岁岁两度临雨露同流草蕃殖长亭短亭
来往人朝夕照影何尝息相君亲授临轩□紫骝嚼
啮黄金勒却从江汉望龙冈三迭晴虹劳梦忆
　　送王伯循御史赴广东佥宪时仆将回燕京
　　　　　　　　　　　　　　　萨都剌
沙头酒尽惜别离江波日色浮绣衣清溪柳花白荡
荡白下柳树青依依秋云双骢岭表去明月一雁燕
南飞曲江水发愿相忆莫遣鲤鱼音信稀
　　送李彦方副使入闽　　　　　　谢端
使君昔峨豸冠日正色危言动明主台除近日多留
中今日东门送君去平生不到黄河堧褰帷万里闽
关路画鹢轻摇杨柳风绣衣肯裛蔷薇露
　　分题蕃宣楼送山佥宪之闽　　吴师道
大府开闽土危楼镇海涯飞云浮画栋丽日照高牙
昔驻蕃侯马今迎使者车三山归指顾万井仰光华
缥缈临城处逍遥散吏衙榕阴千树翠荔子半空霞
岭峤俱清谧宾僚亦静嘉宣风问民俗作屏扞皇家
去去青冥樾依依紫禁花登高应有赋留待碧□纱
　　赋得云梦泽送宋显夫佥事之山南
　　　　　　　　　　　　　　　王思诚
两仪开混沌二泽积泓渟汇溢巴丘腹陂沿楚地形
龙蛇蟠窟宅鲛蜃驾空冥余润蒸巫峡层波接洞庭
汀花迎日白岸草际天青使节光卿月仙槎泛客星
扣舷歌楚些鼓瑟舞湘灵忧世婴多病伤怀忆独醒
清风吹碧渚明月漾沧溟迢□山南道乘骢旧所经
　　送李彦方副使入闽　　　　　　陈旅
海邦赤子穷无告诏遣儒臣着绣衣天禄阁中书灏
灏越王山下马騑騑鱼风满港榕阴合燕雨侵帘荔
子肥一道澄清俄顷事使星还向紫垣飞
　　送蔡思贤参政使蜀　　　　明苏伯衡
清晨旌节三川去今日车书万国同燕饯都亭来诏
使停骖乡井访邻翁峰经回雁边声静峡入啼猿树
影空昭烈祠西诸葛庙秦州城北隗嚣宫神交露立
苍茫际长啸风生感慨中毛伯昔闻周上介随何今
见汉明公布宣德意相如檄囊括山川太史功河泷
从兹兵不构轘辕此去路相通庭充橘柚陈方物歌
听巴渝识土风最是多情江汉水直随归□到江东
　　寄广西参政刘允中　　　　　张以宁
重臣授钺殿南邦五月旌旗过上江青带碧簪环画
省绿沉金锁护油幢峒丁万笠春耕野海佐千帆晓
渡泷铜柱南边相忆处尺书难寄鲤鱼双
　　送沈左司从汪参政分省陕西　　高启
重臣分陕去台端宾从威仪尽汉官四塞河山归版
籍百年父老见衣冠函关月落听□度华岳云开立
马看知尔西行定回首如今江左是长安
　　送张宪使之江西　　　　　　　张羽
燕子归时却离家洪州迢递隔天涯风帆落浦朝投
驿江火明堤夜探沙客里寄书逢驿使幕中提笔待
霜衙来春我亦寻归棹约尔南湖看杏花
　　送人之七闽副使　　　　　　　危进
七闽风景异江乡岭侥缘云去路长绿涨溪蛮榕叶
暗红蒸海日荔支香花间弹舌调鹦鹉月下吹箫引
凤凰行乐未终淹壮志轺车行处起秋霜
　　送给事中姚山赴河南佥宪　　杨士奇
观风在激扬今喜擢苏章袖有银台笔衣含玉殿香
河流明宪节嵩岳对公堂想见澄清日歌声满洛阳
　　送胡元节广西宪使　　　　　　前人
骢马赤茸秋临岐嘶未休朝廷用儒雅风纪得才
天远三湘外霜含八桂秋贪渔嗟薄俗表率在名流
　　送兄广东参政应奎　　　　　尹凤岐
价人藩阃寄旬宣五岭南行远着鞭晓日红亭留别
酒秋风黄叶下泷船青连橄榄千家雨黄触桄榔万
井烟珍重平生清节在不妨引满酌贪泉
　　送李佑之赴陕西参议　　　　　许彬
十载含香侍上台旬宣分陕用奇才黄河九曲天边
路华岳三峰马上来长乐月明笳鼓静终南云敛障
屏开行行喜近重阳节黄菊飘香入酒杯
　　送邝佥宪　　　　　　　　　　商辂
南服苦雕瘵民物思来苏明公早脱□衣绣蹑亭衢
持节佐乌府秋月照冰壶清浊奋激扬仁恩益覃敷
黎庶赖休养奸豪绝根株韶车一以到老稚咸欢呼
至今江浙间下吏无贪污伫期膺峻擢同步丹墀趍
云何遽行迈离思纷郁纡往矣慎勉旃功业讵能逾
　　送马参议公御之陜西　　　　　卲宝
外省元兼内六曹使君西去更贤劳迎舟风助黄流
急随马云分华岳高远道谁教歌□茇丰年独遣问
啼号一尊未尽临岐思寒日荒荒满节旄
　　送孟仲平陕西屯田佥事　　　王云凤
玺书初下建章宫诸将边隅已望风秦甲连营金窟
北汉屯分亩玉关东山薶冻雪侵云白水落寒岩绕
涧红闻道西羌今款塞莫留魏尚久云中
　　送杭宪副兵备天津　　　　　何景明
天津桥北望京楼金鼓东行节使舟白日昼悬沧海
树龙蛇春压九河流百年筐篚通南极万里旌旄属
上游莫笑谈兵樽俎上书生元不为封侯
　　送汪佥事之湖南　　　　　　　陆粲
骢马长鸣饮碧流银花镂带鹔□裘行人大别山头
望云外双旌下鄂州
　　送陈少参鲁南之江西　　　　　袁□
金章荷圣恩辞出大明门驿地云千里都亭酒一樽
康郎城边春水发滕王阁上悬新月轻帆直下疾如
飞几日看山遍吴越扬雄白首荐公车曾作词臣待
石渠直道自甘终放弃高才谁肯借吹嘘藩参四品
官不薄豫章犹胜长沙恶簿书钱谷亦何劳十载功
名至方岳春来彭蠡雁难闻江草江花查暮云南归
正及鲈鱼美直北相思不见君
　　宴东湖流杯亭送欧阳大参赴蜀
　　　　　　　　　　　　　　　皇甫涍
流杯亭上酌修竹乱溪沄溟树烟常合春山雨不分
别情依去鸟客路入重云怀旧仍伤远劳歌夜独闻
　　送罗大参之任山西　　　　　李攀龙
雁门句注九关通地接燕山帝业雄使者泛舟从绛
水将军转饷入云中分藩忽壮朝廷色开府深悬保
障功晋国莫强兵马地股肱何但数河东
　　送林佥宪汝雨兵备颍州　　　屠应□
虚庭落日明嘉林熏风吹我堂上琴故人言别赴河
颍使我不觉生离心援琴欲奏商声沈感时怀昔多
哀音忆昔与君同侍辇奏出朝闻夕称善扈圣亲登
太乙坛永恩数奉甘泉宴须臾云雨各西东北风栗
烈南飞鸿君度石梁看晚日予随兰省卧秋蓬故人
才高人所羡飞藻如烟煜如电建节鸾台日月悬横
经彤署星辰烂寒霜飞空凄北堂三年入谒来明光
此时正奏甘露至金茎不动天风香露乳联珠莹飞
雪松云昼开暮还结故人新自故乡来应饱瑶华弄
松月夜谈坐听填填雷惊霄碧玉翻空摧闭门共读
祥异志出门向人还语谁九逵车马朝来会共议明
堂草书对近臣新册定陵功常侍总承开府贵君不
见人生得失难自量天道盛衰宁有常朱阳受节兰
蕙芳零露夕变蒹葭苍时来立取封侯印老去犹为
执戟郎又不见披裘采薪登后车箜篌在御朱桐虚
岁岁南山叩哀角年年东观着遗书君行梁台度颍
水梁苑莓莓夕烟起汴水微茫昼不分惟见□原暮
云紫凤城东山龙作盘万年陵阙天南端黄河千曲
净回练苍□百迭骞高鸾此中骑士俱罴虎故人有
文兼有武嵩少云生拂羽旗淮海风清杂钲鼓煌煌
绛节坐临戎俎豆长垂鼎铉功纵使沙□亲校猎绝
胜芸阁赋雕虫
　　立春前一日过尹汝渔副使饮　王世贞
东走齐河冰雪开郁□佳气近楼台相逢腊向尊前
尽敢道春从使者来落日千门飞雁去黄云一骑按
雕回知君且住袁丝里陆博酣歌未易才
　　送史佥事兵备邠泾　　　　　　前人
汝过崆峒剑色开轻裘千骑拥登台旄头夜向黄河
出汗血秋从西极来置阵自传司马法折冲真有卧
龙才只今燕代论攻守河海风生画角哀
　　送张给事仲安擢蜀中参政　　　谢榛
蹔停轩盖离人醉忽听河桥去马嘶怅望那堪春草
□劳歌不尽夕阳低天开鸟道三秦外地入蚕丛万
岭西抗疏只今忧转切几回清梦到金闺
　　初春酬龚宪副性之见寄　　　　前人
昨报襄阳使者过归鸿雪后度关河遥知游宦惊时
序不惜缄书到薜萝日出汉江春气远云连楚树晓
阴多岘山谁与同登眺羊祜碑前一浩歌
　　送徐行文少参赴关内　　　　吴国伦
咸阳天下险洛邑天下中潼关睥睨周西东君自三
州历三辅分陕经营王命同登车慷慨千人雄矫若
八翼凌苍穹左冯翊右扶风汉关秦畿指顾通为将
匣里双龙剑掷作天边二华峰
　　送万章甫兵宪滇南　　　　　　魏裳
仙郎拥传出函关开府西南控百蛮万里烟涛青雀
舫千秋词赋碧□山主恩题柱云霄上时难论兵天
地间春到昆明怀汉苑几回鸣玉共朝班
　　奉和岳州张兵备　　　　　　　艾穆
握兰虎署为郎日意气相看独有君击节几谈天下
事建旄今领水犀军幕中说剑双龙动楼上停云七
泽分秋色满湖吟眺足银鱼何苦碧山焚
　　送董兵备衡水　　　　　　　傅德新
帝城南望楚江开捧檄人看日下来万里春光明使
节千年王气接金台云连湘浦双星度天尽衡阳一
雁回今日长沙同内地逢时翻羡洛阳才
　　送顾道行副宪之山东　　　　俞安期
□□走马俗称雄绝岛穷边路亦通卉服仍教归禹
贡短衣须遣变齐风岳云今古悬封上海日寻常起
夜中我有所思愁远道自今长望泰山东
　　送万枫潭少参山东　　　　　杨继盛
二月江南气尚寒石头城外水漫漫云连削壁千屏
合日映离觞两鉴看近渚晴花香细细傍人风柳絮
团团圣朝此际求言切补牍还思旧谏官

　监司部纪事
宋史张秉传秉父谔字昌言除西川转运副使先是
土人罕习舟楫取峡江中竞渡者给漕运役覆溺常
十四五谔建议置威棹军分隶管勾自是无覆舟之
患
郑文宝传文宝字仲贤授陕西转运副使许便宜从
事会岁歉诱豪民出粟三万觓活饥民八万六千口
既而李顺乱西蜀秦陇贼赵包聚徒数千将趋剑阁
以附之文宝移书蜀郡分兵讨袭获其渠魁余党歼
焉文宝前后自环庆部粮越旱海入灵武者十二次
晓达蕃情习其语经由部落每宿酋长帐中其人或
呼为父
段少连传少连字希逸出为两浙转运副使旧使者
所至郡县索簿书不暇殚阅往往委之吏胥吏胥持
以为货少连命郡县上簿书悉缄识遇事间指取一
二自阅擿其非是者按之余不及阅者全缄识以还
由是吏不能为奸而州县簿书莫敢不治矣部吏有
过召诘曰闻子所为若此有之乎有当告我我容汝
自新苟以为无吾不使善人被谤即为汝辨明矣吏
不敢欺皆以实对少连每得其情谆谆戒饬使去后
有能自改过者犹保任之秀州狱死无罪人时少连
在杭吏畏恐聚谋伪为死者服罪款未及缀属少连
已拿舟入城讯狱吏具服请罪以为神明是时郑向
守杭无治才讼者不服往往自州出径趋少连少连
一言处决莫不尽其理徙使淮南兼发运司事
郑向传向字公明出为两浙转运副使疏润州蒜山
漕河抵于江人以为便
王臻传臻字及之擢淮南转运副使时发运司逮议
浚淮南漕渠废诸堰臻言扬州召伯堰实谢安为之
人思其功以比召伯不可废也浚渠亦无所益
程大昌传大昌字泰之徙江西转运副使大昌曰可
以兴利去害行吾志矣会岁歉出钱十余万缗代输
吉□临江南安夏税折帛清江县旧有破坑桐二堰
以捍江护田及民居地几二千顷后堰坏岁罹水患
且四十年大昌力复其旧进秘阁修撰召为秘书少
监帝劳之曰卿朕所简记监司若人人如卿朕何忧
金史移刺福僧传福僧东北路乌连苦河猛安人充
辽东宣抚副使岁大饥福僧出沿海仓粟先赈其民
而后奏之优诏奖谕
朮虎筠寿传筠寿贞佑间为器物局直长迁副使贞
佑三年七月工部下开封市白牯取皮治御用鞠仗
筠寿以其家所有鞠仗以进因奏曰中都食尽远弃
庙社陛下当坐薪悬胆之日奈何以球鞠细物动摇
民间使屠宰耕牛以供不急之用非所以示百姓也
宣宗不怿掷仗笼中明日出筠寿为桥西提控
元史孛朮鲁翀传翀字子翚擢燕南河北道廉访使
晋州达鲁花赤有罪就逮而奉使宣抚以印帖征之
欲缓其事翀发其奸奉使因遁去
陈思谦传思谦字景让改淮西廉访使庐州盗起思
谦急命庐州路总管杭州不花领弓兵捕之而贼己
不可扑灭矣言于宣让王帖木儿不花曰承平日久
民不知兵王以帝室之胄镇抚淮甸岂得坐视思谦
愿与王戮力殄灭且王府属怯薛人等数亦不少必
有能摧锋陷阵者惟王图之王曰此吾责也但鞍马
器械未备何能御敌思谦括官民马置兵甲不日而
集分道并进遂禽渠贼庐州平既而颍寇将渡淮又
言于王曰颍寇东侵急调芍陂屯卒用之王曰非奉
诏不敢调思谦言非常之变理宜从权擅发之罪思
谦坐之王感其言从之其侄立本为屯田万户召语
曰吾祖宗以忠义传家汝之职乃我先人力战所致
今国家有难汝当身先士卒以图报效庶无负朝廷
也寻召入为集贤侍讲学士
吕思诚传思诚字仲实出佥广西廉访司事巡行郡
县土官有于元帅者恃势鱼肉人恐事觉阴遣其子
迓思诚于道思诚缚之悉发其阴私痛惩其罪一道
震肃
韩镛传镛字伯高除佥浙西廉访司事击奸暴黜贪
墨而特举乌程县尹干文傅治行为诸县最所至郡
县为之肃然
陈天祥传天祥字吉甫改山东西道廉访使时盗贼
群起山东居多诏求弭盗方略天祥上奏曰古者盗
贼之起各有所因除岁凶饥馑诿之天时宜且勿论
他如军旅不息工役荐兴聚敛无厌刑法紊乱之类
此皆群盗所起之因中间保护存养之者赦令是也
赦者小人之幸君子之不幸一岁再赦善人喑哑前
人言之备矣彼强梁之徒各执兵杖杀人取后不顾
其生有司尽力以擒之朝廷加恩以释之旦脱缧囚
暮即行劫又复督勒有司结限追捕贼皆经惯习以
为常既不感恩又不畏法凶残悖逆性己顽定诚非
善化能移惟以严刑可制所拟事条皆切于时用于
是严督有司捕得盗贼甚众皆杖杀之其亡入他境
者揣知所向选捕盗官及弓兵密授方略示以赏罚
使追捕之南至汉江二千余里悉皆就擒无得免者
由是东方群盗屏息平阴县女子刘金莲假妖术以
惑众所至官为建立神堂愚民皆奔走奉事之天祥
谓同僚曰此妇以神怪惑众声势如此若复有狡狯
之人辅翼之仿汉张角晋孙恩之为必成大害遂命
捕系而杖于市自此神怪屏息
陈思济传思济字济民加少中大夫同知浙东道宣
慰司事时浙西大水民饥浙东仓廪殷实即转输以
赈之全活者众檄上中书奏允之浙东复旱祷于名
山雨大澍民赖以苏
畅师文传师文字纯甫改佥陕西汉中道提刑按察
司事时更提刑按察司为肃政廉访司就佥本道肃
政廉访司事黜奸举才咸服其公至元三十一年徙
山南道松滋枝江有水患岁发民防水往返数百里
苦于供给师文以江水安流悉罢其役驸马亦都护
家人怙势不法师文治其甚恶者流之
程巨夫传巨夫名文海以字行出为闽海道肃政廉
访使兴学明教吏民畏爱之大德四年迁江南湖北
道肃政廉访使至官首治行省平章家奴之为民害
者上下肃然
卜天璋传天璋字君璋升广东廉访使先是豪民濒
海堰专商舶以射利累政以赂置不问天璋至发卒
决去之岭南地素无冰天璋至始有冰人谓天璋政
化所致云
程思廉传思廉字介甫迁河北河南道按察副使道
过彰德闻两河岁饥而征租益急欲止之有司谓法
当上请思廉曰若然民已不堪命矣即移文罢征后
果得请二十年河北复大饥流民渡河求食朝廷遣
使者集官属绝河止之思廉曰民急就食岂得巳哉
天下一家河北河南皆吾民也亟令纵之且曰虽得
罪死不恨章上不之罪也卫辉怀孟大水思廉临视
赈贷全活甚众水及城不没者数板即修堤防露宿
督役水不为患卫人德之迁陕西汉中道按察使以
母老不赴
高智耀传智耀子睿字□直除淮东道肃政廉访使
盗窃真州库钞三万缗有司大索追逮平民数百人
吏因为奸利睿躬自详谳而得其情即纵遣之未几
果得真盗
张升传升字伯高迁辽东道廉访使属永平大水民
多捐瘠升请发海道粮十八万石钞五万缗以赈饥
民且蠲其岁赋朝廷从之民得全活者众明年召拜
侍御史天历初出为山东道廉访使时方有警有司
请完城以为备升曰民恃吾以生完城是弃民也由
是民皆安之
赵世延传世延字子敬出佥江南湖北道肃政廉访
司事敦儒学立义仓撤淫祠修澧阳县坏堤严常澧
掠卖良民之禁部内晏然改四川肃政廉访使蒙古
军士科差繁重而军士就戍往来者多害人且军官
或抑良为奴世延皆除其弊而正其罪又修都江堰
民尤便之
张孔孙传孔孙字梦符升湖北道提刑按察副使行
部巴陵有囚三百人因怒龚乙建言兴银利发其坟
墓而烧其家烧死者三人有司以真图财杀人坐之
孔孙原其情减罪迁浙西提刑按察副使
姚燧传燧字端甫除陕西汉中道提刑按察司副使
录囚延安逮系诖误皆纵释之人服其明决调山南
湖北道按部澧州兴学赈民孜孜如弗及
赵宏伟传宏伟字子英大德五年用中丞董士恒荐
起佥浙西道肃政廉访司事镇江旱蠲民租九万余
石吏畏飞语复征于民民无所出行台令宏伟核实
卒蠲之大风海溢润常江阴等州庐舍多荡没民乏
食宏伟将发廪以赈有司以未得报为辞宏伟曰民
旦暮饥擅发有罪我先坐遂发之全活者十余万
明外史陈濂传濂字德清迁广东佥事转副使巡视
海道海故多大盗奸民又阴与通令倚海滨图山为
窟濂率兵攻之而密遣水军扼海上锋既交值大雷
雨贼困度不可胜欲就舟趋外洋濂与水上军夹击
之贼大溃自相蹂践斩溺无算
彭韶传韶字凤仪迁四川副使安岳扈氏焚灭刘姓
家二十一人定远曾氏杀其兄一家十二人所司以
为疑狱久不决韶一讯得实咸伏辜
胡富传富字永年历福建佥事福宁囚久系者二百
余人富一讯皆定囹圄顿空以忧去起补山东奄人
董建衡王府其徒怙势扰民富捕治之自是无敢肆
王哲传哲字思得吴江人迁山东副使有外国使入
贡私市盐哲谓不治则废法治之非所以柔远乃没
盐于官仍给其直人以为得体中官王岳范亨忤刘
瑾被窜道死临清哲为治棺敛或谏不可勿听
韩邦奇传邦奇字汝节迁浙江佥事辖杭严二府宸
濠素蓄异志常命内竖假饭僧聚千人于杭州天竺
寺邦奇立散遣之又仪宾托进贡假道衢州邦奇诘
之曰入贡当沿江而下奚自假道归语二王韩佥事
不可诳也
杨镐传镐商丘人迁山东参议分守辽海道尝偕大
师董一元雪夜度墨山袭蒙古酋炒花帐大获进副
使垦荒田百三十余顷岁积粟万八千余石
谭大初传大初字宗元出为江西副使凛于风纪视
权势蔑如也清军多所豁释御史孙慎以失额为疑
大初曰失额罪小殃民罪大慎无以难理邮传过客
无敢扰上官属资其故人亦峻拒之严嵩专柄亲党
多强夺民田治之不少贷
郭朝宾传朝宾字尚甫出为西宁兵备副使诸羌多
叛巡抚发兵剿之朝宾令吏士区别顺逆毋妄杀全
活甚众
刘斯洁传斯洁字源府出为浙江□议转四川副使
时营三殿渡泸采木有生番出掠为患斯洁密诱其
魁布以恩信卒就办
许孚远传孚远字孟中出为广东佥事时海滨有倭
警大盗李茂许俊美复助之势张甚孚远勒二军以
一军军石域村一军军乌薄之贼大惧乞降且愿
缚倭自效将帅希功将覆其众贼复逃去孚远急航
海示以诚信贼感泣果禽倭党七十余辈以降录功
银币
郑岳传岳字汝华迁湖广佥事归宗藩侵地于民治
施州夷相雠杀者禽数人余罢弗问索土官私铸伪
印及掠卖男女百余人皆获之荆岳饥劝富民出粟
弛河泊之禁属县粮当输远卫者给以直乃倍得米
赈济
梅之焕传之焕字彬父出为广东副使分守惠州所
部多滞囚之焕应时决遣积牍一清好摘发奸宄强
宗无所纵舍豪民沉烈女于水擒得就其所扑杀之
瘗烈女于萧烈妇墓傍刻碑志焉海寇袁进掠潮州
非之焕所部也自请往剿严兵扼海道招散其党进
窘夜遁降于福建守臣后之焕移视山东学政行部
至登州进率舟师援辽又谒之焕之焕笑曰海上之
役不得望见颜色今何由在此进谢曰畏公之威是
以远遁今日敢不为公死之焕文吏为剧寇所畏服
如此
岳锺秀传锺秀字完懿出为云南澜沧道□议九年
迁贵州思仁道副使地苗蛮号难治锺秀制驭有
方莫不从化有以金宝馈者峻拒之益感服
石璞传璞字仲玉迁江西按察使坐贼囚反狱夺冠
带视事久之盗不获降副使璞才长理剧尤善断疑
狱有民娶妇三日归宁而失之妇翁讼婿杀女婿不
胜搒掠诬服论死璞疑之屡讯不决祷于神夜梦神
示以麦字璞思曰麦者两人夹一人也吾得之矣比
明坐听事械囚趋行囚未出遥见一童子窥门屏间
命捕入则道徒也叱曰尔胡为至此得非尔师令尔
侦某囚事乎童子大惊首实果二道士素与妇通邀
而匿之槁麦中立捕论如法人以为神号曰断鬼石
在江西数年风纪整肃甚有时誉虽妇人稚儿无不
知有石宪使者
刘崧传崧字子高迁北平按察司副使北平元故都
新罹兵革崧为治务持大体轻刑省事招徕流亡慰
安反侧民咸复业创立文天祥祠于学宫之侧立石
学门免诸生徭役尝请减他驿马以益宛平帝可其
奏顾谓侍臣曰驿传劳逸不均久矣崧能言之牧民
不当如是耶久之坐事输作京师寻放归
唐胄传胄字平侯琼山人擢金腾兵备副使土酋莽
信横虐计禽之保山知县赵九皋父子肆恶置重辟
木邦孟养争地构兵镇巡议兴师胄请先遣使宣谕
木邦感遂献地
商大节传大节字孟坚锺祥人出为广东佥事抚绥
猺獞遣其子弟习礼学宫期年而蛮俗变黎人反海
南总督张经檄大节分哨凌水捣其巢俘斩千余人
增秩赐金币
宋景传景字以贤奉新人进山西副使汾州介休饥
民聚为盗杀守御指挥势寖盛景率兵讨捕树帜军
中下令曰民被胁者赴此即贳死贼望见咸投戈归
命乃擒其魁斩之抚其余党一境以安预平青羊山
贼及改潞州为府设平顺县景经理之绩为多
孙大顺传大顺字景熙登进士历武选职方郎中迁
湖广副使精练吏事部民与土人讼土人不受捕以
叛闻遣兵掩袭得二十七人以归狱成当死大顺独
不署曰就所书牍乃拒捕非叛也御史悟为杀一人
而贷其余
沂阳日记韩苑洛性刚直初举进士值刘瑾乱政朝
士夺气同年多往谒之有约公者公卒不往为浙江
按察佥事分巡杭严独持风裁镇守太监王堂并织
造中官有所求为于有司率裁抑之积忤既久后因
富阳县产茶与鲥鱼二物皆入贡采取时民不胜其
劳扰公目击其患作歌曰富阳山之茶富阳江之鱼
茶香破我家鱼肥卖我儿采茶妇捕鱼夫官府拷掠
无完肤皇天本至仁此地独何辜鱼兮不出别县茶
兮不生别都富阳山何日颓富阳江何日枯山颓茶
亦死江枯鱼亦无山不颓江不枯吾民何以苏后被
镇守奏公作歌怨谤阻绝进贡逮至京下锦衣狱褫
其官公初被逮时杭府县赠锦衣官校金祈途中宽
公公斥之曰死则死耳何以金为及府县赠公路费
公悉挥之

　监司部杂录
觚不觚录余在郧日襄阳杨兵巡一魁以考满吏部
题覆升湖广右□政仍管兵巡事当时每有文移称
右□政仍管兵巡事余窃非之以为此仍字□缘不
移道而设不当入衔偶阅万历癸未登科录则倪银
台光荐以工部右侍郎仍管通政使事入衔皆可笑
也当时代言者亦误只当称掌通政司事不当言管
通政使事也