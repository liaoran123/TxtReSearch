
　臬司部汇考
　　唐
唐设观察使掌所部善恶后改名巡察使又为按察
使按察采访处置使虽随时增改而职掌则一
按唐书百官志观察处置使掌察所部善恶举大纲
凡奏请皆属于州

注
贞观初遣大使十三人巡省天下诸州水旱则
　遣使有巡察安抚存抚之名神龙二年以五品以
　上二十人为十道巡察使按举州县再周而代景
　云二年置都督二十四人察刺史以下善恶置司
　举从事二人秩比侍御史扬益并荆四州为大都
　督汴兖魏冀蒲绵秦洪润越十州为中都督皆正
　三品齐鄜泾襄安潭遂通梁夔十州为下都督从
　三品当时以为权重难制罢之唯四大都督府如
　故置十道按察使道各一人开元二年曰十道按
　察采访处置使至四年罢十七年复置十道京都
　两畿按察使二十年曰采访处置使分十五道天
　宝末又兼黜陟使干元元年改曰观察处置使
　　辽
辽设按察诸道刑狱使
按辽史百官志按察诸道刑狱使开泰五年遣刘泾
等分路按察刑狱采访使太宗会同三年命于骨邻
为采访使
按续文献通考辽南面有按察诸道刑狱使有分决
诸道刑狱使官不常设有诏则选才望官充之
　　宋
太宗淳化二年五月庚子置诸路提点刑狱官
按宋史太宗本纪云云　按职官志提点刑狱公事
掌察所部之狱讼而平其曲直所至审问囚徒详覆
案牍凡禁系淹延而不决盗窃逋窜而不获皆劾以
闻及举刺官吏之事
淳化四年冬十月壬戌罢诸路提点刑狱司
按宋史太宗本纪云云
真宗景德四年七月癸巳复置诸路提点刑狱
按宋史真宗本纪云云
大中祥符二年诏提点刑狱官不举察官吏者坐
按宋史真宗本纪大中祥符二年十一月甲子诏诸
路官吏□政害民转运使提点刑狱官不举察者坐
之
大中祥符七年十二月丁巳诏川陕闽广转运提点
刑狱官察属吏贪墨惨刻者
按宋史真宗本纪云云
仁宗天圣四年二月甲寅诏吏犯赃至流按察官失
举者并劾之三月甲申诏转运使提点刑狱
按宋史仁宗本纪云云
天圣六年春正月戊午罢提点刑狱
按宋史仁宗本纪云云
天圣八年八月癸丑复置诸路提点刑狱官
按宋史仁宗本纪云云
明道二年十二月丙申复置提点刑狱
按宋史仁宗本纪云云
景佑元年七月辛丑诏文武提刑毋得互相荐论
按宋史仁宗本纪云云
景佑二年八月己卯置提点刑狱铸钱官
按宋史仁宗本纪云云
庆历二年春正月癸亥诏磨勘院考提点刑狱功罪
为三等以待黜陟
按宋史仁宗本纪云云
庆历三年冬十月戊申诏二府同选诸路提刑
按宋史仁宗本纪云云
庆历七年五月戊寅诏武臣非历知州军无过者毋
授同提点刑狱
按宋史仁宗本纪云云
庆历八年六月乙未诏馆阁官须亲民一任方许入
省府及转运提点刑狱差遣
按宋史仁宗本纪云云
皇佑元年六月戊子诏转运使提点刑狱所部官吏
受赃失觉察者降黜
按宋史仁宗本纪云云
至和元年三月壬申置京畿提点刑狱
按宋史仁宗本纪云云
嘉佑二年秋七月辛卯命孙抃张□磨勘提点刑狱
课绩
按宋史仁宗本纪云云
嘉佑四年六月癸酉诏诸路提点刑狱各举本部官
有行实政事者三人以备升擢
按宋史仁宗本纪云云
嘉佑五年八月乙酉罢诸路同提点刑狱使臣
按宋史仁宗本纪云云
神宗熙宁　年罢武臣提点刑狱
按宋史神宗本纪不载　按职官志提点刑狱公事
旧制参用武臣熙宁初神宗以武臣不足以察所部
人材罢之
熙宁二年十一月丙子罢诸路提刑
按宋史神宗本纪云云
熙宁六年三月戊辰置刑狱检法官
按宋史神宗本纪云云　按职官志熙宁六年置诸
路提刑司检法官
哲宗元佑元年三月癸酉置开封府界提点刑狱一
员
按宋史哲宗本纪云云
绍圣　年以提刑兼坑冶事
按宋史哲宗本纪不载　按职官志云云
元符二年四月庚辰令广西提点刑狱司兼领盐事
按宋史哲宗本纪云云
徽宗崇宁四年春正月丙申诏京畿路改置转运使
提点刑狱官
按宋史宗本纪云云
崇宁五年十一月辛亥并京畿提刑入转运司
按宋史徽宗本纪云云
宣和　年以盗贼未衰增置武提刑一员
按宋史宗本纪不载　按职官志宣和初诏江西
广东增置武提刑一员然遇阙帅不许武宪兼摄中
兴以盗贼未衰诸路无武臣提刑处权添置一员
高宗绍兴元年十二月己卯诏两浙分东西路置提
点刑狱
按宋史高宗本纪云云　按职官志绍兴初两浙路
以封疆阔远差提刑二员淮南东路罢提刑令提举
茶盐官监领盖因事之烦简而损益焉
绍兴二年七月甲戌罢淮东路提点刑狱司
按宋史高宗本纪云云
孝宗干道六年置诸路武臣提刑
按宋史孝宗本纪云云　按职官志诏诸路分置武
臣提刑一员须选差公廉晓习法令民事之人如无
听阙其后稍横遂不复除
干道八年用臣僚言诸路经总制钱并委提点刑狱
官督责
按宋史孝宗本纪不载　按职官志云云
淳熙九年夏四月乙卯诏诸路提刑文武通置一员
按宋史孝宗本纪云云
宁宗嘉泰二年三月己未初命诸路提刑以五月按
部理囚
按宋史宁宗本纪云云
嘉泰四年秋七月己巳命诸路提刑从宜断疑狱戊
子命诸路提刑提举司措置保伍法
按宋史宁宗本纪云云
开禧元年秋七月壬午诏诸路提刑提举司措置保
甲
按宋史宁宗本纪云云
开禧三年命诸路提刑司从宜断刑狱
按宋史宁宗本纪云云
嘉定十五年以臣僚言就郁林州与静江府两处置
司
按宋史宁宗本纪不载　按职官志嘉定十五年臣
僚言广西所部州军最多提刑合照元降指挥分上
下半年就郁林州与静江府两处置司无使僻地贫
民有冤莫吐从之其属有检法官干办官
嘉定十七年八月理宗即位冬十月戊戌诏诸路提
点刑狱以十一月按理囚徒
按宋史理宗本纪云云
　　金
金诸路设提刑司改为按察使设提刑使或兼宣抚
安抚劝农转运等使
按金史百官志按察司本提刑司承安三年以上京
东京等提刑司并为一提刑使兼宣抚使劝农采访
事为官称副使判官以兼宣抚副使判官为名复改
宣抚为安抚各设安抚判官一员提刑一员通四员
安抚司掌镇抚人民讥察边防军旅审录重刑事安
抚判官则衔内不带劝农采访事令专管千户谋克
安抚使副内差一员于咸平一员于上京分司承安
四年罢咸平分司使在上京副在东京各设签事一
员承安四年改按察司贞佑三年罢止委监察采访
使一员正三品掌审察刑狱照刷案牍纠察滥官污
吏豪猾之人私盐酒并应禁之事兼劝农桑与副
使签事更出巡按副使正四品兼劝农事签按察司
事正五品承安四年设判官二员从六品大定二十
九年设明昌元年以陕西地阔添一员知事正八品
承安三年上京者兼经历安抚司使泰和八年十一
月省议以转运司权轻州县不畏不能规措钱谷遂
诏中都都转运依旧专管钱谷事自余诸路按察使
并兼转运使副使兼同知签按察并兼转运副添按
察判官一员为从六品中都西京路按察司官止兼
西京路转运司事辽东路惟上京按察安抚使及签
事依旧署本司事辽东转运使兼按察副使同知转
运使兼签按察司事转运副使兼按察判官添知事
一员知法二员从八品
　书史四人书吏十人抄事一人公使四十人
右中都西京并依此置陕西上京两路设签按察司
事二员上京签安抚司事上京东京等路按察司并
安抚司使正三品镇抚人民讥察边防军旅之事仍
专管猛安谋克教习武艺及令本土纯愿风俗不致
改易副使二员正四品签安抚司事正五品签按察
司事正五品知事兼安抚司事正八品知法四员从
八品
　书史四人上京东京书吏十八人女直十二人汉
　人六人中都西京女直五人汉人五人北京临潢
　女直三人汉人五人南京女直二人汉人七人山
　东女直三人汉人七人大名女直三人汉人六人
　抄事一人公使十人
右按察使于上京副使于东京各路设签事一员分
司勾当惟安抚司不带劝农字内知事于上京自余
并于两处分减存设
世宗大定二十九年正月章宗即位六月初置提刑
司又令提刑官于便殿听旨又以提刑司举劾谕台
臣
按金史章宗本纪大定二十九年春正月章宗即位
六月乙未初置提刑司分按九路并兼劝农采访事
丁巳命提刑官除后于便殿听旨每十月使副内一
员入见议事如止一员则令判官入见其判官所掌
烦剧可升同随朝职任十二月壬子谕台臣曰提刑
司所举劾多小过行则失大体不行则恐有所沮其
以此意谕之
章宗明昌二年十一月壬申□提刑司官自今每十
五日一朝
按金史章宗本纪云云
明昌三年宰臣请罢提刑司不许命议察监司任职
之法
按金史章宗本纪明昌三年六月癸卯宰臣请罢提
刑司上曰诸路提刑官止三十余员犹患不得其人
州郡三百余处其能尽得人乎弗许丁巳定提刑司
条制九月庚午谓宰臣曰随路提刑司旧止察老病
不任职及不堪亲民者如得其实即改除他路若他
路提刑司覆察得实勿复注亲民之职卿等其议行
之
承安三年并上京两路提刑司
按金史章宗本纪承安三年春正月丁巳并上京两
路提刑司为一提刑使副兼安抚使
承安四年罢诸路提点刑狱置按察司
按金史章宗本纪承安四年三月乙卯司空襄右丞
匡参知政事揆请罢诸路提点刑狱从之夏四月改
提刑司为按察使司
宣宗贞佑二年二月丙辰罢按察司
按金史宣宗本纪云云
　　元
世祖至元六年立四道提刑按察司
按元史世祖本纪至元六年春正月癸丑立四道按
察司二月壬午以立四道提刑按察司诏谕诸道
至元十一年夏四月辛亥分陕西陇右诸州置提刑
按察司治巩昌
按元史世祖本纪云云
至元十二年秋七月己卯增置燕南河北道提刑按
察司
按元史世祖本纪云云
至元十四年春正月癸卯复立诸道提刑按察司五
月癸卯各道提刑按察司兼劝农事七月丙午置八
道提刑按察司
按元史世祖本纪云云
至元十五年增设提刑按察使司
按元史世祖本纪至元十五年秋七月甲申江南湖
北道岭南广西道福建广东道并增设提刑按察使
司八月己卯复立按察使司于畏吾儿分地
至元十六年二月乙巳命西蜀四川道立提刑按察
司五月丙辰按察司添副使佥事各一员
按元史世祖本纪云云
至元十八年五月戊申罢霍州畏兀按察司
按元史世祖本纪云云
至元十九年二月乙巳立广东按察司秋七月庚申
命行御史台拣汰各道按察司官
按元史世祖本纪云云
至元二十年正月改广东广西福建巩昌按察司为
道省北京副使佥事官增设各道判官
按元史世祖本纪至元二十年正月壬午改广东提
刑按察司为海北广东道广西按察司为广西海北
道福建按察司为福建闽海道巩昌按察司为河西
陇北道五月丙子省北京提刑按察司副使佥事各
一员十月庚戌各道提刑按察司增设判官二员
至元二十二年正月改按察司为提刑转运司二月
复立按察司
按元史世祖本纪至元二十二年春二月辛酉改按
察司为提刑转运司己巳复立按察司诏各道提刑
按察司能遵奉条画莅事有成者任满升职赃污不
称任者罢黜除名
至元二十三年诏按察司参用南人又徙江东浙西
二司罢诸道判官
按元史世祖本纪至元二十三年三月己巳御史台
臣言近奉旨按察司参用南人非臣等所知宜令侍
御史行御史台等程文海与行台官博采公洁知名
之士具以名闻帝命诏以往五月甲戌徙江东按
察司于宣州冬十月甲午徙浙西按察司治杭州罢
诸道提刑按察司判官
至元二十四年以三道按察隶御史台分置提刑按
察司官又按道分治
按元史世祖本纪至元二十四年春正月辛卯以淮
东淮西山南三道按察司隶行御史台闰二月乙丑
省陇右河西道提刑按察司分置巩昌者入甘州设
官五员以巩昌改隶京兆提刑按察司设官六员省
太原提刑按察司分置西京者入太原五月庚子以
燕南按察司治大名南京按察司治南阳太原按察
司治西京
至元二十五年二月省辽东江南提刑按察司入北
京京南
按元史世祖本纪至元二十五年二月壬戌省辽东
海西道提刑按察司入北京江南湖北道提刑按察
司入京南
至元二十六年徙广州按察司寻立云南按察司又
徙浙东河东山西按察司各分所治
按元史世祖本纪至元二十六年春正月戊申徙广
州按察司于韶州以荆南按察司所统辽远割三路
入淮西二路入江西六月辛巳复立云南提刑按察
司八月甲戌徙浙东道提刑按察司治婺州河东山
西道提刑按察司治太原
至元二十七年三月庚申增提刑按察司佥事二员
十一月甲子徙河北河南道提刑按察司治许州
按元史世祖本纪云云
至元二十八年改提刑按察司为肃政廉访司
按元史世祖本纪至元二十八年二月丙戌诏改提
刑按察司为肃政廉访司每道仍设官八员除二使
留司以总制一道余六人分临所部如民事钱谷官
吏奸弊一切委之俟岁终省台遣官考其功效
至元三十年十一月丁巳立海北海南道肃政廉访
司
按元史世祖本纪云云
成宗大德二年十一月丙申罢云南行御史台置肃
政廉访司
按元史成宗本纪云云
大德三年冬十月甲寅复立海北海南道肃政廉访
司
按元史成宗本纪云云
大德六年以中书省臣言许廉访司依旧体察
按元史成宗本纪大德六年春正月乙卯中书省臣
言御史台廉访司体察体覆前后不同初立台时止
从体察后立按察司事无大小一皆体覆由是宪司
之事积不能行请自今除水旱灾伤体覆余依旧例
体察为宜从之
大德九年五月戊午改各道肃政廉访司为详刑观
察使十月辛丑复以详刑观察司为廉访司
按元史成宗本纪云云
仁宗延佑二年六月乙未徙陕西肃政廉访司于凤
翔
按元史仁宗本纪云云
　　明
明设提刑按察司并所属官
按明会典各提刑按察司正官按察使一员副使
　旧各二员后添设兵备海道等项副使员数不一
　今福建二员贵州四员广西五员广东浙江江西
　河南各六员四川七员湖广云南各八员山西十
　员山东十三员陕西十六员
佥事
　员数不一今广西贵州各二员江西陕西云南各
　三员浙江广东各四员福建河南山东山西各五
　员湖广四川各六员
　以上副使佥事临时照资叙互用无定衔
提学官每省各一员或副使或佥事无定衔
首领官经历知事照磨检校各一员
　内检校浙江广东山东贵州俱革
所属衙门司狱一员
皇清
国朝外官
大清会典在外直省各官惟山西陕西甘肃按察使
　　康熙七年定为满缺其余俱系汉军汉人补授
　　直隶为畿辅地不置藩臬设大名巡道兼河南
　　按察司衔通永天津巡道俱兼山东按察司衔
　　霸昌井陉巡道俱兼山西按察司衔
　　各提刑按察使司
　　正官
　　按察使　江南湖广陕西各二员余省各一员
　　副使　各省员数因事添革不一今陕西九员
　　广东五员江西湖广福建四川各三员江南浙
　　江河南云南各二员山东广西各一员余省无
　　佥事　各省员数因事添革不一今江南山东
　　各二员浙江湖广福建陕西四川广西贵州各
　　一员余省无
　　提学道　每省各一员或副使或佥事无定衔
　　首领官
　　经历一员　　　　　知事一员江西福建山
　　西广东广西各一员他省无
　　照磨所
　　照磨一员　　　　　检校一员江西福建山
　　西陕西各一员他省无
　　所属衙门
　　司狱司
　　司狱江南湖广各二员浙江江西山东河南陕
　　西广东广西云南贵州各一员他省无
　　西宁道所属仓
　　大使一员旧设五员后裁四员
　　旧有肃州靖远两道所属仓大使各一员后裁
　　旧有仓副使草□大使后俱裁
　　西宁道所属各驿
　　驿丞六员旧设七员康熙六年裁一员
　　宁夏道所属各驿
　　驿丞三员

　臬司部名臣列传
　　唐
　　薛季昶
按唐书本传季昶绛州龙门人武后时上书自布衣
擢监察御史以累左迁平遥尉复拜御史屡按狱如
旨擢给事中夏官郎中侯味虚将兵讨契丹不利妄
言贼行有蛇虎导军后恶其诡拜季昶为河北道按
察使季昶驰至军斩味虚以闻威震北方□城尉吴
泽射杀驿使髡民女发为□州不能劾季昶杖杀之
然后布恩信甄表善良或传季昶曩为味虚笞辱故
深文报怨自给事中数月为御史中丞坐事左迁久
乃入为雍州长史迁文昌左丞为洛州长史预诛易
之等功进户部侍郎五王失柄出季昶荆州长史贬
儋州司马初季昶与昭州首领周庆立广州司马光
楚客不□惧二怨不敢往叹曰吾至是耶即具棺沐
浴仰药死葬昭州睿宗立诏赠左御史大夫同彦范
等赐一子官季昶刚烈然喜入先语以为实后虽有
辨理不能得也而敦爱故旧礼有名士其长可盖所
缺云
　　宋
　　吕居简
按宋史吕蒙正传蒙正子居简殿中丞庆历中提点
京东刑狱时夏竦有憾于石介介死竦言于上曰介
未尝死北走邻国矣乃遣中使发棺验之居简谓曰
万一介果死则朝廷为无故发人之墓奈何中使曰
于君何如居简曰介死当时必有内外亲族及门生
会葬问之可也中使乃令结状保证以闻介事乃白
居简长者其行事多类此徐州妖人孔直温挟左道
诱军士为变或诣转运使告不受词居简令易其牒
尽捕究党与贷诖误者请于朝斩直温等濮州复叛
都民惊溃居简驰往获首恶诛之因大阅兵享劳奸
不得发用二事迁秩盐铁判官拜集贤院学士知梓
州应天府徙荆南进龙图阁直学士知广州陶甓甃
城人以为便以兵部侍郎判西京御史台卒年七十
二
　　杜杞
按仪真县志杞以祖镐荫补官将作监主簿以太子
中舍知建阳县除民无名租以万计累迁尚书虞部
员外郎知横州时安化蛮寇边杀知宜州王世宁朝
议出兵讨之杞言岭南诸郡无城郭甲兵之备愿择
文臣识权变练达岭外事者以为牧守使经制边事
当自安庆历初盗起京西焚光化军逐守吏上问谁
可任者宰相言杞名家子通知古今宜可用乃授京
西转运按察使居数月贼平明年广西蛮区希范蒙
赶反破环州宰相忆杞守横时言宜知蛮利害召对
称旨擢广南西路转运按察安抚使先以书谕蛮听
其自新次宜州蛮无至者乃勒兵乘其怠急击之攻
破白崖黄泥九居山寨及五洞尽焚其山林积聚斩
首百余级复环州希范走赶来降杞谋诸将佐曰威
不足以致则恩不能以怀此其所以数叛也今兵虽
幸胜蛮特败而来岂真降者耶啖之以利后必复动
吾先威而后信庶几信可立也乃为曼陀罗酒大会
环州即坐中生致六百余人诛之后三日兵破荔波
洞擒希范至醢之赐诸溪洞群蛮慑伏威畅南海御
史劾杞杀降失信诏戒谕之迁两浙转运使筑钱塘
堤以除海患明年徙河北召见奏事拜天章阁待制
环庆路经略安抚使知庆州杞上言杀降者臣也得
罪不敢辞将吏劳未录臣未敢受命因为行赏时贼
首率众千余人内附夏人以兵索之有诏责杞杞言
彼违誓举兵不可与因移檄夏人不偿所掠则不可
得既而兵亦罢去杞博览兼通阴阳术数自言吾年
四十六死矣至皇佑二年果卒天子震悼赙恤其家
仍官其子兵部员外郎阶朝奉郎勋护军杞有文集
奏议行世其治边有方条夏人不敢复动
　　孙锡
按仪真县志锡字昌龄天圣二年进士任历阳无为
巢县主簿部使者及两制以御札举者十余人改镇
江军节度推官知仁和县籍取凶恶戒以不悛必穷
究按治其余一以仁恕故人多畏爱之后选蓟王宫
伴读教导有法宗室召燕饮未尝往顷之以事谪出
会明堂恩诏还同判尚书刑部奏赦逮捕亲属系狱
者凡百二十三人复为开封府推官尝随尹奏事仁
宗问大辟几何且以慎刑爱人为戒于是贵戚女使
有奏谳上薄其罪付锡见决曰此人平恕可任也寻
以锡提点淮南路刑狱在任二年所活大辟十三人
考课为天下第一知舒州发常平广惠仓以活陈许
颍蔡流人及归计口量远近给食遣去去者卒聚钱
买香焚之府门以祝锡感泣焉神宗即位迁司封郎
卒年七十八锡为学敢励奋激诵习忘寝食终身未
尝言利老而贫不以为悔充国子直讲校史记前后
汉书南北史集韵有文集二十卷行世
　　罗仲舒
按宁波府志仲舒字宗之登淳熙十四年进士授安
庆教授调常德学政修举升宣教郎迁秘书郎时宝
玉来归议举庆典仲舒言三边未靖不宜重费累迁
至福建提举常平茶盐会大水编筏救溺以万计仍
发粟赈之改提点江东刑狱黠吏献议于饶守更鬻
盐法而官专其利舟运不通民数月不得盐仲舒责
吏曰夺民而绝其利者汝罪也笞而流之饶人感其
德仲舒先垄在鄞之东湖山水秀丽史弥远当轴欲
胁而得之以书讽焉仲舒答曰官可削臂可断祖宗
之墓不可移也弥远卒不能迫晋国子司业上章告
老绍定初拜宗正少卿以直显谟阁致仕
　　高斯得
按宋史本传斯得字不妄稼之子也迁浙东提点刑
狱遂劾知处州赵善瀚知台州沈塈等七人以势厉
民疏上不报改江西转运判官斯得具辞免上奏曰
臣劾奏赵善瀚等七人未闻报可固疑必有党与营
救惑误圣听今奉恩除乃知中臣所料善瀚者侍御
史周坦之妇翁也赃吏之魁锢于圣世郑清之与之
有旧复与州符沈塈者签书枢密院事史宅之妻党
也祖宗以来未有监司按吏一不施行者坏法乱纪
未有甚此臣身为使者劾吏不行反叨易节若贪荣
冒拜则与世之顽顿无耻者何异乞并臣鑴罢以戒
奉使无状者章既上坦自谓己任台谏而反见攻遍
恳同列论斯得同列难之计急自上章劾罢斯得新
任未几坦亦罢七人竟罢去移湖广提点刑狱荐通
判潭州徐经孙等六人攸县富民陈衡老以家丁粮
食资强贼劫杀平民斯得至有诉其事者首吏受赇
而左右之衡老造庭首吏拱立斯得发其奸械首吏
下狱群胥失色股栗于是研鞫具得其状乃黥配首
吏具白朝省追毁衡老官资簿录其家会诸邑水灾
衡老愿出米五万石赈济以赎罪衡老婿吴自性与
衡老馆客太学生冯炜等谋中伤斯得盗拆官椟斯
得白于朝复正其罪出一箧书具得自性等交通省
部吏胥情状斯得并言于朝下其事天府索出赇银
六万余两黥配自性及省寺高铸等二十余人初自
性厚赂宦者言于理宗曰斯得以缗钱百万进愿易
近地一节理宗曰高某硬汉安得有是而斯得力求
去清之以书留之又荐李晞颜等五人加直秘阁湖
南转运判官改尚右郎官
　　孙子秀
按宋史本传子秀字元实越州余姚人绍定五年进
士历浙西提点刑狱兼知常州淮兵数百人浮寓贡
院给饷不时死者相继子秀请于朝创名忠卫军置
寨以居截拨上供赡之盗劫吴大椿前使者讳其事
诬大椿与兄子□争财自劫其家追毁大椿官编置
千里外徙黥其臧获子秀廉得实乃悉平反之寻以
兼郡则行部非便得请专臬事击贪举廉风采凛然
犴狱为清进大理少卿直华文阁浙东提点刑狱兼
知婺州婺多势家有田连阡陌而无赋税者子秀悉
核其田书诸牍势家以为厉己嗾言者罢之寻迁湖
南转运副使以迎养非便辞移浙西提点刑狱子秀
冒暑周行八郡三十九县狱为之清安吉州有妇人
诉人杀其夫与二仆郡守捐赏万缗逮系考掠十余
人终莫得其实子秀密访之乃妇人赂宗室子杀其
夫仆救之并杀以灭口一问即伏诛又释伪会之连
逮者远近称为神明初狱讼之滞皆由期限之不应
使者下车或亲书戒州县勿违而违如故则怒之怒
之改匣又违则又重怒之至再三而专卒四出巡尉
等司缴限抱匣费不赀则其势必违子秀与州县约
到限者径诣庭下吏不得要索亦无违者其后创循
环总匣属各州主管官凡管内诸司报应皆并入匣
一日一遣公移则又总实于匣以往于是事无小大
纤悉毕具而风闻者反谓专卒凌州县劾罢之子秀
笑而已移江东提点刑狱度宗即位进太常少卿兼
右司寻兼知临安府以言罢起知婺州卒子秀少从
上虞刘汉□游磊落英发抵掌极谈神采飞动与人
交久而益亲死生患难营救不遗力闻一善则手录
之
　　路彬
按广西通志彬字质夫晋阳人提点广西刑狱所至
轻身辄先诣狱悉记所系名数随取到馆按问之枉
者立释或讽以宪体宜肃彬曰天子设提刑岂欲尽
驱人死地乎州县不良或倚势立威吾不亲往为理
非行部使者职也且肃在清政岂在深文哉人皆服
其言时上供布钱过重帅漕皆不言彬独抗章请减
一路稍轻桂人张仲宇追述其事镌之中隐山壁
　　元
　　胡祗遹
按元史本传祗遹字绍闻磁州武安人少孤既长读
书见知于名流中统初张文谦宣抚大名辟员外郎
明年入为中书详定官至元元年授应奉翰林文字
寻兼太常博士调户部员外郎转右司员外郎寻兼
左司时阿合马当国进用群下官冗事烦祗遹建言
省官莫如省吏省吏莫如省事以是忤权奸出为太
原路治中兼提举本路铁冶将以岁赋不办责之及
其莅职乃以最闻改河东山西道提刑按察副使宋
平为荆湖北道宣慰副使有佃民诉其田主谋为不
轨者祗遹察其冤坐告者十九年为济宁路总管上
八事于枢府言军政曰役重曰逃户曰贫难曰正身
入役曰伪署文牒曰官吏保结曰有名无实曰合并
偏颇枢府是之以其言着为定法济宁移治巨野县
自国初经兵戈其废已久民居未集风俗朴野祗遹
选郡子弟择师教之亲为讲论期变其俗久之治效
以最称升山东东西道提刑按察使所至抑豪右扶
寡弱以敦教化以厉士风民有父子兄弟相讼者必
恳切谕以天伦之重不获己则绳以法召拜翰林学
士不赴改江南浙西道提刑按察使未几以疾归二
十九年朝廷征耆德者十人祗遹为之首以疾辞三
十年卒年六十七延佑五年赠礼部尚书谥文靖子
持太常博士
　　只必
按元史塔塔儿台传塔塔儿台孔温窟哇第三子带
孙郡王之后父曰忙哥从宪宗征伐累立战功岁己
未攻合州宪宗崩命塔塔儿台护灵驾赴北会阿里
不哥叛拘留数日逃归追骑执以北还将杀之亲王
阿速台玉龙塔思曰塔塔儿台乃太师国王之裔不
可杀遂获免至元元年从阿速台来归世祖嘉之授
怀远大将军佩金虎符世袭东平达鲁花赤命宿卫
士四十人给驿送之官所莅官一纪镇静不扰郓人
赖以安卒年四十二子四人只必幼嗜读书习翰墨
至元十四年监东平官少中大夫多善政以清白称
尝出家藏书二千余卷置东平庙学使学徒讲肄之
寻授嘉议大夫江南湖北道提刑按察使改浙西大
德四年入觐赐金段十匹明年春卒年五十一子三
人皆早丧自只必除按察使弟秃不申嗣其职秃不
申性淳靖喜怒不形知民疾苦而能以善导之旱尝
致祷即雨岁饥请于朝发廪以赈之睦同僚兴学校
加大中大夫士民刻石纪其政绩云卒年五十一子
五人长不老赤次塔实脱因次阿鲁灰次完者不花
次留住马皆以次嗣为东平达鲁花赤
　　高源
按元史本传源字仲渊晋州人高祖揖为州法吏用
法公平父汝霖为真定廉访司照磨使东平道高唐
遇盗死源幼力学事母孝补县吏中统初擢卫辉路
知事累升齐河县尹有遗爱去官十年民犹立碑颂
之迁行台都事佥江南浙西道提刑按察司事劾常
州路达鲁花赤马恕夺民田及他不法事恕惧走赂
权臣阿合马以他事诬源既系狱一日忽释之莫知
所由先时源所居邻里多阿合马姻戚素知源事母
至孝至是闻源坐非辜悉诣阿合马曰源孝子也非
但我知之天必知之况媒孽之罪非实若妄杀源悖
天不祥阿合马感悟得不死寻除河间等路都转运
副使抚治有条户逃者皆复业常赋外羡余几十
万缗至元二十四年为江东道劝农营田使二十八
年迁都水监开通惠河由文明门东七十里与会通
河接置闸七桥十二人蒙其利授同知湖南道宣慰
司事卒年七十七子梦□良□公□
　　雷膺
按元史本传膺字彦正浑源人父渊金监察御史膺
生七岁而孤金末母侯氏挈膺北归浑源艰险备尝
织以为业课膺读书膺笃志于学事母以孝闻太
宗时诏郡国设科选试凡占儒籍者复其家膺年甫
弱冠得与其选愈自砥砺遂以文学称丞相史天泽
镇真定辟为万户府掌书记世祖即位初置十路宣
抚司诏选耆旧使副子弟为僚属授膺大名路宣抚
司员外郎中统二年翰林承旨王鹗王盘荐膺为翰
林修撰同知制诰兼国史院编修官五年调陕西西
蜀四川按察司参议至元二年改陕西五路转运司
谘议四年用兵于蜀佩金符参议左壁总帅府事师
还升承务郎同知恩州事宪府表荐其能遂入拜监
察御史首以正君心正朝廷百官为言又斥聚敛之
臣不宜作相十一年加奉议大夫佥河东山西道提
刑按察司事以称职闻十四年进朝列大夫山南湖
北道提刑按察副使是时江南新附诸将市功且利
俘获往往滥及无辜或强籍新民以为奴隶膺出令
得还为民者以数千计十八年转淮西江北道提刑
按察副使以母老辞二十年迁行台侍御史奉母之
官分司湖广江西奏劾按察使二人及行省官吏之
不法者二十二年丁母忧去官明年起复授中议大
夫江南浙西道提刑按察使时苏湖多雨伤稼百姓
艰食膺请于朝发廪米二十万石赈之江淮行省以
发米太多议存三之一膺曰布宣皇泽惠养困穷行
省臣职耳岂可效有司出纳之吝耶行省不能夺悉
给之时年六十二即致仕归老于山阳二十九年征
拜集贤学士成宗即位朝会上都召诸故老谘询国
政膺为称首多所建白一日延见便殿奏对称旨赐
白玉带环一明年赐钞五千贯进秩二品大德元年
夏六月以疾卒于京师年七十三赠通奉大夫河南
江北等处行中书省参知政事护军追封冯翊郡公
谥文穆子肇顺德路总管府判官孙豫南阳府穰县
尹
　　王忱
按元史王玉传玉子忱字允中幼读书明敏有才识
平章赵璧引见裕宗潜邸语称旨命宿卫掌钱谷计
簿授山北辽东道提刑按察司副使驸马伯忽里数
驰猎蹂民田忱以法绳之宪吏耿熙言征北京宣慰
司积年逋负计可得钞二十万锭帝遣使核实熙惧
事露擅增制语有并打算大小一切诸衙门等事凡
十二字追系官吏至数百人忱验问知其诈熙乃款
伏裕宗薨于潜邸忱建言陛下春秋高当早建储嗣
平章不忽木以闻帝嘉纳焉改河北河南道提刑按
察副使忱以江南人鬻子北方名为养子实为奴也
乞禁之又省部以正军余田出调发忱言士卒冲冒
寒暑远涉江海宜加优恤皆从之颍州朱喜尝俘于
兵既自赎主家利其赀复欲以为奴又有诬息州汪
清为奴杀而夺其妻子及田宅者狱久不决忱皆正
之劾罢镇南帅唐兀台唐兀台结援大臣诬奏于帝
系忱至京师得面陈其事世祖大悟抵唐兀台罪按
察司改廉访司起忱为燕南河北道肃政廉访副使
累迁岭南广西河东山西两道肃政廉访使江陵汴
梁两路总管至大三年拜中奉大夫云南行省参知
政事未行卒
　　明
　　随赟
按明外史本传赟字从礼即墨人性果敢有材略洪
武初以元故官赴京授英山主簿陈友谅余党王玉
儿以妖言聚众至数百人州帅剿之不克赟集民兵
以方略捕之擒玉儿及其党送京师帝悦召见宴
之除知县以能迁袁州通判袁屡经兵革赟招徕流
亡教以农桑田野垦辟民刻石颂之擢广东按察使
当赟为令时民有死于虎者赟移牒城隍之神忽有
虎毙民死处断其首悬神祠虎患遂息人皆异之
　　陶垕仲
按明外史本传垕仲名铸以字行鄞人洪武十六年
以国子生擢监察御史尚气敢言劾刑部尚书开济
至死直声动天下未几擢福建按察司使至即诛赃
吏数十人兴学劝士抚恤军民帝下诏褒异时布政
使薛大方贪暴自恣垕仲劾奏之大方词连垕仲因
并逮至京历讯坐大方罪诏垕仲还官垕仲上言臣
父昔为方氏部曲以故官例徙凤阳臣幼弱依兄抚
养至于有成今兄亦为凤阳军吏臣叨圣恩备位司
宪欲推禄养以报生育之恩使父母兄弟得复聚处
实戴天子孝治天下之意帝特许迎养去徙籍垕仲
清介自持禄入悉以赡宾客未几卒官
　　周新
按明外史本传新南海人初名志新字日新成祖常
独呼新遂为名因以志新字洪武中以诸生贡入太
学授大理寺评事成祖即位改监察御史敢言多所
弹劾贵戚震惧目为冷面寒铁长安中至以其名怖
小儿辄皆奔匿永乐元年巡按福建奏请都司卫所
不许凌府州县府卫官相见均礼武人为之戢次年
改按北京时发吏民罪徒流者发北京耕闲田然监
禁详拟往复待报罪人多瘐死新请从北京行部或
巡按详允就遣以免淹滞帝谕都察院曰新言是也
从之且命畿内罪人应决者许收赎帝知新所奏请
无不允者还朝即擢为云南按察使不赴改浙江冤
民系久闻新至喜曰我得生矣至果雪之初新入境
群蚋迎马头聚而前行迹其后得死人于榛中身系
小印一新不言广市布视印文合者捕之尽获诸盗
抵法盖所杀者布贾也一日视篆忽旋风吹树叶坠
案前视其叶异他树询左右独一僧寺有之寺去城
远新意僧杀人发树见妇人尸鞫之果然磔之于市
商人妻与人私商骤归其人惊匿商告其妻曰今日
归迫暮独行恐遇劫藏金某祠石下其人逸去夜取
之旦日商往探无有诉于新新治得实商妻与所私
皆论死浙多山虎伤路人新为文谯责城隍神虎自
出摇尾就屠远近传以为神新行部微服至县忤县
令欲拷治之闻廉使且至收系狱询于囚得令贪污
状告狱吏曰我按察使也令大惊谢罪竟劾之去钱
塘知县叶宗行有廉声新微服为执役者入其署萧
然无长物惟家寄笠泽鱼腊一束系于厨间袖少许
还次日召令饮烹腊飨之以旌其廉宗行死为文以
祭入而哭之哀由是属吏多感激改行永乐十年新
奏浙西水潦田苗尽没通政赵居任匿不以闻惟迫
民输税帝以问夏原吉原吉曰居任尝奏民多隐熟
冒荒新言恐未尽然帝曰水潦为灾人所共见按察
使宁敢妄奏愚民即有欺谩可以一二废千百乎命
覆视蠲其税被灾甚者赈之民力以宽嘉兴贼倪弘
三作乱流劫旁郡党众数千人官军讨之累败新立
尝格躬督兵搜捕遏其奔轶贼趋北河新简壮士蹑
之桃源絷弘三等以献数郡皆安新贫约甚僚友馈
以鹅炙悬于室他人受遗者必问冷面寒铁公知否
当是时周廉使名闻天下锦衣千户往浙缉事招摇
攫吏贿新欲治之遁去新赍文册入京遇诸涿州捕
禁之州狱千户脱走文致新罪诬奏帝怒命驰骑逮
之旗校皆锦衣私人在道搒掠无完肤既至伏陛前
抗声曰陛下诏按察司行事与都察院同臣奉诏擒
奸恶奈何罪臣臣死且不憾帝愈怒命戮之临刑大
呼曰生为直臣死当作直鬼竟杀之他日帝悔问侍
臣曰周新何处人对曰南海帝叹曰岭外乃有此好
人枉杀之矣后帝尝见一人绯衣立日中叱问汝谁
耶曰臣周新也臣已为神当为陛下治奸贪吏言已
不见新嗜学能文好善嫉恶所至必有惠政妻有节
操新未遇时缝纫自给新贵同官妻内燕邀新妻至
则荆布如田家妇诸妇惭尽易其衣饰新死无子妻
归贫甚广东巡抚杨信民语人曰周志新当代第一
人吾党少及可使其夫人终日馁耶时时赒给之妻
死浙人仕广东者皆会葬
　　黄翰
按松江府志翰字汝甲华亭人永乐壬辰进士授江
西按察佥事宣德庚戌升参议奉玺书与都御史贾
谅巡抚江西改参广东升山东按察使罢归卒翰为
人豪杰多权略始冠擢第观政都察院有疑狱一问
即决爰辞如老吏台中皆惊居官所至能举职江西
人以妖术惑众广东畜蛊毒采生杀人皆捕诛之仍
刻石着蛊毒方及所以解之者自是术不得行俗为
一变然负其才气不能就矩矱既失官家居颇自恣
常乘白骡入城市见者皆敛避焉诗文豪健敏捷操
笔立就未尝起草字画亦遒劲行草题署得名
　　李宗信
按安陆府志宗信监生洪武中授监察御史多所建
白累赐玺书改大理评事出守保宁府躬均赋役验
丁核实民利赖之会铨司奏绩出特旨曰李宗信能
臣也不在考例永乐间擢交趾按察使时交趾初附
宗信忠义自奋约矢天日吏民畏服以老乞归赐钞
俸年八十终祀乡贤
　　胡智
按绍兴府志智字宗愚会稽人少□悟兼通艺学与
镏绩王谊辈为友永乐中举进士拜监察御史益棱
棱掌院顾佐深器之谓可属大事已而出按部多所
平反中贵人某怙宠触法连引齐鲁楚蜀数郡智奉
诏往讯一鞫得其情擢福建按察副使墨吏望风解
绶迁广西按察使龙川与交趾思郎州连岁交兵争
地智定以公议交人不敢复争宣宗特加赏进左
布政使异政尤多景泰初乞归杜门谢俗守令鲜窥
其面居地苦隘守欲以闲旷之地益之辞不受
　　虞信
按安陆府志信字尚忱沔阳人永乐中以岁贡拜监
察御史立朝有直声擢四川按察副使先是蜀有悍
民为乡邑患当道皆莫敢发信首除之人服其刚迁
山东按察使九年吏畏民怀终河南左布政使卒于
家信性伉直人不敢干以私在山东有属吏犯法以
金研遗其子信觉系其子上之朝英宗命付信自治
信竟扑杀其子
　　龚鐩
按南昌郡乘鐩字子谏南昌人洪武乡举授兵科给
事中迁云南佥事永乐间至京条陈民瘼所司诋为
过讦下锦衣卫状上嘉其直而宥之改广西蛮酋煽
乱亲率官军进讨生凶渠追还被掠男女数千口
宣德初调广东擢四川按察使引年归鐩平生耿介
持法不少徇若情有可原必反复详谳常令法不胜
情在蜀释死罪囚五十余人性清约历官垂四十年
田庐无所加拓闲居布袍芒屩与野父为伍闾闬化
其德夫人相从宦邸仅治一金珥鐩骤见之骇曰安
得此污吾素风矣亟取而投之江子海浩俱举于乡
海官韶州知府廉直不避强御有父风浩自有传
　　章聪
按金华府志聪字俊民金华人登永乐甲辰进士宣
德二年拜监察御史弹劾不避权贵铨曹称为御史
甲乙尝奉□抚谕南夷及监军讨罪西戎规画得宜
相率归化朝廷嘉其能升广西按察使奏徙南丹卫
于宾州奉议卫于贵县士卒免烟瘴之患议置巡司
于浔梧柳庆要害之地民免团军之扰升右布政使
寻丁内外艰卒于家
　　吕昌
按绍兴府志昌字好隆新昌人正统中举进士授御
史屡言时政得失监收京仓粮剔剜□耗民皆便之
迁福建按察佥事事有切于军民者锐志勇为大盗
啸聚山谷间昌率兵深入反复开谕皆感服散去迁
江西按察副使听讼明决临川令尝被诬昌为白之
间以私馈来谢昌拒之曰汝以我执法为徇情耶其
人愧去中贵叶镇守横甚其仆白日杀人市中昌捕
得论死会淮邸责民子钱甚急昌视其券久入息多
者即焚之叶乃谩语激怒王王疏奏昌侵侮宗室事
下御史御史素贤昌抗章讼之事乃白再迁陕西按
察使值边备方急民困供输累疏便宜十余事上悉
嘉纳陕为汉唐故都其谣俗喜伉壮巨侠司千户赀
雄一方怙势杀人昌至声冤者数十百人司惧要当
路以书抵昌昌按其事有验即上状逮系毙之狱中
于是直声震中外然迟徊不徙者数年疾且革乃召
其子议议至而昌卒箧无遗金寮采将以公钱赙忽
梦议而呼之曰若父为吏三十年未尝私一钱乃今
欲以遗骨为利耶议觉而痛泣旦日即奉榇行所著
有耻斋集仲子谌有东皋集
　　杨瑄
按杭州府志瑄字廷献江西丰城人景泰甲戌进士
成化初擢浙江按察司巡海副使先是濒海塘堤屡
圮海盐地卑卤当大海冲尤善决瑄至建议修筑延
袤二千余丈堑山堙壑筑为大堤民数世赖之瑄尝
居臬署忽报倭船数百入寇同僚惊问瑄徐曰彼果
来犯吾将尽诛之乃按部至宁波时守令已戒严召
集民兵瑄曰海上军兵自足今农事方殷急散之至
定海数日乃知仅两倭船入贡耳盖瑄防御侦探法
素周密故临事不为仓皇一时服其镇定进按察使
明察奸吏风纪振扬及属疾垂尽犹谆谆语海塘事
民怀其德建祠东海上岁时祀之
　　王秩
按苏州府志秩字循伯昆山人成化丁未进士授永
康知县县有富民业其腴田移税贫户官不能决秩
按籍履□甲乙而赋之其弊顿清历官刑部法不
挠时逆瑾用事凡入为京官者例有贽秩独否瑾使
人迹之果无资装竟不问转广东佥事会广西蛮寇
猖獗台司檄往剿之怀戢黎人威名顿起升江西副
使备兵南□有剧盗张士锦窃据名号秩设计生擒
之伪党悉平迁本省按察使会桃源盗起副使周宪
败于华林洞陷贼死秩督兵进讨被甲跃马立斩害
宪者进捣其巢且戒军无屠戮全活甚多方秩之按
察江右也宁庶人折节为恭尝邀秩幼子入抱置膝
上许以郡主妻之秩谢不敢当每谓家人曰宁邸志
满气扬阴养任侠不出十年江右必骚动矣寻擢云
南布政予告侍养归暴疾卒
　　张宾
按明外史本传宾字廷宾单县人成化十三年进士
除睢宁知县岁大水不待报发廪赈饥较户贫富第
徭役民服其平御史张淮行部至民状宾善政将入
陈适为宾所见取而裂之御史疑民讼宾召讯故始
叹异称其贤改补金坛岁亦大水以全灾报巡抚怒
遣他官验之言灾及九分坐误报罚粟句容有冤狱
久不决囚诉于上官愿下宾治上官曰彼非我属也
囚顿首言非张金坛畴不爱钱者上官为转檄他司
下之果得直课最征为御史核宁夏饷巡山海关按
真定诸府咸有风概弘治初南京御史与中官蒋琮
互相讦诸御史皆下吏谪宾率同列极言刑政失平
因劾琮帝不听寻出为湖广佥事有知县以佞得巡
抚欢后被讼巡抚下宾治属曰此贤吏讼者宜罪宾
竟置之法改山西佥事太原城北广袤百里无水宾
为相地掘井王府人暴横制之使不得逞民咸德之
迁浙江副使代其长入觐同列言君无所何以见
朝贵有乡人为所部知府因有所献宾不纳垂□而
行擢江西按察使巡按御史乔恕方严能断三司畏
之卑谄过甚宾独以豸服见或止之宾曰此命服也
如觐天子又当何如耶每见御史请事必坐而尽词
御史不悦或以为言宾曰吾向亦为御史又数历监
司体当如是可枉己求媚哉布政使林泮谒御史而
趋宾急止之曰公藩伯也何可效驿吏其伉直不回
皆此类也正德初入为南京光禄卿大理卿缺廷推
宾刘瑾恶宾不通问遗中旨罢归家素贫及卒至不
能举殡
　　黄光升
按广东通志光升字明举晋江人习易得蔡清之传
嘉靖己丑进士究心典籍律例令长兴有政声征为
刑科给事中以刚直忤时相出为浙江佥事进参议
历广东按察副使广民与彝市于洋海中互相剽掠
则为置符籍以勾稽之严践更以防闲之先是番舶
税重商人欲计免光升为制减十之六商乃乐输且
躬自清白锱铢不染而岁盈数万后罕有能继其廉
者交趾莫正中与宏瀷争立其酋以兵攻钦州索正
中急光升计挫之斩其酋乃定已复讨连山崖山猺
黎获功督府上其最迁蜀藩参三载复迁粤东按察
使以严为治胥吏畏若神明新会贼陈文伯倡乱光
升檄兵往援而牒二兵宪夹攻之俘其党甚众获一
绯袍者于群尸中众谓文伯也光升以狄武襄事止
之声绩益着历刑部尚书卒赠太子少保谥恭肃
　　赵睿
按泾县志睿字若思号湛泉东隅人数岁能占对弱
冠举南中登嘉靖壬戌进士授浙江萧山县知县以
绩最行取四川道御史属视十库一日库珰报驾且
幸西上门观狮子请公暂避公正色曰臣备员执法
职在补过拾遗主上来正宜班侍何避为珰惶恐驰
白上即敛辔徐还其见惮如此差监鹾河东补湖广
承天府知府历山东副使广西右布政四川左布政
睿真诚朴茂躬行与言语同符勤俭清廉始终一节
年六十五卒于家
　　张宪臣
按苏州府志宪臣字钦伯昆山人家世力田父洪尝
得遗金数饼于道俟亡者还之宪臣嘉靖己未进士
授南昌县县故岩邑多积案黠吏每操牍杂进以尝
令宪臣权其缓急无敢混者吏皆慑服段御史行县
问库羡几何吾欲有所馈谓严嵩相也宪臣曰县无
他羡有之乃三殿工羡耳御史怒嵩闻之亦怒遗书
总宪欲罢之亡何嵩败会议行取吏部以宪臣无荐
难之总宪出嵩书曰此不足当荐牍耶遂拜兵科给
事中即上赋役水利等四事而于东南财赋尤加意
焉又论武库甲仗不宜尽属中官三上疏论国漕大
计悉下所司行之出为浙江参政先是矿寇之平多
藉义乌人力后乃骄横不可问宪臣至录其豪者自
随躬为训练而饩之由是人知自爱迁云南按察使
寻甸土酋妇安移文欲得四川酋某为夫宪臣知其
诈不许俄而诈露无不服其明都御史某以宪臣前
在省中曾有纠劾修却论免归孙鲁唯万历癸丑进
士福建左布政使鲁得天启乙丑进士知县
　　周浩
按杭州府志浩字养正仁和人嘉靖四十一年进士
知衡州府一切苞苴请托不行讲道石鼓书院倡明
正学善政洋溢衡人德之立生祠与白石蔡公配享
累迁按察使服官二十年清节如一日时江陵辅幼
主书百官名于御屏大计方岳召贤能官赐宴以宠
其行浩两与焉浩奉母孝母闻民罹法蹙頞不怡浩
辄长跪候母色喜乃已故能推孝治民罔不尽善曾
孙逢源笃行谊能绍其学
　　徐用检
按明外史本传用检字克贤兰溪人嘉靖四十一年
进士授刑部主事历礼部仪制郎中疏请穆宗躬行
郊祀太子及期出阁擢山东副使坐大计不及调江
西参议万历初改陕西提学副使讲道论艺诸生化
焉迁浙江参政分守苏松岁饥吴江民群哗于军门
巡抚欲罪之用检曰人有急则呼天呼父母此嗷嗷
者是也竟从宽释坐失囚议调以内艰归庐墓侧芝
生于阶起福宁兵备副使历广东按察使暹逻占城
诸国航海行贾众且万人奸民复与婚媾远近以为
忧用检设策防御患乃弭由河南左布政使拜南京
太仆卿改太常乃告归年八十四卒用检为人方毅
廉直所至有惠爱少受业钱德洪宗良知之学后见
学者务为虚远乃以志学为教日就平实门人罗大
纮曰先生身任斯文之责垂五十年所谓仁为己任
死而后已者刘一曰先生自意念达于言动居家
及于守官坚定其志实践其功所谓不易乎世不见
知而无闷者也其为学人尊服如此
　　麻溶
按明外史本传溶字如水宣城人万历十一年擢第
授户部主事用清望调吏部稽勋司历文选员外郎
稽勋郎中时同官赵南星以忤柄臣去国溶抗疏曰
南星斥必不可纵之奸迕必不可撄之势何负于朝
廷而放逐不旋踵乞召还以重计典否则阁臣托专
擅之谈窃明旨以揽魁柄台谏承阁臣之指借弹章
以乱官方铨臣畏群毁而迫于无可奈何启扶同蒙
蔽之祸将趋附成风奉公之士危罔上之患兴疏入
政府恶之寻出为山西参政分守汾州岁饥溶以地
产铁采之可以招流移少弛其禁民甚赖之率属吏
捐赎锾置仓积谷视丰歉出纳一方遂为永利迁山
东按察使税使马堂肆虐临清民不堪命市人数千
环噪其门堂惧令人从内发矢射杀二人众遂大哗
火其署格杀其爪牙三十四人堂窘甚赖守备王炀
救免堂初甚德炀业以状闻有疾炀者谓炀实主谋
易牍上奏炀遂被逮死于狱时捕治乱民急众多逃
亡有王朝佐者雅仗义轻生独诣吏自承曰杀人者
我也无与众人事请独当之当事犹欲株连溶争曰
税使实激变奈何滥杀吾民执不可卒以朝佐名上
得旨报允比行刑朝佐引颈受刃颜色不变乡人义
之为立祠奉祀溶治狱务得情谳牍山积批阅每至
夜分遂积劳成疾会迁河南右布政使卒于道贫不
能殓僚友资给归其丧吏部尚书李戴等颂其清节
于朝诏赠太仆卿溶四岁而孤性孝友拜吏部归姊
适卒亲友出迓数十里独吴氏两甥不至溶问故或
以母疾寻且至及郭又不见溶讶曰得非吾姊有故
乎急易服间道泣而奔时长吏及乡缙绅冠盖鳞集
忽失溶皆愕眙闻以姊丧故皆咨嗟太息而散孙三
衡字孟璇
　　方震孺
按广东通志震孺字孩未桐城人徙居寿春母孔氏
梦方孝孺至而生因以命名举万历癸丑进士宰相
叶向高器之订以馆选闻母小病一夕遁归相国为
之惊异令州县以最擢御史天启初上三朝艰危疏
忤权珰魏忠贤恨之刺骨会忠贤甥傅应星强夺人
妻又下之狱已而辽阳失守请出犒师遂有巡按河
西之命及还主事吴淳夫徐大化等逢珰意劾震孺
攘差乃移病归宰相魏广微与珰表里又讽其党郭
兴治诬以赃私矫旨逮问坐赃至六千四百一日一
比几毙杖下已又诬其在狱与扬州守刘铎交通遂
拟斩决期已近会皇太子生有旨停刑崇祯初忠贤
伏诛得释与给事惠世扬同日出狱儿童妇女观者
如堵群呼万岁后累官至广东按察使为政清严率
属凛不可犯然持法平恕吏民敬而爱之升广西巡
抚以病卒于官

　臬司部艺文一
　　□按察使制　　　　　　　　唐苏颋
□苛慝不作人斯无怨宽猛相济政是以和周礼以
官刑纠邦理以官叙正群吏允迪前烈式惟旧章且
夫寰宇至大不可以周览黎甿至殷不可以独化熙
我庶政实惟具寮苟非其才罔以称理朕惟夙夜不
遑晏宁言念政道载深宵旰顷开元之初分遣按部
纠摘奸犯颇闻惩息以其事久则烦寻亦并从停废
绵以岁月浸成宽弛今闻在外官僚多违宪法牧守
则寄任兹重令长则禄秩且优亟闻侵窃屡有章奏
虽赐金为惠未愧张武之心而还珠表德罕见孟尝
之政岂敦谕之言未孚于就列将贞高之节有谢于
前修永怀于此良用沉叹且政宽而漫法弊则弛通
而张之庶其可理御史大夫王晙等并识通政要位
以才达茂其声实弘此宪章宜分命巡按以时纠察
巡内有长吏贪扰狱讼冤滞暗懦尸禄苛虐在官即
宜随事按举所犯罪状并推勘准格断覆讫闻奏仍
覆便囚夫牧宰之任教道是先录曹之职纠纲斯举
其有政绩殊尤清直独立者咸以荐举余官有清白
着闻及诸色不善各别为科目同状奏闻其寻常平
状并不须通俾夫善取其尤罚无所滥□而不漏密
不为苛必将正其源流弘彼纲目不可此烦碎扰
其吏入应是州县常务是非损益者更不须干预其
百姓交下不支济应处分讫奏闻事有不便于人须
厘革者与州县商量处分讫奏闻宜副虚伫之怀以
光澄清之举其外官充使者至明年冬入朝京官须
奏任量事来去判官任使简择各依前件
　　请置诸路按察使疏　　　　宋欧阳修
臣伏见天下官吏员数极多朝廷无由遍知其贤愚
善恶审官三班吏部等处又呈主差除月日人之能
否都不可知诸路转运使等除有赃吏自败者临时
举行外亦别无按察官吏之术致使年老患病者或
懦弱不才者或贪残害物者此等之人布在州县并
无黜陟因循积弊冗滥者多使天下州县不治者十
有八九今兵戎未息赋役方烦百姓嗷嗷疮痍未复
救其疾苦择吏为先臣今欲乞特立按察之法于内
外朝官中自三丞以上至郎官中选强干廉明者为
诸路按察使自来虽差安抚使缘管他事不端按察
今请令进奏院各录一州官吏姓名为空行簿以授
之使至州县遍见官吏其公廉才干明着实状及老
病不才显有不治之迹者皆以朱书于姓名之下其
中才之人别无奇效亦不至旷败者则以墨书之又
有虽是常材能端长于一事亦以朱书别之使还具
奏则朝廷可以坐见天下官吏贤愚善恶不遗一人
然后别议黜陟之法如此足以澄清天下年岁之间
可望致治只劳朝廷选二十余人充使别无难行之
事取进止
　　权提点成都府路刑狱齐恢度支郎中制
　　　　　　　　　　　　　　　王安石
□某朝廷选置才臣以使诸路而察庶狱之不辜厥
有庸勋朕当甄序尔才能行义士论所称会课有司
实应迁法往膺休显其愈懋哉可
　　提点福建路诸州刑狱公事王祠部郎中制
　　　　　　　　　　　　　　　　前人
□某朕选置使者清明于诸路所以待之非轻也尔
践更众矣才美有称备在远方能修其职进迁位等
往愈懋哉可
　　权提点广南西路刑狱杜千能祠部郎中制
　　　　　　　　　　　　　　　　前人
□某朕初即位群臣朝者皆增位一等有功当迁又
皆得以序进尔材谞行治见称于众奉使于外治声
流闻会课进官往其祗服可
　　权梓州路提刑都官员外郎张师颜可司封员
　　外郎制　　　　　　　　　　　前人
□某尔修洁精敏达于从政尝更任使皆以才称故
以一路之庶狱寄之督察方行就事会课当迁往懋
厥修以求称职可
　　通直郎著作佐郎丰稷可权发遣提举利州路
　　刑狱公事　　　　　　　　　　王震
尔以儒学有闻而颇称淡默试之莅事其殆不烦度
此祥刑训于厥属若予钦恤尔则有辞
　　通直郎河北西路提刑吕温卿可依前官充河
　　北东路提刑奉议郎河北东路提刑吕仲甫可
　　依前官充河北西路提刑　　　　前人
朕析河朔为两道而各置使者盖祥刑惟察非若财
臣之欲周知而利用也揣权称事其任惟均□易攸
司咸祗厥守
　　贺提刑上官正言状　　　　　　曾肇
审奉诏书改临淮甸端人所至善类交欣窃以提刑
正言学有本原行无缁涅鸿笔丽藻兼大夫之九能
直道正言过士师之三黜少缓追锋之召复为揽辔
之行内顾缺然居常仰止岂意偷安之迹获依善贷
之仁未即趋风□深企德
　　朝奉郎石赓京东路提刑制　　　前人
朕于用刑宁失有罪而岁报大辟有加无损意法网
尚密使民难避易犯欤抑吏之不良犹有迁情以就
法者欤故于临遣使臣尤欲使知朕意以尔质厚而
识明宜能导民以远罪哀矜而折狱矧齐鲁之俗易
与为善往祇朕训其尽尔心
　　永兴提刑谢到任启　　　　　李昭□
委辔下车勤吏民之趋走据案涉笔拥文墨之纷纭
将何补于事功徒有惭于面目伏念昭□迂□末学
鄙野孤生赋才不长闻道最晚栖迟日月仅成九转
之功蹭蹬风尘未蒙一顾之价再预充庭之贡谩为
入格之游敢意斐文偶尘精览初乏青钱之作宜置
下陈误经黄绢之评遽超数等叨从禄仕擢备儒官
讵能握管以窥天良愧奔蜂之化烛属大明之继照
延旧德以亮功博收人才盛集册府开合之始岂乏
异能备员者谁乃出下客人共荣于入彀时皆谓之
登瀛正始诸贤滥陪武步石渠秘籍顿发见闻惟知
反己以自求敢觊因人而幸进谓有昭昭之明者必
有冥冥之志无赫赫之热者亦无凛凛之寒欲寡过
而未能恐修名之不立以愚自信曷常称博而毁丹
与世何尤不暇去婴而归蚡安有本同而末异奚尝
先痛而后瘳处冲季孟之间仅知所立甘陵南北之
部适幸两忘能不能各自其人得不得必尸诸命洋
然迎饵讵为宓氏之鱼兀若畏人反类羊公之鹤叹
源泉之有本惊蒲柳之先衰一传未终恍已迷其姓
氏片文屡过几不辨其偏旁但縻廪粟以偷安何罪
书鱼之成□久玷外庭之列聊从别乘之行迨及更
书复还旧直竟无他异莫追终贾之才名必有可观
窃预赵张之政事舍丹铅之点勘视鞭扑之喧嚣精
神仅及于目前智虑或遗于意表蝇纷诉牒驱即复
来雁集吏行守之不置间关畏罪黾勉赴功入水必
濡每忧揭厉遇风知退冀免摧颓虽殚十驾之劳蔑
有尺寸之补闲以私门艰窘多事侵陵禄未逮于孤
穷岁已惊于迟暮田无附郭久负潜之归盗不过
门素多张禹之爱屡申愚恳愿守方州猥沾造物之
私特假祥刑之任地占河关之胜道连雍陕之雄小
民尚气而喜争巨猾濒山而为盗素称剧部尤藉长
才自非水镜无疵权衡不爽则何以吏知守法人不
称冤顾烦暗之无堪适选抡之误及此盖某官元功
播物一德亮天见远业于有为期太平之可致论事
必同于善使人乐尽其才引伛偻以升高徒烦假手
削轮囷而成器几误挥斤敢不慎守官箴勉思民事
不近名而邀福无倚法以作威概以中平得之安静
少图裨报上副成美荫方休曾未虞于巨臂不才
自养终愿托于长年过此以还未知所措
　　与陈宪使札子　　　　　　　　朱熹
熹辄有愚悃仰干台听昨以漳浦黄尉不纳军粮营
私废职致寨兵饥饿狼狈事有可忧不免具状申省
部诸司例皆不蒙行下独荷使台留意差官前来推
勘官吏闻风无不震悚今者忽被使檄乃问本人有
无情弊固已愕然续得勘官关报又云已奉台旨往
行起发不惟熹窃疑之一郡士民无不惊怪以为使
台举措不应如此熹虽已具回申具言本人罪状明
白不待更有情弊然后可按故本州前此申状初不
谓其别有他罪乞照已行事理施行不审已蒙台察
与否如何也然两日以来窃伏思之此事本非区区
敢容私意正为州郡差使不行以至欠阙军粮事势
危迫若不惩治深恐官吏习见州郡事体削弱不能
使人向后迭相仿效无所禀畏万一一旦稍有缓急
事将有不可胜虑者所以势不得已须至按劾然犹
以诸司在上不欲遽尔具奏既见使台特加究治窃
料台意必有所处而不意一旦自为纵弛以至于此
也伏惟提刑郎中以清名直道有闻于时必不肯容
请托之私以废公法不知此何意也熹昨已具状申
省部诸司乞避此尉又念台慈顾遇过厚不应遽尔
妄发遂且引却区区衰病虽已求去然一郡之防则
有不当以熹之将去而遂废者是用不能已而一言
之伏惟高明少赐矜察果于去恶而无为因循中辍
之计以坏纪纲以损名誉则非熹之幸乃此邦之幸
乃阁下之光也顷年尝读鄱阳去郡之章至有虽鼎
镬有所不辞之语尝窃壮之以为此真今世之古人
其刚大正直之气不可屈挠乃如此而亦意其必能
有以容夫度外逆耳之言也是以不敢不尽其愚伏
惟幸察
　　贺范提刑启　　　　　　　　陈傅良
握别吴门未知后会来宣楚甸乃与傍观爰方拂篆
之初不任盍簪之喜恭惟某官清朝闻望昭代典刑
富贵功名虽今多士风流蕴藉如公几人蚤结圣明
之知寖跻华要之路过家上冢陈义固高揽辔登车
须贤为急言念江湖之阻尝烦廊庙之忧兹惟祥刑
可以弭盗苟吾使无讼用能鞠草于圜扉则人自不
冤安得弄兵之赤子少屈以此遄归有期某尝托下
风又联小事平生久要诚知不遐弃之心世事多违
恐有毋疾驱之诏
　　贺提刑陈寺丞启　　　　　　　郑厚
阳回献岁可觇道长之机治应期年已着风清之效
龙躔初纪绣节增明恭惟某官气养直刚学根纯正
文腾五色交辉泰运之更华令信四时允合岁功之
有序自六辔如丝之在手觉三军挟纩以归心筹密
运于户庭之间情自得于江山之外霜露无非教岂
专肃杀之威天地大曰生中寓孳萌之德空寇巢于
乘雪振王旅以如雷群阴力排万类气吐茂对岁华
之盛豫占鼎辅之和某分教无能受知特异孤根培
植喜逢梅岭之先春暖律吹嘘顿释芹池之独冷仳
月毫而展望敬云宇以驰神
　　贺寺丞陈提刑启　　　　　　　前人
肃膺褒制来按祥刑内通玉笋之班丞联月寺外秉
绣衣之斧节建霜台方一道福星之临如六月甘雨
之降先声所至佥望已苏恭惟某官清冷似冰量宽
如海六奇赞画追户牖之密谋九叶流芳踵古灵之
旧学不求梯援独立岩棱涉历江淮表里之区谙究
荆襄便宜之奏功成制幕梦发州刀亲提百万众熊
罴之师尽获十一州牛斗之镇传檄而定易地皆然
就加按察之权将底辑宁之效师失厥律民被其殃
天子遣皇华岂但咨询而已名公肃王命正观方略
所先蔓固贵于预图器亦虞于所忌子孔欲着载籍
国侨去之而众心向安裴豹将焚丹书宣子从之而
勇夫竭节必参权义可正纪纲马首是瞻狙诈作使
惟沉几于掌运之际自消患于指顾之间昌黎一入
而镇州平令公载驱而回纥拜不有君子其能国乎
必用真儒斯无敌者茂凝绩用益固简知如某本是
书生岂闲武事未除鹗集良难木铎之宣适值鸱张
宁顾席毡之冷不免弧矢之为备敢云俎豆则尝闻
所幸六辔启涂万物吐气登车澄清天下请自近邦
行部课试诸生首迎都骑心之所蕴言则难宣
　　贺陈提刑兼安抚启　　　　　　王迈
龙门高峻屡容寒畯之攀麟序荒凉后受使华之察
岂造物怜其困踬使末路有此遭逢敬饬墨卿晋干
签帅恭惟某官清融冰柱峻拔斗钧石堂夫子之云
孙学问有本北山先生之嫡嗣名节传家方当杲日
未东之时已有伊吴以北之志披肝许国掉舌筹边
雪衣貂裘慷慨办太原之檄风声鹤唳笑谈却淮甸
之兵草木知其威名戎羌问其年貌属当鼪鼯之为
梗群然鸿雁之离居嗟懦俗之脂韦仗元戎之斧钺
毅然以身任朝廷责誓不以贼为君父忧卯受命辰
即行有崇文之勇决申上奏寅报可从充国之便宜
南丹严保障之雄西帅习号令之素如医师之治废
疾半剂而苏如国手之救危棋一着即活凯奏纷纭
而载路岿祠突兀以连云上甚念功就以绣衣之
命时方谋帅复假之牙纛之权兵刑之脉络相通台
府之风棱益壮所以宽宵衣之顾虑岂徒夸昼锦之
荧煌如闻边头交驰露布知取胜而莫知持胜易纳
降而未易处降安保今日饥鹰之来归不如向者猛
兽之反噬金亡可待鞑势方张当趣公入觐之时要
佐宋中兴之烈济时方略已优南渡之诸贤盖世功
名更了北方之大事伏念某老之将至锐者已磨一
罹语□以来三阅岁筹之久士不得志宜追誓墓之
风贫能驱人至草问钧之赋无力可营于热属抗颜
甘就于冷官若何免蜀雪之嘲所恃有苏天之庇腐
儒无用宜束高阁以待太平来事可为敬磨石崖而
颂大业
　　贺李提刑启　　　　　　　　　李刘
重光单阏载新一岁之元五善六条诞布九重之意
与时偕极何福不臻恭惟某官德配春融气排冬凛
编仪兵卫之画戟出当霄汉之绣衣皇皇者华遣使
臣唤起曲肱之梦行行且止避御史遹观直指之威
仁风梅放与柳舒和气竹苞而松茂某自怜苦李获
芾甘棠我有二天正托故人之芘士更三日尚希旧
雨之恩
　　贺乐提刑启　　　　　　　　　前人
缇阳袭管□晷延圭明谨用刑克广好生之德靖共
介福谅裒滋至之休恭惟某官清彻冰壶和锺玉律
棠阴昼永讼已息于楚氛葭室灰浮暖自回于嶰谷
某偶叨分阃正阻造门端策拂龟七日已占于不远
听筒鸣凤九成更伫于来仪
　　故提刑赵公夫人杨君新阡碣铭
　　　　　　　　　　　　　　　元姚燧
维蔚州蜚狐赵氏系不可远本繇今江西湖东道肃
政廉访使秉政而上推得二世祖昆金帅府评事卒
葬其乡二子珪□珪将万夫戍蜚狐后迁刺蠡州留
□在乡守舍天马南牧度形势不支倡县民以城下
之从太师国王徇地至蠡其刺犹城守□杀王悍将
萧大夫王恚欲坑城公请以身赎母兄死王哀之并
全蠡民以战绩每最进冀州元帅虎符复推与其兄
廷议多其悌让改公冀州军民总管别锡虎符入觐
受知睿宗承制监易州再迁行省中都金平监中山
府当宪庙世世祖方渊龙收召闻望之臣求治道之
宜今者置经略司于河之南宣抚司从宜府于陕之
西行部于秦都漕于卫东西二千里道不拾遗而邢
则今中书右丞相之祖封国政弛民散最号弗治求
潜藩制官惟岁入其贡赋为置安抚司后邢易为顺
德升州为府乃以近故太师广平王从祖脱兀妥与
公为断事官位安抚上公年盛强俾与开国勋臣苗
胄为友则潜藩期任公者已不小矣世祖践极制监
真定路位总管上俄迁顺天路宣慰使肇置四道提
刑按察司以公使燕南河北转使河北河南累章请
老不可年七十九始听归卒年八十三以监中山有
田朱固乡不返葬飞狐即茔是乡尧封原亦昭时崇
显寿考人也夫人既同享有其乐公当不恙亦以官
植业顺德尽析秉政夫人从养及子贵食其禄以终
年八十二不及公才一年何寿考萃是一门哉因惟
女子天父天夫者也父不能必子之贵能之者夫子
焉耳而难其全今之储才将相系望海内者每在乎
风纪之官夫人以提刑使之妻而母廉访使诗曰教
诲尔子式谷似之彼奕叶袭芳不陨世德夫人之功
亦鲜俪哉古邦君之妻邦人曰小君礼士丧妾不得
匹其夫必曰君妻曰女君后世封羊祜妻为万岁乡
君则令甲郡县君之原可为今不敢氏夫人而君君
之凡其不反葬中山即别茔顺德李马村若不同穴
记称合葬非古也因求之吾家嶲州都督文献公开
元宰相考也葬陕之峡石百官咸会焉及妣夫人刘
卒则葬万安山万安嵩高西趾去峡石二百里耳以
唐相之贵月入俸钱三千缗有力不足于至哉则不
合祔者亦从古也今秉政斯兆未必始亦由此燧以
其于古有征为发之夫人生三男二女男秉政秉彝
秉衷女适焦简周某孙男女九人秉政又曰吾他日
亦域是尝闻诸师古人不讳死惟不趋取死之途今
之人鼎鼎焉惟死途之趋复苦讳死亦惑哉如师之
言则秉政不徇流俗语身后事于其生亦庶几古达
者也铭曰襄国所直赵南魏北其西太行冀方四塞
求田惟良宜莫如襄衍沃平平千里其疆生家其间
没即斯瘗奚取日者风水焉泥孰陪平原如阜而尊
左之右之昭妇穆孙天厚其门既寿既祉流泽渊渊
未艾来只世生显人如夫如子

　臬司部艺文二
诗
　　送罗著作两浙按狱　　　　　唐李频
使印星车适旧游潜今日在瀛洲科条尽晓三千
罪囹圄应空十二州旧绶有香笼驿马皇华无暇狎
沙鸥归来重过姑苏郡莫忘题名在虎丘
　　送宣武从事越中按狱　　　　陆龟蒙
晓看呈使范知欲敕星轺水国难驱传山城便倚桡
秉筹先独立持法称高标旌□临危堞金丝发丽谯
别愁当翠巘冤望隔风潮木落孤帆迥江寒迭鼓飘
客鸿吴岛尽残雪剡汀消坐想休秦狱春应到柳条
　　和张按察秋山诗　　　　　宋何梦桂
钱塘日夜水东流回首孤山绿尚稠千载老仙随鹤
去百年此地少人游相逢柳色还青眼说着梅花总
白头身后闲名推不去当年误识薛杭州
　　送鲁子翚廉使之汉中　　　　元虞集
封上颂台礼轻车入汉中节旄吹渭雨木叶动秦风
把酒台基古驰书岁事丰朝回倚西阁日日数归鸿
　　送韩伯高佥宪浙西　　　　　　前人
正月楼船过大江海风吹雨洒船□云消虹霓横山
阁潮落鼋鼍避石矼阙下最书谁第一济南名士旧
无双湖阴暑退多鱼鸟应胜愁吟对怒泷
　　送陈都事云南铨选兼简李廉访
　　　　　　　　　　　　　　　赵孟俯
送君铨选使滇池部落诸夷自品题明月梦回夔子
北长风吹度夜郎西山连塞雨骅骝滑花落蛮云杜
宇啼为问霜台李学士白头官满尚羁栖
　　送赵伯常淮西副宪　　　　　泰不华
东华晨雾正霏霏使者分符向合淝封事尚留青琐
闼蒙恩近出紫宸闱江涵晓日明楼艓风引春云上
绣衣珍重故人千里别绿尊须尽莫相违
　　寄福建廉访使君　　　　　　　范□
臬府群公表言官百世工君王资稷禹台阁起黄龚
吴越连闽服蛮彝偃汉风九州诸道右一柱众流中
虎豹精神肃豺狼道路通青冥行劲锐白日贯精忠
斧绣扬秋隼泉阿达夜蛩壶冰原自洁瘴雨不劳空
　　送恽员外按察郢中　　　　明李攀龙
醉拥骊驹不可留送君花发凤凰楼青春开府西陵
色到日登台北雁愁寒雨远分荆楚望白云无尽汉
江流共知人世悲难合倘得隋珠莫暗投
　　送魏按察之潞　　　　　　　　前人
壶关上党切云霄宪府中天插汉标山势西临三晋
险地形东控两河遥名从出守高郎署策本和戎宠
圣朝尽道疆□悬节钺尤能书札满渔樵
　　送杜青州按察楚中　　　　　　前人
东方千骑古诸侯宪府初开大树秋北海清风犹满
座武昌明月更登楼五云过郢朝佳气三峡吞江拥
上游此地功名谁得似君家元凯自荆州

　臬司部杂录
东轩笔录旧制转运使官□带按察二字庆历中沈
邈薛坤为京东转运使欲尽究吏民之情乃取部吏
之憸猾者四人尚同李孝先徐九思孔宗旦俾侦伺
一路而四人怙权颇致搔扰时谓之山东四伥王达
杨纨王鼎皆为转运按察尢苛暴虐时谓之江东三
虎仁宗知其事下诏戒□削去按察二字后浇风渐
革而士大夫务祟宽厚无复暴察之名矣至熙宁中
执政建言天下官吏皆持禄养交政事颓靡务相容
贷盖由在上无督责之实于是出台阁新进分按诸
路谓之察访既而又分三院御史为六察官领六察
按以督举中外事自是按察之政复行矣
渑水燕谈录旧制枷惟二等以二十五斤二十斤为
限景德初陈纲提点河北路刑狱上言请制杖罪枷
十五斤为三等诏可其奏遂为常法景德中真宗御
笔六事以示近辅三曰提点刑狱乃于朝臣及武臣
使副中选清干者使提点一路刑狱按举官吏贤否
后又加劝农使迨今不废
春明梦余录唐置观察使贞观初遣大使十人巡省
天下诸州水旱则有巡察安抚存抚之名神龙二年
置十道巡察使按举州县再周而代景云二年置十
道按察使开元二十年分天下为十五道改为察访
处置使天宝末年又兼黜陟使干元元年又改为观
察处置使皆以朝官为之而藩镇大使皆在所察之
中
元于各路立行省中书以总大政即今布政使也又
立行御史台以司纠劾即今按察使也至元中议以
行台隶行省尚书董文用曰御史台譬之卧虎虽未
噬人人犹畏之若加摧抑则风采萧然无复可望矣
宋文恪讷曰考今提刑按察周命人以巡天下之
遗意也自唐虞五载一巡狩考制度于诸侯至周封
建广五载巡狩之礼弗克行而人之制始兴盖以
道国之政事而使万民和悦秦起废周制汉兴虽不
能复遣掾史行部郡国之治悉达于上无人之名
法人之意逮孝武初置部刺史以六百石之微而
察二千石之尊卑其职使自厉重其权使自行诚一
代美意良法也绥和以来制不遵古始更部刺史为
州牧职重权专遂流为藩镇之弊而古制泯矣夫按
察始于唐提刑始于宋唐则三年以遣使宋则诸转
运以兼职名起于近而意沿于远也皇明既一四海
即分天下为十有三道立提刑按察使司有司有佥
周适天下巡行风俗上以宣帝命下以求民瘼按其
官吏能否而进退之本唐虞之考绩法汉家之分行
此我国家统纪之有经欤
明初置提刑按察司谓之外台与都察院并重故大
明按察司都察院并列不视之为外官也洪武时谕
曰治吏之弊莫甚于贪墨而庸鄙者次之今天下府
州县官于斯二者往往有之是以弊政日滋民受其
害故命尔等按治其地凡官吏贤否军民利病皆得
兼问纠举建文中改为十三道肃政按察司永乐中
定今制按察使掌一省刑名按劾之事纠察官邪擒
治贪酷禁诘强暴平谳刑狱雪理冤枉以振扬风纪
故当时巡历所及贪墨之吏伏首受法民困为之一
苏迨后抚按之权重而宪司仅为承行之官此吏职
所以日隳也

　臬司部纪事
唐书陆象先传象先为剑南按察使为政尚仁恕司
马韦抱真谏曰公当峻扑罚以示威不然民慢且无
畏答曰政在治之而已必刑法以树威乎卒不从而
蜀化累徙蒲州刺史兼河东按察使小吏有罪诫遣
之大吏白争以为可杖象先曰人情大抵不相远谓
彼不晓吾言邪必责者当以汝为始大吏惭而退尝
曰天下本无事庸人扰之为烦耳第澄其源何忧不
简邪故所至民吏怀之
宋史仁宗本纪庆历三年九月桂阳洞蛮寇边湖南
提刑募兵讨平之
王素传素字仲仪为淮南郡转运按察使时新置按
察类多以苛为明素独不擿细故即有贪刻必绳治
穷竟以故下吏爱而畏之
田瑜传瑜字资忠河南寿安人初提点广南西路刑
狱徙两浙转运按察使杭州龙山堤岁决水冒民居
辄赋刍塞之瑜与民约每刍十束更输石一尺率五
岁得石百万为石堤堤固而岁不调民
高赋传赋字正臣中山人擢提点河东刑狱又加直
龙图阁知沧州程昉欲于境内开西流河绕州城而
北注三塘泊赋曰沧城近河岁增堤防犹惧奔溢矧
妄有开凿乎昉执不从后功竟不成
韩亿传亿子纲纲子宗彦字钦圣历提点京西京东
刑狱应天府失入平民死罪狱成未决通判孙世宁
辨正之狱吏当坐法而尹刘沆纵弗治宗彦往按举
沆复沮止之宗彦疏沆于朝抵吏罪
张□之传□之字景山擢提点淮南路刑狱杨崇勋
知亳州恃恩为不法诬蒙城知县王申罪械送狱□
之廉得冤状乃出申配奸吏若干人徙广南路转运
使
魏瓘传瓘字用之提点广南西路刑狱邕州獠户缘
逋负没妇女为佣者一千余人悉奏还其家
田京传京字简之提点河北刑狱事王则据恩州反
京缒城趣南关入骁健营抚士卒保州振武兵焚民
居欲应贼京捕斩之乃定贼遣其党崔象伪出降京
以其持妖言惑众又斩以徇由是营兵二十六指挥
在外者皆慑服不敢叛州之南关民众多如城中得
不陷贼京有功焉京督士攻城甚力贼系京妻子乘
城迫使呼曰毋亟攻城中将屠我辈矣京叱诸军益
进攻注矢仰射杀其家四人贼知京无所顾乃牵妻
子去恩州平以不能预察贼降监郓州税
马默传默字处厚提点京东刑狱默性刚严疾恶部
吏有望风投檄去者金乡令以贿着其父方执政贻
书曰马公素刚汝有过将不免令惧悉取不义之物
焚彻之
周湛传湛字文渊邓州人提点广南东路刑狱初江
湖民略良人鬻岭外为奴婢湛至设方略搜捕又听
其自陈得男女二千六百人给饮食还其家
袁抗传抗字立之洪州南昌人擢提点广南东路刑
狱浙东叛卒鄂邻钞闽越转南海与广州兵逆战海
中值大风有告邻溺死者抗独曰是日风势趣占城
邻未必死后果得邻于占城
齐廓传廓字公辟越州会稽人提点荆湖南路刑狱
潭州鞫系囚七人为强盗当论死廓讯得其状非强
付州使劾正乃悉免死平阳县自马氏时税民丁钱
岁输银三万八千两民生子至壮不敢束发廓奏蠲
除之
神宗本纪元丰四年丁酉诏河东路提点刑狱刘定
专振被水民
黄廉传廉字夷仲提点河东刑狱辽人求代北地廉
言分水画境失中国险固启豺狼心其后契丹果包
取两不耕地下临雁门父老以为恨王中正发西兵
用一而调二转运使又附益之廉曰民朘剥至骨斟
酌不乏兴足矣忍自竭根本耶即奏云师必无功盍
有以善其后既大军溃归中正嫁罪于转饷廉诣上
党对理坐贬秩
李周传周字纯之提点京西刑狱时方兴水利或请
酾湍河为六渠以益钳卢陂水度用工八十万周曰
湍河原高委下捍以堤犹患决溢若又导之必致为
害乃疏言渠成未可必而费已不赀盍姑凿其一而
试之倘可以足用行之渠卒无功明年河溢邓城几
没始思其议竟以直道罢判西京国子监
崔峄传峄字才之京兆长安人徙提点刑狱嘉陵江
岁调民丁治堤堨峄更用州兵代其役文州蕃卒数
剽攻边户守臣虑生事多以牛酒和遣峄请守臣岁
时得行边益募勇壮伺其发一切捕击之后无复内
寇
孔宗翰传宗翰字周翰为提点京东刑狱知虔州城
滨章贡两江岁为水啮宗翰伐石为址冶铁锢之由
是屹然诏书褒美
东轩笔录蔡挺为江东提点刑狱有处州职官谮本
州幕掾奸利事蔡留职官于坐呼掾面证之而初无
是事职官惭惧辞伏蔡责之曰汝小人也吾虽可欺
奈何谮无过之人乎叱去之自是无复谮毁而人伏
其不可欺也
宋史哲宗本纪元佑四年十一月辛卯改提刑预妓
乐宴会徒二年法
乔执中传执中字希圣高邮人改提点京西北路刑
狱时河决广武埽危甚相聚莫敢登执中不顾立其
上众随之如蚁附不日埽成
王靖传靖字詹叔提点陕西刑狱乡户役于州县者
优则愿久留劳则欲亟去吏得权其迟速靖以一岁
月遣代遂为令
陈桷传桷字季壬温州平阳人提点福建路刑狱福
州调发防秋兵资粮不满望杀帅臣变生仓卒吏民
奔溃阖城震骇桷入乱兵中谕以祸福贼气沮邀桷
奏帅臣自毙桷诡从其请间道驰奏以前奏不实待
罪朝廷以桷知变释之叛兵既调行乃道追杀首恶
二十余人一方以安改两浙西路提刑乞置乡县三
老以厚风俗凡宫室车马衣服器械定为差等重侈
靡之禁
徽宗本纪宣和元年十二月甲戌诏京东东路盗贼
窃发令东西路提刑督捕
张纲传纲字彦正润州丹阳人为两浙提刑移江东
池将王进剽悍恣睢曹官以小过违忤遂钉手于门
事闻诏纲乘传穷竟时国势未安诸将往往易朝廷
进拥甲骑数百突至纲前纲叱进阶下即按问罪立
具自是无越法者
曾几传几字吉甫赣州人为浙西提刑知台州治尚
清净民安之黄岩令受贿为两吏所持令械吏置狱
一夕皆死几诘其罪或曰令丞相沈该客也治之益
急
王大宝传大宝字元龟提点福建刑狱道临漳有峻
岭曰蔡冈藂薄蔽翳山石荦确盗乘间剽劫大宝以
囊金三十万募民抉薮甃道十余里行者便之
程大昌传大昌字泰之除浙东提点刑狱会岁丰酒
税逾额有挟朝命请增额者大昌力拒之曰大昌宁
罪去不可增也
林光朝传光朝字谦之兴化军莆田人出为广西提
点刑狱移广东茶寇自荆湘剽江西薄岭南其锋锐
甚光朝自将郡兵檄摧锋统制路海本路钤辖黄进
各以军分控要害会有诏徙光朝转运副使光朝谓
贼势方张留屯不去督二将遮击连败之贼惊惧宵
遁帝闻之喜曰林光朝儒生乃知兵耶加直宝谟阁
召拜国子祭酒
李蘩传蘩字清叔提点成都路刑狱兼提举常平岁
凶先事发廪蠲租所活百七十万人
张大经传大经字彦文建昌南城人提点湖北刑狱
寻移江东他路有巨豪犯法狱久不竟命移属大经
豪挟权势求脱大经卒正其罪孝宗重风宪之选命
条上部使者十人上独可大经召见上曰朕十人中
得卿一人以卿风力峻整遂除监察御史
赵方传方字彦直兼转运判官提点刑狱时刘光祖
以耆德为帅方事以师礼自言吾性太刚每见刘公
使人更和缓尝请光祖书勤谨和缓四字揭坐隅以
为戒
杜庶传庶知和州兼淮西提点刑狱浚城濠增守备
修学宫知真州兼淮东提点刑狱逾年进直秘阁
光宗本纪绍熙四年秋七月丙子以不雨令诸路提
刑审断滞狱
赵汝谠传汝谠字蹈中改湖南提举常平易江西寻
提点刑狱瑞州大姓幸氏贪徐氏田不可得强取其
禾终不与诬以杀婢置徐狱徐诉其冤汝谠以反坐
法黥窜幸氏籍其家幸氏走告急于中宫徙汝谠湖
南
曹豳传豳字西士移浙东提点刑狱寒食放囚归祀
其先囚感泣如期至
黄震传震字东发改提点刑狱决滞狱清民讼赫然
如神明有贵家害民震按之贵家怨又强发富人粟
与民富人亦怨御史中丞陈坚以谗者言劾震去谗
者乃怨震者也遂奉云台祠贾似道罢相以宗正寺
簿召将与俞浙并为监察御史有内戚畏震直止之
而浙亦以直言去
李芾传芾字叔章为湖南提刑时郡县盗扰民多奔
窜芾令所部发民兵自卫县与一皂帜令曰作乱者
斩帜下民始帖然
史弥巩传弥巩字南叔出提点江东刑狱岁大旱饶
信南康三郡大侵谓振荒在得人俾厘户为五甲乙
以等第振粜丙为自给丁籴而戊济全活为口一百
一十四万有奇徽之休宁有淮民三十余辈操戈劫
人财逮捕法曹以不伤人论罪弥巩曰持兵为盗贷
之是滋盗也推情重者僇数人一道以宁饶州兵籍
溢数供亿不继请汰冗兵令下营门大噪乃呼诸校
谓曰汰不当许自陈敢哗者斩咸叩头请罪诸营帖
然廪给亦大省
徐鹿卿传鹿卿字德夫移浙东提点刑狱加直秘阁
兼提举常平鹿卿言罢浮盐经界□地先撤相家所
筑就捕者自言我相府人鹿卿曰行法必自贵近始
卒论如法
金史仆散揆传揆本名临喜升陕西提刑司刚直明
断狱无冤滞禁戢家人百姓莫识其面积石洮二州
旧寇皆遁商旅得通于是进官一阶
高霖传霖字子约签陕西路按察司事体访官员能
否仍赴阙待对时南征调发繁急民稍稽滞有司皆
坐失误军期罪霖言其枉悉出之
张亨传亨字彦通大兴漷阴人章宗即位初置九路
提刑司时方重其选上以亨为河东南北路提刑使
兼劝农采访事访其利病条为十三事以闻上嘉纳
之
贺扬庭传扬庭字公叟授山东东西路提刑使扬庭
性疾恶纤介不少容明昌改元诏诸路提刑使入见
亲问所察事条至扬庭则斥之曰尔何治之烦也明
年夏除洺州防御使
张暐传暐字明仲章宗明昌中暐迁右谏议大夫兼
礼部侍郎时上封事者言提刑司可罢暐上疏曰陛
下即位因民所利更法立制无虑数十百条提刑之
设政之大者若为浮议所摇则内外无所取信唐开
元中或请选择守令停采访使姚崇奏十道采访犹
未尽得人天下三百余州县多数倍安得守令皆称
其职然则提刑之任诚不可罢择其人而用之生民
之大利国家之长策也因举汉刺史六条以奏上曰
卿言与朕意合
完颜襄传上颇更定制度初置提刑司襄言省事不
如省官今提刑官吏多无益于治徒乱有司事议者
以谓斯乃外台不宜罢臣恐混淆之辞徒烦圣听且
宪台所掌者察官吏非违正下民冤枉亦无提点刑
狱举荐之权若已设难以遽更其采访廉能不宜隶
本司宜令监察御史岁终体究仍不时选官廉访上
皆听纳
元史世祖本纪至元十五年春正月癸巳顺德府总
管张文焕太原府达鲁花赤太不花以按察司发其
奸赃遣人诣省自首反以罪诬按察司御史台臣奏
按察司设果有罪不应因事而告宜待文焕等决方
听其诉从之
至元二十一年春正月丁丑云南诸路按察司官陛
辞诏谕之曰卿至彼当宣明朕意勿求货财名成则
货财随之徇财则必失其名而性命亦不可保矣
廉希宪传希宪字善甫至元五年始建御史台继设
各道提刑按察司时阿合马专总财利乃曰庶务责
成诸路钱谷付之转运今绳治之如此事何由办希
宪曰立台察古制也内则弹劾奸邪外则察视非常
访求民瘼裨益国政无大于此若去之使上下专恣
贪暴事岂可集耶阿合马不能对
王恽传恽字仲谋授少中大夫福建闽海道提刑按
察使黜官吏贪污不法者凡数十人察系囚之冤滞
者决而遣之戒戍兵无得寓民家而创营屋以居之
每谓为治之本在于得人乃进言于朝曰福建所辖
郡县五十余连山距海实为边侥重地而民情轻诡
由平定以来官吏贪残故山寇往往啸聚愚民因而
蚁附剽掠村落官兵致讨复蹂践之甚非朝廷一视
同仁之意也今虽不能一一择任守令而行省官僚
如平章左丞尚缺宜特选清望素着简在帝心文足
以抚绥黎庶武足以折冲外侮者使镇静之庶几治
安可期矣时行省讨剧贼锺明亮无功恽复条陈利
害曰福建归附之民户几百万黄华一变十去四五
今剧贼猖獗又酷于华其可以寻常草窃视之况其
地有溪山之险东击西走出没难测招之不降攻之
不克宜选精兵申明号令专命重臣节制以计讨之
使彼势穷力竭庶可取也
何荣祖传荣祖字继先为尚书右丞桑哥败改中书
右丞奏行所定至元新格请改提刑按察司为肃政
廉访司而立监治之法又上言国家用度不可不足
天下百姓不可不安今理财者弗顾民力之困言治
者弗图国计之大且当用之人恒多而得用之人恒
少要之省部实为根本必择才而用之按察司虽监
临一道其职在于除□弊安斯民苟有弗至则台省
又当遣官体察之庶有所益帝深然之
姚天福传天福字君祥拜监察御史十二年诏罢各
道按察司天福白大夫玉速帖木儿曰是司之设所
以广视听虞非常虑至深远不但绳有司而已也大
夫骇然曰微公言几失之夜入帝卧内奏其言帝大
悟诏复立之权臣不悦左迁天福朝列大夫衡州路
同知不就起为河东道提刑按察副使时北鄙兵兴
转输烦急河东民苦徭役天福以反侧为忧劾执政
失计奏罢其役征拜中顺大夫治书侍御史十六年
江南既平授嘉义大夫淮西道按察使淮甸当兵冲
将吏有豪猾为民害者悉铲除之民大悦转湖北道
按察使发省臣赃事数十以闻帝以其尝有勋劳特
原之而流其党与州郡称治二十年迁山北道按察
使其民鲜知稼穑天福教以树艺皆致蕃□民为建
祠而刻石以纪之二十二年入为刑部尚书寻出为
扬州路总管二十六年复为淮西按察使按巨奸一
人没其家赀政化大行二十八年桑哥败考讯党援
平阳为多以天福为平阳总管俾穷治其事俄拜甘
肃行省参知政事以母老辞三十一年授陕西汉中
道肃政廉访使
王利用传利用字国宾出为四川提刑按察司四川
土豪有持官府长短者问得其实而当以罪民赖以
安都元帅塔海抑巫山县民数百口为奴民屡诉不
决利用承檄覆问尽出为民
谭澄传澄字彦清德清怀来人改陕西四川道提刑
按察使建言不孝有三无后为大宜令民年四十无
子听娶妾以为宗祀计朝廷从之遂着为令
许楫传楫字公度擢岭北湖南提刑按察副使武冈
富民有殴死出征军人者阴以家财诱其佃者代已
款服楫审得其情释佃者系富民人服其明改江西
道提刑按察副使行省命招讨郭昂讨叛贼董旗兵
士俘掠甚众楫询究得良民六百口遣还乡里
和尚传和尚玉耳别里伯牙吾台氏擢岭南广西道
提刑按察使时阿里海牙恃功颇骄恣和尚劾奏不
少贷迁江南浙西道提刑按察使浙西宋故都民众
事繁在职惟务镇静人服其知大体卒于官子千奴
世祖念其功臣子即以其父官授之拜武德将军江
南浙西道提刑按察使时江浙行中书省行御史台
皆治杭千奴上言行省专控江浙在杭为宜行台总
镇江南不宜偏在杭且两大府并立势逼则事窒情
通则威盍移行台于要便之所后数年遂移行台
于江东迁山南湖北道提刑按察使二十六年加明
威将军迁淮西江北道提刑按察使时桑哥秉政擅
权势焰熏灼人莫敢言千奴乘间入朝见帝于柳林
极陈其罪状帝为之改容未几桑哥伏诛又上言其
党犹布中外宜早处分改立肃政廉访司进广威将
军授江北淮东道肃政廉访使三十一年迁江东建
康道肃政廉访使东平大名诸路有诸王牧马草地
与民田相间互相侵冒有司视强弱为予夺连岁争
讼不能定乃命起千奴治之其讼遂息
卢世荣传世荣奏令按察司总各路钱榖择干济者
用之其刑名事上御史台钱谷由部申省世祖曰汝
与老臣共议然后行之可也二月辛酉御史台奏中
书省请罢行台改按察为提刑转运司俾兼钱谷臣
等窃惟初置行台时朝廷老臣集议以为有益今无
所损不可辄罢且按察司兼转运则纠弹之职废请
右丞相复与朝廷老臣集议得旨如所请壬戌御史
台奏前奉旨令臣等议罢行台及兼转运事世荣言
按察司所任皆长才举职之人可兼钱谷而廷臣皆
以为不可彼所取人臣不敢止惟言行台不可罢者
众议皆然世祖曰世荣以为何如奏曰欲罢之耳世
祖曰其依世荣言
乌古孙泽传泽字润甫至大元年改福建廉访使泽
宿有德于闽闽人安之有芝五色产于宪司之澄清
堂士民以为泽之所致
奕赫抵雅尔丁传尔丁除江东建康道肃政廉访使
始视事见以狱具陈列庭下甚备问之乃前官刱制
以待有罪者奕赫抵雅尔丁蹙然曰凡逮至臬司皆
命官及有出身之吏廉得其情则将服罪狱具毋庸
施也即屏去之监宪一年赃吏削迹
辍耕录徐文献公为浙西廉使时治所尚在平江有
旨迁置于杭岁云莫矣择日起行一书吏者掌照刷
支郡诸司案牍官吏合受稽违罪责己皆取状至是
引决公谓曰正旦在迩此曹乃职官俸吏礼宜陪位
望阙致贺受刑而从事无耻也否则为不敬盍别议
之吏以白于幕官因进曰相公长厚之道固如此然
将若之何公曰奚难立案候明年分司施行可也庭
下欢声如雷此亦厚风化之一端故记之
公既迁司至杭一日有本路总管与一万户谒公私
第公以宾礼延之上坐适书吏从外来见而趋避伺
其退入见曰总管万户皆属官耳得无礼貌之过与
公曰在公府则有尊卑之辨在私宅须明主客之分
我□能廉介则百司自然知惧何待恃威势以骄凌
之然后为尊严乎吏赧甚
徐文献公任浙西廉访使日遇有诉讼者必历问其
郡邑官吏臧否分为三等载诸集第一等纯臧者第
二等臧否相半者第三等极否者又用覆察相同候
分司按巡时遂以之曰第一等褒举之第二等勿
问第三等惩戒之使改可也慎勿罢其职役分司遵
奉一道肃清
掾曹名臣录杨时习江西人永乐二十二年仁庙初
即位大理卿虞谦奏事侍臣有言此当榻前密请旨
不当于朝班对众敷奏为卖恩者又有言其属官杨
时习先导之密陈而谦不从者遂降谦为大理寺少
卿而升时习为卿其后大学士杨士奇独进奏事毕
未退上问士奇曰汝有欲言者否对曰有非虞谦乎
对曰然上曰吾亦颇悔之汝试言之对曰外间皆云
时习实无先导之言时习是臣江西人亦亲语臣本
无此言今冒居卿位惭惧不安士奇又言谦历事三
朝皆居通显颇为得大臣体者且今所犯小过上曰
吾之悔亦念此因问时习其人若何对曰虽起于吏
然明习法律公正廉洁上喜曰吾有以处之会以吏
部言交趾阙按察使上乃复虞谦大理卿取时习交
趾宪使
延休堂漫录陈恭愍选任河南按察使持宪公廉不
畏强御时中官汪直司西厂事威势赫然后往河南
勾当公事藩臬竦息郊迎公不为礼俟其至盛服自
公署中道而入直不能堪诘责之公密疏其擅权之
罪疏入留中逮直归上问河南好官为谁直以公对
上以疏示之
明外史郑辰传辰字文枢迁山西按察使纠治贪浊
墨吏皆股栗自新潞州盗起有司以叛闻诏发兵讨
捕时辰以事朝京师帝诏辰趋还治辰奏曰民岂敢
叛苦徭役而已请无发兵帝然之还则屏驺从亲人
山谷抚谕盗皆感泣请复为良民
熊概传概字元节擢广西按察使溪蛮大出劫掠布
政使议请藩王兵遏之概不可曰吾等居方面寇至
无捍御顾烦王耶且寇必不至戒严而已已而果然
李裕传裕字质德擢山东按察使重囚二百余人或
经十余人未判裕亟为谳旬月间决遣殆尽青州大
岘山有贼寨七十余裕捕戮其魁纵胁从除其逋负
乱遂平
王概传概字同节庐陵人转按察使时多系囚概讯
鞫絫日狱为之空天顺初帝甚重封诰长吏非政绩
着闻未尝滥予惟概与布政使胡本惠得之
刘孜传孜字显孜万安人擢山东按察使属吏敛迹
不敢肆天顺四年吏部举天下治行卓异者按察使
孜一人而已
林鹗传鹗字一鹗浙江太平人成化初超迁江西按
察使谳狱必丽情法不妄徇人有犯大辟贿达官求
生者鹗执之愈坚广东寇行剽至赣州境急调兵御
之遂遁广信妖贼妄称天神惑众旁近邑尽惊鹗捕
戮其魁立解散
原杰传杰字子英阳城人擢江西按察使御史胡炼
家居请属有司杰劾罪之发宁王奠培淫乱事革其
护卫治行闻赐诏旌异
夏埙传埙字宗成天台人擢广东按察使时用师岁
久兵不足役民守城埙至悉遣之民皆感泣曰夏公
活我
杨继宗传继宗字承芳阳城人迁湖广按察使既至
命汲水百斛洗涤厅事三日而后视事曰吾以除秽
也由是人人警饬不敢肆
彭韶传韶字凤仪进按察使悉撤境内淫祠署前古
庙祀五显神韶毁其像改祀宋赵抃王府祭葬旧遣
内官公私烦费韶奏罢之云南镇守太监钱能频贡
献扰道路及是又进金灯韶劾之不报
樊莹传莹字廷璧擢河南按察使时黄河为患民多
流移莹巡行赈恤全活甚众河南田赋多巡抚徐恪
欲考见本末众难之以问莹莹曰视万犹千视千犹
百耳夫何难恪以属莹莹于是部吏钩考旬日间宿
□一清
王继传继字述之进山西按察使有言寨山产石胆
可以益寿帝遣中官凿山采之经年不获民告病继
请罢之中官怒曰石胆古书所载安得云无继曰麒
麟凤凰非古书所载耶今于何求之中官语塞继上
章言状事遂寝
余佑传佑字子积迁山东按察使平反冤狱按黜奸
贪数十人屡与抚按争可否词气严厉抚按不能堪
考察劾其偏执遂调广西
唐龙传龙字虞佐兰溪人迁山西按察使驿中作徒
数十百人噪而逋有司当以越狱罪龙曰此胥靡岂
狱囚耶薄责其为首者而悉纵遣之俾输雇直徒感
泣输无后期
陈邦瞻传邦瞻字德远进福建按察使巡抚欲荐一
私人惮邦瞻而止有郡佐榷税还以珍异馈立按黜
之
周思兼传思兼字叔夜出为湖广按察佥事武冈州
有岷王府其将军五人横甚集亡命白日杀人掠赀
财王不能制监司避之不入境者二十年民无所诉
思兼独传檄临视州人迎诉者千余人思兼度非州
佐可办即听民自捽捕去城十里守备祝明来迓思
兼察其人可任与之密谋尽得其奸状五将军者盛
气而入噪于庭思兼不为动又令群妪戟手呼詈于
门亦不为动已而诉者各缚其党至悉系之狱五将
军无可奈何则藏利刃而入思兼逆知之与之揖而
扪其臂曰毋妄动吾为将军百口计将军乃为此曹
死耶其人计沮而退乃列上其罪于两台奏闻讯治
悉锢之高墙所夺田宅子女尽还之民吏民大喜为
塑像立碑思兼不可使使往毁民舁而藏之两台荐
疏交上会遭内艰去官
王象晋传象晋字子进迁河南按察使兰阳王藉衅
起大谳株连许州诸生五十余人悉平反之
陈凤梧传凤梧字文鸣历河南按察使中官谷大用
迎世宗于兴邸所至暴横大吏多屈膝过河南三司
议相见礼凤梧不肯屈要三司会见卒成宾主礼已
上正大本崇圣学勤圣政简近习慎朝祭举人才选
边将正风俗八事帝嘉纳焉
马森传森字孔养怀安人迁江西按察使有进士嬖
外妇而杀妻抚按欲缓其狱森不可卒抵法
葛守礼传守礼字与立德平人迁山西按察使汾俗
狡悍二王府踞其中多招纳亡命恣剽劫急则匿王
府吏不敢追守礼严保甲简游侥盗发立擒治无所
纵舍境内帖息先是晋藩系中绝其庄田在雁门宁
武为居民所据及下令清察民拒捕杀二校尉守礼
置为首者于法使民仍田其中有司以时输赋抵宗
禄争遂已
杨瑄传瑄字廷献为按察使察吏断狱严明不苛禁
官署毋蚕桑夺民利西湖水旧可溉诸县田十六万
顷时堙塞过半瑄请浚之设防置以利灌溉功未
就遇疾及疾亟同官入视犹与论浚湖事语不及私
遂卒海盐人祠祀之
李遂传遂字邦良丰城人迁广东按察使罢黜贪残
吏檄府县清狱释囚至八百余人进山东右布政使