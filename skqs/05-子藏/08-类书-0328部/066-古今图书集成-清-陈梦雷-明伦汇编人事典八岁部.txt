
　八岁部汇考
礼记
　　内则
八年出入门户及即席饮食必后长者始教之让
素问
　　上古天真论
丈夫八岁肾气实发长齿更

注
八为少阴之数男本阳体而得阴数者阳中有
　阴也

　八岁部纪事
尸子蒲衣生八年舜让以天下周王太子晋生八年
而服师旷
后汉书冯勤传勤八岁善计按注计算术也
承宫传宫字少子琅邪姑幕人也少孤年八岁为人
牧豕乡里徐子盛者以春秋经授诸生数百人宫过
息庐下乐其业因就听经遂请留门下为诸生拾薪
执苦数年勤学不倦经典既明乃归家教授
吴志骆统传统字公绪会稽乌伤人也父俊官至陈
相为袁术所害统母改适为华歆小妻统时八岁遂
与亲客归会稽其母送之拜辞上车面而不顾其母
涕泣于后御者曰夫人犹在也统曰不欲增母思故
不顾耳
儿世说骆统八岁年饥统饮食裒少曰士大夫糟糠
不足我何心独饱
何晏别传晏时小养魏宫七八岁便慧心天悟众无
愚智莫不贵异之魏武帝读兵书有所未解试以问
晏晏分晰所疑无不冰释
蜀志诸葛瞻传瞻字思远建兴十二年亮出武功与
兄瑾书曰瞻今已八岁聪慧可爱嫌其早成恐不为
重器耳
魏志王昶传昶称乐安任昭先淳粹履道内敏外恕
吾友之善之愿儿子遵之注昭先名嘏别传曰嘏八
岁丧母号泣不绝声自然之哀同于成人故幼以至
性见称
裴潜传潜子秀咸宁中为尚书仆射注文章叙录曰
秀字季彦弘通博济八岁能属文遂知名
晋书裴秀传秀好学有风操八岁能属文
盛彦传彦少有异才年八岁诣吴太尉戴昌昌赠诗
以观之彦于坐答之辞甚慷慨
刘曜载记曜字永明元海之族子也少孤见养于元
海幼而聪惠有奇度年八岁从元海猎于西山遇雨
止树下迅雷震树旁人莫不颠仆曜神色自若元海
异之曰此吾家千里驹也从兄为不亡矣
乐广传广字彦辅南阳淯阳人也父方参魏征西将
军夏侯元军事广时年八岁元常见广在路因呼与
语还谓方曰向见广神姿朗彻当为名士卿家虽贫
可令专学必能兴卿门户也
谢尚传尚字仁祖豫章太守鲲之子也八岁神悟夙
成鲲尝携之送客或曰此儿一坐之颜回也答曰坐
无尼父焉别颜回席宾莫不叹异
苻坚载记坚质性过人八岁请师就家学洪曰汝戎
狄异类世知饮酒今乃求学邪欣而许之
前秦录苻坚八岁请就师学洪曰尚小未可吾年十
三方欲求师时人犹以为速成
世说张吴兴年八岁亏齿先达知其不常故戏之曰
君口中何为开狗窦张应声答曰正使君辈从此中
出入
范宣年八岁后园挑菜误伤指大啼人问痛邪答曰
非为痛身体发肤不敢毁伤是以啼耳
儿世说索琳八岁父靖曰吾儿廊庙之才州郡吏不
足污吾儿也
宋书周续之传续之年八岁丧母哀戚过于成人奉
兄如事父
裴松之传松之年八岁学通论语毛诗博览坟籍立
身简素
南齐书徐孝嗣传孝嗣字始昌东海郯人也祖湛之
宋司空父聿之著作郎并为太子劭所杀孝嗣在孕
得免幼而挺立风仪端简八岁袭爵枝江县公见宋
孝武升阶流涕迄于就席帝甚爱之尚康乐公主
王慈传慈字伯宝琅邪临沂人司空僧虔子也年八
岁外祖宋太宰江夏王义恭迎之内斋施宝物恣听
所取慈取素琴石研义恭善之
梁书丘迟传迟字希范吴兴乌程人也父灵鞠有才
名仕齐官至太中大夫迟八岁便属文灵鞠常谓气
骨似我黄门郎谢超宗征士何点并见而异之
庾肩吾传肩吾八岁能赋诗特为兄于陵所友爱
范云传云字彦龙南乡舞阴人晋平北将军汪六世
孙也年八岁遇宋豫州刺史殷琰于涂琰异之要就
席云风姿应对傍若无人琰令赋诗操笔便就坐者
叹焉尝就亲人袁照学书一夜不怠照抚其背曰卿
精神秀朗而勤于学卿相才也
甄恬传恬数岁丧父哀感有若成人年八岁问其母
恨生不识父遂悲泣累日忽若有见言其形貌则其
父也时以为孝感
陈书王元规传元规八岁而孤兄弟三人随母依舅
氏往临海郡时年十二郡土豪刘瑱者资财巨万以
女妻之母以其兄弟幼弱欲结强援元规泣请曰因
不失亲古人所重岂得苟安异壤辄婚非类母感其
言而止
谢贞传贞八岁尝为春日闲居五言诗从舅尚书王
筠奇其有佳致谓所亲曰此儿方可大成至如风定
花犹落乃追步惠连矣由是名辈知之
陆琼传琼父云公梁给事黄门侍郎掌著作大同末
云公受梁武帝诏校定棋品到溉朱异以下并集琼
时年八岁于客前覆局由是京师号曰神童异言之
武帝有□召见琼风神警亮进退详审帝甚异之琼
第三子从典幼而聪敏八岁读沈约集见回文研铭
从典援笔拟之便有佳致
魏书裴骏传骏从弟安祖少而聪惠年八九岁就师
讲诗至鹿鸣篇语诸兄云鹿虽禽兽得食相呼而况
人也自此之后未曾独食
阳平王新成传新成子钦钦子子孝字季业早有令
誉年八岁司徒崔光见而异之曰后生领袖必此人
也
北齐书永安简平王浚传浚字定乐神武第三子也
初神武纳浚母当月而有孕及产浚疑非己类不甚
爱之而浚早慧后更被宠年八岁时问于博士卢景
裕曰祭神如神在为有神邪无神邪对曰有浚曰有
神当云祭神神在何烦如字景裕不能答
彭城景思王浟传浟字子深神武第五子也元象二
年拜通直散骑常侍封长乐郡公博士韩毅教浟书
见浟笔迹未工戏浟曰五郎书画如此忽为常侍开
国今日后宜更用心浟正色答曰昔甘罗幼为秦相
未闻能书凡人唯论才具何如岂必动夸笔迹博士
当今能者何为不作三公时年盖八岁矣
徐之才传之才丹阳人也父雄事南齐位兰陵太守
以医术为江左所称之才幼而□发五岁诵孝经八
岁略通义旨曾与从兄康造梁太子詹事汝南周舍
宅听老子舍为设食乃戏之曰徐郎不用心思义而
但事食乎之才答曰盖闻圣人虚其心而实其腹舍
嗟赏之
周书王罴传罴孙述字长述少聪敏有识度年八岁
太祖见而奇之曰王公有此孙足为不朽即以为镇
远将军
隋书苏威传威子夔八岁诵诗书兼解骑射
何妥传妥少机警八岁游国子学助教顾良戏之曰
汝既姓何是荷叶之荷为是河水之河应声答曰先
生姓顾是眷顾之顾是新故之故众咸异之
庾质传质字行修少而明敏早有志尚八岁诵梁世
祖元览言志等十赋拜童子郎
唐书孔颖达传颖达八岁就学诵记日千余言暗记
三礼义宗
徐齐聃传齐聃八岁能文太宗召试赐所佩金削刀
严武传武幼豪爽母裴不为挺之所答独厚其妾英
武始八岁怪问其母母语之故武奋然以铁锤就英
寝碎其首左右惊白挺之曰郎戏杀英武辞曰安有
大臣厚妾而薄妻者儿故杀之非戏也父奇之曰真
严挺之子
刘晏传元宗封泰山晏始八岁献颂行在帝奇其幼
命宰相张说试之说曰国瑞也即授太子正字公卿
邀请旁午号神童名震一时
传信记刘晏年八岁献东封书上览而奇之命宰相
出题就中书试验张说源干曜等咸宠荐上以晏间
生秀妙引晏于内殿纵六宫观看贵妃坐晏于膝上
亲为晏画眉作丱髻宫中人投果遗花者不可胜数
也寻拜晏秘书省正字
宋史慕容延钊传延钊子德丰幼聪悟延钊爱之尝
曰兴吾门者必此子八岁补山南东道衙内指挥使
郭谘传谘字仲谋赵州平棘人八岁始能言聪敏过
人举进士累英州刺史
刘恕传恕字道源筠州人恕少颖悟书过目即成诵
八岁时坐客有言孔子无兄弟者恕应声曰以其兄
之子妻之一坐惊异
蔡元定传元定字季通建州建阳人生而颖悟八岁
能诗日记数千言
邢恕传恕子居实有异材八岁为明妃引黄庭坚晁
补之张耒秦观陈师道皆见而爱之
刘庠传庠字希道彭城人八岁能诗蔡齐妻以子用
齐遗奏补将作监主簿复中进士第
西清诗话鲁直少警悟八岁能作诗送人赴举云送
君归去明主前若问旧时黄庭坚谪在人间今八年
此已非髫稚语矣
元史岳柱传柱自幼容止端严性颖悟有远识方八
岁观画师何澄画陶母剪发图岳柱指陶母手中金
钏诘之曰金钏可易酒何用剪发为也何大惊即易
之
明外史刘珝传珝子鈗八岁时宪宗召见爱其聪敏
且拜起如礼即命为中书舍人宫殿门阈高同官杨
一清常提之出入帝虑牙牌易损命易以银
杨继宗传继宗擢嘉兴知府大兴社学民间子弟八
岁不就学者罚其父兄
刘溥传溥八岁赋沟水诗时目为圣童