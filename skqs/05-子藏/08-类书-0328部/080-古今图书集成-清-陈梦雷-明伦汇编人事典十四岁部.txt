
　十四岁部纪事
左传成公十八年晋栾书中行偃弒厉公使荀罃士
鲂逆周子于京师而立之生十四年矣大夫逆于清
原周子曰孤始愿不及此虽及此岂非天乎抑人之
求君使出命也立而不从将安用君二三子用我今
日否亦今日共而从君神之所福也对曰群臣之愿
也敢不唯命是听
西京杂记傅介子年十四好读书尝弃觚而叹曰大
丈夫当立功绝域何能坐事散儒后卒斩匈奴使者
还拜中郎复斩楼兰王首封义阳侯
后汉书黄宪传宪字叔度世贫贱父为牛医颍川荀
淑至慎阳遇宪于逆旅时年十四淑竦然异之揖与
语移日不能去谓宪曰子吾之师表也既而前至袁
闳所曰子国有颜子宁识之乎闳曰见吾叔度耶
儿世说郭泰十四母使给事县庭泰曰大丈夫安能
斗筲之役乎乃游京师
异苑顺阳南乡杨丰与息名香于田获粟因为虎所
噬香年十四手无寸刃直搤虎颈丰遂得免香以诚
孝至感猛兽为之逡巡太守平昌孟肇之赐贷之谷
旌其门闾焉
拾遗记任末年十四时学无常师负笈不远险阻每
言人而不学则何以成或依林木之下编茅为庵削
荆为笔克树汁为墨夜则映星望月暗则缚麻蒿以
自照观书有合意者题其衣裳以记其事
汝南先贤传郭亮童幼之年则有向义之心年十四
始欲出学闻颍川杜周甫精黉于长杜亮造门而师
学焉朝受其业夕已精讲动声则宫商清畅推义则
寻理释结周甫奇而伟之
魏志陶谦传注吴书曰谦父故余姚长谦少孤始以
不羁闻于县中年十四犹缀帛为幡乘竹马而戏邑
中儿童皆随之故苍梧太守同县甘公出遇之涂见
其容貌异而呼之住车与语甚悦因许妻以女甘公
夫人闻之怒曰妾闻陶家儿敖戏无度如何以女许
之公曰彼有奇表长必大成遂妻之
夏侯惇传惇字元让沛国谯人夏侯婴之后也年十
四就师学人有辱其师者惇杀之由是以烈气闻
英雄记钞曹纯字子和年十四而丧父与同产兄仁
别居承父业富于财僮仆人客以百数纯纲纪督御
不失共理乡里咸以为能好学问敬爱学士学士多
归焉由是为远近所称
语林孙策年十四诣袁术俄而外通刘豫州来孙便
求去袁曰刘豫州何若答曰英雄忌人既出下东阶
而刘备从西阶上但得转顾视孙足下行殆不复前
矣
儿世说王粲年十四读道边碑背诵不失一字
晋书王导传导少有风鉴识量清远年十四陈留高
士张公见而奇之谓其从兄敦曰此儿容貌志气将
相之器也
夏方传方家遭疫疠父母伯叔群从死者十三人年
方十四夜则号哭昼则负土十有七载葬送得毕因
庐于墓侧种植松柏乌鸟猛兽驯扰其旁
刘聪载记聪年十四究通经史兼综百家之言孙吴
兵法靡不诵之工草隶善属文著述怀诗百余篇赋
颂五十余篇
赵至传至年十四诣洛阳游太学遇嵇康于学写石
经徘徊视之不能去而请问姓名康曰年少何以问
邪曰观君风器非常所以问耳康异而告之后乃亡
到山阳求康不得而还又将远学母禁之至遂阳狂
走三五里辄追得之年十六游邺复与康相遇随康
还山阳改名浚字允元康每曰卿头小而锐瞳子白
黑分明有白起之风矣
王衍传衍父乂为平北将军常有公事使行人列上
不时报衍年十四时在京师造仆射羊祜申陈事状
辞甚清辩祜名德贵重而衍幼年无屈下之色众咸
异之
王澄传澄字平子生而警悟虽未能言见人举动便
识其意衍妻郭性贪鄙欲令婢路上担粪澄年十四
谏郭以为不可
石勒载记勒年十四随邑人行贩洛阳倚啸上东门
王衍见而异之顾谓左右曰向者胡雏吾观其声视
有奇志恐将为天下之患驰遣收之会勒已去
桑虞传虞仁孝自天至年十四丧父毁瘠过礼日以
米百粒用糁藜霍其姊谕之曰汝毁瘠如此必至灭
性灭性不孝宜自抑割虞曰藜霍杂米足以胜哀
文士传华谭字令思年十四举秀才入洛会宣武场
座有辩者嘲南人曰诸君楚人亡国之余有何秀异
忽应斯举众无以答谭曰当今六合齐辙异人并出
吾闻大禹出于东夷文王生于西羌贤圣之在岂常
之有昔武王伐纣迁商顽民于洛邑得毋吾子是其
苗裔时咸改视辩者无以应也
傅嘏别传嘏字昭先年八岁丧母号泣不绝声自然
之哀同于成人年十四始学疑不再问三年中诵五
经皆究其义群言无不综览
王隐晋书王俭字元衡内史下邳陈卲擅名徐州卲
闻俭年十四善属文请作祝文卲客曰此生为文有
可观采命为督邮主簿卲迁给事俭每为定表
宋书宗悫传悫叔父炳高尚不仕悫兄泌娶妻始入
门夜被劫悫年十四挺身拒贼贼十余人皆披散不
得入室时天下无事士人并以文义为业炳素高节
诸子群从皆好学悫独任气好武故不为乡曲所称
南齐书垣崇祖传崇祖年十四有干略伯父豫州刺
史护之谓门宗曰此儿必大成吾门汝等不及也
陈书袁宪传大同八年武帝撰孔子正言章句诏下
国学宣制旨义宪时年十四被召为国子正言生谒
祭酒到溉溉目而送之爱其神彩
周书吕思礼传思礼东平寿张人也性温润不杂交
游年十四受学于徐遵明长于论难诸生为之语曰
讲书论易其锋难敌
隋书赵煚传煚字贤通天水西人也祖超宗魏河东
太守父仲懿尚书左丞煚少孤养母至孝年十四有
人伐其父墓中树者煚对之号泣因执送官
明克让传克让年十四释褐湘东王法曹参军时舍
人朱异在仪贤堂讲老子克让预焉堂边有修竹异
令克让咏之克让揽笔辄成其卒章曰非君多爱赏
谁贵此真心异甚奇之
唐书齐澣传澣字洗心定州义丰人少开敏年十四
见特进李峤峤称有王佐才
岑文本传文本父之象仕隋为邯郸令坐为人讼不
得申文本年十四诣司隶理冤辨对哀畅无所诎众
属目命作莲华赋文成合台嗟赏遂得直
裴敬彝传敬彝父智周补临黄令为下所讼敬彝年
十四诣巡察使唐临直枉临奇之试命作赋赋工父
罪已释表敬彝于朝补陈王府典签
酉阳杂俎武攸绪天后从子年十四潜于长安市中
卖卜一处不过五六日因徙升中岳遂隐居服赤箭
茯苓贵人王公所遗鹿裘藤器上积尘萝弃而不用
摭言王勃着滕王阁叙时年十四都督阎公不之信
令人伺其下笔初报云南昌故郡洪都新府公曰老
生常谈又云星分翼轸地接衡庐公不语至落霞与
孤鹜齐飞秋水共长天一色公矍然曰此真天才垂
不朽矣
避暑录话晏元献十四岁真宗亲试以九经不遗一
字神童不试文字公既警绝乃复命试以诗赋元献
题出适其素尝习者自陈请易
老学庵笔记王黼作相其子闳孚作待制造朝才十
四岁都人目为胡孙待制
金史纥石烈良弼传天会中选诸路女直字学生送
京师良弼与纳合椿年皆童丱俱在选中是时希尹
为丞相以事如外郡良弼遇之途中望见之叹曰吾
辈学丞相文字千里来京师固当一见乃入传舍求
见拜于堂下希尹问曰此何儿也良弼自赞曰有司
所荐学丞相文字者也希尹大喜问所学良弼应对
无惧色希尹曰此子他日必为国之令器留之数日
年十四为北京教授学徒常二百人时人为之语曰
前有谷神后有娄室其从学者后皆成名
明外史王伟传伟随父谪戍宣府年十四宣宗北巡
献安边颂命补保安州学生
罗伦传伦家贫樵牧则挟书讽诵不辍年十四即授
徒以资亲养暨为诸生励志圣贤之学尝曰举业非
能坏人人自坏之耳知府张瑄贤之悯其贫命知县
周之粟谢不受
朱裳传裳年十四为诸生读书黉舍躬自执爨衣食
不继处之自如提学御史顾潜知其贤俾受学干安
阳崔铣学日益进登正德九年进士