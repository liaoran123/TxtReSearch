
　耳部汇考
灵枢
　　阴阳二十五人篇
手少阳之上血气盛则耳色美血气皆少则耳焦恶
色
方言
　　耳杂释
耸聋也半聋梁益之间谓之秦晋之间听而不
聪闻而不达谓之生而聋陈楚江淮之间谓之耸
荆扬之间及山之东西双聋者谓之耸聋之甚者秦
晋之间谓之吴楚之外郊凡无有耳者亦谓之
其言者若秦晋中土谓堕耳者明也
释名
　　释形体
耳耏也耳有一体属着两边耏耏然
　　释疾病
聋笼也如在朦胧之内听不察也
析骨分经
　　耳
耳为肾窍巅至耳上角属足太阳膀胱经耳后入耳
中出上角属手少阳三焦经耳后入耳中出目前至
目锐眦属足少阳胆经
　　颊
耳下曲处为颊属手阳明大肠经
本草纲目
　　耳塞释名
耳垢
纲
目
脑膏
日
华
泥丸脂
李时珍曰修真指南云肾气从右畔上入于耳化
为耳塞耳者肾之窍也肾气通则无塞塞则气不通
故谓之塞
　　耳垢气味
咸苦温有毒
　　耳垢主治
大明曰颠狂鬼神及嗜酒李时珍曰蛇虫蜈蚣螫者
涂之良
　　附方
蛇虫螫伤人耳垢蚯蚓屎和涂出尽黄水立愈
寿
域方

破伤中风用病人耳中膜并刮爪甲上末唾调涂疮
口立效
儒门
事亲方

抓疮伤水肿痛难忍者以耳垢封之一夕水尽出而
愈郑师甫云余常病此一丐传此方
疔疽恶疮生人脑即耳塞也盐泥等分研匀以蒲公
英汁和作小饼封之大有效
圣
惠方

一切目疾耳塞晒干每以粟许夜夜点之
圣
惠方

小儿夜啼惊热用人耳塞石莲心人参各五分乳香
二分灯花一字丹砂一分为末每薄荷汤下五分（
普济
方）


　耳部艺文一
　　荀子耳赋　　　　　　　　晋祖台之
夫恶劳而希逸实万物之至诚何斯耳之不辰寄荀
子而宅形在瘠土而长勤无须臾之闲宁预清谈而
闭塞闻鄙秽而聪明竭微听于明阁采群下之风声
　　耳铭　　　　　　　　　　齐萧子良
惟耳司听仁爱是闻详察巧言离辨异群无迷邪谄
炫惑莫分
　　耳箴　　　　　　　　　　唐皮日休
听于无听默默元性闻于无闻洋洋化源勿恃己善
不服人仁勿矜己艺不敬人文勿聆郑声其乱乃神
勿信美谈其殛乃身听误多害听妄多败近贤则聪
近愚则瞶尧居九重听在民耳故得大舜授彼神器
勿听他富荧惑乃志勿闻他贵隳坏乃义慎正今非
慎明古是舍是何适古乐而已

　耳部艺文二
诗

　　耳聋　　　　　　　　　　　唐杜甫
生年鹖冠子叹世鹿皮翁眼复几时暗耳从前月聋
猿鸣秋泪缺雀噪晚愁空黄落惊山树呼儿问朔风

　耳部杂录
易经噬嗑象何校灭耳聪不明也按本义灭耳盖罪
其听之不聪也若能审听而早图之则□此凶矣
说卦九坎为耳按正义坎北方之卦主听故为耳按
大全丘氏曰耳轮内陷阳在内而聪朱氏曰坎为耳
阳陷乎阴也轮偶者阴也窍奇者坎中之阳也精脱
肾水竭则槁
说卦十一坎其于人也为耳痛按正义坎为劳卦也
又北方主听听劳则耳病也大全郑氏曰素问水在
志为恐恐则伤肾故为耳痛
书经洪范二五事四曰听听曰聪聪作谋
诗经小雅小弁章君子无易由言耳属于垣
大雅抑十章匪面命之言提其耳按大全华谷严氏
曰曲礼云负剑辟咡诏之注云倾头与语又曰口耳
之间曰咡提耳长者教诲之常
左传僖公二十四年□辰曰耳不听五声之和为聋
周礼秋官小司寇之职以五声听狱讼求民情四曰
耳听按注郑锷曰心有不直则耳所听者必疑而不
直
道德经检欲篇五音令人耳聋按注好听五音则和
气去心不能听无声之声
列子仲尼篇耳将聋者先闻蚋飞
鹖冠子夫耳主听两豆塞之则上不闻雷霆
荀子劝学篇耳不两听而聪
韩子和氏篇人主者非耳若师旷乃为聪也不因其
势而待耳以为聪所闻者寡矣非不欺之道也
吕氏春秋贵生篇耳闻所恶不若无闻目见所恶不
若无见故雷则掩耳电则掩目
尊师篇天生人而使其耳可以闻不学其闻不若聋
使其目可以见不学其见不若盲故凡学非能益也
达天性也
淮南子说山训范氏之败有窃其钟负而走者槍然
有声惧人闻之遽掩其耳憎人闻之可也自掩其耳
悖矣
汉书杨恽传恽报孙会宗书曰家本秦也能为秦声
妇赵女也雅善鼓瑟奴婢歌者数人酒后耳热仰天
拊缶而呼乌乌
春秋元命苞耳者心之候
大戴礼记黈纩塞耳所以掩聪
抱朴子耳能闻雷霆而不识蚁虱之音
晋王羲之与人帖有云天鼠膏治耳聋有验不有验
者乃是要药
樊氏相法人耳囷长寸三分寿百二十岁一寸寿百
岁如豆生即死耳门前有仙人杖四理一百岁三理
八十二理六十
相书耳门小富而□
续博物志耳者体之牖听众则牖闭
释常谈聋谓之黈纩天子以绵壅其耳不听人过
珍珠船耳中忽闻金声玉响是真气来入道欲就也
俗言社日酒治聋故李昉赠李涛云社翁今日没心
情为乏治聋酒一瓶社翁李涛小字也


　耳部外编
魏略高辛氏有老妇居王室得耳疾挑之乃得物大
如茧妇人盛瓠中覆之以盘俄顷化为犬其文五色
因名盘瓠
拾遗记燕昭王时沐胥国来朝有道术人名尸罗左
耳出青龙右耳出白虎始出纔一二寸稍至八九尺
俄而风至云起即以一手挥之龙虎皆入耳中
元怪录隋大业元年兖州佐史董慎性公直明法理
尝因授衣归家出州门逢一黄衣使者曰太山君呼
君为录事因出怀中牒示慎慎谓使者曰使君呼我
岂有不行然不识府君名谓何使者曰录事毋言到
任即知矣经过远近忽闻大唱曰范慎追董慎到府
君邀登阶命左右取榻令坐曰藉君公正故有是请
今有闽州司马令狐实等六人置无间狱承天曹符
以实是太元夫人三等亲准令递减三等昨罪人程
翥一百二十人引例喧讼不可止遏已具名申天曹
天曹以为罚疑惟轻亦令量减二等余恐后人引例
多矣君谓宜何如慎曰天地刑罚岂宜恩贷奸慝然
慎一胥吏耳素无文字虽知不可终语无条贯当州
府秀才张审通辞采隽拔足得备君管记府君令帖
召之俄顷至审通曰此易耳判曰天本无私法当画
一苟从恩贷是资奸行即有黄衫人持状而往少顷
复持天符曰所申文状多起异端奉主之宜但合遵
守岂可使太元功德不能庇三等之亲仍敢愆违须
有惩罚府君可罚不衣紫六十甲子余依前处分府
君大怒审通曰君为判辞使我受谴即命左右取方
寸肉塞其一耳审通诉曰乞更为判申不允即甘当
再罚府君曰君为我去罪即更与君一耳审通又判
曰天大地大本乃无亲若使有亲何由得一苟欲因
情变法实将生伪丧真令狐实等并请依正法黄衣
人又持往须臾又有天符来曰再审所申甚为允当
府君可加六天副正使令狐实程翥等并正法处置
府君即谓审通曰非君不可正此狱因命左右割下
耳中肉令一小儿擘之为耳安于审通额上曰塞君
一耳与君三耳何如即送归家审通数日额觉痒遂
踊出一耳通前三耳而踊出者尤聪时人笑曰天有
九头鸟地有三耳秀才亦呼为鸡冠秀才
幽怪录薛君忽见二青衣驾赤犊出耳中乃别有天
地花木繁茂云兜元国
灵应录台州有民姓王常祭□神一日至其所见着
黄女子民问何许人答云非人□神也感君敬我今
来相报乃曰君闻蝼蚁言否民谢之非惟鄙人自古
不闻此说遂怀中取小合子以指点少膏如口脂涂
民右耳下戒之曰或见蚁子侧耳聆之必有所得良
久而灭民明日一见柱础下群蚁纷纭忆其言乃听
之果闻相语云移穴去暖处傍有问之何故云其下
有宝甚寒住不安民伺蚁出讫寻之获白金十铤即
此后不更闻矣
见闻录无锡有谈愉号十洲一日偶探耳耳中忽得
银一小块重一分四厘是年肉价称是买斤肉食之
余闻大奇之后观祝枝山志怪录则耳中得物更有
奇于此者往年葑门一媪年逾五十令人剔其耳耳
中得少绢帛屑以为偶遗落其中已而每治耳必得
少物丝花谷粟稻穗之属为品甚多始大骇怪而无
如之何久亦任之不甚惊已且每收贮之至年七十
有八而卒筭其所得耳物几一斛焉又云祖母王孺
人为允明言永乐中吴城有一老父偶治耳于其中
得五谷金银衣服器皿等诸物凡得一箕后更治之
无所得视其中已洁净唯其正中有一小木校椅制
度精妙椅上坐一人长数分亦甚有精气其后亦无
别异

　耳部纪事
路史颛顼祖曰昌意生帝干荒擢首而谨耳按注谨
小也相书耳门不容麦寿过百
高士传尧让天下于许由由于是遁耕于中岳颍水
之阳箕山之下终身无经天下色尧又召为九州长
由不欲闻之洗耳于颍水滨时其友巢父牵犊欲饮
之见由洗耳问其故对曰尧欲召我为九州长恶闻
其声是故洗耳巢父曰子若处高岸深谷人道不通
谁能见子子故浮游欲闻求其名誉污吾犊口牵犊
上流饮之
路史巢父友许繇樊竖繇居沛泽其道日光尧朝焉
而逭之父适闻之洗耳于颍竖方饮其牛乃驱而还
淮南子修务训禹耳三漏是谓大通兴利除害疏河
决江
山海经聂耳之国在无肠国东使两文虎为人两手
聂其耳按注言耳长形则以手摄持之也
列仙传务光夏时人耳长七寸阳都女耳细而长众
皆言此天人也
说苑杂言篇昔费仲恶来胶革长鼻决耳
左传僖公二十七年楚子将围宋子玉治兵于蒍终
日而毕鞭七人贯三人耳
濑乡记老子耳有三门
周语景王二十三年王将铸无射而为之大林单穆
公曰不可锺不过以动声若无射有林耳不及也夫
锺声以为耳也耳所不及非锺声也耳之察龢也在
清浊之间其察清浊也不过一人之所胜是故先王
之制锺也大不出钧重不过石今王作锺也听之弗
及将焉用之夫乐不过以听耳听乐而震患莫甚焉
列子老聃之弟子有亢仓子者得聃之道能以耳视
而目听鲁侯闻之大惊使上卿厚礼而致之亢仓子
应聘而至鲁侯卑辞请问之亢仓子曰传之者妄我
能视听不用耳目不能易耳目之用鲁侯曰此增异
矣
左传昭公二十六年师及齐师战于炊鼻林雍羞为
颜鸣右下
羞为右
故下车战
苑何忌取其耳
不欲杀雍但
截其耳以辱之

颜鸣去之
三十一年公在干侯晋侯将以师纳公召季孙季孙
意如从知伯如干侯荀跞以晋侯之命唁公且曰寡
君使跞以君命讨于意如意如不敢逃死君其入也
公曰君惠顾先君之好施及亡人将使归粪除宗祧
以事君则不能见夫人已所能见夫人者有如河荀
跞掩耳而走曰寡君其罪之恐敢与知鲁国之难臣
请复于寡君
战国策苏子说李兑兑曰先生就舍明日复来见兑
也苏子出舍人谓兑曰臣窃观君与苏公谈也其辩
过君君能听乎兑曰不能舍人曰君即不能愿君坚
塞两耳无听其谈明日复见终日谈而去舍人出送
苏君苏子谓舍人曰昨日我谈粗而君动今日精而
君不动何也舍人曰先生之计大而规高吾君不能
用也乃我请君坚塞两耳无听谈者
列士传燕丹使田光往候荆轲值其醉唾其耳中轲
觉曰此出口入耳之言必大事也即往见光
汉书韩信传韩信使人言于汉王曰齐反复之国不
为假王以镇之其势不定汉王大怒张良陈平蹑汉
王足因附耳语曰汉方不利宁能禁信之自王乎
史记吕后纪后断戚夫人手足去眼熏耳使居□中
命曰人彘
汉书龚遂传遂为昌邑郎中令事王贺贺动作多不
正遂面刺王过王至掩耳起走曰郎中令善愧人
黄霸传霸为颍川太守许丞老病聋督邮白欲逐之
霸曰许丞廉吏虽老尚能拜起送迎正颇重听何伤
且善助之毋失贤者
列仙传□先生毛身广耳阮丘耳长六七寸
后汉书列女传刘长卿妻者同郡桓鸾之女也生一
男五岁而长卿卒儿年十五晚又夭殁妻虑不免乃
预刑其耳以自誓
杨政传范升尝为出妇所告坐系狱政乃肉袒以箭
贯耳抱升子潜伏道傍候车驾哀泣辞请诏即出升
袁绍传韩馥让绍领冀州牧往依张邈绍遣使诣邈
有所计议因共耳语馥时在坐谓见图谋如□自杀
董卓传李傕郭汜理兵相攻汜谋迎天子幸其营傕
知其计即以车三乘迎天子皇后帝于是遂幸傕营
汜引兵攻傕矢及帝前又贯傕耳
南蛮传交趾珠□儋耳二郡其渠帅贵长耳皆穿而
缒之垂肩三寸
西南彝哀牢人皆穿鼻儋耳其渠帅自谓王者耳皆
下肩三寸庶人则至肩而已
魏志荀攸传注魏书曰攸年七八岁父衢曾醉误伤
攸耳而攸出入游戏常避护不欲令衢见衢后闻之
乃惊其夙智如此
蜀志先主传先主不甚乐读书喜狗马音乐美衣服
身长七尺五寸垂手下膝顾自见其耳
英雄记曹公擒吕布布顾谓刘备曰元德卿为座上
客我为降虏绳缚何急独不可一言耶操曰缚虎不
得不急乃命缓布缚备曰不可公不见布事丁建阳
董太师乎操颔之布目备曰大耳儿最叵信
蜀志秦宓传吴张温来聘宓至温问曰天有耳乎宓
曰天处高而听卑诗云鹤鸣九□声闻于天若其无
耳何以听之
魏志曹爽传注皇甫谧列女传曰爽从弟文叔妻谯
郡夏侯文宁之女名令女文叔早死服阕自以年少
无子恐家必嫁己乃断发以为信其后家果欲嫁之
令女闻即复以刀截两耳居止常依爽
晋书孙楚传楚少时欲隐居谓王济曰当欲枕石漱
流误云漱石枕流济曰流非可枕石非可漱楚曰所
以枕流欲洗其耳所以漱石欲厉其齿
前赵录刘聪左耳有一白毫长二尺余幼而聪悟究
通经书百家之言孙吴兵法靡不诵之
晋书石勒载记勒初力耕每闻鞞铎之音归以告其
母母曰作劳耳鸣非不祥也
张轨传轨为凉州刺史后患风口不能言使子茂摄
州事轨别驾曲晁欲专威福遣使诣长安告南阳王
模称轨废疾请贾龛代之治中杨淡驰诣长安割耳
盘上诉轨之被诬模乃表停之
陈训传王导多病每自忧虑以问训训曰公耳□垂
肩必寿亦大贵
殷仲堪传仲堪父尝患耳聪闻□下蚁动谓之牛斗
帝素闻之而不知其人至是从容问仲堪曰患此者
为谁仲堪流涕而起曰臣进退唯谷帝有愧焉
世说司空顾和与时贤共清言张元之顾敷是中外
孙年并七岁在□边戏于时闻语神情如不相属暝
于灯下二儿共叙客主之言都不遗失顾公越席而
提其耳曰不意衰宗复生此宝
蜀录李雄美容貌相工相之曰此君将贵其相有四
目如重云鼻如飞龙口如方器耳如相望法为大贵
位过三公不疑
长沙耆旧传太尉刘寿少遇相师曰耳为天柱今君
耳有城郭必典家邦
梁书陶弘景传弘景神仪明秀朗目□眉细形长耳
陈伯之传伯之数为劫盗尝授面觇人船船人斫之
获其左耳
旧唐书袁天纲传天纲工相术马周问天纲天纲曰
马侍御富贵不可言近古已来君臣道合罕有如公
者公耳后骨不起耳无根只恐非寿者周后位至中
书令兼吏部尚书年四十八卒
定命录袁天纲见李峤睡无喘息初大惊怪良久侦
候其出入息乃在耳中遂起贺其母曰郎君必大贵
寿是龟息也
旧唐书李忠臣传忠臣加检校司空平章事建中初
尝因奏对德宗谓之曰卿耳甚大真贵人也忠臣对
曰臣闻驴耳甚大龙耳甚小臣耳虽大乃驴耳也上
悦之
唐书殷践传践族子成己晋州长史初母颜叔
父吏部郎中敬仲为酷吏所陷率二妹割耳诉冤敬
仲得减死及成己生而左耳缺云
南唐书王舆传舆少从军攻润州为巨弩所射中右
耳矢自左耳出又中旁一人犹立死舆扶归营卧百
余日复起耳至老不瞶亦无瘢疾
五代史刘处让传处让少为张万进亲吏万进入梁
为泰宁军节度使以处让为牙将万进叛梁附晋梁
遣刘鄩讨之万进遣处让求救于晋晋王方与梁相
距未能出兵处让乃于军门截耳而诉曰万进所以
见围者以附晋故也奈何不顾其急苟不出兵愿请
死晋王壮之曰义士也为之发兵
王峻传刘旻攻晋州峻为行营都部署至陕州留不
进太祖遣翟守素驰谕峻欲亲征峻谓守素曰兖州
慕容彦超反迹已露若陛下出汜水则彦超入京师
陛下何以待之守素驰还具道峻言是时太祖已下
诏西幸闻峻语遽自提其耳曰几败吾事乃止不行
珍珠船寇莱公初生两耳垂有肉鬟数岁方合自疑
尝为异僧好游佛舍
闻见后录仁皇帝庆历年京师夏旱谏官王公素乞
亲行祷雨帝曰明日祷雨醴泉观公曰醴泉之近犹
外朝也岂惮暑不远出耶帝每意动则耳赤耳已尽
赤厉声曰当西太乙宫
明道杂志欧阳文忠公应举时尝游京师浴室院有
一僧熟视公公因问之曰吾师能相人乎僧曰然足
下贵人也然有二事耳白于面当名满于天下须不
掩齿一生常遭人谤骂
东坡志林蕲州庞君安常善医而聩与人语须书始
能晓东坡笑曰吾与君皆异人也吾以手为口君以
眼为耳非异人乎
徐积字仲车古之独行也耳聩甚画地为字乃始通
语终日面壁坐不与人接而四方事无不周知其详
虽新且密无不先知
侯鲭录东坡云王晋卿尝暴得耳疾意不能堪求方
于仆仆答之曰君是将种断头穴胸当无所惜两耳
堪作底用割舍不得限三日疾去不去割取我耳晋
卿洒然而悟三日病良已以诗示仆云老婆心急频
相劝性难只得三日限我耳已较君不割且喜两家
皆平善今定国所藏排耳图得之晋卿聊识此耳
石林燕语晁文元公初学道于刘海蟾得炼气服形
之法后学释氏尝以二教相参终身力行之晚年耳
中闻声自言如乐中簧始隐隐如雷渐浩浩如潮或
如行轩百子铃或如风蝉曳绪
渑水燕谈录晁文元公迥少闻方士之术凡人耳有
灵响目有神光其后听于静中若铃声远闻耆年之
后愈觉清彻公名之曰三妙音一曰幽泉漱玉二曰
清声摇空三曰秋蝉曳绪尝闻其裔孙端礼云
墨客挥犀杨某尚书以耳聋致政居鄠县别业同里
有高氏者赀颇厚有二子小字大马小马者业明经
屡上谒杨以里闬之故虽庸下常待以温颜一日里
中社小马携酒一榼就杨公曰此社酒善治聋愿得
侍杯杓之余沥杨瞑目良久呼小仆取笺书绝句与
之曰数十年来聋耳聩可将社酒便能医一心更愿
清盲了免见高家小马儿
老学庵笔记赵相挺之使虏方盛寒在殿上虏主忽
顾挺之耳愕然急呼小胡指示之盖阉也俄持一小
玉合子至合中有药色正黄涂挺之两耳周匝而去
其热如火既出殿门主客者揖贺曰大使耳若用药
迟且拆裂缺落甚则全耳皆堕而无血扣其玉合中
药为何物乃不肯言
墨客挥犀彭渊材初见范文正公画像惊喜再拜乃
引镜自照又捋其须曰大略似之矣但只无耳毫数
茎耳年大当十相俱足也又至庐山太平观见狄梁
公像眉目入鬓又前再拜熟视久之呼刀镊者使剃
其眉尾令作戟枝入鬓之状家人辈望见惊笑渊材
怒曰何笑吾前见范文正公恨无耳毫今见狄梁公
不敢不剃眉何笑之乎耳毫未至天也剃眉人也君
子修人事以应天奈何儿女子以为笑
悦生随抄牛思进有膂力常以强弩弓挂于耳以手
极前张之令满军中咸异之
泳化类编明主事薛机河东人言其乡人有患耳鸣
者时或作痒以物探之出虫蜕轻白如鹅翎管中膜
一日与侣并耕忽雷雨交作语其侣曰今日耳鸣特
甚何也未几雷雨一震二人皆踣于地其一复苏一
脑裂而死即耳鸣者乃知龙蛰其耳至是化去也
名公像记余司成公孟麟耳高于眉下微锐