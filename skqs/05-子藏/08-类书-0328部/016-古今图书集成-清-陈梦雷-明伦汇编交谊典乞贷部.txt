
　乞贷部汇考
礼记
　　王制
大夫祭器不假

陈
注
大夫有田禄则不假借祭器于人无田禄者不
　设祭器则假之可也
周礼
　　地官
泉府掌以市之征布敛市之不售货之滞于民用者
以其贾买之凡赊者祭祀无过旬日丧纪无过三月

订
义
史氏曰民之急莫急于丧祭阙则贫者号呼乞
　贷而无所今官给其物以应之立其期使偿之初
　无息也
凡民之贷者与其有司辨而授之以国服为之息

注
贷者谓从官借本
订
义
陈止斋读服如服公事之
　服谓民之贷者还本之后更以服役公家几日为
　息

　乞贷部总论
礼记
　　少仪
事君者量而后入不入而后量凡乞假于人为人从
事者亦然故上无怨而下远罪也
宋袁采世范
　　论假贷
房族亲戚邻居其贫者纔有所阙必请假焉虽米盐
酒醋计钱不多然朝夕频频令人厌烦如假借衣服
器用既为损污又因以质钱借之者历历在心日望
其偿借者非惟不偿又行行常自若且语人曰我未
尝有纤毫假贷于他此言一达岂不招怨怒
假贷钱谷责令还息正是贫富相资不可阙者汉时
有钱一千贯者比千户侯谓其一岁可得息钱二百
千比之今时未及二分今若以中制论之质库月息
自二分至四分贷钱月息自三分至五分贷谷以一
熟论自三分至五分取之亦不为虐还者亦可无词
而典质之家至有月息什而取一者江西有借钱约
一年偿还而作合子立约者谓借一贯文约还两贯
文衢之开化借一秤禾而取两秤浙西上户借一石
米而收一石八斗皆不仁之甚
有轻于举债者不可借与必是无藉之人已怀负赖
之意凡借人钱谷少则易偿多则易负故借谷至五
石借钱至百贯虽力可还亦不肯还宁以所还之资
为争讼之费者多矣
凡人之敢于举债者必谓他日之宽余可以偿也不
知今日之无宽余他日何为而有宽余譬如百里之
路分为两日行则两日皆办若欲以今日之路使明
日并行虽劳苦而不可至凡无远识之人求目前宽
余而那积在后者无不破家也切宜鉴此
一应亲戚故旧有所假贷不若随力给与之言借则
我望其还不免有所索索之既频而负偿冤主反怒
曰我欲偿之以其不当频索则姑已之方其不索则
又曰彼不下气问我我何为而强还之故索亦不偿
不索亦不偿终于交结怨而后已盖贫人之假贷初
无肯偿之意纵有肯偿之意亦何由得偿或假贷作
经营又多以命穷计拙而折阅方其始借之时礼甚
恭言甚逊其感恩之心可指日以为誓至他日责偿
之时恨不以兵刃相加凡亲戚故旧因财成怨者多
矣俗谓不孝怨父母欠债怨财主不若念其贫随吾
力之厚薄举以与之则我无责偿之念彼亦无怨于
我
吕豫石集
　　广严禁假借
愚尝谓多言则多枝节多事则多口舌多营则多怨
恶故以节言省事寡营为主然而有借者有更借夫
借者有因而借者有无因而亦借者每见乡绅一而
借者且百矣借者百而罹借之害不啻百矣君子不
借人亦不为人借矧愚绵力无可为借亡论清议所
共弃而三尺亦可畏也执法之吏愿施以一切而罹
其害者其据理直之或以告我吾将破其伪以直汝

　乞贷部艺文一
　　为人与蜀城父老书二首　　　唐王勃
盖闻天地作极不能迁否泰之期川岳荐灵不能改
穷通之数岂非圣贤同业存乎我者所谓才荣辱异
流牵乎彼者所谓命是以龙骧凤峙伊周成翊赞之
功含糗羹藜颜冉困栖迟之病或先号而后笑或始
吉而终凶事不可量功未必定则知洪涛未接长鲸
多陆死之忧曾风未翔大鹏有云倾之势池井鲋
亦将鼓鳞而轻之田鸠野鷃亦将骞翮而侮之及其
冲溟渤接扶摇吹波则江汉倒流腾气则虹霓掩彩
摩赤岸负苍天然后知其力焉吁韩信之无津也昌
亭之一饿夫耳马卿之失路也临邛之一食客耳武
不足以服众文不足以动时长剑屈于无知洪笔沦
于不用洎乎雄图蹑运至尊纳背水之谋丽藻升朝
天子赏凌云之作威加海岳声振廊庙彼淮阴之侠
少成都之遗老也又焉能知远近哉是以鉴物于肇
不于成赏士于穷不于达是知卞和之得玉也精存
于岸谷之间张华之得剑也气发于星辰之际夫岂
琢磨成器然后知其宝剸断为能然后知其用哉仰
惟乡耆等并玉山高族金堤胜侣列子弟于干城耀
衣冠于百代或以风云去国公孙跃马之年钟鼎从
王诸葛攀龙之日门庭相接雕甍将绮栋连陈机杼
相和凤摄将□梭交响金浆玉馔食客三千绿帻青
裳家僮数百冲襟渺识人多江汉之灵丽藻华文代
有云泉之气北齐开敞南馆虚闲诗酒同归琴书合
契忘机得意耻嵇阮之交疏虚席延宾恨原常之客
少实烟霞之薮泽风月之津梁者乎刘仲文之远识
不以干没诣梁城闵仲叔之高风不以口腹累安邑
虽其已没生气犹存况乎属宇宙之明当天下之泰
不能俯拾青紫高视缙绅攀北极而谒帝王入南宫
而取卿相胁肩侧足求哀锺釜之间低首俯眉取齐
斗升之末嗟乎诚下官所以仰天汉而□拂临江山
而慷慨者也但时可以未遇道可以未行志愿可以
未成功业可以未就古之才足以辅王业蹑迹屠钓
之间功可以济巨川藏身版筑之下百里奚之负贩
陈汤之丐贷而况于庸者哉此仆所以骏奔于顾盼
之余自致于恩光之末也且夫精神所感尚动神明
意气相交岂惭车马倘能投心季子遥存素纻之恩
援手应侯先立绨袍之赠岂人之情也能无报乎方
今白藏绍序朱律谢期天高而林野疏候肃而江山
静轻蝉送夏惊晚吹于风园旅雁乘秋动宵吟于露
渚丝纩成于南亩□稷被于东阡时计有储愿履多
福下官薄游绵载飘寓淹时欢踬相仍忧虞自积陟
梁鸿之峻岳何暇长谣临阮籍之长途唯知恸哭庶
凭赒给以济飘危轻诉短怀伫流嘉耗
　　二
蜀都广镇岷粤壤山分玉宇水向金陵景贶有期
英灵间出荣问休畅幸甚幸甚夫神有可逼渌波惊
亡柱之音道有可符元霜叩九钟之节岂道穷精秘
妙听察于无声理实杳冥元应通于不测波流柱响
波无入柱之因霜落钟鸣霜非叩钟之具矣况乎言
忘意得臭味相求目击道存神明已接郑侨之逢吴
札无谓殊方阮籍之对嵇康自然同气仆虽不敏尝
从事于斯矣尝谓熏莸不共器枭鸾不比翼是以类
乎方者按风云于千里乖乎类者起山川于一面抑
尝闻之士之生也其迹可摈而道不可藏其身可辱
而志不可夺其有拂衣投臂遁形沧海之隅裂裳裹
足独立高山之顶量腹而食度身而衣以钟鼎为刍
豢以衣冠为缧绁方欲策鸾凤而抚云英鞭虹霓而
采烟液其次排玉阙诣金门成贾谊之谟树终军之
策因机入务素怀将相之门沐露沾霜拥篲公侯之
室然则拾青紫于旦暮取功名于俄顷演文物而动
寰中腾声名而振天下若下官者可谓惭二途矣而
敛手长揖强颜高视低心于蹇踬之辰忍耻于恓惶
之日者哉渭滨留钓鹰扬之业未萌淄源滞牧鸿渐
之资盖寡及其攀穷运接灵期乘云雷而清八极和
阴阳而调万品则知冥机所运吉凶在倏忽之间元
命所移飞伏于斯须之际以日月自至聊复尔耳方
今炎飙谢节爽候关辰风高而宇宙清霜下而亭郊
肃归云止雁流曙响于东津落照开鸿写晴规于北
岸萤疏夕砌蝉促朝林感序缘情故丰寄赏仆一违
秦陇再革炎凉戒征轴而无因指归途而有倦故乡
超旷曾山重复吴宫尚远频惊去燕之心楚峡犹赊
已下闻猿之泪徒以风猷未隔道义相存幸承知己
之心稍缓他乡之思昔者虞公再见悬光白璧之前
季布一言犹定黄金之诺况乎交已成于杵臼道已
茂于金兰希照穷途远流嘉贶若使恩裁口腹空留
安邑之宾惠阙始终取恨昌亭之客
　　上郎都督启　　　　　　　　　前人
某启某闻古之君子重神交而贵道合者以其得披
心胸而尽志义也是以叔牙苟在管仲分多而不贪
无知尚存陈平受谤而非罪何则达其趣者能申其
迹收其大者能让其细也今某东鄙之一书生耳少
怀耿亮颇慕高烈俯仰相得则屠博可游造次不谐
则轩冕异路蒙君侯国士之遇受君侯长者之礼缱
绻谈谑殷勤诲诱今有情而不告是不尽也有窘而
不托是有疑也将恐季布无侣于后叶孙膑独称于
千古嗟乎可以竭诚矣敢不尽言乎勃家大人天下
独行者也性恶储敛家无担石自延国谴远宰边隅
常愿全雅志于没齿扬素风于下邑而道里敻遥资
粮窘鲜秩寡锺釜债盈数万此某所以侧目扼腕临
深履薄庶逢知己之厚以成大人之峻节也古人有
言富观其所与贫观其所取又曰损有余补不足于
君侯何如哉然则定其交而后求敢无愧己易其心
而后语夫何饰让赈给之义既惟其常厚薄之差伏
希俯访轻尘视听伏增兢惕
　　谢江陵借客启　　　　　　　　罗衮
某启伏以衮荒扉夙掩荜路今飘虽曳裾果在于朱
门而握发何妨于白屋伏蒙令公奖以来能择地去
俟朝天恐马援之灾氛宁逃漏湿念扬雄之风雨须
托帡特借华居俾安滞迹况复□分上下器备圆
方障锦飘红则土皆被绣幕云浮翠则木鲜呈材爱
忽异于吾庐误将同于君室遂得弥宽徯后更尽依
刘宛如夫子之墙不在隶人之馆揣循涯分抃戴恩
光家虽丧而狗已如归关欲度而鸡不难学馆开碣
石略为邹衍之身台认章华永荷楚王之德下情无
任感遇激切之至伏惟俯赐鉴察谨启
　　乞笋于廖宣叔颂　　　　　宋黄庭坚
龙脱骨掉苍尾余戢戢漫蛇虺弃雨中心烂死携长
镵戴箦子可尽髡馘左耳
　　与冯开之　　　　　　　　　明屠隆
去年大潦岁饥不登入春连雨三月菜麦俱萎死斗
米一钱有奇海错亦并踊贵□海民人十室九饥村
落山泽之间草无留根树无完皮城市衣冠子女牵
连行乞甚或度不能活雉经于梁毕命河伯而富贵
豪右自多其囷廪厚积深藏日增索高价风景惨苦
言之使人酸鼻弟家仅有谷数十锺诸兄诸姊及诸
子姓中表家枵腹而人待哺日相聚一室共啖此脱
粟脱粟有限人饥无穷一老姊以病暂归归卧数日
即数日馁矣急以餔米饷之而生平故旧穷交复时
时相向道民义不忍独饱誓与众生分苦恼计已无
复之富家独拥饶裕坐视生灵之穷而惟思乘时射
利道民目击时艰若处针毡之上而智计莫可如何
独不念五浊众生诸苦皆从自身恶业而生现在之
贫穷而馁死悉过去之富贵而悭贪者也目今得意
曾不剎那转眄之间溘焉销灭堕为焰口生为饿夫
凿凿如此若曹且不信有今生来世之理快意目前
而足则亦无如之何矣若使富贵家尽好慈悲尽行
施舍以众富济众贫何忧百姓饥馁奈何必不能然
所以业深而根损因在而果成展转反复以积此辘
轳之劫也夫上帝主张劫世者帝岂好造是劫以楚
毒众生哉皆众生之恶业自取之不能逃也弟身既
隐矣遁于人外乃复以人世疾苦罣诸胸怀累伏累
起妨我净业漆室忧鲁嫠不恤纬足下得无笑其私
忧过计耶虽然东教以如伤为爱西方以平等为慈
学道人即息景蒲团那得便秦越众生了不关念假
令一朝而仳离板荡道民虽携妻孥鸡犬入山谷犹
恐逻者熏而出之宁得晏然偃卧长松修竹之下乎
弟顷者深欲渡江与足下相见图裹粮同如京口访
聂仙翁于乌衣乃去年聂翁云日下丹房未就秋以
为期而饥殍满路道里颇艰故不敢轻出遣使往候
仙翁便讯足下足下迩者起居何似六时行道当遂
精进幸示其状虞长孺醇白是我辈人须与朝夕绸
缪仲仁辩才无碍大似维摩诘犹惜其舌端太纵横
多知为败多言数穷此两言者夫夫顶门针也何如
入夏恐未免绝粮当告急足下足下囷有余白粲幸
不惜运西江之水

　乞贷部艺文二
诗
词
　　就蒲州使君乞酒　　　　　北周庾信
萧瑟风声惨苍茫雪貌愁鸟寒栖不定池凝聚未流
蒲城桑叶落灞岸菊花浮愿持河朔饮分劝东陵侯
　　蒲州刺史中山公许乞酒一车未送
　　　　　　　　　　　　　　　　前人
细柳望蒲台长河始一回秋桑几过落春蚁未曾开
莹角非难驭捶轮稍可催只言千日饮旧逐中山来
　　寄江滔求孟六遗文　　　　唐刘□虚
南望襄阳路思君情转亲偏知汉水广应与孟家邻
在日贪为善昨来闻更贫相如有遗草一为问家人
　　溪上要一只白簟扇盖头垂钓去年就节推侍
　　御请之蒙惠一柄紫花纹者虽则鳞华具甚纰
　　薄不及清源所出因就南郡陈常侍请之遂成
　　拙句　　　　　　　　　　　　徐夤
难求珍箑过炎天远就金貂乞月圆直在引风欹角
枕且图遮日上渔船但令织取无花簟不用挑为饮
露蝉莫道如今时较晚也应留得到明年
　　友人许惠酒以诗征之　　　　皮日休
野客萧然访我家霜威白菊两三花子山病起无余
事只望蒲台酒一车
　　寄王璠侍御求蜀笺　　　　　　鲍溶
蜀川笺纸彩云初闻说王家最有余野客思将池上
学石楠红叶不堪书
　　乞酒　　　　　　　　　　　　姚合
闻君有美酒与我正相宜溢瓮清如水粘杯半似脂
岂惟消旧病且要引新诗况此便便腹无非是满卮
　　寄卫拾遗乞酒　　　　　　　　前人
老人罢卮酒不醉已经年自余君家酒一杯三日眠
味轻花上露色似洞中泉莫厌时时寄须知法未传
　　乞新茶　　　　　　　　　　　前人
嫩绿微黄碧涧春采时闻道断荤辛不将钱买将诗
乞借问山翁有几人
　　春社从李昉乞酒　　　　　　宋李涛
社公今日没心情为乞治聋酒一瓶恼乱玉堂将欲
遍依稀巡到第三厅
　　乞笛竹栽于李少保宅　　　　　邵雍
浪种闲花占地生未尝容易暂留情奈何苦爱凌霜
节况是犹存镂管名待凤至时当有实学龙吟处岂
无声幽人愿乞数枝种得自君家又更荣
　　问人丐酒　　　　　　　　　　前人
百病筋骸一老身白头今日愧因循虽无紫诏还朝
速却有青山入梦频风月满天谁是主林泉遍地岂
无人市沽酒味难醇美长负襟怀一片春
　　次韵和不疑借书邻几遇其寝　　沈遘
嗟哉江湖人野性实疏简况从衰病侵事事益以懒
岂不思自强所思乃有限但爱江夫子平生事高散
维于读书勤昼夜不去眼每劳从事贤独使簿书绾
挥署曾不劳兼人信无赧有时倦欲休就席初不暖
邻友更借书丁丁叩门版尢厌吏舍喧牛羊哄棚栈
不如归吾庐静对日晼晚诗成还示我足以惊幽孱
　　寄题玉笥观兼简道正求逐马草
　　　　　　　　　　　　　　　郭祥正
他梁飞去有遗坛融结工夫玉未干一片碧烟鸾舞
破数枝红蕊鹿衔残雨经梅涧芝田熟路入萧家玉
屋寒晚景自怜行六十欲求逐马问黄冠
　　从张仲谋乞蜡梅　　　　　　黄庭坚
闻君寺后野梅发香蜜染成宫样黄不拟折来遮老
眼欲知春色倒池塘
　　简江子之求茶　　　　　　　晁冲之
政和密云不作团小夸寸许苍龙蟠金花绛囊如截
玉绿面仿佛松溪寒人间此品那可得三年闻有终
未识老夫于此百不忙饱食但苦夏日长北□无风
睡不解齿颊苦涩思清凉故人新除协律郎交游多
在白玉堂拣牙斗夸皆饫尝幸为传声李太府烦渠
折简买头纲
　　从张圣涂乞石　　　　　　　李昭□
先生筑高隐趣好清且独云龙峰上石跋草自錾斸
发窍号阴怪穷根揽坤腹山灵不敢爱鞭比满崖谷
危攀已穿履大载几折轴直欲起岩岩未容买碌碌
心营合天造指化出神速突兀傲中巅凭陵勇双矗
兽蹲目睥睨龙攫腰回蹙缩脰立幽鸟擎颅卧孤犊
鲸鳞老廉利猊角怒撑触轩昂鹤引珠赑屃鼋跂足
胜空快高思排峭惊醉目伊余朅来游步百吟周复
愿从乞其余伴我东墙竹猿鹤莫相嗔此客岂非俗
常令月色照敢使尘土辱日待风雨来起看空绕屋
　　求刘知录澄泥香炉　　　　　　邹浩
千卷新书三迭琴青灯□□夜沉沉野人此外无余
好只欠澄泥一柱深
　　雪中简次萧求团茶　　　　　　前人
竹上松间敲玉花最宜石鼎荐灵芽蓬门不识苍龙
璧借问风流宰相家
　　从圣集乞黄岩鱼鲊　　　　　范成大
截玉凝膏腻白点酥粘粟轻红千里来从何处想看
舶浪帆风
　　借书一首别薛子长　　　　　陈傅良
曲阿着柴扉陋甚谁盘桓美人此何求巨竹数十竿
日阅书百篇尚觉目力宽欲从借我书我书何足观
辛勤抱遗经及此鬓发斑一语未领会累日不自安
虽更圣人手亦恐众说谩况复秦汉下曾莫修与删
致之获麟前存者今若干我无所取裁望洋久空叹
读书固非易穷理良独难昨来荷堤上尝试及孟韩
此语如涓埃此道如丘山
　　答曾伯玉借长编　　　　　　　黄干
白露下百草迅商薄修林幽人起长叹感此节物深
揽衣自徘徊抚剑还悲吟丈夫各有志莫作儿女心
涉远当疾趋畏影须就阴愿言理轻车去上南山岑
　　夏日从陈宗之借书偶成　　　　张戈
自从春去后少省出柴扉树暗鸦巢隐檐空燕语稀
忆山怜有梦当暑咏无衣案上书堆满多应借得归
　　客中从厚禄故人乞米　　　　　王琮
范甑欲尘贫亦甚陶腰未折计何如小□独对萧萧
雨临得唐人乞米书
　　乞石菖蒲　　　　　　　　　释如璧
香绿茸茸一寸根清泉白石共寒温道人好事能分
我留取斓斑旧藓痕
　　从人借琴　　　　　　　金宇文虚中
峄阳惯听凤雏鸣泻出泠然万籁声已厌笙簧非雅
曲幸从炊爨脱余生昭文不鼓缘何意靖节无弦且
寄情乞与南冠囚絷客为君一奏变春荣
　　徐梦弼以诗求芦菔辄次来韵　　刘迎
昔闻赵州老老大有泛爱说法利人天机缘不胜载
当年镇府话盖以小喻大具眼领略之于兹岂无待
呜呼后来者见趋远不逮又闻东坡翁谪居饱鲑菜
暮年海南住几席溪山对自馔一杯羹老狂犹故态
最喜霜露秋味出鸡豚外乃知作诗本口腹无不赖
风流二大士妙处无向背在家与出家相投若针芥
先生今复然秀句笔端快谁云修法供游戏出狼狈
一饱待明年桑麻歌佩佩
　　从赵敷道□石榴　　　　　　元德明
仙人囊中五色露得种昔与蒲萄俱猩猩染花开五
月已觉秋实悬庭除张园一酸齿欲裂君家两株蜜
不如竹马儿童厌□栗绿囊聊为剥红珠
　　戏答侯威卿觅墨　　　　　　刘从益
万松火厄化缁尘依旧徂徕雪里春冷剂香螺夔一
足破悭分与画眉人
　　杜善甫乞炭　　　　　　　　　刘勋
笔口酸嘶解说穷寒炉随手变春红因君大笑涪翁
拙费尽奇香得马通
　　西域从王君玉乞茶　　　元耶律楚材
酒仙飘逸不知茶可笑流涎见曲车玉杵如云舂素
月金刀带雨剪黄芽试将绮语求茶饮特胜春衫把
酒赊啜罢神清淡无寐尘嚣身世便云霞
　　题赵德辉宣慰代友人偿债卷　陈思济
人以利为利利登丘山高能以义为利其利轻鸿毛
伟哉赵使君重义轻币刀周急乃君子而况同气交
交游负宿债代偿曾不劳锥刀抵死竞纷纷笑儿曹
义风久不作千载空寥寥佳声足传播复有御史谣
余时亦安用但续金之貂尚愿君侯心推之及蓬蒿
又愿君侯位钧衡早持操跻民富寿域永永无逋逃
　　寄周平叔先生就求苍耳子　　成廷珪
周侯久不通书问夜夜沧江入梦频五月采来苍耳
子几时分送白头人沙头酒熟田毛足港口船来海
错新南北相望千百里老来幽独倍伤神
　　借琴　　　　　　　　　　　员怡然
桐梓年深半裂开峄阳道士独怜才细磨蛇腹秋风
起轻凿龙池夜雨来此日铭边重注字当年爨下欲
成灰何时试鼓阳春曲预拂空山小石台
　　寄陈以可乞米　　　　　　明文征明
秋风百里梦姚城无限闲愁集短檠零落交游怀鲍
叔逡巡书帖愧真卿谋身肯信贫难忍食指其如累
不轻见说湖南风物好何时去买薄田耕
　　乞猫　　　　　　　　　　　　前人
珍重从君乞小狸女郎先已办氍毹自缘夜榻思高
枕端要山斋护旧书遣聘自将盐裹箬策勋莫道食
无鱼花阴满地春堪戏正是蚕眠二月余
　　渔家傲
从叔父
乞湿红笺
宋陈师道
一舸姑苏风雨疾吴笺满载红犹湿色斗朝花光触
日人未识街南小阮应先得　青入柳条初着色溪
梅已露春消息拟作新词酬帝力轻落笔秦黄去后
无强敌

　乞贷部选句
满纸千金索酒柳眼窥人莺声刮耳不耐郁坐空斋
作楚囚对泣也兄肯大放瓮头春色令弟醉倒于三
台洞口乎
求联新构一小楼俯瞰璜溪不佞日箕踞其上虽仅
容膝然楼外景物柳垂碧色泉漾绿波诚不亚滕王
芳渚也足下轩轾唐杰肯赐以孤鹜落霞句否
求布竹窗易寒芦花不暖环兄居者皆业乎蚕桑兄
必能使我被挟纩之温矣
觅蟹几年主事付之持螯已耳景值橙黄更飞输芒
之想特遣孔方兄就君觅也君其骏惠介士□余加
乎甚毋谓此夫不熟尔雅者而以蟛□误
觅竹小构于甘溪之岸蓬门花径尽遂幽居所缺者
渭川景物令人大俗肯惠我三五根种之墙间风动
帘开暗想丰神异日枕簟其底聆琅玕摇金声果尔
六逸况味也足下君子哉莫□以此道与人如何如
何
求菊凄凄旅邸坐对无聊足下诺惠篱菊平分秋色
梦侍花神者数数也幸移二种黄白争妍香风当户
弟即左持蟹右持新酿拉柴桑君坐地候赏也跂
予望之
觅柳旧日从隋堤过趺翠阴下听黄鹂声直悟得陶
先生意伏斋头觉时时神往君家丝缕列径作雪含
烟岂独娱乐自私走缘而用索分种门前堪对君家
少年风流也若曰九烈君弹汁了非所望
求韭菜锺乳者不亚指藜苋之肠曷可少此请分
数十本与仆手自栽之异日者一食十八种荷君荣
施矣且冒雨夜剪好作炊以款君也
索酴□花名酴□满架展此春风锦绣之机然蜂
来蝶去莺踏花翻又见繁华矣分惠数枝俾移富贵
于绿窗作送春诗料何如
索桂桂丛生兮岩之幽馥馥天香恍蟾宫飘来君于
秋色平分时夜夜醉嫦娥曾念人争扳摘乎否也就
君募之状元榜眼探花郎缺一不可
借园学圃非大人之志灌园实仲子之心场多绕舍
司马之独乐有余地鲜立锥管宁之挥锄何处谩云
董相不窥租祈半亩足令黄生知味手种一蔬明月
阑干稍酬苜蓿春风朝暮免对水精
谢借马自嗟薄命邅迍我马瘏矣谁意深交慷慨借
人乘之感情直至于两忘应用且容夫再索共敝无
憾在良友其必诚然久假不归顾鄙人则何敢尔敬
因回骑聊布谢鸿
又厩无服马方嗟徒步之艰行署有良朋忽假骏蹄
而代乘公物真侔乎季路借人已睹于宣尼倘开江
阁以迎宾尚何孤杜老银鞍之望若陟庙堂而待士
必不靳裴翁宝骑之颁感戢雅情莫申寸报抒陈微
悃姑缀数言更冀飞黄腾跨之时少容款段追随之
地勿以避骢而生异态接引须勤庶乎附骥而获同
游缔交惟永
谢借舟客明州半月大半在雨声中赖足下得画鹢
差委蛇不然行李生苍苔矣
借房观书尘中多事竟不能抽身到书边上方锁白
云妄意暂假为观书地倘蒙慨许参考之次或掩卷
行吟亦可共证孔墨相为用处

　乞贷部纪事
韩非子外储说左下篇管仲束缚自之齐道而饥
渴过绮乌封人而乞食乌封人跪而食之甚敬封人
因窃谓仲曰适幸及齐不死而用齐将何报我曰如
子之言我且贤之用能之使劳之论我何以报子封
人怨之
左传文公十四年子叔姬妃齐昭公生舍叔姬无宠
舍无威公子商人骤施于国而多聚士尽其家贷于
公有司以继之
昭公十三年晋合诸侯于平丘次于卫地叔鲋求货
于卫淫刍荛者卫人使屠伯馈叔向羹与一箧锦曰
诸侯事晋未敢携贰况卫在君之宇下而敢有异志
刍荛者异于他日敢请之叔向受羹反锦曰晋有羊
舌鲋者渎货无厌亦将及矣为此役也子若以君命
赐之其已客从之未退而禁之
十六年三月韩起聘于郑有环其一在郑商宣子谒
诸郑伯子产弗与曰非官府之守器也寡君不知子
大叔子羽谓子产曰韩子亦无几求晋国亦未可以
贰晋国韩子不可偷也若属有谗人交斗其间鬼神
而助之以兴其凶怒悔之何及吾子何爱于一环其
以取憎于大国也盍求而与之子产曰吾非偷晋而
有二心将终事之是以弗与忠信故也侨闻君子非
无贿之难而无令名之患侨闻为国非不能事大字
小之难无礼以定其位之患夫大国之人令于小国
而皆获其求将何以给之一共一否为罪滋大大国
之求无礼以斥之何餍之有吾且为鄙邑则失位矣
若韩子奉命以使而求玉焉贪淫甚矣独非罪乎出
一玉以起二罪吾又失位韩子成贪将焉用之且吾
以玉贾罪不亦锐乎
二十三年叔孙婼如晋晋人执之馆诸箕范献子求
货于叔孙使请冠焉取其冠法而与之两冠曰尽矣
定公三年蔡昭侯为两佩与两裘以如楚献一佩一
裘于昭王昭王服之以享蔡侯蔡侯亦服其一子常
欲之弗与三年止之唐成公如楚有两肃爽马子常
欲之弗与亦三年止之唐人或相与谋请代先从者
许之饮先从者醉之窃马而献之子常子常归唐侯
自拘于司败曰君以弄马之故隐君身弃国家群臣
请相夫人以偿马必如之唐侯曰寡人之过也二三
子无辱皆赏之蔡人闻之固请而献佩于子常子常
朝见蔡侯之徒命有司曰蔡君之久也官不共也明
日礼不毕将死蔡侯归及汉执玉而沈曰余所有济
汉而南者有若大川蔡侯如晋以其子元与其大夫
之子为质焉而请伐楚
四年晋人假羽旄于郑郑人与之明日或□以会晋
于是乎失诸侯
贫士传北郭骚者齐人也结罟网捆蒲苇织屦履以
养其母犹不足踵门见晏子曰愿乞所以养母晏子
之仆谓晏子曰此齐国之贤者也其义不臣乎天子
不友乎诸侯于利不苟取于害不苟免今乞所以养
母是说夫子之义也必与之晏子使人分仓粟府金
遗之辞金而受粟有间晏子见疑干君出奔北郭子
曰吾闻之养及其亲者身伉其难于是以身死白之
庄子外物篇庄周家贫故往贷粟于监河侯监河侯
曰诺我将得邑金将贷子三百金可乎庄周忿然作
色曰周昨来有中道而呼者周顾视车辙中有鲋鱼
焉周问之曰鲋鱼来子何为者邪对曰我东海之波
臣也君岂有斗升之水而活我哉周曰诺我且南游
吴越之王激西江之水而迎子可乎鲋鱼忿然作色
曰吾失我常与我无所处吾得斗升之水然活耳君
乃言此曾不如早索我于枯鱼之肆
左传哀公十三年吴申叔仪乞粮于公孙有山氏曰
佩玉繠兮余无所系之旨酒一盛兮余与褐之父睨
之对曰粱则无矣粗则有之若登首山以呼曰庚癸
乎则诺
韩非子内储说下篇齐中大夫有夷射者御饮于王
醉甚而出倚于郎门门者刖跪请曰足下无意赐之
余沥乎夷射曰叱去刑余之人何事乃敢乞饮长者
刖跪走退及夷射去刖跪因捐水郎门溜下类溺者
之状明日王出而诃之曰谁溺于是刖跪对曰臣不
见也虽然昨日中大夫夷射立于此王因诛夷射而
杀之
战国策郢人有狱三年不决者故令人请其宅以卜
其罪客因请之昭奚恤曰郢人某氏之宅臣愿之昭
奚恤曰郢人某氏不当服罪故其宅不得客辞而去
昭奚恤已而悔之因谓客曰奚恤得事公公何为以
故与奚恤客曰非用故也曰请而不得有说色非故
如何也
汉书朱建传建赐号平原君家徙长安辟阳侯欲知
建建不肯见及建母死贫未有以发丧方假貣服具
辟阳侯乃奉百金□列侯贵人以辟阳侯故往赙凡
五百金
司马文园集自叙传相如与临□令王吉相善往舍
都亭临□卓王孙有女文君夜亡□相如相如乃与
驰归家居徒四壁立卓王孙大怒曰女至不材我不
忍杀不分一钱也人或谓王孙王孙终不与文君久
之不乐曰长卿第俱如临□从昆弟假贷犹足为生
何至自苦如此
三辅决录平陵公孙奋富闻京师梁冀知奋俭□以
一缕衢鞍遗奋从贷五千万
吴志鲁肃传肃富于财以赈穷敝结士为务周瑜为
居巢长将数百人故过候肃并求资粮肃家有两囷
米各三千斛乃指一囷与周瑜
世说新语和峤性至俭家有好李王武子求之与不
过数十王武子因其上直率将少年之能食者持斧
诣园共饱啖毕伐之送一车枝与和公问曰何如君
李和既得唯笑而已
表启语林王右军为会稽谢公就乞笺纸库中唯有
九万枚悉与之桓宣武云逸少不节
世说新语桓元素轻桓崖崖在京下有好桃元连就
求之遂不得佳者元与殷仲文书以为嗤笑曰德之
休明肃慎贡其楛矢如其不尔篱壁间物亦不可得
也
世说补宋次道家多书刘道原就借观宋日具酒馔
为主人礼道原曰此非吾所为来也悉撤去闭阁抄
读旬日尽其书而去
南史胡谐之传谐之既居权要多所征求就梁州刺
史范柏年求佳马柏年患之谓使曰马非狗子那可
得为应无极之求接使人薄使人致恨归谓谐之曰
柏年云胡谐是何傒狗无厌之求谐之切齿致忿时
王元邈代柏年柏年称疾推迁不时还谐之言于帝
曰柏年恃其山川险固聚众欲擅一州及柏年下帝
欲不问谐之又言见兽格得而放上山于是赐死
北史杨播传播为华州刺史至州借人田为御史王
基所劾除官爵
裴佗传佗子诹之少好儒学尝从常景借书百卷十
许日便返疑其不能读每卷策问应答无遗景叹曰
应奉五行俱下祢衡一览便记今复见之于裴生矣
崔亮传光韶亮从父弟也家足于财资产皆弟光伯
所营光伯亡悉焚其契河间邢子才曾贷钱数万后
送还之光韶曰此亡弟相贷仆不知也竟不纳
裴宽传宽弟汉借人异书必躬自录本
北山录唐徐世绩讨河北馈饷不给王师且羸贷粮
于寺而僧曰常住不可也有惠休者闻而告其徒曰
若此举无功则国虞矣国虞而寺焉存遂发廪赈食
神龙初欲罢释教惟河北不被诏以曾贷粮故也
唐书杨再思传再思舍逆旅有盗窃其衣囊再思遇
之盗窘谢再思曰而苦贫故至此囊中檄无所事幸
留它物可持去初不为人言但假贷以还
郭震传震字元振魏州贵乡人以字显长七尺美须
□少有大志十六与薛稷赵彦昭同为太学生家尝
送资钱四十万会有缞服者叩门自言五世未葬愿
假以治丧元振举与之无少吝一不质名氏稷等叹
骇
全唐诗话白乐天求马裴度赠以马因戏云君若有
心求逸足我还留意在名姝引妾换马之事乐天答
曰安石风流无奈何欲将赤骥换青娥不辞便送东
山去临老何人与唱歌
册府元龟文宗太和五年六月贬右龙武大将军李
甚为宣州别驾甚子贷回纥钱一万一千四百贯不
偿为回纥所诉故贬甚因下诏曰如闻顷来京城内
衣冠子弟及诸军使并商人百姓等多有举诸蕃客
本钱岁月稍深征索不得致蕃客停滞市易不获及
时方务抚安须除旧弊免令受屈要与改更自今以
后应诸色人宜除准敕互市外□不得辄与蕃客钱
物交关委御史台及京兆府切加捉搦仍即作条件
闻奏其今日已前所欠负委府县速与征理处分
北梦琐言杜德祥侍郎昆弟力困要举息利钱济急
用召同坊富民到宅且问曰子本对是几钱其人拂
袖而出
挥麈余话毋昭裔贫贱时尝借文选于交游间其人
有难色发愤异日若贵当板以镂之遗学者后仕王
蜀为宰遂践其言刊之
马令南唐书蒯鳌传鳌时有不给而躬谒于人苟愆
其期后虽固予亦弗之受
黄载传载获资镪饮歠之外一无所蓄或有假贷则
欣然予之不计其多少
徐温传知训温长子也初学兵于朱瑾瑾力教之后
因求马于瑾瑾不与遂有隙
辽史道宗本纪清宁三年十二月庚戌禁职官于部
内假贷贸易
萧兀纳传寿隆元年兀纳拜北府宰相初天祚在潜
邸兀纳数以直言忤旨及嗣位出为辽兴军节度使
守太傅以佛殿小底王华诬兀纳借内府犀角诏鞫
之兀纳奏曰臣在先朝诏许取帑钱十万为私费臣
未尝妄取一钱肯借犀角乎天祚愈怒夺太傅官降
宁边州刺史
宋史张美传美为澶州粮料使周世宗镇澶渊每有
求取美必曲为供给世宗即位判三司以干敏称世
宗深委赖焉然以澶渊有所求假颇薄之美亦自愧
李崇矩传有郑伸者客崇矩门下性险诐无行崇矩
待之渐薄伸因上书告崇矩阴事崇矩子继昌性谨
厚郑伸早死其母贫饿尝诣继昌乞丐家人竞前诟
逐继昌召见与白金百两时人称之
国老谈苑浙帅开宴置金钟以为罚爵陶谷后因卧
病浙帅使人问其所欲谷以金钟为请浙帅以十副
赠之乃以诗谢云乞与金钟病眼明其苟得无耻如
此
宋史魏仁浦传仁浦字道济卫州汲人幼孤贫母为
假黄缣制暑服仁浦年十三叹曰为人子不克供养
乃使慈母求贷以衣我我能安乎因慷慨泣下辞母
诣洛阳济河沉衣中流誓曰不贵达不复渡此
李沆传雍熙三年右拾遗王化基上书自荐太宗谓
宰相曰李沆宋湜皆嘉士也即命中书并化基召试
并除右补阙知制诰沆位最下特升于上各赐钱百
万又以沆素贫多负人钱别赐三十万偿之
沈伦传伦在相位日值岁饥乡人假粟者皆与之殆
至千斛岁余尽焚其券
王佑传佑孙质家世富贵兄弟习为骄侈而质克己
好善自奉简素如寒士不喜畜财至不能自给初旦
为中书舍人家贫与昆弟贷人息钱违期以所乘马
偿之质阅书得故券召子弟示之曰此吾家素风尔
曹当毋忘也
张思钧传思钧为益州钤辖兼绵汉九州都巡检使
咸平中以王钧之乱出兵保绵州贼陷汉州思钧进
攻克之斩伪刺史苗进又与石普败贼弥牟寨巴西
尉傅翱有善马思钧求之翱不与思钧平贼心恃功
居多召翱至责以转饷后期斩之上闻其事传召付
御史台鞫治罪当斩特贷之削籍流封州
刘延世孙公谈圃予尝小酿公闻而见访后度酿熟
以诗见索云稍觉香熏鼻还思酒入唇盈缸止三斗
可泼瓮头春予因和云紫貂寒拥鼻绿蚁细侵唇莲
烛当时事壶头此日春
青琐诗话大丞相吕夷简一日有儒者张球献诗曰
近日厨中乏所供孩儿啼哭饭箩空母因低语告儿
道爹有新诗上相公公见诗甚悦因以俸钱百缗遗
之又为引道贵门馆得依栖之
过庭录建业进士某游上都贫不能自给以诗干韩
相魏公一联云建业江山千里远长安风雪一家寒
韩公怜之以百千赒焉
东轩笔录范文正公在睢阳掌学有孙秀才者索游
上谒文正赠钱一千明年孙生复道睢阳谒文正又
赠十千因问何为汲汲于道路孙秀才戚然动色曰
老母无以养若日得百钱则甘旨足矣文正曰吾观
子辞气非乞客也二年仆仆所得几何而废学多矣
吾今补子为学职月可得三千以供养子能安于为
学乎孙生再拜大喜于是授以春秋而孙生学笃不
舍昼夜行复修谨文正甚爱之明年文正去睢阳孙
亦辞归后十年闻泰山下有孙明复先生以春秋教
授学者道德高迈朝廷召至太学乃昔日索游孙秀
才也文正叹曰贫之为累亦大矣倘因循索米至老
则虽人才如孙明复者尤将汨没而不见也
墨庄漫录苏子由在政府子瞻为翰苑有一故人与
子由兄弟有旧者来干子由求差遣久而未遂一日
来见子瞻且云某有望内翰以一言为助公徐曰旧
闻有人贫甚无以为生乃谋伐冢遂破一墓见一人
裸而坐曰尔不闻汉世杨王孙乎裸葬以矫世无物
以济汝也复凿一冢用力弥艰既入见一王者曰我
汉文帝也遗制圹中无纳金玉器皆陶瓦何以济汝
复见有二冢相连乃穿其在左者久之方透见一人
曰我伯夷也瘠羸面有饥色饿于首阳之下无以应
汝之求其人叹曰用力之勤无所获不若更穿西冢
或冀有得也瘠羸者谓曰劝汝别谋于他所汝视我
形骸如此舍弟叔齐岂能为人也故人大笑而去
淡山杂识某年十三岁时见东坡过先君具言世有
豪杰之士隐而不见于世者如余乡隐居君子失其
姓名世居眉山之中坡即葬时会期日已迫而墓砖
未足谋之于人皆曰当往见此君则立可办也但多
游猎又所居山林敻绝未易见试往图之东坡凡两
日始得至其居又俟至日暮伏于道左方见其从数
骑归乃少年也既下马始通谒少年易服出迎于门
外执礼无违坐定问其所以东坡具以告少年曰易
事尔请具饭且宿于此当令如期办所须少顷数青
衣童跪进盘餐皆今日所击之鲜也进酒数大白饮
啖自若食兼数人饭毕始从容就榻翌日遣仆马送
坡下山三日无耗明日旦下手破土坡甚疑悔欲罪
元告者是夕至晚砖犹无一口至者明晓视其墓地
之侧则五万口斩斩然罗列矣众皆惊叹毕再往谒
谢卒不得见送所直亦不得达豪哉
宋史朱熹传熹登第五十年仕于外者仅九考立朝
纔四十日家故贫少依父友刘子羽寓建之崇安后
徙建阳之考亭箪瓢屡空晏如也诸生之自远而至
者豆饭藜羹率与之共往往称贷于人以给用而非
其道义则一介不取也
朱子语类陈无己赵挺之邢和叔皆郭大夫婿陈在
馆职当侍祠郊丘非重裘不能御寒气无己止有其
一其内子为于挺之家假以衣之无己诘所从来内
以实告无己曰汝岂不知我不着渠家衣耶却之既
而遂以冻病死谢克家作其文集序中有云箧无副
裘又云此岂易衣食者盖指此事
桯史余里中士每秋赋与计偕贫不能行者或仰给
劝驾嘉泰辛酉永嘉周梦与吕龄宰德化垂满矣士
有以故例请者弗报贽以启束装而俟又弗报怒而
索其贽余适谒琴堂坐间梦与口占授札吏复之曰
伏承宠翰见索长笺爱莫能留感而且骇珠玑在侧
固知酬应之难笔砚生尘未免纾迟之咎赵客有辞
而取璧楚人敢讶于亡弓所恨具舟已及瓜而代去
无由洗眼观夺锦之归来更冀恢洪以基光大毕缄
顾余作释语曰予非摩诃萨埵乃诸公之提婆达多
耳余笑莫敢答士掷其报章于门而去阍者白之曰
正自乏楮君就席以为室间书庋无所问
齐东野语直斋陈先生云向为绍兴教官日有同官
初至者偶问其京削欠几何答云久一二纸数月闻
有举之者会间贺其成事则又曰尚欠一二纸又越
月闻有举者扣之则所答如前余颇怪之他日与王
深甫言之深甫笑曰是何足怪子不见临安丏者之
乞房钱乎暮夜号呼于衢路曰吾今夕所欠十几文
耳有怜之者如数与之曰汝可以归卧矣感谢而退
去之数十步则其号呼如初焉子不彼之怪而此之
怪何哉因相与大笑而罢
宋史刘宰传宰生理素薄见义必为既竭其力藉质
贷以继之无倦
金史奥屯忠孝传忠孝改沁南军坐前在卫州勾集
妨农军借民钱不令偿由是贫富不相假贷军民不
相安降宁海州刺史
世说补孔拯侍郎朝回遇雨避于一叟之庑下延入
厅事叟乌帽纱巾逢迎甚恭因备酒肴一一精好孔
公借油衣叟曰某寒不出热不出风不出雨不出未
尝置油衣也孔公不觉顿忘宦情
元史刘因传因蚤丧父事继母孝有父祖丧未葬投
书先友翰林待制杨恕怜而助之始克襄事
布鲁海牙传布鲁海牙使真定真定富民出钱贷人
者不逾时倍取其息布鲁海牙正其罪使偿者息如
本而止后定为令
太宗本纪十二年以官民贷回鹘金偿官者岁加倍
名羊羔息其害为甚诏以官物代还凡七万六千锭
仍命凡假贷岁久惟子本相侔而止着为令
辍耕录吾乡周待制先生仁荣字本心筑一室纔落
成友人杨公道舆疾至门曰愿假君新宅以死先生
让正寝居之妻子咸不然未几杨死
明外史黄钺传钺家有田在葛泽陂钺父令督耕其
中钺从友人家借书窃读不废县举贤良授宜章县
典史
丘浚传浚字仲深琼山人幼孤母李氏教之读书过
目成诵家贫无书尝走数百里借书必得乃已
江南通志吴汝宪字道卿无锡人朴茂方正言笑不
苟与人交洞彻肺腑尝称贷薛氏金其人殁于倭访
得其兄弟尽归之其存心不欺类如此
明外史吴岳传岳知庐州时去庐日假一盖御雨至
即命还之归自南都假僧寮以见客
裕山杂记故人胡文乔迁旷达不羁之士也家颇零
落一日诣余出一诗于袖中云藿食鹑衣鬓已秋三
丧浅土泪横流登堂稽首无他语见说先生有麦舟
读之惨然为赙之
宁波府志姚应龙字子翼尝游云间积金三百余为
商贷去逾年索之不能偿愿纳其女应龙曰丈夫自
有肝胆岂以锱铢割君爱女耶折券出门
济南府志高所蕴字尔施号宏室淄川人长山李司
寇化熙尝言当明万历癸丑年省大饥□友陈浣初
偶相过有忧色询之则曰宏室折简相邀或为予所
逋耶翼日再过则有喜色又询之则曰往岁予以试
事曾贷宏室数金后止完其六昨抵其里具酒款语
移时乃出前金曰二不登得无苦炊烟断耶前物
幸完璧以归他人恐有侵渔故烦枉驾耳
张腾沾化人与张守礼交借腾四十金礼疾作且死
嘱家人曰吾负腾矣吾死可举田宅偿之家人如其
指腾毅然曰人亡帐即亡耳田宅何为取袖中券裂
之
汝州志李云蛟生员其父日荣于崇祯年贷某银百
两遭寇变荣与银主俱已物故并文约已无存矣云
蛟慨然曰若以无凭不偿吾父何以瞑目乎勉力凑
还州人至今叹服不置

　乞贷部外编
致虚杂俎昔有仙人凤子者欲有所度隐于农夫之
中一日大雨有邻人来借草履凤子曰他人草履则
可借吾之草履乃不借者也其人怒詈之凤子即以
草履掷与化为鹤飞去故后世名草履为不借
括异志秀州魏塘村方通判乳媪周氏临安人为人
朴直自信不虑人欺村民或从假贷不问识不识随
意与之有蔡公者负最多每督取率托以他故经数
年媪呼而责之每以妄言答云实负婆钱累欲偿辄
为官事所荡愿更宽今岁如再背约当为八乳牝狗
以报未几蔡死而方家得一犬八乳周媪常戏呼曰
汝是蔡公即掉尾而前自是闻呼即至十年乃死
语怪济渎祠相传神通人假贷前后事不一漫志其
慨一二祠有大池凡欲假金者祷于神以珓决之神
许则以契券投池中良久有银浮出如其数贷者持
去贸易利市加倍如期具子本祭谢而投之银没而
原浮其券如人间式亦有中保之人若神不许则投
券入水顷之券复浮还牛马百物皆可假借投之复
出故不死也尝有不能偿者舍其儿以盒子盛之投
入俄顷盒浮起视之儿活于中无恙盖神鉴其诚闵
而贷其债也
青州府志张邦直临朐人笃志学古步趋言论动以
先儒为法尤好施予有族人称贷者知其贫折券不
索其人死公未知也一夕梦来还贷觉而报马生驹
矣公以为偶然久之又梦来辞公疑焉以马馈姻家
辄病死公取而葬之其仁惠类如此

　乞贷部杂录
新序杂事篇孔子曰吾闻取于臣谓之取不曰假
颜氏家训治家篇借人典籍皆须爱护先有缺坏就
为补治此亦士大夫百行之一也济阳江禄读书未
竟虽有急速必待卷束整齐然后得起故无损败人
不厌其求假焉
谐噱录有借界尺笔槽而破其槽者白其主人曰韩
直木如常孤竹君无恙但半面之交忽然折节矣主
人大笑
庐陵官下记今人云借书还书等为二痴据杜荆州
书告贶云知汝颇欲念学今因还车致副书可案录
受之当别置一宅中勿复以借人古谚云有书借人
为嗤借人书送还为嗤也
涑水家仪凡为子妇者不敢私假不敢私与
春渚纪闻杜征南与儿书言昔人云借人书一痴还
人书一痴山谷借书诗云时送一鸱开锁鱼又云明
日还公一痴常疑二字不同因于孙愐唐韵五之字
韵中瓻字下注云酒器大者一石小者五斗古借书
盛酒瓶也又得以证二字之差然山谷鸱夷字必别
见他说当是古人借书必先以酒醴通殷勤借书皆
用之耳
郑氏家范广储书籍以惠子孙不许假人以致散逸
仍认卷首云某氏书籍子孙是教鬻及借人兹为不
孝
容斋三笔淳熙十六年二月登极赦凡民间所欠债
负不以久近多少一切除放遂有方出钱旬日未得
一息而并本尽失之者人不以为便何淡为谏大夫
尝论其事遂令只偿本钱小人无义几至喧噪绍熙
五年七月覃赦乃只为蠲三年以前者按晋高祖天
福六年八月赦云私下债负取利及一倍者并放此
最为得又云天福五年终以前残税并放而今时所
放官物常是以前二年为断则民已输纳无及于惠
矣唯民间房赁欠负则从一年以前皆免比之区区
五代翻有所不若也
容斋五笔今人出本钱以规利入俗语谓之放债又
名生放予考之亦有所来汉书谷永传云至为人起
责分利受谢颜师古注曰言富贾有钱假托其名代
之为主放与他人以取利息而共分之此放字所起
也
暖姝由笔今人干谒者谓之打秋风靖江郭知县某
尝题谒客所送扇转赠之曰马驮沙上县新开城郭
民稀半草莱寄语江南诸子弟秋风切莫过江来郭
以语吾县黄侯梦弼相与大笑
图书编圣训释目凡借放钱债贫富均为有益富无
贫者所干利息何由而生贫无富者相周患难何从
而给若富而取盈谓之不仁贫而负骗谓之不义各
宜省改今后放偿不得过二分三分如有年月过期
垒利数倍或故令残疾老幼填门逼取或捉锁私家
准折家产与恃顽欺赖不偿及为刁告者是皆自速
其祸约正副告官从重治之