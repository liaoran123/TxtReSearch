
　妻族部总论
礼记
　　檀弓
子思之哭嫂也为位妇人倡踊申祥之哭言思也亦
然

陈
注
言思子游之子申祥妻之昆弟也马氏曰凡哭
　必为位者所以叙亲□恩纪之差无服不为位申
　祥之哭言思亦如子思盖非礼矣妻之昆弟外丧
　也而既无服则不得为哭位之主矣记曰妻之昆
　弟为父后者死哭之适室子为主袒免哭踊夫入
　门右由是言之则哭妻之昆弟以子为主异于嫂
　叔之丧也以子为主则妇人不当倡踊矣
　　又
妻之昆弟为父后者死哭之适室子为主袒免哭踊
夫入门右使人立于门外告来者狎则入哭父在哭
于妻之室非为父后者哭诸异室

陈
注
此闻妻兄弟之丧而未往吊时礼也父在己之
　父也为父后妻之父也门外之人以来吊者告若
　是交游习狎之人则径入哭之情义然也疏曰礼
　女子子适人者为昆弟之为父后者不降以其正
　故也故姊妹之夫为之哭于适室之中庭子为主
　者甥服舅缌故命己子为主受吊拜宾也袒免哭
　踊者冠尊不居肉袒之上必先去冠而加免故凡
　哭哀则踊踊必先袒袒必先免故袒免哭踊也夫
　入门右者夫谓此子之父即哭妻兄弟者也

　妻族部艺文一
　　与妇弟任武达书　　　　　　汉冯衍
天地之性人有喜怒夫妇之道义有离合先圣之礼
士有妻妾虽宗之渺微尚欲逾制年衰岁暮恨入黄
泉遭遇嫉妒家道崩坏五子之母足尚在门五年已
来日甚岁剧以白为黑以非为是造作端末妄生首
尾无罪无辜谗口嗷嗷乱匪降天生自妇人青蝇之
心不重破国嫉妒之情不惮丧身牝□之晨维家之
索古之大患今始于衍醉饱过差辄为桀纣房中调
戏布散海外张目扺掌以有为无痛彻苍天毒流五
脏愁令人不赖生忿令人不顾祸入门着□继嗣不
育纺绩织纴了无女工家贫无僮贱为匹夫故旧见
之莫不凄怆曾无悯惜之恩惟一婢武达所见头无
钗珥面无脂泽形骸不蔽手足抱土不原其穷不揆
其情跳梁大叫呼若入冥贩糖之妾不忍其态计妇
当去久矣念儿曹小家无宅使哀怜姜豹常为奴婢
恻恻焦心事事腐肠□□籍籍不可听闻暴虐此婢
不死如发半年之间脓血横流婢病之后姜竟舂炊
豹又触冒泥涂心为怆然缣谷放散冬衣不补端坐
化乱一缕不贯既无妇道又无母仪忿见侵犯恨见
狼藉依倚郑令如居天上持质相词语百车剑戟
在门何暇有让百弩环舍何可强复举宗达人解说
词如循环口如布谷县幡竟天击鼓动地心不为恶
身不为摇耳宜详居错且自为计无以上书告诉相
恐狗吠不惊自信其情不去此妇则家不宁不去此
妇则家不清不去此妇则福不生不去此妇则身不
荣不去此妇则事不成吾数奇命薄端相逢遭自恨
以华盛时不早自定至于垂白家贫身贱之日养痈
长疽自生祸殃衍以室家纷然之故损弃衣冠侧身
山野绝交游之路杜仕宦之门阖门不出心专耕耘
以求衣食何敢有功名之路哉
　　重熙帖　　　　　　　　　晋王羲之
　□昙字重熙鉴之子羲之妻昙之□也
古之御世者乃志小天下今封域区区一方任耳而
恒忧不治为时耻之但令卿重熙之徒必得申其道
粗佳

　妻族部艺文二
诗
　　妻亡后别妻弟　　　　　　唐戴叔伦
杨柳青青满路垂赠行惟折古松枝停舟一对湘江
哭哭罢无言君自知
　　送妻叔归栝　　　　　　　　宋施枢
此身元是客还作送行诗笑语如今度绸缪似旧时
买船春载酒剪烛夜枰棋烟雨楼前景图来慰所思
　　答妇兄林公遇　　　　　　　刘克庄
霜下石桥滑蛩吟茅店清梦回残月影错认是天明

　妻族部外编
祝允明语怪神谴淫男女往年兖州有人家赘婿与
其妻妹私通事颇露二人屡自分疏既而语家人吾
二人不能自明当共诣岱顶质诸天齐帝遂与俱去
告于神吾二人果有私乞神明加诛祝讫下山各以
为谩众而已神固何知行至山半趋林薄僻处行淫
焉久而不归家人登山觅之始得于林则皆死矣而
其二阴根交接粘着不解方知神谴之以示众也

　妻族部汇考
尔雅
　　释亲
妻之晜弟为甥

注
体敌故更相为甥甥犹生也
　　又
妻之姊妹同出为姨

注
同出谓已嫁诗曰邢侯之姨
女子谓姊妹之夫为私

注
诗曰谭公维私
　　又
母与妻之党为兄弟
　　又
妇之党为婚兄弟

注
古者皆谓婚姻为兄弟
汉刘熙释名
　　释亲属
妻之姊妹之子曰外甥来归己内为妻故其姊妹之
子为外甥甥者生也他姓子本生于外不得如其女
来在己内也
　　又
妻之姊妹曰娣娣弟也言与己妻相长弟也

　妻族部纪事
国语董叔将娶于范氏叔向曰范氏富盍已乎曰欲
为系援焉它日董祁诉于范献子曰不吾敬也献子
执而纺于庭之槐叔向过之曰子盍为我请乎叔向
曰求系既系矣求援既援矣欲而得之又何请焉
后汉书邓晨传晨字伟卿南阳新野人也世吏二千
石父宏豫章都尉晨初娶光武姊元王莽末光武尝
与兄伯升及晨俱之宛与穰人蔡少公等燕语少公
颇学图谶言刘秀当为天子或曰是国师公刘秀乎
光武戏曰何用知非仆邪坐者皆大笑晨心独喜及
光武与家属避吏新野舍晨庐甚相亲爱晨因谓光
武曰王莽悖暴盛夏斩人此天亡之时也往时会宛
独当应邪光武笑不答及汉兵起晨将宾客会棘阳
汉兵败小长安诸将多亡家属光武单马遁走遇女
弟伯姬与共骑而奔前行复见元趣令上马元以手
撝曰行矣不能相救无为两没也会追兵至元及三
女皆遇害汉兵退保棘阳而新野宰乃汗晨宅焚其
冢墓宗族皆恚怒曰家自富足何故随妇家人入汤
镬中晨终无恨色更始立以晨为偏将军与光武略
地颍川俱夜出昆阳城击破王寻王邑又别徇阳翟
以东至京密皆下之更始北都洛阳以晨为常山太
守会王郎反光武自蓟走信都晨亦间行会于巨鹿
下自请从击邯郸光武曰伟卿以一身从我不如以
一郡为我北道主人乃遣晨归郡光武追铜马高胡
群贼于冀州晨发积射士千人又遣委输给军不绝
光武即位封晨房子侯帝又感悼姊没于乱兵追封
谥元为新野节义长公主立庙于县西封晨长子泛
为吴房侯以奉公主之祀建武三年征晨还京师数
燕见说故旧平生为欢晨从容谓帝曰仆竟辩之帝
大笑
赵岐传岐字台卿少明经有才艺娶扶风马融兄女
融外戚豪家岐尝鄙之不与融相见
注
三辅决录志
曰岐娶马敦女宗姜为妻敦兄子融尝至岐家多从
宾与从妹宴饮作乐日夕乃出过问赵处士所在岐
亦厉节不以妹之故屈志于融也与其友书曰马
季长虽有名当世而不持士节三辅高士未曾以衣
裾撤其门也岐曾读周官二义不通一往造之贱融
如此也
显宗孝明帝纪帝遵建武制度无敢违者后宫之家
不得封侯与政
东观记光武闵伤前代权臣太盛外戚与政上浊明
主下危臣子后族阴郭之家不过九卿亲属荣位不
能及许史王氏之半耳
谢承后汉书胡毋班王匡之妹夫董卓使班奉诏到
河内解释义兵匡受袁绍旨收班系狱欲杀之以徇
军班与匡书云自古以来未有下土诸侯举兵向京
师者刘向传曰掷鼠忌器器犹忌之况卓今处宫阙
之内以天子为藩屏幼主在宫如何可讨仆与太傅
马公太仆赵岐少府阴修俱受诏命关东诸郡虽实
嫉卓犹以衔奉王命不敢玷辱而足下独囚仆于狱
欲以衅鼓此悖暴无道之甚者也仆与董卓有何亲
戚义岂同恶而足下张狼虎之口吐长□之毒恚卓
迁怒何甚酷哉死人之所难然耻为狂夫所害若亡
者有灵当诉足下于皇天夫婚姻者祸福之机今日
着矣曩为一体今为血雠亡人子二人则君之甥身
没之后慎勿令临仆尸骸也匡得书抱班二子而泣
班遂死于狱
三国志李通传通妻伯父犯法朗陵长赵俨收治致
之大辟是时杀生之柄决于牧守通妻子号泣以请
其命通曰方与曹公戮力义不以私废公嘉俨执法
不阿与为亲交
魏略贾逵世为着姓少孤家贫冬常无□过其妻兄
柳孚宿其明无何着孚□去故时人谓之通健
初建安五年时夏侯霸从妹年十三四在本郡出行
樵采为张飞所得飞知其良家女遂以为妻产息女
为刘禅皇后故渊之初亡飞妻请而葬之及霸入蜀
禅与相见释之曰卿父自遇害于行间耳非我先人
之手刃也指其儿子以示之曰此夏侯氏之甥也厚
加爵宠
刘先主志先主为吕布所败先主失妻子转军海西
糜竺进妹为夫人及奴客二千金银宝物资之先主
因而获振连和于布布还其妻子
襄阳记诸葛孔明为卧龙庞士元为凤雏司马德操
为冰镜皆庞德公语也德公字山民有令名娶诸葛
孔明小姊
晋书郭默传默妇兄陆嘉取官米数石饷妹默以为
违制将杀嘉嘉惧奔石勒默乃自射杀妇以明无私
羊祜传祜博学能属文善谈论郡将夏侯威异之以
兄霸之子妻之及夏侯霸之降蜀也姻亲多告绝祜
独安其室恩礼有加焉
王育传育字百春京兆人也少孤贫为人佣牧羊每
过小学必欷歔流涕时有暇即折蒲学书忘而失羊
为羊主所债育将鬻己以偿之同郡许子章敏达之
士也闻而嘉之代育偿羊给其衣食使与子同学遂
博通经史身长八尺余须长三尺容貌绝异音声动
人子章以兄之子妻之为立别宅分之资业育受之
无愧色
殷仲文传仲文为元显征虏长史会桓元与朝廷有
隙元之姊仲文之妻疑而间之左迁新安太守仲文
于元虽为姻亲而素不交密及闻元平京师便弃郡
投焉元甚悦之元九锡仲文之辞也初元篡位入宫
其□忽陷群下失色仲文曰将由圣德深厚地不能
载元大悦以佐命亲贵厚自封崇
诚斋杂记刘穆之少时家贫常往妻父家乞食每食
毕求槟榔江氏兄弟戏之曰槟榔消食君乃常饥何
忽须此及为丹阳尹召妻兄弟令厨人以金盘贮槟
榔一斛以进之
梁书裴邃传邃字渊明邃与乡人共入魏武庙因论
帝王功业其妻甥王篆之密启高祖云裴邃多大言
有不臣之迹由是左迁为始安太守
魏书王慧龙传慧龙自云太原晋阳人司马德宗尚
书仆射愉之孙初刘裕微时愉不为礼及得志愉合
家见诛慧龙年十四为沙门僧彬所匿太常二年慧
龙归国崔浩弟恬闻慧龙王氏子以女妻之浩既婚
姻及见慧龙曰信王家儿也王氏世齄鼻江东谓之
齄王慧龙鼻大浩曰真贵种矣数向诸公称其美司
徒长孙嵩闻之不悦言于世祖以其叹服南人则有
讪鄙国化之意世祖怒召浩责之浩免冠陈谢得释
及鲁宗之子轨奔姚兴后归国云慧龙是王愉家竖
僧彬所通生也浩虽闻之以女之故成赞其族慧龙
由是不调久之除乐安王范傅领并荆扬三州大中
正慧龙抗表愿得南垂自效崔浩固言之乃授南蛮
校尉安南大将军左长史
卢元传道和弟道约字季恭太傅李延实出除青州
延实先被病道约延实之妻弟诏以道约为延实长
史加散骑常侍寄以匡维也
南安王祯传祯子怡起家步兵校尉转城门校尉迁
鄯善镇将所在贪暴为有司所纠逃窜得免延昌中
卒庄帝初以尔朱荣妇兄超赠骠骑大将军太尉公
雍州刺史扶风王
江悦之传时有皇甫徽字子元安定朝那人仕萧衍
历诸王参军郡守及道迁之入国也徽亦因地内属
徽妻即道迁之兄女道迁列上勋书欲以徽为元谋
徽曰创谋之始本不关预虽贪荥赏实内愧于心遂
拒而不许
司马睿传桓元逼德宗禅位刘裕杀元德宗复立德
宗死弟德文立五年德文禅位于裕裕封德文为零
陵王德文后河南褚氏兄季之弟淡之虽德文姻戚
而尽心于裕德文每生男辄令方便杀焉或诱内人
密加毒害前后非一及德文被废囚于秣陵宫常惧
见祸与褚氏共止一室虑有鸩毒自煮食于前六年
刘裕将杀之不欲遣人入内令淡之兄弟视褚氏褚
氏出别宫于是兵乃逾垣而入进药于德文德文不
肯饮曰佛教自杀者不复人身乃以被掩杀之
安定王休传休薨子愿平清狂无行拜通直散骑常
侍前将军坐强奸妻妹于妻母之侧御史中丞案以
不道处死绞刑会赦免
穆崇传罴子建字晚兴妻尔朱荣之妹建常依附荣
荣入洛之后除镇东将军金紫大夫征北将军封济
北郡开国公后迁散骑常侍车骑大将军左光禄大
夫兼尚书北道行台并州事
小名录后魏元叉字伯携小字夜叉叉妻林太后之
妹太后临朝以叉妹夫除通直郎常侍妻封冯翊君
拜女侍郎又以此意势日盛迁侍中加领军既在门
下兼禁军深为太后所信
北齐书封隆之传隆之子子绣外见儒雅而侠气难
忤司空娄定远子绣兄之婿也为瀛州刺史子绣在
勃海定远过之对妻及诸女燕集言戏微有慢子
绣大怒鸣鼓集众将攻之俄顷兵至数千马将千匹
定远免冠拜谢久乃释之
周书薛端传端弟裕字仁友京兆韦敻志安放逸不
干世务裕慕其恬静数载酒肴候之谈宴终日敻遂
以从孙女妻之裕常谓亲友曰大丈夫当圣明之运
而无灼然文武之用为世所知虽复栖栖遑遑徒为
劳苦耳至如韦居士退不丘壑进不市朝怡然守道
荣辱不及何其乐也
隋书李穆传浑字金才穆第十子也初穆孙筠卒高
祖议立嗣浑规欲绍之谓其妻兄太子左卫率宇文
述曰若得袭封当以国赋之半每岁奉公述利之因
入白皇太子曰立嗣以长不则以贤今申明公嗣绝
遍观其子孙皆无赖不足以当荣宠唯金才有勋于
国谓非此人无可以袭封者太子许之竟奏高祖封
浑为申国公以奉穆嗣大业初转右骁卫将军六年
有诏追改穆封为郕国公浑仍袭焉累加光禄大夫
九年迁右骁卫大将军浑既绍父业日增豪侈后房
曳罗绮者以百数二岁之后不以俸物与述述大恚
之因醉乃谓友人于象贤曰我竟为金才所卖死且
不忘浑亦知其言由是结隙后帝讨辽东有方士安
伽陀自言晓图谶谓帝曰当有李氏应为天子劝尽
诛海内凡姓李者述知之因诬构浑于帝曰伽陀之
言信有征矣臣与金才夙亲闻其情趣大异常日数
共李敏善衡等日夜屏语或终夕不寝浑大臣也家
代隆盛身捉禁兵不宜如此愿陛下察之帝曰公言
是矣可□其事述乃遣武贲郎将裴仁基表告浑反
即日发宿卫千余人付述掩浑等家遣左丞元文都
御史大夫裴蕴杂治之案问数日不得其反状以实
奏闻帝不纳更遣述穷治之述入狱中召出敏妻宇
文氏谓之曰夫人帝甥也何患无贤夫李敏金才名
当祅谶国家杀之无可救也夫人当自求全若相用
语身当不坐敏妻曰不知所出惟尊长教之述曰可
言李家谋反金才尝告敏云汝应图箓当为天子今
主上好兵劳扰百姓此亦天亡隋时也正当共汝取
之若复度辽吾与汝必为大将每军二万余兵固以
五万人矣又发诸房子侄内外亲娅并募从征吾家
子弟决为主帅分领兵马散在诸军伺候间隙首尾
相应吾与汝前发袭取御营子弟响起各杀军将一
日之间天下足定矣述口自传授令敏妻写表封云
上密述持入奏之曰已见金才反状并有敏妻密表
帝览之泣曰吾宗社几倾赖亲家公而获全耳于是
诛浑敏等宗族三十二人自余无少长皆徙岭外
虞世基传世基字茂世博学高才少傅徐陵闻其名
召之世基不往后因公会陵一见而奇之顾谓朝士
曰当今潘陆也因以弟女妻焉
虞庆则传开皇十七年岭南人李贤据州反庆则为
桂州道行军总管以妇弟赵什柱为随府长史什柱
先与庆则爱妾通恐事彰乃宣言曰庆则不欲此行
遂闻于上先是朝臣出征上皆宴别礼赐遣之及庆
则南讨辞上上色不悦庆则由是怏怏不得志暨平
贤至潭州临桂镇庆则观眺山川形势曰此诚险固
加以足粮若守得其人攻不可拔遂使什柱驰诣京
奏事观上颜色什柱至京因告庆则谋反上案验之
庆则于是伏诛拜什柱为柱国
唐书王义方传义方举明经诣京师不肯造请贵势
魏征异之欲妻以夫人之侄辞不娶俄而征薨乃娶
人问其然曰初不附宰相今感知己故也
张允济传允济青州北海人仕隋为武阳令元武民
以牸牛依妇家者久之孳十余犊将归而妇家不与
牛民诉县县不能决乃诣允济允济曰若自有令吾
何与焉民泣诉其抑允济因令左右缚民蒙其首过
妇家云捕盗牛者命尽出民家牛质所来妇家不知
遽曰此婿家牛我无豫即遣左右撤蒙曰可以此牛
还婿妇家叩头服罪元武吏大惭
刘悟传悟犯法系河南狱留守韦夏卿贷免李师古
厚币迎之始未甚知后从击球轩然驰突撞师古马
仆师古恚将斩之悟盛气以语触师古不慑师古奇
其才令将后军妻以从媦
温大雅传造字简舆性盛气少所降屈隐王屋山张
建封闻其名书币招之及节度徐州造谢归下邳慨
然有高世心建封恐失造因妻以兄子
封伦传伦字德彝隋开皇末江南乱内史令杨素讨
之署伦行军记室泊海上素召计事伦坠水免易衣
以见讫不言久乃素知问故谢曰私事也所不敢白
素异其为以从妹妻之素营仁寿宫表为土工监规
构鸿侈宫成文帝怒曰素殚百姓力为吾掊怨天下
素大惧伦曰毋恐皇后至自当免明日帝果劳素曰
公知吾夫妇老无以自娱乐而盛饰此宫邪因大悦
素退问何料而知伦曰上节俭故始见必怒然雅听
后言后妇人惟侈丽是好后悦则帝安矣素曰吾不
及也素负才势多所陵藉惟于伦降礼赏接或与论
天下事衮衮不□每抚其□曰封郎终当据此荐之
帝擢内史舍人
朱延寿传延寿事行密田頵之附全忠延寿阴约曰
公有所为我愿执鞭頵喜二人谋绝行密行密忧甚
绐病目行触柱僵妻延寿姊也掖之行密泣曰吾丧
明诸子幼得舅代我无忧矣遣辨士召之延寿疑不
肯赴姊遣婢报故延寿疾走扬州拜未讫士禽杀之
而废其妻
刘知谦传知谦寿州上蔡人避乱客封州为清海牙
将节度使韦宙以兄女妻之众谓不可宙曰若人状
貌非常吾以子孙托之
隋唐嘉话萧至忠自晋州之入也蒋大理钦绪即其
妹婿送之曰以足下之才不忧不见用无为非分妄
求至忠不答蒋退而曰九代之卿族一举而灭之可
哀也哉至忠既至中书令岁余以诛死
玉泉子赵悰妻父为锺陵大将悰以久随计不第穷
悴愈甚妻族益相薄虽妻父母不能不然也一日军
中高会州郡谓之春设者大将家相率列棚以观之
其妻虽贫不能无往然所服故敝众以帷隔绝之席
方酣廉使忽驰吏呼将将且惧既至廉使临轩手持
一书笑曰赵悰得非君之婿乎曰然乃告之适报至
已及第矣即授所持书乃榜也将遽以榜奔归呼曰
赵郎已及第矣妻之族即撤去帷障相与同席竟以
簪服而庆遗焉
独异志王锷为辛京杲下偏裨时帅长沙甚易之一
旦击球驰逐既酣锷仰天呵气高数丈若白练上冲
杲谓妻曰此极贵相遂以女弟配之锷终为将相
唐国史补李廙为尚书左丞有清德其妹刘晏妻也
晏方秉权尝造廙宅延至晏室见其门帘甚敝乃令
潜度广狭以粗竹织成不加绿饰将以赠廙三携至
门不敢发言而去
因话录范阳卢仲元家于寿之安丰其妻清河崔氏
率更令谦侄女也崔氏兄有薄田百亩在洛城之东
守道力田以自给未常干人常躬耕得金一瓶计百
两不言于人密埋于居室内临终其妻李氏以家贫
子幼身后冻馁为忧崔屏人语妻以埋金之事指其
记处戒云慎勿言于人他日卢郎中来可告也未几
卢赴调经洛中吊崔氏之孤讫李使婢传语曰新妇
有哀迫之事须面见姑夫卢许之既见乃述亡夫之
意卢悲泣久之曰惟嫂之命李氏仍密遣所使之谨
厚者持金付之卢遂罢选持金鬻于扬州时遇金贵
两获八千复市南货入洛为崔孤置田宅兼为剖分
家事既毕而归逾年方选竟未尝言于人惟密亲有
知者卢君生既字子严清望重器为世名臣信阴德
之报也
诚斋杂记唐牛相国僧孺有子名繁与其同乡人蔡
生同举进士才蔡生欲以女弟适之蔡以有妻赵氏
力辞不得牛氏与赵相与甚欢蔡后至节度副使
史耶律资忠传资忠兄国留善属文圣宗重之时
妻弟之妻阿古与奴通将奔女直国国留追及奴杀
之阿古自经阿古母有宠于太后事闻太后怒将杀
之帝度不能救遣人诀别问以后事国留谢曰陛下
悯臣无辜恩满九泉死且不朽既死人多冤之
宋史吕佑之传佑之知制诰贡举有东野口宣者佑
之以妻族尝荐举之坐鞫狱陈州不实贬官佑之亦
降授殿中丞
祖士衡传士衡字平叔少孤博学有文为李宗谔所
知妻以兄子
张秉传秉迁监察御史深为宰相赵普所器以弟之
子妻之
何中立传中立字公南幼警迈与狄遵度游遵度曰
美才也其父棐遂以女妻之
常延信传延信建隆初领平州坐与妻族相讼左授
右监门卫副率领护滑州黄河堤
钱熙传熙字大雅父居让陈洪进署清溪令熙幼颖
悟及长博贯群籍善属文洪进嘉其才以弟之子妻
之将署熙府职辞不就着楚雁赋以见志
戚同文传同文幼孤闻邑人杨□教授生徒日过其
学舍因授礼记随即成诵日讽一卷□异而留之不
终岁毕诵五经□即妻以女弟□尝勉之仕同文曰
长者不仕同文亦不仕□依将军赵直家遇疾不起
以家事托同文即为葬三世数丧
刘勉之传勉之字致中一介不取妇家富无子谋尽
以赀归于女勉之不受以畀族之贤者命之奉祀
刘敞传敞字原父临江新喻人举庆历进士廷试第
一编排官王尧臣其内兄也以亲嫌自列乃以为第
二
乐京传京荆南人为布衣时乡里称其行义事母至
孝妻张氏家绝挟女弟自随京未尝见其面妻死京
寝食于外为嫁之
苏易简传易简知制诰贡举有诏凡亲属就举者籍
名别试易简妻弟崔范匿父丧充贡奏名在上第坐
范罪易简缘是罢知制诰
李清臣传清臣字邦直魏人也七岁知读书日数千
言暂经目辄诵稍能戏为文章客有从京师来者与
其兄谈佛寺火清臣从傍应曰此所谓也或者其
蠹民己甚天固儆之耶因作浮图解兄惊曰是必
大吾门韩琦闻其名以兄之子妻之
魏仁浦传仁浦子咸信咸信子昭亮居官务皦察多
遣人侦伺僚辈李维即王曾妻之叔父同在翰林曾
受诏试举人以家事属维昭亮意曾受祈请奏其窃
语遣中使参问无他状曾始得释昭亮阴险多此类
时人恶之
欧阳修传帝将追崇濮王命有司议惟蒋之奇之说
合修意修荐为御史众皆目为奸邪之奇患之则思
所以自解修妇弟薛宗孺有憾干修造帷薄不根之
谤摧辱之展转达于中丞彭思永思永以告之奇之
奇即上章劾修神宗初即位欲深护修访故宫臣孙
思恭思恭为辩释修杜门请推治帝使诘思永之奇
问所从来辞穷皆坐黜
慎知礼传高清者库部郎中士宠之子景德中举进
士宰相寇准以弟之女妻之寇氏卒故相李沆家复
婿之历官以贿闻颇恃姻援骄纵被服如公侯家以
是欺蠹小民
王鬷传鬷少时馆礼部尚书王化基之门枢密副使
宋湜见而以女妻之宋氏亲族或侮易之化基曰后
三十年鬷富贵矣果如其言
朱弁传弁字少章徽州婺源人少颖悟读书日数千
言既冠入太学晁说之见其诗奇之与归新郑妻以
兄女新郑介汴洛间多故家遗俗弁游其中闻见日
广
孙传字实甫吉州龙泉人献简公抃之后文天
祥妹婿也天祥起兵檄招忠义士补宣教郎带行
监官告院知吉州龙泉县天祥拥兵出赣里人奉
复龙泉拒守不下寻为判者所陷执至隆兴杀之
彭震龙传震龙字雷可永新人天祥次妹婿也性跌
荡喜事尝以罪墨天祥起兵补宣教郎带行大社令
知永新县会天祥出使被执震龙遁归吉州已失乃
结峒獠起兵天祥兵出岭震龙接应复永新大兵至
震龙为亲党所执至帅府腰斩之屠永新
渑水燕谈录孙明复先生退居太山之阳枯槁憔悴
鬓发皓白着春秋尊王发微十五篇为春秋学者未
有过之者也故相李文定公守兖就见之叹曰先生
年五十一室独居谁侍左右不幸风雨食饮生疾奈
何吾弟之女贤可以奉箕先生固辞文定曰吾女
不妻先生不过为一小官人妻先生德高天下幸婿
李氏荣贵莫大于此先生曰宰相女不以妻公侯贵
戚而因以嫁山谷衰老藜藿之人相国之贤古无有
也不可不成相国之贤遂妻之其女亦甘淡薄尽妇
道士大夫莫不贤之
齐东野语沧洲先生程公许字季与□山人仕至文
昌寓居霅上与先子从容谈蜀中旧事历历可听其
言老泉族谱亭记言乡俗之薄起于某人而不着其
姓名者盖苏与其妻党程氏大不咸所谓某人者其
妻之兄弟也老泉有自尤诗述其女事外家不得志
以死其辞甚哀则其怨隙不平也久矣其后东坡兄
弟以念母之故相与释憾程正辅于坡为表弟坡之
南迁时宰闻其先世之隙遂以正辅为本路宪将使
之甘心焉而正辅反笃中外之义相与周旋之者甚
至坡诗往复倡和中亦可概见也
寿州有人杀妻之父母兄弟数口州司以不道缘坐
其妻子刑曹驳之曰殴妻之父母即为义绝况身谋
杀不应复坐
闻见前录杜祁公少时客济源有县令者能相人厚
遇之与县之大姓相里氏议婚不成祁公亦别娶久
之祁公妻死令曰相里女子当作国夫人矣相里兄
弟二人前却祁公之议者兄也令召其弟曰秀才杜
君人材足依也当以女姊妻之议定其兄尤之弟曰
杜君令之重客令之意其可违兄怅然曰姑从之俾
教诸儿读书耳祁公未成婚赴试京师登科相里之
兄厚资往见公曰婚已定议其敢违某既出仕颇忧
门下无教儿读书者尔兄遗却之相里之兄大惭以
归祁公既娶相里夫人至从官以两郊礼奏异姓恩
任相里之弟后官至员外郎任道司马为先公云
元史揭傒斯传傒斯早有文名程巨夫为湖南宪长
器重之因妻以从妹延佑初巨夫列荐于朝特授翰
林国史院编修官
桂完泽传完泽永嘉人贼攻昱岭关与妻弟金德被
擒皆反缚于树临以白刃胁之降金德意未决完泽
呼曰金舅男子汉即死不可听贼德曰此言最是因
大骂贼怒剖二人之腹而死
辍□录俞俊其先嘉兴人今占籍松江上海县娶也
先普化次兄丑驴女也先普化长兄观观死烝长嫂
而妻之次兄丑驴死又烝次嫂而妻之俊妻母也既
而亦死俊缚彩缯为祭亭缀银盘十有四于亭两柱
书诗联盘中云清梦断柳营风月菲仪表梓里葭莩
盖柳营暗藏亚夫二字菲仪谓菲人表梓谓膘子总
贱娼滥妇之称葭莩皆是夫也郡人莫不多其才而
讥其轻薄如此又尝诣妻父墓所题于庐壁曰柏舟
在河可谓节乎二嫂治栖可谓义乎覆宗绝祀可谓
孝乎先刺妻母中刺也先普化末刺妻之弟博颜帖
木儿也博颜帖木儿无他兄弟因利也先之财愿继
其后竟不恤亲父小宗之祀为重故云
明外史王濂传濂定远人闻太祖克金陵渡江来归
李善长其妇兄也为言于太祖得召见除执法官
徐爱传爱字曰仁余姚人王守仁妺婿也正德二年
守仁被谪归爱从之问学有省遂执业为弟子其秋
举于乡别守仁北上守仁言徐生之温恭我所不逮
尝曰曰仁吾之颜渊也
胡东皋传东皋字汝登余姚人生六岁知向学及长
同里孙燧异其文妻以从妹