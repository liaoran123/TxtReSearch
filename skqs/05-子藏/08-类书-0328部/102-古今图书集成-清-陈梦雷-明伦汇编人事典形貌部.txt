
　形貌部杂录
易经履六三眇能视跛能履
又
象曰眇能视不足以
有明也跛能履不足以有行也
睽六三见舆曳其牛掣其人天且劓□初有终按程
传天髡首也劓截鼻也天而又劓言重伤也
夬九三壮干頄有凶按本义頄颧也九三当决之时
以刚而过乎中是欲决小人而刚壮见于面目也
诗经郑风子之丰兮按注丰丰满也
又
子之昌兮按
注昌盛壮貌
有美一人清扬婉兮
又
有美一人婉如清扬按注眉
目之间婉然美也
齐风卢令令其人美且仁
又
卢重环其人美且鬈按
注鬈须鬓好貌
又
卢重镅其人美且偲按注偲多须
之貌
猗嗟昌兮颀而长兮抑若扬兮美目扬兮按传昌盛
也颀长貌抑美色扬广扬美目扬好目扬眉也
正
义
扬
是颡之别名抑为扬之貌颡贵阔故言广扬美目扬
目扬俱美也欲辨扬是眉故省其文言好目扬眉眉
毛扬起故名眉为扬按朱注抑而若扬美之盛也扬
目之动也
又
猗嗟名兮美目清兮按传目上为名目
下为清正义曰释训云猗嗟名兮目上为名孙炎云
目上平博郭璞曰眉眼之间尔雅既释如此清又与
目共文名既目上则清为目下按朱注名言其威仪
技艺之可名也清目清明也
又
猗嗟娈兮清扬婉兮
按传娈壮好貌婉好眉目也按朱注娈好貌清目之
美也扬眉之美也婉亦好貌
秦风颜如渥丹其君也哉按笺渥厚渍也颜色如厚
渍之丹言赤而泽其君也哉仪貌尊严也
陈风东门篇视尔如蕎按注言视尔颜色之美如芘
芣之华也
月出篇月出皎兮佼人僚兮按注佼人美人也僚好
貌
又
月出皓兮佼人懰兮按注懰好貌
又
月出照兮
佼人燎兮按注燎明也
泽陂篇有美一人硕大且卷按注卷鬓发之美也
又

有美一人硕大且俨按注俨矜庄貌
桧风素冠篇棘人栾栾兮按注栾栾瘠貌
曹风候人篇婉兮娈兮季女斯饥按注婉少貌娈好
貌
大雅抑七章辑柔尔颜按注辑和也
烝民章仲山甫之德柔嘉维则令仪令色按注仪威
仪也色颜色也
周颂振鹭篇振鹭于飞于彼西雍我客戾止亦有斯
容按注此二王之后来助祭之诗言鹭飞于西雍之
水而我客来助祭者其容貌修整亦如鹭之洁白也
礼记曲礼将即席容毋怍
又
执尔颜正尔容
又
毋侧
听毋淫视毋怠荒游毋倨立毋跛坐毋箕寝毋伏
又

父母有疾饮酒不至变貌
又
居丧之礼毁瘠不形按
疏居丧许羸瘦不许骨露见骨为形之主故谓骨为
形
又
临丧则必有哀色介胄则有不可犯之色故君
子戒慎不失色于人
表记君子不失足于人不失色于人是故君子貌足
畏也色足惮也按注不失足于人故貌足畏不失色
于人故色足惮
又
圣人之制行也容貌以文之衣服
以移之是故君子服其服则文以君子之容有其容
则文以君子之辞是故君子耻服其服而无其容耻
有其容而无其辞
又
君子不以色亲人情疏而貌亲
在小人则穿窬之盗也
问丧悲哀在中故形变于外
古谚妍皮不裹痴骨
白璧不可为冶容多后福
庄子骈拇篇骈拇枝指出乎性哉而侈于德附赘县
疣出乎形哉而侈于性多方乎仁义而用之者列于
五藏哉而非道德之正也是故骈于足者连无用之
肉也枝于手者树无用之指也多方骈枝于五藏之
情者淫僻于仁义之行而多方于聪明之用也是故
骈于明者乱五色淫文章青黄黼黻之煌煌非乎而
离朱是已多于聪者乱五声淫六律金石丝竹黄钟
大吕之声非乎而师旷是已枝于仁者擢德塞性以
收名声使天下簧鼓以奉不及之法非乎而曾史是
已骈于辩者累瓦结绳窜句游心于坚白同异之间
而敝跬誉无用之言非乎而杨墨是已故此皆多骈
旁枝之道非天下之至正也彼正正者不失其性命
之情故合者不为骈而枝者不为跂长者不为有余
短者不为不足是故凫胫虽短续之则忧鹤胫虽长
断之则悲故性长非所断性短非所续无所去忧也
意仁义其非人情乎彼仁义何其多忧也且夫骈于
拇者决之则泣枝于手者龁之则啼二者或有余于
数或不足于数其于忧一也
尸子禹长颈乌喙面目颜色亦恶矣天下独贤之
史记留侯世家太史公曰高祖谓运筹策帷帐之中
决胜千里外吾不如子房余以为其人计魁梧奇伟
至见其图状貌如妇人好女盖孔子曰以貌取人失
之子羽留侯亦云
淮南子修务训尧眉八彩九窍通洞而公正无私一
言而万民齐舜二瞳子是谓重明作事成法出言成
章禹耳参漏是谓大通兴利除害疏河决江文王四
乳是谓大仁天下所归百姓所亲皋陶马喙是谓至
信决狱明白察于人情
曼颊皓齿形夸骨佳不待脂粉芳泽而性可悦者西
施阳文也哆咴籧蒢戚施虽粉白黛黑勿能为
美者嫫母仳倠也
论衡齐世篇语称上世之人侗长佼好坚强老寿百
岁左右下世之人短小陋丑夭折早死何则上世和
气纯渥婚姻以时人民禀善气而生生又不伤骨节
坚定故长大老寿状貌美好下世反此故短小夭折
形面丑恶
说文晰人色白也皤老人色也
抱朴子清鉴篇貌望丰伟者不必贤形器尪瘁者不
必愚咆哮者不必勇淳淡者不必怯
发蒙记丑男鬷蔑丑女离春
梁元帝与鲍泉书云面如冠玉还疑木偶须似猬毛
徒劳绕喙
续博物志禹长九尺九寸汤长九尺孔子长十尺文
王长十尺伍子胥长一丈眉间一尺韩王信八尺九
寸金日磾八尺二寸东方朔九尺三寸王莽时奇士
巨无霸长一丈大十围本出于蓬莱魏咸熙大人见
襄武长二丈脚迹三尺二寸苻健皇始四年有长人
身长五丈是月霖雨河渭泛滥中流得大屐一只长
七尺三寸屐指长尺余
汉武故事东郡送一短人长七寸曰巨灵光武时颍
川张仲师长二寸东方朔曰西北荒中有小人长七
寸朱衣元冠鹤国男女皆长七寸海鹄吞之腹中不
死
尧若腊舜若腒桀纣之君垂腴尺余
酉阳杂俎饮酒者肝气微则面青心气微则面赤也
脉勇怒而面青骨勇怒而面白血勇怒而面赤
今人谓丑为貌寝误矣魏志曰刘表以王粲貌侵体
通侻不甚重之一云貌侵体通侻甚重之注云侵貌
不足也
北梦琐言唐十军军容使开府严遵美门客杨寅善
袁许之术于京城西畿逢一李生亦唐之疏属隆准
龙颜垂手过膝杨生异之说于中尉由是暗以资遗
之意其必至非常黄寇犯阙僖宗幸蜀李生为士民
挟持入京升含元殿不逾浃旬寻亦遇害岂大人之
相只为一升殿乎莫可知之杨生叹嗟不复言知人
之鉴也王蜀先主时有道士李皓亦唐之宗室生于
徐州而游于三蜀词辩敏捷粗有文章因栖阳平化
为妖人扶持上有紫气乃聚众将举而败妖辈星散
而皓罹其祸焉其适长裕者临邛之大儒也与皓相
善不信皓之造妖良由躯干国姓为群凶所凭所以
多事之秋灭迹匿端无为绿林之嚆矢也
归田录世言闽人多短小而长大者必为贵人章郇
公身既长大而语声如钟岂出其类者是为异人乎
其为相务以厚重镇止浮竞时人称其德量
希通录荀子仲尼之状如蒙倛韩退之注四目为方
相两目为倛杨倞注倛蒙茸按子虚赋蒙公先驱慎
子云毛嫱西施天下之至姣也衣之以皮倛则见之
者皆走也若是则蒙倛为二物倛音欺韵略无此字
有魌字类杨倞说非
缃素杂记史记武安侯列传云武安者貌侵韦昭注
云侵音寝短小也又云丑恶也又汉本传云蚡为人
貌侵服虔注云侵短小也韦昭则以侵为寝服虔止
读如本字皆有短小之义而颜师古并无注释余谓
当以侵为正案酉阳杂俎云今人谓丑为貌侵误也
魏志曰刘表以王粲貌侵而体弱通侻不甚重也一
云貌侵而体弱注云貌侵不足也又云貌寝谓貌负
其实也通侻者简易也侻他活切玉篇云轻也晋书
载左思貌寝口讷而词藻庄丽唐书载欧阳询貌寝
侻敬羽貌寝甚又南史云王筠状貌寝小北史邢逊
传云祖效貌寝有风尚倦游录载终慎思风貌寝陋
皆以侵为寝盖循袭之误也或云侵当作寝
懒真子仆为夏县令寄居司马文季朴家出藏先圣
画像示仆传云王摩诘笔也仆因令善工摹之眼中
神彩殊不相类使人意不满画像上长下短其背微
偻以传考之想当然耳庄子载老莱弟子出薪遇仲
尼反以告曰有人于此修上而趋下末偻而后耳视
若营四海注云长上而促下耳却近后而上偻末偻
谓背微曲也然此皆可画若夫视若营四海乃圣人
忧天下之容非摩诘不能作
孔氏杂说相之不可凭也南史庾敻家富于财食必
列鼎其状貌丰美颐颊开张人皆谓必为方伯及魏
□江陵敻以饿死时又有水军都督褚蕴面甚尖危
从理入口竟保衣食而终唐柳浑十余岁有巫告曰
儿相夭且贱出家可免死浑不从仕至宰相魏朱建
平善相锺繇以为唐举许负何以复加然相王肃年
逾七十位至三公肃六十二终于中领军耳史氏以
为蹉跌吾以为相不可凭也
西溪丛语墨子云楚灵王好细腰故其臣皆三饭为
节胁息然后带缘墙然后起韩非子云楚庄王好细
腰一国皆有饥色刘禹锡踏歌行云为是襄王故宫
地至今犹自细腰多未知孰是
杜甫赠韦十六评事子虽躯干小晋书载记刘曜时
壮士陈安战死□上歌曰□上健儿有陈安躯干虽
小腹常宽
挥麈前录本朝及五代以来吏部给初出身官付身
不惟着岁数兼说形貌如云长身品紫棠色有髭须
大眼目有若干痕记或云短小无髭眼小面瘢痕之
类以防伪冒至元丰改官制始除之靖康之乱衣冠
南渡承袭伪冒盗名字者多矣不可稽考乃知旧制
不为无意也
梦溪笔谈世人画韩退之小面而美髯着纱帽此乃
江南韩熙载耳尚有当时所画题志甚明熙载谥文
靖江南人谓之韩文公因此遂谬以为退之退之肥
而寡髯元丰中以退之从享文宣王庙郡县所画者
是熙载后世不复可辨退之遂为熙载矣
闻见后录予旧于滍城孔宁极家见孔戣私纪一编
有云退之丰肥喜睡每来吴家必命枕簟近潮阳刘
方明摹唐本退之像来信如戣之记益知世所传好
须髯果韩熙载也
石林燕语王右丞正仲口吃遇奏对则如流欧阳文
忠近视常时读书甚艰惟使人读而听之在政府数
年每进文字亦如常人不以异贵人真自有相也余
为郎官时尝遇视朔过殿有御史为巡使者法当独
立于殿庭之南北向以察百官失仪其人久在学校
素矜□无疾始引就位辄无故仆地既掖而起又仆
如是者三上遥望以为疾作亟命卫士数人扶出逮
至殿门步行如常问之曰自不能晓但觉足弱耳其
人官后亦不显亦其相然也
鉴戒录前史称腰带十围者甚众近者北史又云庾
信身长八尺腰带十围围者环绕之义古制以围三
径一即一围者三尺也岂长八尺之人而系三十尺
之腰带乎甚非其理此围盖取两手大指头指相合
为一围即今谓之一搦是也大凡中形之人腰不过
六尺七尺今一小围是一尺则身八尺腰带一丈得
其宜矣又沈存中笔谈云杜甫武侯庙柏诗霜姿溜
雨四十围黛色参天二千尺四十围乃是径七尺无
乃太细长乎余谓存中善九章筭法独于此为误何
也四十围若以古制论之当有百二十尺围有百二
十尺即径四十尺矣安得云七尺也若以人两手大
指头指相合为一围则一围是一小尺即径一丈三
尺三寸又安得云七尺也武侯庙柏当从古制为定
则径四十尺其长二千尺又宜矣岂得以太细长讥
之乎老杜号为诗史何肯妄为云云也存中又云防
风氏身广九亩长三丈又云姮室亩广六尺九亩乃
五丈四尺如此防风之身乃一饼啖耳此又误也按
禹戮防风氏赋云可一亩广及长三丈盖古者亩广
六尺长六百尺防风氏身广九亩六尺长三十尺乃
为得理乃云九亩不知得之于何书然当以赋为正
而存中之说误也
侯鲭录东坡云久在江湖不见伟人在金川见滕元
发乘小舟破巨浪来相见出船巍然使人神耸好一
个没兴底张镐滕公且为我致意别后酒狂甚长进
也杜甫诗云张公一生江海客身长九尺须眉苍正
谓张镐也
话腴写照非写物比盖写形不难写心为难也夫帝
尧秀眉鲁僖公亦秀眉舜目重瞳项羽朱友敬亦重
瞳沛公龙颜嵇叔夜亦龙颜世祖日角唐高祖亦日
角文皇凤姿李相国亦凤姿尼父如蒙魌阳虎亦如
蒙魌窦将军鸢肩骆宾王亦鸢肩扬食我熊虎之状
班定远乃虎头司马懿狼顾周嵩乃狼肮若此者写
之似足矣故曰写形不难夫写屈原之形而肖矣傥
笔无行吟泽畔怀忠不平之意亦非灵均写少陵之
貌而是矣傥不能笔其风骚冲淡之趣忠义杰特之
气峻洁葆丽之姿奇僻赡博之学离寓放旷之怀亦
非浣花翁盖写其形必传其神传其神必写其心否
则君子小人貌同心异贵贱忠恶奚自而别形虽似
何益故曰写心为难
释常谈身小谓之□么春秋后语曰齐相孟尝君入
秦秦王留之不放归本国君乃逃去至函谷关关犹
未开秦法候鸡鸣关方开孟尝君有门客诈作鸡鸣
乃开遂得出关径往赵赵之人闻孟尝君至观者如
堵及见乃曰向来闻孟尝君之名将谓是魁梧之士
此乃□么丈夫耳
人有失意瘦恶谓之憔悴春秋云屈原事楚襄王为
三闾大夫为佞臣靳尚所谗王乃流放之原遂游于
江潭行吟泽畔形容憔悴
癸辛杂识有传邓光荐赞文山像云目煌煌兮疏星
晓寒气英英兮晴雷殷山头碎柱而璧完血化碧而
心丹呜呼谁为斯人不在世间
偃曝谈余历查古人异相见于书史者如吕望芝眉
唐叔生而有手文曰虞遂以为名吴夫差肉食而有
墨色仲子鲁惠公夫人生有手文曰为鲁夫人干将
子眉广三寸公孙吕面长三尺广三尺张良手纹如
琴陈平手纹有兵符其妻萧氏手有帝金花印诸葛
亮手长八尺形细面粗犹如松柏皮肤枯槁文理润
泽石崇声似鼓顾思远头有肉角长寸许寿一百三
十岁七子迨死少子六十矣杜皇后长犹无齿晋成
纳采之日一夕尽生刘曜须髯百根长五尺身长九
尺三寸苻坚背有文隐起曰草付慕容皝版齿吕光
左肘有肉印刘渊须三尺当心有赤毫三根长三尺
萧道成鳞文遍体梁武舌文八字两骻骈骨项上隆
起有文在右手曰武梁简文眉翠色梁武妃丁贵嫔
左臂有赤痣上有五采而体多疣纳之其疣并失沈
约左目重瞳腰有紫痣王敬则两腋下生乳各长数
寸侯景左足上有赤瘤状如龟战应克捷瘤则隐起
分明如不胜瘤低及王僧辨至石头瘤隐陷肉中又
左足偏短不便弓马章昭达少遇相者曰卿貌甚善
须小亏则贵后醉堕马鬓角小伤侯景之乱中流矢
眇一目相者曰卿相善矣仕陈位至司空释昙如足
白于面虽跣涉泥水未尝污浊陈武章皇后手爪长
五寸面并红白每遇□功之服则先折一爪张丽华
发长七尺后魏拓跋浚立发委地每卧则须垂至脐
高澄贾子儒相之曰人有七尺之躯不如一尺之面
一尺之面不如一寸之目崔浩纤妍洁白如美妇人
杨大眼眼如车轮芦曹身长九尺臂毛逆如猪鬣力
能拔树尝卧疾犹伸足举二人黄巢足有黄巢二字
唐高祖体生三乳马周妻卖饼媪也袁天纲见之言
法当贵周纳之封夫人高力士胸有七黑子安禄山
双足黑痣有毫李光弼之母有须数十长五寸诰封
韩国夫人杨都女生而连眉果得仙王钦若项有附
疣朱仲晦面有七星秦桧眼有夜光吕文德足长尺
余有咫赵子昂尖头小书生
珍珠船汉书张敞言昌邑王清狂不慧苏林注云凡
狂者阴阳脉尽浊不狂似狂故云清狂或曰色理清
徐而心不慧曰清狂犹云白痴也
刘尹道桓温鬓如灰猬反眉如紫石棱自是孙仲谋
司马宣王一流人
书蕉李龙眠所画七十二弟子像灭明猛毅甚于子
路则夫子所谓失之子羽者谓其貌武行儒耳又按
渡河投璧斩蛟则勇又不下子路也
妮古录李伯时未识山谷画王右丞像正与山谷同
但多髯耳秦少游藏一右丞像亦甚类之晏公一日
见韩愈画像语坐客曰此貌大类欧阳修夫永叔为
退之后身鲁直为摩诘后身二公根器清故出世皆
自不俗
见闻录詹东图云相术言人发际高者聪明低者愚
钝如汪司马伯玉李督学于鳞则低极去眉曾不二
寸余而发又重极皆以大聪明闻天下豫南习公论
及琅琊兄弟曰大美神仙相也小美王子相也余则
谓相书云形貌秀丽举动严肃性明心灵能涉造化
常有虹霓之志此自星辰中来则极类元美先生形
貌奇异举动急速性慧气刚言涉威福常有祭祀之
心此自神祇中来则极类敬美先生
群碎录王蒙长三尺张仲师长二尺二寸
孔子无须孔丛子子思告齐君先君生无发眉天下
王侯不以此损其敬今像多须误
名公像记倪文僖公与子文毅公像俱方面大耳丰
颐颏微髭须文毅尤为肥硕闻其曾孙翰儒言腰带
围可容中人四躯也公无子里中传文僖祷北岳其
夫人姚梦岳神指捧香合童子曰以为尔子孕而生
公故名岳言公隐宫公曾生子祝枝山野记亦言文
毅颀躬广颐美如冠玉腹大十围体有四乳云而陈
中丞人物志言文僖双目如电体有四乳祝或误也
阙里图像志按汉灵帝光和二年始置鸿都门学画
先圣及七十二弟子像观此则知画像始于汉也至
梁元帝初在荆州时自画先圣像为之赞而书之时
人称为三绝犹未闻设像也至唐开元八年司业李
元瓘上言孔宣父庙颜渊配其像立侍准礼宜坐侍
乃诏颜子十哲俱为坐像观此则知设像自唐已有
之然不知起于何时也及考魏兴和元年兖州刺史
李仲挺修庙碑云乃命工人修建容像雕塑十子奉
进儒冠于诸徒亦青衿青领圣容肃穆丹素陆离观
此则知设像始于魏也宋建隆元年诏修祠宇塑绘
圣贤像明天顺元年置先圣像一龛于文渊阁像乃
铜范饰金自是阁臣每晨入必先行四拜礼云
按四十七代孙孔传云家庙所藏衣燕居服颜子从
行谓之小影于像最真唐刘禹锡新州庙碑谓尧头
禹耳华冠象佩取之自邹鲁者即小影也四十六代
孙宗寿云家藏唐吴道子画先君夫子按几而坐从
以十弟子者亦谓之小影其立而颜渊侍者谓之行
教行教已有石本小影但摹传之虑久而讹今亦刻
之坚庶愈久不失其真也一广陵马大年为夏县
令寄居司马朴家见所藏先圣画像乃唐王维笔眼
中神采殊不类常像上长下短背微偻（
以传考之当然庄子载老
莱子出薪遇先圣反以告曰有人于此修上而趋下末偻而后耳视若营四海一注长上而促下末偻微
曲也后耳耳近后也视若营四海则忧世之心可掬也）
抑形状末也论语曰子
温而厉威而不猛恭而安则虽摩诘亦安能作也一
元邹县尹司居敬曰蜀有文翁石室设孔子坐像其
坐敛跖向后屈膝当前盖古人席地而坐此像之最
古者阙里行教像颜子从后者顾恺之笔杏坛小影
像吴道子笔及近年司寇像皆汉晋衣冠耳若夫文
宣王像自唐以来加冕服之制者今并列图于前云

　形貌部艺文一
　　短人赋　　　　　　　　　　汉蔡邕
　侏儒短人僬侥之后出自外域去俗归义慕化企
　踵遂在中国形貌有部名之侏儒生则象父唯有
　晏子在齐辨勇匡景拒崔加刃不恐其余尪□劣
　厥偻窭啧怒语与人相拒昧嗜酒喜索罚举
　醉则扬声骂詈咨口众人患忌难与并侣是以陈
　赋引譬比偶皆得形象诚如所语其词曰
雄荆鸡兮鹜鷿鹈鹘鸠鶵兮鹑鷃冠戴胜兮啄木
儿观短人兮形若斯蛰地蝗兮芦螂且中蛹兮蚕
蠕蠕视短人兮形若斯木门阃兮梁上柱敝凿头兮
断柯斧鞞鼓兮补屦朴脱椎枘兮捣薤杵视短人
兮形如许
　　相论　　　　　　　　　　　魏曹植
世固有人身瘠而志立体小而名高者于圣则否是
以尧眉八彩舜目重瞳禹耳参漏文王四乳然则世
亦有四乳者此则驽马一毛似骥耳宋臣有公孙吕
者长七尺面长三尺广三寸若此之状盖远代而求
非一世之异也使形殊于外道合其中名震天下不
亦宜乎语云无忧而戚忧必及之无庆而欢乐必随
之此心有先动而神有先知则色有先见也故扁鹊
见桓公知其将亡申叔见巫臣知其窃妻而逃也
　　卞和画像赋
有
序
　　　　晋傅咸
　先画卞和之像者虽其事在素定见其涕血残刖
　之形情以凄然至臧文仲知柳下惠之贤而不与
　立卞和自刖以相证相去远矣戏画其像于卞子
　之旁特赤其面以示犹有惭色辞曰
惟年命之遒短速流光之有经疾没世而不称贵立
身而扬名既铭勒于钟鼎又图像于丹青览光烈之
攸画睹卞子之容形泣泉流以雨下洒血面而瀸缨
痛两趾之双刖心恻凄以伤情虽发肤之不毁觉害
仁以偷生向厥趾之不刖孰夜光之见明人之不同
爰自在昔臧知柳而不进和残躯以证璧
　　相经序　　　　　　　　　　梁刘峻
夫命之与相犹声之与响声动乎几响穷乎应虽寿
夭参差贤愚不一其间大较可得闻矣若乃生而神
睿弱而能言八彩光眉四瞳丽目斯实天姿之特达
圣人之符表洎乎日角月偃之奇龙栖虎踞之美地
镇静于城缠天关运于掌策金槌玉枕磊落相望伏
犀起盖隐辚交映井宅既兼食匮已实抑亦帝王卿
相之明效也及其深目长颈颓颜蹙齃□行鸷立猳
喙鸟咮筋不束体血不华色手无春荑之柔发有寒
蓬之悴或先吉而后凶或少长乎穷乏不其悲欤至
如姬公凝负图之容孔父眇栖皇之迹丰本知其有
后黄中明其可贵其间或跃马膳珍或飞而食肉或
皂隶晚候初形未正铜岩无以饱生玉馔终乎饿死
因斯以观何事非命
　　三胡赋　　　　　　　　　北魏繁钦
莎车之胡黄目深睛员耳狭颐康居之胡焦头折頞
高辅陷面眼无黑眸颊无余肉罽宾之胡面象炙猬
顶如持囊隅目赤眦洞頞仰鼻
　　有宋石谏议大夫赠开府仪同三司太师中书
　　令兼尚书令魏国韩公国华真赞
　　　　　　　　　　　　　　宋欧阳修
气刚而毅望之可畏色粹而仁近之可亲有韫于中
必见于外庶几仿□写之图绘惟其盛德不可形容
公德之丰后世之隆谁为公子丞相卫公
　　王元之画像赞叙　　　　　　　苏轼
传曰不有君子其能国乎予尝三复斯言未尝不流
涕太息也如汉汲黯萧望之李固吴张昭唐魏郑公
狄仁杰皆以身徇义招之不来麾之不去正色而立
于朝则豺狼狐狸自相吞噬故能消祸于未形救危
于将亡使皆如公孙丞相张禹胡广虽累千百缓急
岂可望哉故翰林王公元之以雄文直道独立当世
足以追配此六君子者方是时朝廷清明无大奸慝
然公犹不容于中耿耿然如秋霜夏日不可狎玩至
于三黜以死有如不幸而处于众邪之间安危之际
则公之所为必将惊世绝俗使斗筲穿窬之流心破
胆裂岂特如此而已乎余始过苏州虎丘寺见公之
画像想其遗风余烈愿为执鞭而不可得其后为徐
州而公之曾孙汾为兖州以公墓碑示余乃追为之
赞附其家传云
　　杨襄毅公像赞　　　　　　明李维桢
皇矣世宗格于上帝帝赉良弼蒲□天京阴阳所和
人龙是出魁梧奇伟望之俨然天神太一徐而即之
有威有仪既僩既瑟弱冠蚤贵垂五十年以帝师卒
冢宰司马至再至三亢宠寡匹渊角山庭河自海口
法相则吉黄钺所向批捣桀裂前无衡卢夫何以故
虎头燕颔桓桓孔武三后圣神畴克代终而独誉处
瞭焉眸子视瞻不回黑白即序龙章凤姿天质自然
德机用杜精诚之极九庙居歆受天纯嘏頯颡丰下
宜尔子孙如□在鲁条首摩空亦有龙门砥柱狂澜
公实象之屹焉岳立则莫我干洪河九曲以受百川
其流漫漫肖公腹笥藏疾纳污空洞无端阳气见眉
上满大宅庇寒士欢盼睐成饰吹嘘成恩不遑沐餐
群策群力于以四方之屏之翰猗与七尺为鹏负天
为龟负地国有戚休觇公嚬笑乃定众志种种之发
类此素丝鞠躬尽瘁三灵告沴九原不作吾将安事
麟阁云台为公写照四裔敬忌勉勉朴忠沉沉石画
于今未坠竖儒不敏识其小者敢副金匮

　形貌部汇考
书经
　　洪范
二五事一曰貌貌曰恭恭作肃

注
貌泽水也
大
全
问貌如何属水朱子曰容貌光泽
　故属水问视听言动比洪范五事动是貌否如动
　容貌之谓曰思也在里了动容貌是外面底心之
　动便是思
礼记
　　玉藻
凡行容惕惕

注
惕惕直而且疾也谓行于道路则然盖回枉则
　失容舒缓则近惰也
庙中齐齐朝廷济济翔翔

注
齐齐收持严正之貌济济威仪详整也翔翔张
　拱安舒也
君子之容舒迟见所尊者齐遫

注
舒迟闲雅之貌齐如夔夔齐栗之齐遫者谨而
　不放之谓见所尊者故加敬
足容重手容恭

注
重不轻举移也恭无慢弛也
目容端口容止

注
无睇视不妄动
声容静头容直

注
无或哕咳欲其静也无或倾顾欲其直也
气容肃

注
似不息者
立容德

注
应氏谓中立不倚俨然有德之气象
色容庄坐如尸

注
庄矜持之貌也坐如尸见曲礼
燕居告温温

注
诗言温温恭人燕居之时与告语于人之际则
　皆欲其温和所谓居不容宽柔以教也
凡祭容貌颜色如见所祭者

大
全
严陵方氏曰孝子之祭也退而立如将受命盖
　容貌如见所祭者也已彻而退敬齐之色不绝于
　面盖颜色如见所祭者也
丧容累累色容颠颠视容瞿瞿梅梅言容茧茧

注
此皆居丧之容累累羸惫失意之貌颠颠忧思
　不舒之貌瞿瞿惊遽之貌梅梅犹昧昧瞻视不审
　故瞿瞿梅梅然也茧茧犹绵绵声气低微之貌也
戎容暨暨言容詻詻色容厉肃视容清明

注
此皆军旅之容暨暨果毅之貌詻詻教令严饬
　之貌颜色欲其严厉而庄肃视瞻欲其莹澈而明
　审
立容辨卑毋□

注
立之容贬卑者不为矜高之态也虽贵贬损卑
　降而必贵于正若倾侧其容柔媚其色则流于谄
　矣故戒以毋谄焉
头颈必中山立

注
头容欲立如山之嶷然不摇动也
时行

注
当行则行
盛气颠实扬休

注
颠读为填塞之填实满也扬读为阳休与煦同
　气体之充也言人当养气使充盛填实于内故息
　之出也若阳气之煦物其来无穷也
玉色

注
玉无变色故以为颜色无变动之喻
大
全
严陵方
　氏曰既曰立容又曰山立既曰色容又曰玉色者
　盖山立玉色则言其形状之如山玉非止于容而
　已
周礼
　　地官
保氏养国子以道乃教之六仪一曰祭祀之容二曰
宾客之容三曰朝廷之容四曰丧纪之容五曰军旅
之容六曰车马之容

订
义
郑锷曰祭祀有祼献荐彻之仪其容欲穆穆皇
　皇宾客有拜迎揖逊之仪其容欲严恪矜庄朝廷
　则踧踖如也鞠躬如也其容欲其济济跄跄丧纪
　则有临丧之容军旅则有介胄不拜之容车马则
　有不内顾不亲指之容国子异时从事于宗庙朝
　廷之上讵可不素教之哉
灵枢经
　　阴阳二十五人篇
木形之人比于上角似乎苍帝其为人苍色小头长
面大肩背直身小手足好有才劳心少力多忧劳于
事能春夏不能秋冬感而病生
　木主东方其音角其色苍故木形之人当比之上
　角似于上天之苍帝色苍者木之色苍也头小者
　木之颠小也面长者木之体长也肩背大者木之
　枝叶繁生其近肩之所阔大也身直者木之体直
　也小手足者木之枝细而根之分生者小也此自
　其体而言耳好有才者木随用而可成材也力小
　者木易动摇也内多忧而外劳于事者木不能静
　也耐春夏者木春生而夏长也不耐秋冬者木至
　秋冬而雕落也故感而病生焉此自其性而言耳
火形之人比于上征似于赤帝其为人赤色广锐
面小头好肩背髀腹小手足行安地疾心行摇肩背
肉满有气轻财少信多虑见事明好颜急心不寿暴
死能春夏不能秋冬秋冬感而病生
　火主南方其音征其色赤故火形之人似于上天
　之赤帝色赤者火之色赤脊肉也广者火之
　中势炽而大也面锐头小者火之炎上者锐且小
　也好肩背髀腹者火之自下而上光明美好也手
　足小者火之旁及者其势小也行安地者火从地
　而起也疾心者火势猛也行摇者火之动象也肩
　背肉满者即广也有气者火有气势也此自其
　体而言耳轻财者火性易发而不聚也少信者火
　性不常也多虑而见事明者火性通明而旁烛也
　好颜者火色光明也急心者火性急也不寿暴死
　者火性不久也此自其性而言耳耐春夏者木火
　相生之时不耐秋冬者火畏凉寒也故秋冬感而
　病生焉
土形之人比于上宫似于上古黄帝其为人黄色圆
面大头美肩背大腹美股胫小手足多肉上下相称
行安重举足浮安心好利人不喜权势善附人也能
秋冬不能春夏春夏感而病生
　中央主土其音宫其色黄故土形之人比于上宫
　似于上古之黄帝曰上古者以别于本帝也色黄
　者土之色黄也面圆者土之体圆也头大者土之
　高阜也肩背美者土之体厚也腹大者土之阔充
　也股胫美者充于四体也小手足者土溉四旁至
　四末而土气渐微也多肉者土主肉也上下相称
　者土丰满也行安重者土体安重也举足浮者土
　扬之则浮也此自其体而言耳安心者土性静也
　好利人者土以生物为德也不喜权势善附人者
　土能藏垢纳污不弃贱趋贵也耐秋冬者土得令
　也不耐春夏者受木□而土燥也故春夏感而病
　生焉此自其性而言耳
金形之人比于上商似于白帝其为人方面白色小
头小肩背小腹小手足如骨发踵外骨轻身清廉急
心静悍善为吏能秋冬不能春夏春夏感而病生
　西方主金其音商其色白故金形之人比于上商
　似于上天之白帝面方者金之体方也色白者金
　之色白也头腹肩背俱小者金质收敛而不浮大
　也小手足如骨发踵外骨轻者金体坚刚而骨胜
　也身清廉者金之体冷而廉洁不受污也此自其
　体而言耳急心静悍者金质静而性锐利也善为
　吏者有斧断之才也秋冬者金水相生之时不能
　春夏者受木火之制也故春夏感而病生焉此自
　其性而言耳
水形之人比于上羽似于黑帝其为人黑色面不平
大头廉颐小肩大腹动手足发行摇身下尻长背延
延然不敬畏善欺绐人戮死能秋冬不能春夏春夏
感而病生
　北方主水其音羽其色黑故水形之人比于上羽
　似于上天之黑帝色黑者水之色黑也面不平者
　水面有波也头大者水面平阔也颐乃肾之部廉
　颐者如水之清濂也小肩大腹者水体之在下也
　动手足者水流于四旁也发身摇者水动而不静
　也下尻长者足太阳之部如水之长也背主督脉
　背延延然太阳之水上通于天也水懦弱民狎而
　玩之则多死焉故人不敬畏而善欺绐人也戮死
　者多因戮力劳伤而死盖水质柔弱而不宜过劳
　也秋冬者金水相生之时春时木泄水气夏时火
　熯水涸也故春夏感而病生焉
淮南子
　　墬形训
土地各以其类生是故山气多男泽气多女障气多
喑风气多聋林气多癃木气多伛岸下气多肿石气
多力险阻气多瘿暑气多夭寒气多寿谷气多痹丘
气多狂衍气多仁陵气多贪轻土多利重土多迟清
水音小浊水音大湍水人轻迟水人重中土多圣人
皆象其气皆应其类故南方有不死之草北方有不
释之冰东方有君子之国西方有形残之尸寝居直
梦人死为鬼磁石上飞云母来水土龙致雨燕雁代
飞蛤蟹珠龟与月盛衰是故坚土人刚弱土人肥垆
土人大沙土人细息土人美耗土人丑食水者善游
能寒食土者无心而慧食木者多力而食草者善
走而愚食叶者有丝而蛾食肉者勇敢而悍食气者
神明而寿食谷者知慧而夭不食者不死而神凡人
民禽兽万物贞虫各有以生或奇或偶或飞或走莫
知其情唯知通道者能原本之
东方川谷之所注日月之所出其人兑形小头隆鼻
大口鸢肩企行窍通于目筋气属焉苍色主肝长大
早知而不寿其地宜麦多虎豹
南方阳气之所积暑湿居之其人修形兑上大口决
胔窍通于耳血脉属焉赤色主心早壮而夭其地宜
稻多兕象
西方高土川谷出焉日月入焉其人面末偻修颈□
行窍通于鼻皮革属焉白色主肺勇敢不仁其地宜
黍多旄犀
北方幽晦不明天之所闭也寒水之所积也蛰虫之
所伏也其人翕形短颈大肩下尻窍通于阴骨干属
焉黑色主肾其人惷愚禽兽而寿其地宜菽多犬马
中央四达风气之所通雨露之所会也其人大面短
颐美须恶肥窍通于口肤肉属焉黄色主胃慧圣而
好治其地宜禾多牛羊及六畜
方言
　　形貌杂释
□嫽好也青徐海岱之间曰□或谓之嫽好凡通语
也
　嫽今通呼小姣洁喜好者为嫽□
朦厖丰也自关而西秦晋之间凡大貌谓之朦或谓
之厖丰其通语也赵魏之郊燕之北鄙凡大人谓之
丰人燕记曰丰人杼首杼首长首也楚谓之燕谓
之杼燕赵之间言围大谓之丰
娃□窕艳美也吴楚衡淮之间曰娃南楚之外曰□
宋卫晋郑之间曰艳陈楚周南之间曰窕自关而西
秦晋之间凡美色或谓之好或谓之窕故吴有馆娃
之宫娥之台秦晋之间美貌谓之娥美状为窕美
色为艳美心为窈
　□言娞□也娥言娥娥也窕言闲都也艳言光艳
　也窈言幽静也
奕□容也自关而西凡美容谓之奕或谓之□宋卫
曰□陈楚汝颍之间谓之奕
　奕□皆轻丽之貌□音叶
浑泡盛也自关而西秦晋之间语也陈宋
之间曰江淮之间曰泡秦晋或曰梁益之间凡
人言盛及其所爱曰讳其肥谓之
　言玮也浑们浑肥满也呬充壮也粗
　大貌泡肥洪张貌肥多肉
□矲短也江湘之会谓之□凡物生而不长大亦谓
之鮆叉曰疮桂林之中谓短矲矲通语也东阳之间
谓之
　今俗呼小为言视之因名云
释名
　　释姿容
姿资也资取也形貌之禀取为资本也
容用也合事宜之用也
□研也研精于事宜则无蚩缪也蚩痴也
两脚进曰行行抗也抗足而前也
徐行曰步步捕也如有所伺捕务安详也
疾行曰趋趋赴也赴所至也
疾趋曰走走奏也促有所奏至也
奔变也有急变奔赴之也
仆踣也顿踣而前也
超卓也举脚有所卓越也
跳条也如草木枝条务上行也
立林也如林木森然各驻其所也
骑支也两脚枝别也
乘升也登亦如之也
载载也在其上也
担任也任力所胜也
负背也置项背也
驻株也如株木不动也
坐挫也骨节挫屈也
伏覆也偃安也
僵正直□然也
侧逼也
据居也
企启开也目延疏之时诸机枢皆开张也
竦从也体皮皆从引也
视是也察是非也
听静也静然后所闻审也
观翰也望之延颈翰翰也
望茫也远望茫茫也
跪危也两膝隐地体危倪也
跽忌也见所敬忌不敢自安也
拜于丈夫为跌跌然屈折下就地也于妇人为扶自
抽扶而上下也
扳翻也连翻上及言也
掣制也制顿之使顺己也
牵弦也使弦急也
引演也使演广也
掬局也使相局近也
撮捽也暂捽取之也
樝叉也五指俱往也
捉促也使相促及也
执摄也使畏摄己也
拈粘也两指翕之粘着不放也
柣铁也其处皮熏黑色如□也
蹋榻也榻着地也
批裨也两相裨助共击之也
搏博也四指广博亦似击之也
挟夹也在旁也
捧逢也两手相逢以执之也
怀回也本有去意回来就己也亦言归也来归己也
抱保也相亲保也
戴载也载之于头也
提地也臂垂所持近地也
挈结也结朿也朿持之也
持跱也跱之于手中也
操抄也手出其下之言也
揽敛也敛置手中也拥翁也翁抚之也
抚敷也敷手以拍之也
拍搏也手搏其上也
摩娑犹末杀也手上下之言也
蹙遵也遵迫之也
践残也使残坏也
踖藉也以足藉也
履以足履之因以名之也
蹈道也以足践之如道路也
弭也足践之使弭服也
蹑摄也登其上使摄服也
匍匐小儿时也匍犹捕也藉索可执取之言也匐伏
也伏地行也人虽长大及其求事尽力之勤犹亦称
之诗曰凡民有丧匍匐救之是也
偃蹇也偃息而卧不执事也
蹇跛蹇也病不能作事今托病似此而不宜执事役
也
望佯佯阳也言阳气在上举头高似若望之然也
沐秃也沐者发下垂秃者无发皆无上貌之称也
卦卖卦挂也自挂于市而自卖边自可无惭色言此
似之也
倚簁倚伎也簁作清簁也言人多技巧尚轻细如簁
也
窭数犹局缩皆小意也
啮掣掣卷掣也啮噬啮也语说卷掣与人相持啮也
摘犹谲摘也如医别人知疾之意见事者之称
也
贷騃者贷言以物贷予騃者言必弃之不复得也不
相量事者之称也此皆见于形貌者也
卧化也精气变化不与觉时同也
寐谧也静谧无声也
寝权假卧之名也寝侵也侵损事功也
眠泯也无知泯泯也
觉告也寤忤也能与物相接忤也
欠嵚也合张其口声唇嵚嵚也
喋踕也声作踕而出也
笑钞也颊皮上钞者也
博物志
　　五方人民
东方少阳日月所出山谷清其人佼好
西方少阴日月所入其土窈冥其人高鼻深目多毛
南方太阳土下水浅其人大口多傲
北方太阴土平广深其人广面缩颈
中央四析风雨交山谷峻其人端正
有山者采有水者渔山气多男泽气多女平衍气仁
高陵气犯丛林气躄故择其所居居在高中之平下
中之高则产好人
山居之民多瘿肿疾由于饮泉之不流者今荆南诸
山郡东多此疾肿由践土之无卤者今江外诸山县
偏多此病也
　卢氏曰不然也在山南人有之北人及吴楚无此
　病盖南出黑水水土然也如是不流泉井界者尤
　无此病也
酉阳杂俎
　　身中诸神
身神及诸神名异者脑神曰觉元发神曰元华目神
曰虚监鼻神曰冲龙舌神曰始梁
空同子
　　南北异形
北之土厚故其人信南之水广故其人智土厚故其
鼻隆水广故其口閜鼻隆故北人不相鼻口閜故南
人不相口信而偏故其性戆智而流故其性巧

　形貌部艺文二
诗

　　嘲崔左丞（
武德中清河崔善为为尚书左丞诸曹吏恶其聪察其人短伛嘲乏云云
　　高祖劳之曰齐末奸吏歌斛律明月高纬昏不察至灭其家朕虽不德幸免是下令求谤者谤
　　遂止）
　　　　　　　　　　唐省吏
崔子曲如钩随例得封侯髆上全无项胸前别有头
　　与赵神德互嘲（
唐初梁宝好嘲戏因公行至贝州问佐史云此州赵神德甚能
　　嘲令召之宝甚黑神德两眼俱赤因互嘲宝无以荅谢遣之）
梁宝
赵神德天上既无云闪电何以无准则
宝
向者入门
来案后惟见一挺墨
神
德
官里料朱砂半眼供一国
宝
磨公小拇指涂得太社黑
神
德

　　与欧阳询互嘲（
无忌见询姿形么陋嘲之询荅云云太宗闻之笑曰询此嘲曾
　　不畏皇后耶无忌皇后兄）
　长孙无忌
耸膊成山字埋肩不出头谁家麟阁上画此一狝猴
　　嘲长孙无忌　　　　　　　　欧阳询
索头连背暖漫
一
作
裆畏肚寒只因心浑浑所以面
团团
　　嘲李叔慎贺兰僧伽杜善贤
善贤长安
令三人皆黑

　　　　　　　　　　　　　　　刘行敏
叔慎骑乌马僧伽把漆弓唤取长安令共猎北山熊
　　歇后
抱一任栎阳尉有客过之既短
又患眼及鼻塞用千字文语嘲之

　　　　　　　　　　　　　　　封抱一
面作天地元鼻有雁门紫既无左达承何劳罔谈彼
　　嘲武懿宗（
契丹寇幽州武懿宗御之至邠畏懦面遁懿宗短陋元一嘲云云则天未
　　晓曰懿宗无马耶元一曰骑猪夹豕也则天大笑懿宗曰此元一宿构不是卒辞则天曰以韵
　　与曰请以菶韵元一应声云云则天大悦懿宗极有惭色）
张元一
长弓短度箭蜀马临□骗去贼七百里隈墙独自战
忽然逢着贼骑猪向南
　　又嘲　　　　　　　　　　　　前人
裹头极草草掠鬓不菶菶未见桃花面皮漫作杏子
眼孔
　　嘲赵璘
璘仪质琐陋成名后为
婿能为傧相为诗嘲谑
薛能
巡关每傍摴蒲局望月还登乞巧楼第一莫教娇太
过缘人衣带上人头
不知原在鞍轿里将谓空驮席帽归
火炉□上平身立便与夫人作镜台
　　咏王给事（
伪蜀给事王允光短小贻恭嘲之云云有刑院杖直官张进尝诵之允光
　　以事奏置极法后见进索命死）
蒋贻恭
厥父元非道郡奴允光何事太侏儒可中与个皮□
着擎得天王左脚无
　　咏伛背子　　　　　　　　　　前人
出得门来背拄天同行难可与差肩若教倚向闲□
下恰似箜篌不着弦
　　与释惠江互谑
左街僧录惠江威仪程
紫霄俱辩捷每相嘲笑

　　　　　　　　　　　　　　　程紫霄
僧录琵琶腿
程　江
充肥故云
先生篥头
江

　　与李荣互谑（
法轨形容短小开讲时李荣与论议往复数番轨有旧作诗咏荣于
　　高座上诵之未及得道下旬荣应声接云云四座伏其辩捷）
僧法轨
姓李应须礼言荣又不荣
法
轨
身长三尺半头毛犹未
生
李
荣

　　广州三樵歌（
曲江令朱随侯张鷟目为臛乱土枭女夫李逖游客尔朱九并姿相
　　少媚广州人号为三樵人歌之云云）
无名氏
奉敕追三樵随侯傍道走回头语李郎唤取尔朱九
　　嘲伛偻人
有人患腰曲伛偻常
低头而行旁人咏之
无名氏
拄杖欲似乃播笏还似及逆风荡雨行面干顶额湿
着衣□上坐肚缓脊皮急城门尔许高故自匍匐入
　　京洛语（
许钦明与郝处俊乡党亲族子弟类多丑陋而盛饰车马以游里巷京洛为之
　　语曰）
　　　　　　　　　　无名氏
衣裳好仪貌恶不姓许即姓郝
　　临川野老自赞　　　　　　　元吴澄
身形瘦削春林独鹤眼睛闪烁秋霄一鹗远绝尘滓
大同寥廓自鸣自和自歌自乐
　　题杨竹西高士小像　　　　　僧净慧
鹤立长身大布襦绿光瞳子雪眉须才名耻列三生
后文物看来两晋无牛度玉关回紫气龙眠沧海抱
遗珠凭君更着东维辈画作云林五老图
　　赠相士　　　　　　　　　　明张宣
桂丛始华香满院烝龙有客来相见自言幼读许负
书烂烂双瞳炯若电瞪予丰采夸再三昔何蠖屈今
豹变穷官得之谈笑顷不用文场苦鏖战人生所贵
能自知我尝镜中见吾面两颧赪色耳无轮龌龊低
头共鄙贱纵如眉目差疏秀已分半生食破研长吟
抱膝倚青天看尽投林飞鸟倦封侯骨相岂不殊飞
虎头颅加颔燕拨灰煨芋且勿言门外秋江净如练
　　张君为余貌小像二一野服一冠裳皆肖戏赋
　　一律效长庆体　　　　　　　　沈瓒
荷衣芰制旧丰神束带簪冠自主宾剩有丹青称独
步顿令形影共三人若为浓笔兼枯笔莫问前身与
后身欲识生平丘壑意请从阿堵辨吾真

　形貌部纪事一
补衍中天皇氏号曰天灵姓望名获颀羸三舌骧首
鳞身碧卢秃揭
地皇氏岳姓名铿马踶妆首出熊耳龙门山
人皇氏即泰皇氏一曰居方氏姓恺名胡洮龙躯骧
首达腋出刑马山提地国
自人皇氏后有五龙氏兄弟五姓人面龙身并乘龙
上下治五方司五类
路史黄神氏或曰黄□黄头大腹出天□政
辰放氏是为皇次屈渠头四乳
皇覃氏兑头日角
仓帝史皇氏龙颜侈哆四目灵光
史记补三皇本纪太昊伏羲氏蛇身人首
路史太昊伏戏氏龙身牛首渠肩达掖山准日角
目珠衡骏毫翁鬣龙唇龟齿长九尺有一寸望之广
视之专继天出震聪明睿智盖承岁而王以立治纪
而万世循用之按注元中记云伏羲龙身灵光赋乃
云麟身文子云蛇身麟首有圣德故周燮传注云麟
身牛首非也孝经援神契云伏羲大目山准日角而
连珠衡宋均注云木精之人日角额有骨表取象日
所出房所立有星也珠衡衡中有骨表如连珠象玉
衡星
拾遗记春皇者庖牺之别号所都之国有华胥之洲
神母游其上有青虹绕神母久而方灭即觉有娠历
十二年而生庖牺长头修目龟齿龙唇眉有白毫须
垂委地或人曰岁星十二年一周天今□以天时
史记补三皇本纪女娲氏亦风姓蛇身人首
路史女皇氏娲蛇身牛首宣发按元中记云伏羲
龙身女娲蛇躯列子以为皆蛇身牛首虎鼻故曹植
赞女娲云二皇牛首蛇形盖人之形自有同乎物者
今相家者流取象禽兽之形体者是矣非真首牛而
身蛇也韩愈柳宗元且不之达至今绘画羲炎者犹
真为太牢委蛇之状夫宛然戢然作于堂上而何以
君人哉王充云世图女娲为妇人形斯得之矣至陶
弘景遂疑佛氏地狱中有所谓牛头阿旁者为是三
皇五帝尢可怪笑
共工氏髦身朱发按注归藏启筮云共工人面蛇身
朱发
史记补三皇本纪炎帝神农氏人身牛首
尚书旋玑钤有神人名石年苍色大眉戴玉理驾六
龙出地辅号皇神农始立地形甄度四海东西九十
万里南北八十一万里
路史炎帝神农氏母安登感神于常羊生神农于列
山之石室长八尺有七寸弘身而牛愿龙颜而大唇
怀成钤戴玉理按注春秋元命苞云少典妃安登游
于华阳有神□首感之于常羊生神子人面龙颜好
耕是为神农诗含神雾云龙首颜似龙也愿额首命
历序云有神人名石耳苍色六肩戴玉理注云日月
清有次序故神应和气以生之大唇一作大眉玉理
一作玉英犹玉胜也
河图始开图黄帝名轩北斗黄帝之精母地祇之女
附宝之郊野大电绕斗枢星耀感附宝生轩胸文曰
黄帝子
路史黄帝有熊氏身逾九尺附函挺修□花瘤河
目隆颡日角龙颜生而神灵鬐而能言按注河图云
黄帝兑颐黑帝修颈苍帝并乳
伯陵为黄帝臣同吴权之妻阿女缘妇孕三年生三
子曰殳曰鼓曰延鼓兑头而祝庸为黄帝司徒
居于江水生术嚣兑首方颠
蚩尢疏首虎卷八肱八趾
颛顼祖曰昌意取蜀山氏曰景生帝干荒擢首而
谨耳豭喙而渠股取蜀山氏曰枢生颛顼渠头并干
通眉带午渊而有谋疏以知远年十五而佐小昊封
于高阳按注擢首长咽谨耳小耳或作擢耳谨首非
海内朝鲜纪云谨耳豕喙鳞身渠股郭云谨耳未详
渠车辋传言若大车之渠非也渠巨也谨小也相书
耳门不容麦寿过百元命苞云颛玉带干是谓清明
干谓成干字易干凿度云泰表戴干郑氏云泰者人
形体之彰识也干盾也王劭言隋文有龙颜带干之
表指示群臣是也宋忠注为干盾故世纪云高阳首
带干戈误矣本又作带午言如午字叶法善额有二
午者或又作带牛非
帝喾高辛氏方颐庞覭珠庭仳齿戴干按注河图矩
起及白虎通云帝骈齿上法日参秉度成纪以理
阴阳帝系亦云方颐骈齿元命苞云帝喾戴干是谓
清明发节移度盖像招摇注云干楯也招摇为天戈
戈楯相副戴之像见天中以为表干或作辛
竹书纪年帝尧陶唐氏母曰庆都生于斗维之野常
有黄云覆其上及长观于三河常有龙随之一旦龙
负图而至其文要曰亦受天祜眉八彩须发长七尺
二寸面锐上丰下足履翼宿既而阴风四合赤龙感
之孕十四月而生尧于丹陵其状如图及长身长十
尺有圣德封于唐梦攀天而上高辛氏衰天下归之
路史帝尧陶唐氏身侔十尺丰下兑上龙颜日角八
采三眸鸟庭荷胜琦表射出握嘉履翼窍息洞通聪
明密微其言不式其德不回仁如天智如神明如日
而晦如阴按注合诚图云亦帝之为人视之丰长八
尺七寸光面八彩谓八位皆有光彩注云彩色有八
者非而孝经援神契及元命苞乃云眉有八彩书大
传等遂以为眉有八字妄也王充宣汉云正使尧复
仳齿舜复八眉
史记五帝本纪虞舜者名曰重华按注孔安国云舜
目重瞳子故曰重华龙颜大口黑色身长六尺一寸
路史帝舜有虞氏长九尺大上员首龙颜日衡方庭
甚口面亡髦怀珠握褒形卷娄色黳露目童重曜
故曰舜而原曰重华按注孔丛子云舜长八尺有奇
面颔无毛亦圣也世纪云六尺一寸非春秋繁露云
舜形体太上而圆首长于天文纯于孝慈古谓眉衡
故执天子之器上衡日衡者眉骨圆起也洛书灵准
听云有人方面日衡重华握石椎怀神珠注谓衡有
骨表如日怀珠谕有明信椎读如锤言能平轻重孝
经援神契云舜手握褒龙颜大口庄子云卷娄者舜
也注谓背项伛凹向前也文子云尧瘦□舜微墨尸
子尧瘦舜墨言忧世念民至于此而邓析子言尧舜
至圣身如脯腊尧若腊舜若腒故王充言上帝引挽
此谓舜也承安继逸无为而治何为若腒哉按荀子
尧舜参眸子是尧亦重瞳然但一目重书大传言舜
四瞳子则两目重矣故春秋演孔图云舜目四瞳谓
之重明承干踵尧海内富昌元命苞云舜重瞳子是
谓
阙
原上应摄提下应三元尸子淮南子云舜两瞳
子是谓重明作事成法出言成章夫舜葍也蔓地莲
华之名有睒曜意故目好动而曰舜或作瞬
竹书纪年帝禹夏后氏母曰修己出行见流星贯昴
梦接意感既而吞神珠修己背剖而生禹于石纽虎
鼻大口两耳参镂首戴钩铃胸有玉斗足文履己故
命文命长有圣德长九尺九寸
春秋繁露天将授禹主地法夏而王祖锡姓为姒氏
至于生发于背形体长长足肵疾行先左随以右劳
左佚右也性长于行习地明水
路史帝禹夏后氏身长九尺有只虎鼻河目骈齿鸟
喙臣三戴成钤怀玉斗玉骭履己按注世纪云长
九尺二寸耳参镂本作漏一云九尺九寸郑注雒书
灵准听云有人出石夷掘地代戴成钤怀玉斗注姚
氏云禹胸有墨如北斗郑谓怀璇玑玉衡之道戴钤
谓有骨表如钩钤星也
帝喾四后上妃有骀氏曰姜嫄衣帝衣履帝敏居期
而生惟元子披颐象亢按注潜夫论云后稷披
颐元命苞曰稷岐颐自求是谓好农盖象角亢载土
食谷注云面皮有土象颐面为下部下部为地巧于
利也
竹书纪年汤号天乙丰下锐上□而有句身而扬
声长九尺臂有四肘是为成汤
春秋繁露天将授汤主天法质而王祖锡姓为子氏
谓契母吞元鸟卵生契契先发于胸性长于人伦至
汤体长专小足左扁而右便劳右佚左也性长于天
光质易纯仁
史记秦本纪大廉元孙曰孟戏中衍鸟身人言帝太
戊闻而卜之使御吉遂致使御而妻之自太戊以下
中衍之后遂世有功以佐殷国故嬴姓多显遂为诸
侯
书经说命王庸作书以诰曰梦帝赉予良弼乃审厥
象俾以形旁求于天下说筑傅岩之野惟肖按注审
详也详所梦之人绘其形象旁求于天下肖似也与
所梦之形相似
史记周本纪公季卒子昌立是为西伯按注雒书灵
听云苍帝姬昌日角鸟鼻高长八尺二寸
竹书纪年季历之妃曰大任梦长人感己溲于豕牢
而生昌是为周文王龙颜虎肩身长十尺胸有四乳
大王曰吾世当有兴者其在昌乎
春秋繁露天将授文王主地法文而王祖锡姓姬氏
谓后稷母姜原履天之迹而生后稷后稷长于邰土
播田五谷至文王形体博长有乳而大足性长于地
文势
礼记文王世子文王之为世子朝于王季日三其有
不安节则内竖以告文王文王色忧行不能正履
竹书纪年武王骈齿望羊
公羊传宋督弒其君与夷及其大夫孔父孔父存则
殇公不可得而弒也于是先攻孔父之家殇公趋而
救之皆死焉孔父正色而立于朝则人莫敢过而致
难于其君孔父可谓义形于色矣
谷梁传长狄弟兄三人佚宕中国瓦石不能害叔孙
得臣最善射者也射其目身横几亩断其首而载之
眉见于轼
左传僖公二十三年晋公子重耳及曹曹共公闻其
骈胁欲观其裸浴薄而观之
国语阳处父如卫反过宁舍于逆旅宁嬴氏嬴谓其
妻曰吾求君子久矣乃今得之举而从之阳子道与
之语及山而还其妻曰子得所求而不从之何其怀
也曰吾见其貌而欲之闻其言而恶之夫貌情之华
也言貌之机也身为情成于中言身之文也言文而
发之合而后行离则有衅今阳子之貌济其言匮非
其实也若中不济而外强之其卒将复中外易矣今
阳子之情譿矣以济盖也吾惧未获其利而及其难
是故去之期年乃有贾季之难阳子死之按注济成
也成其容貌以盖其短也
左传文公元年春王使内史叔服来会葬公孙敖闻
其能相人也见其二子焉叔服曰谷也食子难也收
子谷也丰下必有后于鲁国按注丰下盖面方
宣公二年宋人以兵车百乘文马百驷以赎华元于
郑半入华元逃归宋城华元为植巡功城者讴曰睅
其目皤其腹弃甲而复于思于思弃甲复来按注睅
出目皤大腹于思多鬓之貌
四年初楚司马子良生子越椒子文曰必杀之是子
也熊虎之状而豺狼之声勿杀必灭若敖氏矣谚曰
狼子野心是乃狼也其可畜乎子良不可子文以为
大戚
谷梁传季孙行父秃晋郄克眇卫孙良夫跛曹公子
手偻同时而聘于齐齐使秃者御秃者使眇者御眇
者使跛者御跛者使偻者御偻者萧同侄子处台上
而笑之闻于客客不说而去相与立胥闾而语移日
不解齐人有知之者曰齐之患必自此始矣
路史李干元杲为周上御史胎刵且眇取洪氏曰婴
敷感飞星而震十有二年副左而生儋曰元禄是为
伯阳甫生而能语黄面皓首故谓老子耳七寸而参
故名耳而字儋干籍九寸方童长眉鼻双柱齿六
八
神仙传老子黄白色美眉广颡长耳大目疏齿方口
厚唇额有三五达理日角月悬鼻纯骨双柱耳有三
漏门足蹈二五手把十文
路史叔梁纥生尼尼生而頨顶故名丘而字仲尼四
十有九表堤眉谷窍参臂骈胁腰大十围长九尺有
六寸时谓长人
左传襄公二十六年初宋芮司徒生女子赤而毛弃
诸堤下共姬之妾取以入长而美平公入夕共姬与
之食公见弃也而视之尤姬纳诸御嬖生佐恶而婉
大子痤美而狠合左师畏而恶之寺人惠墙伊戾为
太子内师而无宠秋楚客聘于晋过宋太子野享之
伊戾骋告公曰太子将为乱既与楚客盟矣公问诸
夫人与左师则皆曰固闻之公囚太子
二十一年北宫文子相卫襄公以如楚过郑文子入
聘子太叔逆客事毕而出言于卫侯曰子太叔美秀
而文
国语叔鱼生其母视之曰是虎目而豕喙鸢肩而牛
腹溪壑可盈是不可厌也必以贿死遂弗视扬食我
生叔向之母闻之往及堂闻其号也乃还曰其声豺
狼之声也终灭羊舌氏之宗者必是子也
左传昭公二十八年昔叔向适郑鬷蔑恶欲观叔向
从使之收器者而往立于堂下一言而善叔向将饮
酒闻之曰必鬷明也下执其手以上曰昔贾大夫恶
娶妻而美三年不言不笑御以如皋射雉获之其妻
始笑而言贾大夫曰才之不可以已我不能射汝遂
不言不笑夫今子少不扬子若无言吾几失子
册府元龟子产日角晏平仲月角尾生犀角柳下惠
子鱼反角
左传昭公二十六年齐鲁战于炊鼻冉竖射陈武子
中手失弓而骂以告平子曰有君子白晰鬒须眉甚
口平子曰必子强也无乃亢诸对曰谓之君子何敢
亢之
吴越春秋伍子胥之吴乃被发徉狂跣足涂面行乞
于市市人观罔有识者翌日吴市吏善相者见之曰
吾之相人多矣未尝见斯人也非异国之亡臣乎乃
白吴王僚具陈其状王宜召之王僚曰与之俱入公
子光闻之私喜曰吾闻楚杀忠臣伍奢其子子胥勇
而且智彼必复父之雠来入于吴阴欲养之市吏于
是与子胥俱入见王王僚怪其状伟身长一丈腰十
围眉间一尺王僚与语三日辞无复者王曰贤人也
子胥退耕于野求勇士荐之公子光欲以自媚乃得
勇士专诸专诸者堂邑人也伍胥之亡楚如吴时遇
之于途专诸方与人斗将就敌其怒有万人之气甚
不可当其妻一呼即还子胥怪而问其状何夫子之
怒盛也闻一女子之声而折道宁有说乎专诸曰子
视吾之仪宁类愚者也何言之鄙也夫屈一人之下
必伸万人之上子胥因相其貌碓颡而深目虎膺而
熊背戾于从难知其勇士阴而结之欲以为用遭公
子之有谋也而进之公子光光既得专诸而礼待之
楚之白喜来奔吴王问子胥曰白喜何如人也子胥
曰白喜者楚白州犁之孙平王诛州犁喜因出奔闻
臣在吴而来也阖闾曰州犁何罪子胥曰白州犁楚
之左尹号曰□宛事平王平王幸之常与尽日而语
袭朝而食费无忌望而妒之因谓平王曰王爱幸宛
一国所知何不为酒一至宛家以示群臣于宛之厚
平王曰善乃具酒于□宛之舍无忌教宛曰平王甚
毅猛而好兵子必故陈兵堂下门庭宛信其言因而
为之及平王往而大惊曰宛何等也无忌曰殆且有
篡杀之忧王急去之事未可知平王大怒遂杀□宛
诸侯闻之莫不叹息喜闻臣在吴故来请见之阖闾
见白喜而问曰寡人国僻远东滨海侧闻子前人为
楚荆之暴怒费无忌之谗口不远吾国而来于斯将
何以教寡人喜曰楚国之失虏前人无罪横被暴诛
臣闻大王收伍子胥之□厄不远千里故来归命唯
大王赐其死阖闾伤之以为大夫与谋国事吴大夫
被离承宴问子胥曰何见而信喜子胥曰吾之怨与
喜同子不闻河上歌乎同病相怜同忧相救惊翔之
鸟相随而集濑下之水因复俱流胡马望北风而立
越燕向日而熙谁不爱其所近悲其所思者乎被离
曰君之言外也岂有内意以决疑乎子胥曰吾不见
也被离曰吾观喜之为人鹰视虎步专功擅杀之性
不可亲也子胥不然其言与之俱事吴王
独异志要离羸瘦极每出遇顺风即行逆风即倒
说苑奉使篇晏子使楚晏子短楚人为小门于大门
之侧而延晏子晏子不入曰使至狗国者从狗门入
今臣使楚不当从此门傧者更从大门入见楚王王
曰齐无人耶晏子对曰齐之临淄三百闾张袂成帷
挥汗成雨比肩继踵而在何为无人王曰然则何为
使子晏子对曰齐命使各有所主其贤者使贤主不
肖者使不肖主婴最不肖故宜使楚耳
晏子谏上篇景公举兵将伐宋师过太山公梦见二
丈夫立而怒其怒甚盛公恐觉晏子朝见公告之晏
子曰是宋之先汤与伊尹也婴请言汤伊尹之状汤
质晰而长颜以□兑上丰下倨身而扬声伊尹黑而
短蓬而□丰上兑下偻身而下声公曰然是已今若
何晏子曰夫汤太甲武丁祖乙天下之盛君也不宜
无后今惟宋耳而公伐之故汤伊尹怒请散师以平
宋景公乃不果伐
杂上篇晏子为齐相出其御之妻从门间而窥其夫
为相御拥大盖策驷马意气扬扬甚自得也既而归
其妻请去夫问其故妻曰晏子长不满六尺身相齐
国名显诸侯今者妾观其出志念深矣常有以自下
者今子长八尺乃为人仆御然子之意自以为足妾
是以求去也其后夫自抑损晏子怪而问之御以实
对晏子荐以为大夫
左传定公十四年卫太子蒯聩谓戏阳速曰从我而
朝少君少君见我我顾乃杀之速曰诺乃朝夫人夫
人见太子太子三顾速不进夫人见其色啼而走曰
蒯聩将杀余
十五年邾隐公来朝子贡观焉邾子执玉高其容仰
公受玉卑其容俯子贡曰以礼观之二君者皆有死
亡焉高仰骄也卑俯替也骄近乱替近疾君为主其
先亡乎
哀公十四年齐简公之在鲁也阚止有宠焉及即位
使为政陈豹欲为子我臣使公孙言己已有丧而止
既而言之曰有陈豹者长而上偻望视事君子必得
志欲为子臣吾惮其为人也故缓以告子我曰何害
是其在我也使为臣
韩子十过篇智伯约韩魏以伐赵围晋阳张孟谈见
韩魏之君因与约三军之反以报襄子二君朝智伯
而出遇智过于辕门之外智过怪其色因入见智伯
曰二君貌将有变君曰何如其行矜而意高非他时
之节也君不如先之君曰吾与二主约谨矣必不然
子释勿忧勿出于口明旦二主又朝而出复见智过
于辕门智过入见曰君以臣之言告二主乎君曰何
以知之曰今日二主朝而出见臣而其色动而视属
臣此必有变君不如杀之智伯不听
国语吴伐越堕会稽获骨焉节专车吴子使来好聘
且问之仲尼曰无以吾命宾发币于大夫及仲尼仲
尼爵之既彻俎而宴客执骨而问曰敢问骨何为大
仲尼曰丘闻之昔禹致群神于会稽之山防风氏后
至禹杀而戮之其骨节专车此为大矣客曰敢问谁
守为神仲尼曰山川之灵足以纪纲天下者其守为
神社稷之守为公侯皆属于王者客曰防风氏何守
也仲尼曰汪芒氏之君也守封隅之山者也为漆姓
在虞夏商为汪芒氏于周为长翟今为大人客曰人
长之极几何仲尼曰僬侥氏长三尺短之至也长者
不过十之数之极也
庄子盗跖篇孔子往见盗跖盗跖曰丘来前若所言
顺吾意则生逆吾心则死孔子曰丘闻天下有生而
长大美好无双少长贵贱见而皆说之此上德也凡
人有此德者足以南面称孤今将军身长八尺二寸
面目有光唇如激丹齿如齐贝音中黄锺而名曰盗
跖丘窃为将军耻不取焉
左传哀公二十五年夏六月公至自越季康子孟武
伯逆于五梧郭重仆见二子曰恶言多矣君请尽之
公宴于五梧武伯为祝恶郭重曰何肥也季孙曰请
饮彘也以鲁国之密迩仇雠臣是以不获从君克免
于大行又谓重也肥公曰是食言多矣能无肥乎饮
酒不乐公与大夫始有恶
孔丛子嘉言篇夫子适周见苌弘言终退苌弘语刘
文公曰吾观孔仲尼有圣人之表河目而隆颡黄帝
之形貌也修肱而龟背长九尺有六寸成汤之容体
也
史记孔子世家孔子过匡阳虎尝暴匡人孔子状类
阳虎拘焉五日孔子使从者为□武子臣子卫然后
得去孔子适郑与弟子相失孔子独立郭东门郑人
或谓子贡曰东门有人其颡似尧其项类皋陶其肩
类子产然自要以下不及禹三寸累累若丧家之狗
子贡以实告孔子孔子欣然笑曰形状末也而似丧
家之狗然哉然哉孔子学鼓琴师襄子十日不进师
襄子曰可以益矣孔子曰丘未得其数也已习其数
孔子曰丘未得其志也已习其志孔子曰丘未得其
为人也有间曰丘得其为人黯然而黑几然而长眼
如望羊心如王四国非文王其谁能为此也
庄子德充符篇鲁哀公问于仲尼曰卫有恶人焉曰
哀骀他丈夫与之处者思而不能去也妇人见之请
于父母曰与为人妻宁为夫子妾者十数而未止也
未尝有闻其唱者也常和人而已矣无君人之位以
济乎人之死无聚禄以望人之腹又以恶骇天下和
而不唱知不出乎四域且而雌雄合乎前是必有异
乎人者也寡人召而观之果以恶骇天下与寡人处
不至以月数而寡人有意乎其为人也不至乎期年
而寡人信之国无宰而寡人传国焉闷然而后应汜
而若辞寡人丑乎卒授之国无几何也去寡人而行
寡人恤焉若有□也若无与乐是国也是何人者也
仲尼曰丘也尝使于楚矣适见豚子食于其死母者
少焉眴若皆弃之而走不见己焉尔不得类焉尔所
爱其母者非爱其形也爱使其形者也战而死者其
人之葬也不以翣资刖者之屦无为爱之皆无其本
矣为天子之诸御不爪剪不穿耳取妻者止于外不
得复使形全犹足以为尔而况全德之人乎今哀骀
他未言而信无功而亲使人授己国唯恐其不受也
是必才全而德不形者也哀公曰何谓才全仲尼曰
死生存亡穷达贫富贤与不肖毁誉饥渴寒暑是事
之变命之行也日夜相代乎前而知不能规乎其始
者也故不足以滑和不可入于灵府使之和豫通而
不失于兑使日夜无却而与物为春是接而生时于
心者也是之谓才全何谓德不形曰平者水停之盛
也其可以为法也内保之而外不荡也德者成和之
修也德不形者物不能离也哀公异日以告闵子曰
始也吾以南面而君天下执民之纪而忧其死吾自
以为至通矣今吾闻至人之言恐吾无其实轻用吾
身而亡吾国吾与孔丘非君臣也德友而已矣闉跂
支离无脤说卫灵公灵公说之而视全人其脰肩肩
瓮大瘿说齐桓公桓公说之而视全人其脰肩肩
故德有所长而形有所忘人不忘其所忘而忘其所
不忘此谓诚忘故圣人有所游而知为孽约为胶德
为接工为商圣人不谋恶用知不斫恶用胶无丧恶
用德不货恶用商四者天鬻也天鬻也者天食也既
受食于天又恶用人有人之形无人之情有人之形
故群于人无人之情故是非不得于身眇乎小哉所
以属于人也謷乎大哉独成其天
韩诗外传闵子骞始见于夫子有菜色后有刍豢之
色子贡问曰子始有菜色今有刍豢之色何也闵子
曰吾出蒹葭之中入夫子之门夫子内切磋教以孝
外为之陈王法心窃乐之出见羽盖龙旗旃裘相随
心又乐之二者相攻胸中而不能任是以有菜色也
今被夫子之教深又赖二三子切磋而进之内明
于去就之义出见羽盖龙旗旃裘相随视之如粪土
矣是以有刍豢之色
礼记祭义仲尼尝奉荐而进其亲也□其行也趋趋
以数已祭子贡问曰子之言祭济济漆漆然今子之
祭无济济漆漆何也子曰济济者容也远也漆漆者
容也自反也容以远若容以自反也夫何神明之及
交夫何济济漆漆之有乎
吕氏春秋遇合篇陈有恶人曰敦洽雠糜雄颡广颜
色如浃赪垂眼临鼻长肘而盭陈侯见而甚说之外
使治其国内使制其身楚合诸侯陈侯病不能往使
敦洽雠糜往谢焉楚王怪其名而先见之客有进状
有恶其名言有恶状楚王怒合大夫而告之曰陈侯
不知其不可使是不知也知而使之是侮也侮且不
智不可不攻也兴师伐陈
史记仲尼弟子传淡台灭明武城人字子羽少孔子
三十九岁状貌甚恶欲事孔子孔子以为材薄既已
受业退而修行行不由径非公事不见卿大夫南游
至江从弟子三百人设取与去就名施乎诸侯孔子
闻之曰吾以言取人失之宰予以貌取人失之子羽
高柴字子羔少孔子三十岁子羔长不盈五尺受业
孔子孔子以为愚
家语高柴齐人高氏之别族长不过六尺状貌甚恶
为人笃孝而有法正
史记仲尼弟子传孔子既没弟子思慕有若状似孔
子弟子相与共立为师师之如夫子时也他日弟子
进问曰昔夫子当行使弟子持雨具已而果雨弟子
问曰夫子何以知之夫子曰诗不云乎月离于毕俾
滂沱矣昨暮月不宿毕乎他日月毕竟不雨商瞿
年长无子其母为取室孔子使之齐瞿母请之孔子
曰无忧瞿年四十后当有五丈夫子已而果然敢问
夫子何以知此有若默然无以应弟子起曰有子避
之此非子之座也
韩子外储说篇宓子贱治单父有若见之曰子何臞
也宓子曰君不知贱不肖使治单父官事急心忧之
故臞也
喻老篇子夏见曾子曾子曰何肥也对曰战胜故肥
也曾子曰何谓也子夏曰吾入见先王之义则荣之
出见富贵之乐又荣之两者战于胸中未知胜负故
臞今先王之义胜故肥
独异志公孙吕面长三尺阔三寸为卫国贤臣
吴越春秋范蠡遗书文种曰越王长颈乌喙鹰视狼
步可以共患难而不可共处乐可与履危不可与安
子若不去将害于子明矣文种不信蠡乃乘扁舟出
三江入五湖人莫知其所适范蠡既去越王乃使良
工铸金像范蠡之形置之坐侧朝夕论政
孔丛子居卫篇子思适齐齐君之嬖臣美须眉立乎
侧齐君指之而笑且言曰假貌可相易寡人不惜此
之须眉于先生也子思曰非所愿也所愿者唯君修
礼义富百姓而伋得寄帑于君之境内从襁负之列
其荣多矣若无此须鬣非伋所病也昔尧身修十尺
眉乃八彩实圣舜身修八尺有奇面颔无毛亦圣禹
汤文武及周公勤思劳体或折臂望视或秃骭背偻
亦圣不以须眉美鬣为称也人之贤圣在德岂在貌
乎且吾祖无须眉而天下王侯不以此损其敬由是
言之伋徒患德之不卲美也不病毛鬓之不茂也
庄子人间世篇支离疏者颐隐于齐肩高于顶会撮
指天五管在上两髀为胁挫针治繲足以糊口鼓策
播精足以食十人上征武士则支离攘臂于其间上
有大役则支离以有常疾不受功上与病者粟则受
三锺与十束薪夫支离其形者犹足以养其身终其
天年又况支离其德者乎
孔丛子对魏王篇子高见齐王齐王问谁可临淄宰
称管穆焉王曰穆容貌陋民不敬答曰夫见敬在德
且臣所称称其材也君王闻晏子赵文子乎晏子长
不过三尺面貌恶齐国上下莫不宗焉赵文子其身
如不胜衣其言如不出口非但体陋辞气又吶吶然
其相晋国晋国以宁诸侯敬服皆有德故也以穆躯
形方之二子犹悉贤之昔臣常行临淄市见屠商焉
身修八尺须□如戟面正红白市之男女未有敬之
者无德故也王曰是所谓祖龙始者也
祖龙始乃
屠商姓名
诚
如先生之言于是乃以管穆为临淄宰
史记滑稽传淳于髡者齐之赘婿也长不满七尺滑
稽多辩数使诸侯未尝屈辱
孟尝君传孟尝君过赵赵人闻孟尝君贤出观之皆
笑曰始以薛公为魁然也今视之乃眇小丈夫耳孟
尝君闻之怒客与俱者下斫击杀数百人遂灭一县
以去
战国策邹忌修八尺有余而形昳丽朝服衣冠窥
镜谓其妻曰我孰与城北徐公美其妻曰君美甚徐
公何能及君也城北徐公齐国之美丽者也忌不自
信而复问其妾曰吾孰与徐公美妾曰徐公何能及
君也旦日客从外来与坐谈问之吾与徐公孰美客
曰徐公不若君之美也明日徐公来孰视之自以为
不如窥镜而自视又弗如远甚暮寝而思之曰吾妻
之美我者私我也妾之美我者畏我也客之美我者
欲有求于我也于是入朝见威王曰臣诚知不如徐
公美臣之妻私臣臣之妾畏臣臣之客欲有求于臣
皆以美于徐公今齐地方千里百二十城宫妇左右
莫不私王朝廷之臣莫不畏王四境之内莫不有求
于王由此观之王之蔽甚矣
拾遗记周有韩房者自渠胥国来身长一丈垂发至
膝
吕氏春秋达郁篇列精子高听行乎齐愍王善衣练

　形貌部纪事二
史记高祖本纪高祖为人隆准而龙颜美须□左股
有七十二黑子按注索隐曰高祖感龙而生故其颜
貌似龙长颈而高鼻按正义引河图云帝刘季口角
戴胜斗胸龟背龙股长七尺八寸合诚图云赤帝体
为朱鸟其表龙颜多黑子按左阳也七十二黑子者
赤帝七十二日之数也木火土金水各居一方一岁
三百六十日四方分之各得九十日土居中央并索
四季各十八日俱成七十二日故高祖七十二黑子
者应火德七十二日之征也
河图稽命征帝刘季日角戴北斗胸龟背龙眼长七
尺八寸明圣而宽仁好任主
汉书项籍传籍季父梁尝杀人与籍避仇吴中籍长
八尺二寸力扛鼎才气过人吴中子弟皆惮籍
河图稽命征项籍怪目勇敢重瞳大口力楚之邦
汉书陈平传平为人长大美色人或谓平贫何食而
肥若是其嫂疾平之不治生产曰亦食糠核耳有叔
如此不如无有　户牖富人张负有女孙平欲得之
邑人中有大丧平家贫侍丧以先往后罢为助张负
见之丧所独视伟平随至其家门外多长者车辙谓
其子仲曰吾欲以女孙予陈平固有美如陈平而长
贫者乎　平降汉汉王拜为都尉使参乘典护军或
谗平曰平虽美丈夫如冠玉耳其中未必有也
张苍传苍归沛公以客从攻南阳苍当斩解衣伏锧
身长大肥白如瓠时王陵见而怪其美士乃言沛公
赦勿斩已而为北平侯食邑千二百户
任敖传初苍父长不满五尺苍长八尺余苍子复长
八尺及孙类长六尺余免相后口中无齿食乳女子
为乳母年百余岁乃卒
韩信传信亡楚归汉未得知名为连敖坐法当斩其
畴十三人皆已斩至信信乃仰视适见滕公曰上不
欲就天下乎而斩壮士滕公奇其言壮其貌释弗斩
与语大说之言于汉王汉王以为治粟都尉
史记吴王濞传上患吴会稽轻悍无壮王以填之诸
子少乃立濞于沛为吴王王三郡五十三城已拜受
印高祖召濞相之谓曰若状有反相心独悔业已拜
因拊其背告曰汉后五十年东南有乱者岂若邪然
天下同姓为一家也慎无反濞顿首曰不敢
拾遗记孝惠帝时有泥离之国来朝其人长四尺两
角如牙出于唇自乳已来有灵毛自蔽
淮南子道应训卢敖游乎北海经乎大阴入乎元阙
至于蒙谷之上见一士焉深目而元须泪注而鸢肩
丰上而杀下轩轩然方迎风而舞
汉书田蚡传蚡为人貌侵生贵甚按注服虔曰侵短
小也师古曰生贵谓自尊高示贵宠也
东方朔传朔初来上书曰臣朔年二十二长九尺三
寸目若悬珠齿若编贝勇若孟贲捷若庆忌廉若鲍
叔信若尾生若此可以为天子大臣矣朔文辞不逊
高自称誉上伟之乃令待诏公车奉禄薄未得省见
久之朔绐驺朱儒曰上以若曹无益于县官耕田力
作固不及人临众处官不能治民从军击卤不任兵
事无益于国用徒索衣食今欲尽杀若曹朱儒大恐
啼泣朔教曰上即过叩头请罪居有顷闻上过朱儒
皆号泣顿首上问何为对曰东方朔言上欲尽诛臣
等上知朔多端召问朔何恐朱儒为对曰臣朔生亦
言死亦言朱儒长三尺余奉一囊粟钱二百四十臣
朔长九尺余亦奉一囊粟钱二百四十朱儒饱欲死
臣朔饥欲死臣言可用幸异其礼不可用罢之无令
但索长安米上大笑因使待诏金马门
金日磾传日磾本匈奴休屠王太子也没入官输黄
门养马久之武帝游晏见马日磾长八尺二寸容貌
甚严马又肥好上异而问之具以本状对上奇焉即
日赐汤沐衣冠拜为马监
田千秋传千秋长八尺余体貌甚丽武帝见而说之
公孙弘传弘对策擢为第一召入见容貌甚丽拜为
博士待诏金马门
洞冥记元鼎五年郅支国贡马肝石其国人长四尺
惟饵此石而已
汉书江充传充为人魁岸容貌甚壮帝望见而异之
曰燕赵故多奇士
蔡义传义为丞相时年八十余短小无须眉貌似老
妪行步俯偻常两吏扶夹乃能行
孝宣许皇后传昭帝始冠长八尺二寸
宣帝本纪曾孙身足下有毛卧居数有光耀
霍光传光长财七尺三寸白晰疏眉目美须□每出
入下殿门止进有常处郎仆射窃识视之不失尺寸
严延年传延年为人短小精悍敏捷于事
昌邑王贺传贺即位二十七日废孝宣帝即位心内
忌贺元康二年遣使者赐山阳太守张敞玺书诏察
往来过客敞于是条奏贺居处状故王年二十六七
为人青黑色小目鼻末锐卑少须眉身体长大疾痿
行步不便
龚遂传宣帝即位久之渤海左右郡岁饥盗贼并起
二千石不能禽制上选能制者丞相御史举遂可用
上以为渤海太守时遂年七十余召见形貌短小宣
帝望见不副所闻心内轻焉
陈遵传遵字孟公长八尺余长头大鼻容貌甚伟
翟方进传方进年十二三失父孤学给事太守府为
小史号迟顿不及事数为掾史所詈辱方进自伤乃
从汝南蔡父相问己能所宜蔡父大奇其形貌谓曰
小史有封侯骨当以经术进努力为诸生学问方进
既厌为小史闻蔡父言心喜因病归家辞其后母西
至京师受经
张禹传禹父徙家莲勺禹为儿数随家至市喜观于
卜相者前久之颇晓其别蓍布卦意时从旁言卜者
爱之又奇其面貌谓禹父是儿多知可令学经
董贤传哀帝立贤随太子官为郎二岁余贤传漏在
殿下为人美丽自喜哀帝望见悦其仪貌识而问之
曰是舍人董贤邪因引上与语拜为黄门郎
息夫躬传躬容貌壮丽为众所异
隽不疑传不疑字曼倩渤海人也暴胜之为直指使
者东至海素闻不疑贤请与相见望见不疑容貌尊
严衣冠甚伟胜之□履起迎胜之遂表荐不疑征诣
公车擢为京兆尹元始五年有一男子诣北阙自谓
卫太子公车以闻诏使公卿将军中二千石杂识视
不疑后到叱从吏收缚送狱验治竟得奸诈本夏阳
人姓成名方遂居湖以卜筮为事有故太子舍人尝
从方遂卜谓曰子状貌似卫太子方遂心利其言几
得富贵即诈自称诣阙廷尉逮召乡里识知者张宗
禄等方遂坐诬罔不道要斩东市
郭解传解为人短小恭俭
王商传商代匡衡为丞相益封千户天子甚尊任之
为人多质有威重长八尺余身体鸿大容貌甚过绝
人河平四年单于来朝引见白虎殿丞相商坐未央
廷中单于前拜谒商商起离席与言单于仰视商貌
大畏之迁延却退天子闻而叹曰此真汉相矣
王莽传莽为人侈口蹶顄露眼赤精大声而嘶长七
尺五寸好厚履高冠以牦装衣反膺高视瞰临左右
是时有用方技待诏黄门者或问以莽形貌待诏曰
莽所谓鸱目虎吻豺狼之声者也故能食人亦当为
人所食问者告之莽诛灭待诏而封告者后常翳云
母屏面非亲近莫得见也莽按金匮辅臣皆封拜以
京兆王兴为卫将军奉新公王盛为前将军崇新公
王兴者故城门令史王盛者卖饼按符命求得姓名
十余人两人容貌应卜相径从布衣登用以视神焉
礼斗威仪君乘水而王为人黑色大耳
后汉书光武本纪光武身长七尺三寸美须眉大口
隆准日角更始元年莽闻汉帝立大惧遣大司徒王
寻大司空王邑将兵百万其甲士四十二万人五月
到颍川复与严尤陈茂合初光武为舂陵侯家讼逋
租于尤尤见而奇之及是时城中出降尤者言光武
不取财物但会兵计策尤笑曰是美须眉者耶何为
乃如是初王莽征天下能为兵法者六十三家数百
人并以为军吏选练武卫招募猛士旌旗辎重千里
不绝时有长人巨无霸长一丈大十围以为垒尉
李通传通字次元南阳宛人也世以货殖着姓父守
身长九尺容貌绝异为人严毅居家如官廷
任光传光字伯卿南阳宛人也少忠厚为乡里所爱
汉兵至宛将杀之会光禄勋刘赐适至视光容貌长
者乃救全之
盖延传延身长八尺弯弓三百斤边俗尚勇力而延
以气闻
马援传援为人美须发眉目如画闲于进对尤善述
前世行事每言及三辅长者下至闾里少年皆可观
听按注东观记曰援长七尺五寸色理发肤眉目容
貌如画
耿秉传秉字伯初有伟体腰带八围博通书记能说
司马兵法尤好将帅之略
铫期传期字次况颍川郏人也长八尺二寸容貌绝
异矜严有威
高获传获字敬公汝南新息人也为人尼首方面按
注尼首首象尼丘山中下四方高也
明帝本纪帝生而丰下按注杜预注左传云丰下盖
面方也东观记云帝丰下锐上项赤色有似于尧
贾逵传逵自为儿童常在太学不通人间事身长八
尺二寸诸儒为之语曰问事不休贾长头
东观汉记张重举孝廉送京师朝于德明殿明帝怪
其短小问曰何郡小吏答曰臣日南计吏非小吏也
帝嘉其言赐以金帛
后汉书徐防传防永平中举孝廉除为郎防体貌矜
严占对可观显宗异之特补尚书郎职典枢机
班超传超行诣相者曰祭酒布衣诸生耳而当封侯
万里之外超问其状相者曰生燕颔虎颈飞而食肉
此万里侯相也
东平宪王苍传苍好经书雅有智思为人美须□腰
带十围显宗甚爱重之诏曰日者问东平王处家何
等最乐王言为善最乐其言甚大副是腰腹矣
承宫传宫拜博士迁左中郎将数纳忠言陈政论议
切□朝臣惮其节名播匈奴时北单于遣使求得见
宫显宗敕自整饰宫对曰外裔眩名非识实者也臣
状丑不可以示远宜选有威容者帝乃以大鸿胪魏
应代之
冯勤传勤字伟伯魏郡繁阳人也曾祖父扬宣帝时
为弘农太守有八子皆为二千石赵魏间荣之号曰
万石君焉兄弟形皆传壮惟勤祖父偃长不满七尺
常自耻短陋恐子孙之似也乃为子伉娶长妻伉生
勤八尺三寸
虞延传延字子大陈留东昏人长八尺六寸腰带十
围力能扛鼎为南阳太守永平初有新野功曹邓衍
以外戚小侯每豫朝会而容姿趋步有出于众显宗
目之顾左右曰朕之仪貌岂若此人特赐舆马衣服
延以衍虽有容仪而无实行未尝加礼帝既异之乃
诏衍令自称南阳功曹诣阙既到拜郎中迁元武司
马衍在职不服父丧帝闻之乃叹曰知人则哲惟帝
难之信哉斯言衍惭而退由是以延为明
何熙传熙字孟孙陈国人少有大志永元中为谒者
身长八尺五寸善为威容赞拜殿中音动左右和帝
伟之擢为御史中丞
李固传固字子坚汉中南郑人司徒合之子也固貌
状有奇表鼎角匿犀足履龟文按注鼎角者顶有骨
如鼎足也匿犀伏犀也谓骨当额上入发际隐起也
足履龟文者二千石见相书
拾遗记琅琊王溥安帝时挟竹插笔于洛阳市佣
书美于形貌来僦其书者丈夫赠其衣冠妇人遗其
珠玉一日之中衣宝盈车而归
周燮传燮字彦祖汝南安城人法曹掾燕之后也燮
生而钦颐折额丑状骇人其母欲弃之其父不听曰
吾闻贤圣多有异貌兴我宗者乃此儿也于是养之
始在髫鬌而知廉让十岁就学能通诗论及长专精
礼易不读非圣之书不修贺问之好
桓谭新论余尝与郎冷喜出见一老翁粪上拾食豆
面垢丑不可忍视喜曰安知此非神仙余曰道必形
体如此无以道焉
后汉书翟酺传酺迁侍中时尚书有缺诏将大夫六
百石以上试对政事天文道术以高第者补之酺自
恃能高而忌故太史令孙懿恐其先用乃往候懿既
坐言无所及唯涕泣流连懿怪而问之酺曰图书有
汉贼孙登将以才智为中官所害观君表相似当应
之酺受恩接凄怆君之祸耳懿忧惧移病不试由是
酺对第一拜尚书
注
春秋保干图曰汉贼臣名孙登
大形小口长七尺九寸巧用法多技方诗书不用贤
人杜口也
梁冀传冀字伯卓为人鸢肩豺目洞精矘眄口吟舌
言
鸢鸱也鸱肩上竦也豺目目竖也洞通也矘音它
荡反说文目精直视口吟舌言谓语吃不能明了

冀讽众人共荐其子引为河南尹引一名胡狗时年
十六容貌甚陋不胜冠带道路见者莫不嗤笑焉
杨璇传璇兄乔为尚书容仪伟丽数上言政事桓帝
爱其才貌诏妻以公主乔固辞不听
卢植传植字子干涿郡涿人也身长八尺二寸音声
如钟
周举传举字宣光汝南汝阳人陈留太守防之子举
姿貌短陋而博学洽闻为儒者所宗
汝南先贤传周举字宣光姿貌短陋有晏子之风
后汉书郭泰传泰性明知人好奖训士类身长八尺
容貌魁伟褒衣博带周游郡国
黄宪外史论学篇韩王好淮南之学问于征君曰淮
南之学其博于孔子乎征君曰臣未之敢闻也韩王
曰昔有东方之客曰无闾生七岁而隽读书于无闾
之岳容若处女东人皆以为玉魄也
后汉书傅燮传燮身长八尺有威容
赵壹传壹字元叔汉阳西县人也体貌魁梧身长九
尺美须豪眉望之甚伟
三辅决录田凤字季宗为尚书郎容仪端正入奏事
灵帝目送之因题柱曰堂堂乎张京兆田郎
窦叔高名元为上郡计吏朝会数百人仪状绝众天
子异之诏以公主妻之出同辈调笑焉叔高时已有
妻不敢以闻方欲迎妇与诀未发而诏召叔高就第
成婚
后汉书陈忠传忠为仆射时霖雨积时河水涌溢忠
上疏曰臣闻洪范五事一曰貌貌以恭恭作肃貌伤
则狂而致常雨
臧洪传洪体貌魁梧有异姿按注魁梧壮大之貌也
高彪传彪举孝廉试经第一除郎中校书东观数奏
赋颂奇文因事讽谏灵帝异之迁内黄令帝敕同僚
临送祖于上东门诏东观画彪像以劝学者
蔡邕传董卓重邕才学厚相遇待每集燕辄令邕鼓
琴赞事邕亦每存匡益然卓佷多自用邕恨其言少
从谓从弟谷曰董公性刚而遂非终难济也吾欲东
奔兖州若道远难达且遁逃山东以待之何如谷曰
君状异恒人每行观者盈集以此自匿不亦难乎邕
乃止
郑元传袁绍总兵冀州遣使要元大会宾客元最后
至乃延升上坐身长八尺饮酒一斛秀眉明目容仪
温伟
刘表传表身长八尺余姿貌温伟与同郡张俭等俱
被讪议号为八顾
魏志王粲传粲徙长安左中郎将蔡邕见而奇之时
邕才学显著贵重朝廷常车骑填巷宾客盈坐闻粲
在门倒屣迎之粲至年既幼弱容状短小一坐尽惊
邕曰此王公孙也有异才吾不如也吾家书籍文章
尽当与之年十七司徒辟诏除黄门侍郎以西京扰
乱皆不就乃之荆州依刘表表以粲貌寝而体弱通
侻不甚重也
后汉书孔融传融与蔡邕素善邕卒后有虎贲士貌
类于邕融每酒酣引与同坐曰虽无老成人且有典
刑
公孙瓒传瓒字伯珪辽西令支人也家世二千石瓒
以母贱遂为郡小吏为人美姿貌大音声言事辩慧
杨彪传彪子修为曹操所杀操见彪问曰公何瘦之
甚对曰愧无日磾先见之明犹怀老牛舐犊之爱操
为之改容
东夷传韩有三种一曰马韩二曰辰韩三曰弁辰马
韩人唯重璎珠以缀衣为饰及悬颈垂耳大率皆魁
头露紒布袍草履辰韩儿生欲令其头扁皆押之以
石弁辰与辰韩杂居其人形皆长大美发衣服洁清
而刑法严峻马韩之西海岛上有州胡国其人短小
髡头衣韦衣有上无下
倭在韩东南大海中依山岛为居男子皆黥面文身
以其文左右大小别尊卑之差倭国南四千余里至
朱儒国人长三四尺
南蛮传交趾刺史领珠□儋耳二郡其渠帅贵长耳
皆穿而缒之垂肩三寸凡交趾所统言语各异人如
禽兽长幼无别顶髻徒跣
为髻于
顶上也
以布贯头而着之
哀牢人皆穿鼻儋耳其渠帅自谓王者耳皆下肩三
寸庶人则至肩而已
莋都夷者武帝所开以为莋都县其人皆被发
西羌传羌无弋爰剑者秦厉公时与劓女遇于野遂
成夫妇女耻其状被发覆面羌人因以为俗
西域传东离国男女皆长八尺而怯弱
独异志东汉孟业身重千斤故帝疑其自重乃以大
秤悬栋间业启曰陛下秤上秤臣请秤之虽肉重千
斤而智无一两
洞冥记郭琼东郡人也形貌丑劣而意度过人曾宿
人家辄乞薪自照读书
独异志后汉卢景初生项有一丛白毛数之得四十
九茎后四十九年卒
会稽先贤传贺劭为人美容止与人交久益敬之在
官府常着□希见其足
册府元龟袁绍幼为郎容貌端正威仪进止动见仿
效后至大将军冀州牧
典略马腾字寿成扶风茂陵人马援后也长八尺余
身体洪大面鼻雄异而性贤厚人多敬之
蜀志先主传先主不甚乐读书喜狗马音乐美衣服
身长七尺五寸垂手下膝顾自见其耳少语言善下
人喜怒不形于色
诸葛亮传亮身长八尺每自比于管仲乐毅
赵云传注云别传曰云身长八尺姿颜雄伟
彭传字永年广汉人身长八尺容貌甚伟姿性
骄傲多所轻忽
谯周传周身长八尺体貌素朴
司马徽别传刘琮欲候徽先使左右问其存亡徽锄
园左右问司马君所徽曰我是徽头面丑陋问者骂
之曰即欲求司马公何等田奴而称司马公徽更刷
头饰服而出左右叩头而谢之
益都耆旧传张松为人短小不治节操然识达精果
有才干刘璋遣诣曹公曹公不甚礼公主簿杨修深
器之白公辟松公不纳修以公所撰兵书示松松宴
饮之间一看便暗诵修以此益奇之
魏志程昱传昱字仲德东郡东阿人也长八尺三寸
美须□
许褚传褚字仲康谯国谯人也长八尺余腰大十围
容貌雄毅勇力绝人
典韦传韦陈留已吾人也形貌魁梧膂力过人
管宁传宁长八尺美须眉
乐进传进字文谦阳平卫国人也容貌短小以胆烈
从太祖为帐下吏
崔琰传琰声姿高畅眉目疏朗须长四尺甚有威重
朝士瞻望而太祖亦敬惮焉
世说魏武帝见匈奴使自以形陋不足雄远国使崔
季珪代帝自捉刀立□头既毕令间谍问曰魏王何
如答曰魏王雅望非常然□头捉刀人此乃英雄也
魏武闻之追杀其使
魏志司马朗传注司马彪序传曰朗祖父隽字元异
博学好古倜傥有大度长八尺三寸腰带十围仪状
魁岸与众有异
吴志孙策传策为人美姿颜好笑语性阔达听受善
于用人是以士民见者莫不尽心乐为致死
太史慈传慈长七尺七寸美须□□臂善射弦不虚
发
孙权传注江表传曰坚为下邳丞时权生方颐大口
目有精光坚异之以为有贵相权兄策既定诸郡权
为阳羡长郡察孝廉州举茂才行奉义校尉汉以策
远修职贡遣使者刘琬加锡命琬语人曰吾观孙氏
兄弟虽各才秀明达然皆禄祚不终惟中弟孝廉形
貌奇伟骨体不恒有大贵之表年又最寿尔试识之
建安十九年权为魏将张所袭注献帝春秋曰张
问吴降人向有紫□将军长上短下便马善射是
谁降人答曰是孙会稽辽及乐进相遇言不早知之
急追自得举军叹恨
蜀志先主传先主为荆州牧孙权畏之进妹固好先
主至京见权绸缪恩纪注山阳公载记曰备还谓左
右曰孙车骑长上短下其难为下吾不可以再见之
乃昼夜兼行
吴志董袭传袭字元代会稽余姚人长八尺武力过
人孙策入郡袭迎于高迁亭策见而伟之
吕范传范字子衡汝南细阳人也少为县吏有容观
姿貌邑人刘氏家富女美范求之女母嫌欲勿与刘
氏曰观吕子衡宁当久贫者邪遂与之婚
张昭传昭容貌矜严有威风权尝曰孤与张公言不
敢忘也举邦惮之
滕传少有节操美仪容注吴书曰年十二而
孤单茕立能治身厉行为人白晰威仪可观每正朔
朝贺修勤在位大臣见者无不叹赏
孙韶传韶身长八尺仪貌都雅
诸葛恪传注吴录曰恪长七尺六寸少须眉折頞广
额大口高声
张温传温字惠恕吴郡吴人也父允以轻财重士名
显州郡为孙权东曹掾卒温少修节操容貌奇伟权
闻之以问公卿曰温当今与谁为比大司农刘基曰
可与全琮为辈太常顾雍曰基未详其为人也温当
今无辈权曰如是张允不死也征到延见文辞占对
观者倾竦权改容加礼
吴录张蕃字仲辅为人短小顾谭以短戏之曰侏儒
侏儒有何德令我思君罔极
裴启语林何平叔美姿仪而绝白魏文帝疑其着粉
夏月与热汤饼既啖大汗出随以朱衣自拭色转皎
然
魏志诸葛诞传注世语曰黄初末吴人发长沙王吴
芮冢以其砖于临湘为孙坚立庙芮容貌如生衣服
不朽后豫发者见吴纲曰君何类长沙王吴芮但微
短耳纲瞿然曰是先祖也君何由见之
何夔传夔长八尺三寸容貌矜严
明帝纪注魏书曰帝容止可观望之俨然孙盛曰明
帝天姿秀出立发垂地口吃少言而沉毅好断
司马朗传朗年十二试经为童子郎监试者以其身
体壮大疑朗匿年劾问朗曰朗之内外累世长大朗
虽弱无仰高之风损年以求早成非志所为也监
试者异之
满宠传宠正始三年薨子伟嗣注世语曰伟子长武
有宠风伟弟子奋晋元康中至尚书令宠伟长武奋
皆长八尺
管辂传辂容貌粗陋无威仪而嗜酒正元二年弟辰
谓辂曰大将军待君意厚冀当富贵乎辂长叹曰吾
自知有分直耳然天与我才明不与我年寿恐四十
七八间不见女嫁儿娶妇也若得免此欲作洛阳令
可使路不拾遗枹鼓不鸣但恐至太山治鬼不得治
生人如何辰问其故辂曰吾额上无生骨眼中无守
精鼻无梁柱脚无天根背无三甲腹无三壬此皆不
寿之验
王修传注王隐晋书曰修一子名仪司马文王杀之
子裒字伟元少立操尚非礼不动身长八尺四寸容
貌绝异痛父不以命终绝世不仕
晋书宣帝纪魏武察帝有雄豪志闻有狼顾相欲验
之乃召使前行令反顾面正向后而身不动
乐广传广字彦辅南阳淯阳人也父方参魏征西将
军夏侯元军事广时年八岁元常见广在路因呼与
语还谓方曰向见广神姿朗彻当为名士卿家虽贫
可令专学必能兴卿门户也卫瓘见广而奇之命诸
子造焉曰此人之水镜见之莹然若披云雾而睹青
天也
王戎传戎字浚冲琅邪临沂人也祖雄幽州刺史父
浑凉州刺史贞陵亭侯戎幼而□悟神彩秀彻视日
不眩裴楷见而目之曰戎眼烂烂如岩下电年六七
岁于宣武场观戏猛兽在槛中虓吼震地众皆奔走
戎独立不动神色自若魏明帝于阁下见而奇之戎
为人短小任率不修威仪善发谈端赏其要会
吾彦传彦字士则吴郡吴人也出自寒微有文武才
干身长八尺手格猛兽膂力绝群仕吴为通江使吏
时将军薛珝仗节南征军容甚盛彦观之慨然而叹
有善相者刘札谓之曰以君之相后当至此不足慕
也
魏舒传舒身长八尺二寸姿望秀伟饮酒石余而迟
钝质朴不为乡亲所重文帝深器重之每朝会坐罢
目送之曰魏舒堂堂人之领袖也
羊祜传祜博学能属文身长七尺二寸美须眉善谈
论夏侯威异之以兄霸之子妻之
裴楷传楷风神高迈容仪俊爽博涉群书特精理义
时人谓之玉人又称见裴叔则如近玉山照映人
武帝本纪初文帝以景帝既宣帝之嫡早世无后以
帝弟攸为嗣特加爱异自谓摄居相位百年之后大
业宜归攸每曰此景王之天下也吾何与焉将议立
世子属意于攸何曾等固争曰中抚军聪明神武有
超世之才发委地手过膝此非人臣之相也由是遂
定
刘伶传伶字伯伦沛国人也身长六尺容貌甚陋
石苞传苞字仲容渤海南皮人也雅旷有智局容仪
伟丽不修小节故时人为之语曰石仲容姣无双
嵇康传康身长七尺八寸美词气有风仪而土木形
骸不自藻饰人以为龙章凤姿天质自然
夏侯湛传湛字孝若谯国谯人也祖威魏兖州刺史
父庄淮南太守湛幼有盛才文章宏富善构新词而
美容观与岳友善每行止同舆接茵京都谓之连
璧
岳传岳美姿仪少时常挟弹出洛阳道妇人遇之
者皆连手萦绕投之以果遂满车而归时张载甚丑
每行小儿以瓦石掷之委顿而反
赵至传至随嵇康还山阳改名浚字允元康每曰卿
头小而锐童子白黑分明有白起之风矣至身长七
尺四寸论议清辩有纵横才气
清河康王遐传遐美容仪有精彩武帝爱之
山涛传涛子淳字子元不仕允字叔真奉车都尉并
少尪病形甚短小而聪敏过人武帝闻而欲见之涛
不敢辞以问于允允自以尪陋不肯行涛以为胜己
乃表曰臣二子尪病宜绝人事不敢受诏
册府元龟刘卞字叔龙须昌人赤色大唇少言语自
县小吏至雍州刺史
异苑晋司隶校尉高平满奋字武秋丰肥肉溃肤裂
每至暑夏辄膏汗流溢其有爱妾夜取以燃照炎灼
发于屋表奋大恶之悉盛而埋之暨永嘉之乱为胡
贼所烧皎若烛光
晋书王湛传湛字处冲司徒浑之弟也少有识度身
长七尺八寸龙颡大鼻少言语
李引传引容貌质素颓然若不足者而知度沉邃言
必有则
王衍传衍字夷甫神情明秀风姿详雅总角尝造山
涛涛嗟叹良久既去目而送之曰何物老妪生宁馨
儿然误天下苍生者未必非此人也
八王故事夷甫容貌整丽妙于谈元恒捉白玉柄麈
尾与手都无分别王戎云太尉神姿高彻如瑶林琼
树自然是风尘外物王公目太尉岩岩清峙壁立千
仞王敦称太尉处众人中似珠玉在瓦石间
晋书嵇绍传绍始入洛或谓王戎曰昨于稠人中始
见嵇绍昂昂然如野鹤之在鸡群戎曰君复未见其
父耳齐王冏以为左司马旬日冏被诛初兵交绍奔
散赴宫有持弩在东阁下者将射之遇有殿中将兵
萧隆见绍姿容长者疑非凡人趋前拔箭于此得免
王戎传戎子万有美名少而大肥戎令食糠而肥愈
甚
前赵录刘渊字元海文学武事并皆工绝猿臂善射
膂力过人身八尺四寸须长三尺余当心有赤毫毛
三根长三尺六寸太原王浑虚襟友之命子济拜焉
游子远幼有姿貌聪亮好学年十五至洛阳张华见
而奇之曰此儿雅洁洪方佳公子也
郭泛字子游上郡人也父士为县卒随巫而遇一女
子于路巫曰此女生贵子君亦有贵子相可纳之当
兴君门士纳之生汜长不满七尺丑极当时朴讷无
慧后为县卒感愤游学师事安平赵孔曜曜见而喜
之曰此生有公骨其当贵达
晋书孔安国传安国孝武帝时甚蒙礼遇仕历侍中
太常及帝崩安国形素羸瘦服缞绖涕泗竟日见者
以为真孝
陆机传机字士衡吴郡人也祖逊吴丞相父抗吴大
司马机身长七尺其声如钟少有异才文章冠世服
膺儒术非礼不动
后赵录张谧美姿容幼有逸气太守陆云见而异之

　形貌部总论
荀子
　　非相篇
相形不如论心论心不如择术形不胜心心不胜术
术正而心顺之则形相虽恶而心术善无害为君子
也形相虽善而心术恶无害为小人也君子之谓吉
小人之谓凶故长短小大善恶形相非吉凶也古之
人无有也学者不道也盖帝尧长帝舜短文王长周
公短仲尼长子弓短昔者卫灵公有臣曰公孙吕身
长七尺面长三尺焉广三寸鼻耳目具而名动天下
楚之孙叔敖期思之鄙人也突秃长左轩较之下而
以楚霸叶公子高微小短瘠行若将不胜其衣然白
公之乱也令尹子西司马子期皆死焉叶公子高入
据楚诛白公定楚国如反手耳仁义功名善于后世
故事不揣长不揳大不权轻重亦将志乎心耳长短
小大美恶形相岂论也哉且徐偃王之状目可瞻焉
仲尼之状面如蒙倛周公之状身如断灾皋陶之状
色如削瓜闳夭之状面无见肤傅说之状身如檀鳍
伊尹之状面无须麋禹跳汤偏尧舜参牟子从者将
论志意比类文学邪直将差长短辨美恶而相欺傲
邪古者桀纣长巨姣美天下之杰也筋力越劲百人
之敌也然而身死国亡为天下大僇后世言恶则必
稽焉是非容貌之患也闻见之不众论议之卑尔今
世俗之乱君乡曲之儇子莫不美丽姚冶奇衣妇饰
血气态度拟于女子妇人莫不愿得以为夫处女莫
不愿得以为士弃其亲家而欲奔之者比肩并起然
而中君羞以为臣中父羞以为子中兄羞以为弟中
人羞以为友俄则束乎有司戮乎大市莫不呼天啼
哭苦伤其今而后悔其始是非容貌之患也闻见之
不众论议之卑尔然则从者将孰可也
贾谊新书
　　容经
志有四兴朝廷之志渊然清以严祭祀之志谕然思
以和军旅之志怫然愠然精以厉丧纪之志漻然
然忧以湫四志形中四色发外维如志色之经也容
有四起朝廷之容师师然翼翼然整以敬祭祀之容
遂遂然粥粥然敬以婉军旅之容湢然肃然固以猛
丧纪之容怮然慑然若不还容经也视有四则朝廷
之视端平衡祭祀之视视如有将军旅之视固植
虎张丧纪之视不垂纲视经也言有四术言敬以
固朝廷之言也文言有序祭祀之言也屏风折声军
旅之言也言若不足丧纪之言也言经也固颐正视
平肩正背臂如抱鼓足间二寸端面摄缨端股整足
体不摇肘曰经立因以微磬曰共立因以磬折曰肃
立因以垂佩曰卑立立容也
共音
恭下同
坐以经立之容
肘不差而足不跌视平衡曰经坐微俯视尊者之膝
曰共坐仰首视不出寻常之内曰肃坐废首□肘曰
卑坐坐容也
跌徒结反
□与低同
行以微磬之容臂不摇掉肩
不下上身似不则从然而任行容也
掉徒
吊反
趋以微磬
之容飘然翼然肩状若足如射箭趋容也旋以微
磬之容其始动也穆如惊倏其固复也旄如濯丝跘
旋之容也
倏式六反
跘步般反
跪以微磬之容揄石而下进左
而起手有抑扬各尊其纪跪容也拜以磬折之容吉
事上左凶事上右随前以举项衡以下宁速无迟背
项之状如屋之元拜容也
元
未详
拜而未起伏容也坐
乘以经坐之容手抚式视五旅欲无顾顾不过毂小
礼动中礼式大礼下坐车之容也
乘绳谥
反下同
立乘以经
立之容右持绥而左臂诎存剑之纬欲无顾顾不过
毂小礼据中礼式大礼下立车之容也礼介者不拜
兵车不式不顾不言反抑式以应武容也兵车之容
也若夫立而跛坐而蹁体怠懈志骄□视数顾容
色不比动静不以度妄咳唾疾言嗟气不顺皆禁也
跛彼寄反又作跂去智反蒲咳坚反足不正
也仓含反数音朔比毗志反咳音慨唾吐卧反
古者
年九岁入就小学蹍小节焉业小道焉束发就大学
蹍大节焉业大道焉是以邪放非辟无因入之焉谚
曰君子重袭小人无由入正人十倍邪辟无由来古
之人其谨于所近乎诗曰芃芃棫朴薪之之济济
辟王左右趋之此言左右日以善趋也古者圣王居
有法则动有文章位执戒辅鸣玉以行佩玉也上有
葱珩下有双璜冲牙蠙珠以约其间琚瑀以杂之行
以采齐趋以肆夏步中规折中矩登车则马行而鸾
鸣鸾鸣而和应声曰和和则敬故诗曰和鸾雍雍万
福攸同言动以纪度则万福之所聚也故曰明君在
位可畏施舍可爱进退可度周旋可则容貌可观作
事可法德行可象声气可乐动作有文言语有章以
承其上以接其等以临其下以畜其民故为之上者
敬而信之等者亲而重之下者畏而爱之民者肃而
乐之是以上下和协而士民顺一故能综摄其国以
藩卫天子而行义足法夫有威而可畏谓之威有仪
而可象谓之文富不可为量多不可为数故诗曰威
仪棣棣不可选也棣棣富也不可选众也言接君臣
上下父子兄弟内外大小品事之各有容志也子赣
由其家来谒于孔子孔子正颜举杖磬折而立曰子
之大亲毋乃不宁乎放杖而立曰子之兄弟亦得无
恙乎曳杖倍而行曰妻子家中得无病乎故身之倨
佝手之高下颜色声气各有宜称所以明尊卑别疏
戚也子路见孔子之背磬折举哀曰唯由也见孔子
闻之曰由也何以遗亡也故过犹不及有余犹不足
也语曰况乎明王执中履衡言秉中适而据乎宜故
威胜德则淳德胜威则施威之与德交若纠纆且畏
且怀君道正矣质胜文则野文胜质则史文质彬彬
然后君子
后汉书郎顗传
　　顗条便宜七事
易传曰有貌无实佞人也有实无貌道人也寒温为
实清浊为貌
论衡
　　骨相篇
人曰命难知命甚易知知之何用用之骨体人命禀
于天则有表候于体察表候以知命犹察斗斛以知
容矣表候者骨法之谓也传言黄帝龙颜颛顼戴午
帝喾骈齿尧眉八采舜目重瞳禹耳三漏汤臂再肘
文王四乳武王望阳周公背偻皋陶马口孔子反羽
斯十二圣者皆在帝王之位或辅主忧世世所共闻
儒所共说在经传者较着可信若夫短书俗记竹帛
引文非儒者所见众多非一苍颉四目为黄帝史晋
公子重耳仳胁为诸侯霸苏秦骨鼻为六国相张仪
仳胁亦相秦魏项羽重瞳云虞舜之后与高祖分王
天下陈平贫而饮食不足貌体佼好而众人怪之曰
平何食而肥及韩信为滕公所鉴免于鈇质亦以面
状有异面状肥佼亦一相也高祖隆准龙颜美须左
股有七十二黑子单父吕公善相见高祖状貌奇之
因以其女妻高祖吕后是也卒生孝惠帝鲁元公主
高祖为泗上亭长尝告归之田与吕后及两子居田
有一老公过请饮因相吕后曰夫人天下贵人也令
相两子见孝惠曰夫人所以贵者乃此男也相鲁元
曰皆贵老公去高祖从外来吕后言于高祖高祖追
及老公止使自相老公曰乡者夫人婴儿相皆似君
君相贵不可言也后高祖得天下如老公言推此以
况一室之人皆有富贵之相矣类同气钧性体法相
固自相似异气殊类亦两相遇富贵之男娶得富贵
之妻女亦得富贵之男夫二相不钧而相遇则有立
死若未相适有豫亡之祸也王莽姑正君许嫁至期
当行时夫辄死如此者再乃献之赵王赵王未取又
薨清河南宫大有与正君父□君善者遇相君曰贵
为天下母是时宣帝世元帝为太子□君乃因魏郡
都尉纳之太子太子幸之生子君上宣帝崩太子立
正君为皇后君上为太子元帝崩太子立是为成帝
正君为皇太后竟为天下母夫正君之相当为天下
母而前所许二家及赵王为无天下父之相故未行
而二夫死赵王薨是则二夫赵王无帝王大命而正
君不当与三家相遇之验也丞相黄次公故为阳夏
游僥与善相者同车俱行见一妇人年十七八相者
指之曰此妇人当大富贵为封侯者夫人次公止车
审视之相者曰今此妇人不富贵卜书不用也次公
问之乃其旁里人巫家子也即娶以为妻其后次公
果大富贵位至丞相封为列侯夫次公富贵妇人当
配之故果相遇遂俱富贵使次公命贱不得妇人为
偶不宜为夫妇之时则有二夫赵王之祸夫举家皆
富贵之命然后乃任富贵之事骨法形体有不应者
则必别离死亡不得久享介福故富贵之家役使奴
僮育养牛马必有与众不同者矣僮奴则有不死亡
之相牛马则有数字乳之性田则有种孳速熟之谷
商则有居善疾售之货是故知命之人见富贵于贫
贱睹贫贱于富贵案骨节之法察皮肤之理以审人
之性命无不应者赵简子使姑布子卿相诸子莫吉
至翟婢之子无恤而以为贵无恤最贤又有贵相简
子后废太子而立无恤卒为诸侯襄子是矣相工相
黥布当先刑而乃王后竟被刑乃封王卫青父郑季
与阳信公主家僮卫媪通生青在建章宫时钳徒相
之曰贵至封侯青曰人奴之道得不笞骂足矣安敢
望封侯其后青为军吏战数有功超封增官遂为大
将军封为万户侯周亚夫未封侯之时许负相之曰
君后三岁而入将相持
一有
重字
国秉贵重矣于人臣无
两其后九岁而君饿死亚夫笑曰臣之兄已代侯矣
有如父卒子当代亚夫何说侯乎然既已贵如负言
又何说饿死指示我许负指其口有纵理入口曰此
饿死法也居三岁其兄绛侯胜有罪文帝择绛侯子
贤者推亚夫乃封条侯续绛侯后文帝之后六年匈
奴入边乃以亚夫为将军至景帝之时亚夫为丞相
后以疾免其子为亚夫买工官尚方甲楯五百被可
以为葬者取庸苦之不与钱庸知其盗买官器怨而
上告其子景帝下吏责问因不食呕血而死当邓通
之幸文帝也贵在公卿之上赏赐亿万与上齐体相
工相之曰当贫贱饿死文帝崩景帝立通有盗铸钱
之罪景帝考验通亡寄死人家不名一钱韩太傅为
诸生时借相工五十钱与之俱入辟雍之中相辟雍
弟子谁当贵者相工指儿宽曰彼生当贵秩至三公
韩生谢遣相工通刺儿宽结胶漆之交尽筋力之敬
徙舍从宽深自附纳之宽尝甚病韩生养视如仆状
恩深逾于骨肉后名闻于天下儿宽位至御史大夫
州郡承旨召请擢用举在本朝遂至太傅夫钳徒许
负及相邓通儿宽之工可谓知命之工矣故知命之
工察骨体之证睹富贵贫贱犹人见盘盂之器知所
设用也善器必用贵人恶器必施贱者尊鼎不在陪
厕之侧匏瓜不在堂殿之上明矣夫尺书所载世所
共见皆有其实禀气于天立形于地察在地之形以
知在天之命莫不得其实也有传孔子相淡台子羽
唐举占蔡泽不验之文此失之不审何隐匿微妙之
表也相或在内或在外或在形体或在声气察外者
遗其内在形体者亡其声气孔子适郑与弟子相失
孔子独立郑东门郑人或问子贡曰东门有人其头
似尧其项若皋陶肩类子产然自腰以下不及禹三
寸□□若丧家之狗子贡以告孔子孔子欣然笑曰
形状末也如丧家狗然哉然哉夫孔子之相郑人失
其实郑人不明法术浅也孔子之失子羽唐举惑于
蔡泽犹郑人相孔子不能具见形状之实也以貌取
人失于子羽以言取人失于宰予也
新论
　　命相篇
命者生之本也相者助命而成者也命则有命不形
于形相则有相而形于形有命必有相有相必有命
同禀于天相须而成也人之命相贤愚贵贱修短吉
凶制气结胎受生之时其真妙者或感五帝三光或
应龙迹气梦降及凡庶亦禀天命皆属星辰其值吉
宿则吉值凶宿则凶受气之始相命既定即鬼神不
能移改而圣智不能回也华胥履大人之迹而生伏
羲女娲感瑶光贯日而生颛顼庆都与赤龙合而生
唐尧握登见大虹而生虞舜修纪见洞流星而生夏
禹夫都见白气贯月而生殷汤太任梦见长人而生
文王颜征感黑帝而生孔子刘媪感赤龙而生汉祖
薄姬感苍龙而生文帝微子感牵牛星颜渊感中台
星张良感狐星樊哙感狼星老子感火星若此之类
皆圣贤受天瑞相而生者也相者或见肌骨或见声
色贤愚贵贱修短吉凶皆有表诊故五岳崔嵬有峻
极之势四渎皎洁有川流之形五色郁然有云霞之
观五声铿然有钟磬之音善观察者犹风胡之别刃
孙阳之相马览其机妙不亦难乎伏羲日角黄帝龙
颜帝喾戴肩颛顼骿骭尧眉八采舜目重瞳禹耳三
漏汤肩二肘文王四乳武王齿孔子返宇颜回重
瞳皋繇乌喙若此之类皆圣贤受天殊相而生者也
舜目重瞳是至明之相而项羽王莽亦目重瞳子越
王勾践长颈乌喙非善终之象而夏禹亦长颈乌喙
王莽之重瞳譬驽马有骥之一毛而不可谓之骥也
勾践长颈乌喙犹蛇有龙之一鳞而不可谓之龙也
爰及众庶皆有诊相故谷子丰下叔兴知其有后卫
青方颡黥徒明其富贵亚夫纵理许负见其饿死羊
鲋声豺叔姬鉴其灭族命相吉凶悬之于天命当贫
贱虽富贵犹有祸患命当富贵虽欲杀之犹不能害
夏孔甲畋于箕山大风晦暝入于人家主人方乳或
占之曰后来而产是子不胜终必有殃孔甲取之曰
苟以为余子谁敢殃之子长折薪斧斩其左足遂为
大阍孔甲曰呜呼有疾命矣夫汉文以梦而宠邓通
相者占通当贫饿死帝曰能富在我何谓贫乎与之
铜山专得冶铸后假衣食寄死人家子文之生妘子
弃之虎乃乳之遂收养焉卒为楚相褒离国王侍婢
有娠王欲杀之婢曰气从天来故我有娠及子之产
捐猪圈中猪以气嘘之弃马枥中马复嘘之故得不
死卒为夫余之王故善恶之命若从天堕若从地出
不得以理数推非可以智力要今人不知命之有限
而妄觊于多贪命在于贫贱而穿凿求富贵命在于
短折而临危求长寿皆惑之甚者也
鹿门隐书
　　论牛首鸟身
或曰神农牛首蜚仲鸟身信乎哉曰非形也象也夫
枭羊貐尚犹类人况圣贤也哉
册府元龟
　　姿表
洪范五事一曰貌貌曰恭是以八彩重瞳表唐尧虞
舜之异龙颜日角彰汉高光武之奇大勋既协于天
人纯粹必形于体貌自继统之外代有其君至若姿
表端庄神明爽迈方颐大口龙颡钟声或贵兆已形
致异人之默识或天光峻发使外国以仰观亦有瞻
顾非常眉目如画挺神仙之骨格仪鸾凤之仪容若
加之以才智辩明器度雄远皆可亚真人之奇表绍
有国之基局也
　　仪貌
夫肖天地之形体云日之表受最灵之气有继明之
象故天姿岐嶷出乎自然龙章粹和发于异禀是以
居主鬯之重为天下之本有以见容止可度矣
洪范五事其二曰貌盖所谓发乎容止着乎仪表者
也矧乃托体霄极毓质扃禁粹灵攸蕴光华允集乃
有奇姿隽彩孤标杰出耸群庶之瞻仰增藩戚之焜
耀至或风度闲旷举措详缓威棱峻发眄睐雄毅斯
固有仪可象望之俨然者已其于禀肖魁怪方牍所
记者亦备载云
　　形貌
夫人之生也禀形五行肖类天地故形为神之舍貌
为精之华发于至灵彰乎遗体乃有英姿伟量奇骨
异表魁岸磊落端厚笃雅颀长峻茂雄毅挺特盖繇
夫气干中立容止外着出乎其类敻然不群为殊俗
之耸畏蒙时君之清赏有仪可象于斯为贵亦有器
资眇小而识度宏达同时异派而形象克肖至千苛
刻异状兆自襁褓指物象而伦拟推善恶以斯验布
在方策咸足征焉
夫人之生也锺五行之秀肖二仪之形所禀虽同厥
貌则异乃有偶晋室之衰圮幸中原之俶扰保聚群
党僭窃位号虽邪谋凶德有乱于天常而奇姿伟状
或同于人杰斯所以资彼奸雄之气成其悖戾之咎
耳故仲尼有言曰以貌取人失之子羽是知取人之
道不在乎形貌也明矣
　　状貌
夫四裔之人各处其极东西南北咸有所禀岂惟嗜
欲不同抑亦形貌有异盖天意所以别族类也或自
传译状彼主帅或因朝贡验彼使人良史存之亦图
式之盛也

　形貌部纪事三
儒林公议太祖天表神伟紫而丰颐见者不敢正
视李煜据江南有写御容至伪国者日益忧惧知真
人之在御也
宋史太宗本纪帝幼不群与他儿戏皆畏服及长隆
准龙颜望之知为大人俨如也
祈廷训传廷训为左领军卫上将军形质魁岸无才
略临事多规避时人目为祈橐□以其庞大而无所
取也
戴兴传兴开封雍丘人年十余岁以勇力闻里中及
长身长七尺余美髭髯眉目如画太宗在藩邸兴诣
府求见奇之留帐下后历左领卫上将军
党进传进历忠武军节度卒赠侍中进出戎行形貌
魁岸居常恂恂每擐甲胄毛发皆竖
王超传超赵州人弱冠长七尺余太宗尹京召置麾
下及即位以隶御龙直历崇信军节度使
和传历知制诰判吏部铨好饰容仪自五鼓
张灯烛至辨色冠带方毕虽幼能属文殊少警策每
草制必精思讨索而后成拘于引类偶对颇失典诰
之体上以其贵家子能业文甚宠待之欲召入翰林
谓近臣曰眸子眊眊然胸中必不正不可以居近
侍也其命遂寝
赵上交传上交身长七尺黑色美风仪善谈论负才
任气为乡里所推
张洞传洞字仲通开封祥符人为人长大眉目如画
宗室列传周恭肃王元俨广颡丰颐严毅不可犯天
下崇惮之名闻外裔
洞微志卢多逊未第时面极黑有相告曰此名败土
色贵即明润复来必多灾多逊历贵仕面色甚莹将
败数日忽暗黑如故
宋史王昭远传继升子昭远形质魁伟色黑继升名
之铁山有膂力善骑射祖母郭氏尝对昭远母指昭
远曰此儿有贵相他日必至公侯指昭懿曰此儿奉
钱过二万不能胜矣果皆如其言
向敏中传敏中字常之开封人父瑀仕汉符离令性
严毅惟敏中一子躬自教督不假颜色尝谓其母曰
大吾门者此儿也敏中随瑀赴调京师有书生过门
见敏中谓邻母曰此儿风骨秀异贵且寿邻母入告
其家比出已不见矣
通鉴纲目李沆尝侍宴上目送之曰风度端凝真贵
人也
吕端器量宽恕知大体帝深重之每见其入对肃然
拱揖不以名呼又以端姿仪瑰大宫廷陛峻特令梓
人为纳陛
宋史张孜传孜开封人母微时生孜后入宫乳悼献
太子孜方在襁褓真宗以付内侍张景宗曰此儿貌
厚汝谨视之景宗遂养以为子后历节度使赠太尉
王德用传德用加检校太尉定国军节度使宣徽南
院事赵元昊反德用请自将讨之不许德用状貌雄
毅面黑颈以下白晰人皆异之言者论德用貌类艺
祖御史中丞孔道辅继言之且谓德用得士心不宜
久典机密遂罢为武宁军节度使徐州大都督府长
史
石林燕语王武恭公德用貌奇伟色如深墨当时谓
之黑王相公宅在都城西北隅善抚士卒得军情以
其貌异所过闾里皆聚观
宋史王钦若传钦若状貌短小项有附疣时人目为
瘿相
湘山野录王冀公钦若乡荐赴阙张仆射齐贤时为
江南漕以书荐谒钱希白公易时以才名方独步馆
阁适会延一术士以考休咎不容通谒冀公局促门
下因厉声诟阍人术者遥闻之谓钱曰不知何人耶
若声形相称世无此贵者但恐形貌不副耳愿邀之
使某获见希白召之冀公单微远人神骨疏瘦复赘
于颈而举止山野希白蔑视之术者然侧目瞻视
冀公起术者稽颡兴叹曰人中之贵有此十全者钱
戏曰中堂内便有此等宰相乎术人正色曰公何言
欤且宰相何时而无此君不作则已若作之则天下
康富而君臣相得至死有庆而无吊不完者但无子
尔钱戏曰他日将陶铸吾辈乎术者曰恐不在他日
即日可待愿公毋忽后希白方为翰林学士而冀公
已真拜
宋史冯拯传拯字道济父俊事汉湘阴公刘赟赟死
俊与从行千余人系侍卫狱周太祖赦出之授检校
太子宾客戍安远军驭马镇辞不行因徙居河阳拯
以书生谒赵普普奇其状曰子富贵寿考宜不下我
谈苑真宗临轩策士夜梦下有菜一苗甚盛与殿基
相高及拆第一卷乃是蔡齐上见其容貌曰得人矣
特诏执金吾七人清道自齐始
宋史西夏传元昊性雄毅多大略善绘画能创制物
始圆面高准身五尺余
王曾传曾资质端厚眉目如画在朝廷进止皆有常
处平居寡言笑人莫敢干以私少与杨亿同在侍从
亿喜谈谑凡僚友无不狎侮至与曾言则曰余不敢
以戏也
盛度传度以太子少傅致仕体肥大难于拜起宾客
有拜之者则俯伏不能兴往往瞪视而诟詈之
归田录盛文肃公丰肌大腹而眉目清秀丁晋公疏
瘦如削二公皆两浙人也并以文词知名于时梅学
士询在真宗时已为名臣至庆历中为翰林侍读以
卒性喜焚香其在官舍每晨起将亲事必焚香两炉
以公服罩之撮其袖以出坐定撒开两袖郁然满室
浓香有窦元宾者五代汉宰相正固之孙也以名家
子有文行为馆职而不喜修饰经时未尝沐浴故时
人为之语曰盛肥丁瘦梅香窦臭也
青箱杂记王公风骨清峭顷项微结喉有僧相人皆
谓其寒薄独一善相者目之曰公名位俱极但禄气
不丰耳故旦虽位极一品而饮啖全少不畜声伎
宋史阎守恭传守恭并州榆次人父荣倜傥有志略
刘继元欲召至帐下辞以老母不就守恭生而体貌
奇伟荣曰是必当事太平天子吾无恨矣
任中正传中正躯干颀长帝择大笏命内臣取绯衣
之长者赐之
冯廷璋传廷璋美髯长上短下好修容仪虽见小吏
未尝懈惰
张商英传商英字天觉蜀州新津人长身伟然姿采
如峙玉负气俶傥豪视一世
老学庵笔记韩魏公声雌文潞公步碎相者以为二
公者无此二事皆非人臣之相
明道杂志潞公以太尉镇洛师遇生日僚吏皆献诗
多云五福全者潞公不悦曰遽使我考终命耶有一
客诗云绰约肌肤如处子盖用庄子姑射仙人事也
洛人笑之曰愿尔得妇色若此潞公色黔也
欧阳文忠公应举时常游京师浴室院有一僧熟视
公公因问之曰吾师能相人乎僧曰然足下贵人也
然有二事耳白于面当名满天下须不掩齿一生常
遭人谤骂
石林诗话杜正献公自少清羸若不胜衣年过四十
须发即尽白立朝孤峻凛然不可屈欧阳文忠公素
出其门公谢事居宋文忠适来为守相与欢甚公时
年已八十然忧国之意每见于色欧公尝和公诗有
云貌先年老因忧国事与心违始乞身公得之大喜
尝自讽诵当时以为不惟曲尽公志虽其形貌亦在
摸写中也
闻见后录嘉佑二年秋北卤求仁皇帝御容议者虑
有厌胜之术帝曰吾待卤厚必不然遣御史中丞张
升遗之卤主盛仪卫亲出迎一见惊肃再拜语其下
曰真圣主也我若生中国不过与之执鞭捧盖为一
都虞候耳其畏服如此
杨文公谈苑冯晖为灵武节度使有威名羌戎畏服
号麻胡以其面有子也
拊掌录科场进士程文多可笑者治平中国学试策
问体貌大臣进士对策曰若文相公富相公皆大臣
之有体者若冯当世沈文通皆大臣之有貌者意谓
文富丰硕冯沈美少也刘原甫遂目沈冯为有貌大
臣又欧阳永叔主文试贵老为其近于亲赋有进士
散句云睹兹黄之状类我严君之容时哄堂大笑
宋史张雍传雍以尚书右丞致仕年七十雍姿貌鲁
朴始登科为滕中正婿中正子锡世宁咸笑之中正
曰此人异日必显达寿考非汝曹所及锡兄弟虽有
名然终不越郎署亦无耆年者
刘安世传安世仪状魁硕音吐如钟
吕大防传大防身长七尺眉目秀发声音如钟自少
持重无嗜好过市不左右游目燕居如对宾客每朝
会威仪翼如神宗尝目送之
文同传同方口秀眉以学名世
贺铸传铸字方回卫州人孝惠皇后之族孙长七尺
面铁色眉目耸拔喜谈当世事可否不少假借虽贵
要权倾一时小不中意极口诋之无遗辞人以为近
侠
老学庵笔记贺方回状貌奇丑色青黑而有英气俗
谓之贺鬼头喜校书朱黄未尝去手诗文皆高不独
工长短句也潘邠老赠方回诗云诗朿牛腰藏旧稿
书讹马尾辨新雠
研北杂志东坡云梅二丈圣俞身长秀眉大耳红额
饮酒过百辄正坐高拱此其醉也
东轩笔录孙觉孙洙同在三馆觉肥而长洙短而小
然二人皆髯刘攽呼为大胡孙小胡孙顾临字子敦
亦同为馆职为人伟仪干而好谈兵攽目为顾将军
而又好以反语呼之为顿子姑攽尝与王介同为开
封府试官试节以制度不伤财赋举子多用畜积字
畜本音五六反广韵又呼玉反声近御名介坚欲黜
落攽争之遂至喧忿监试陈襄闻其事二人皆赎金
而中丞吕公着又言责之太轻遂皆夺主判是时雍
子方为开封府推官戏攽曰据罪名当决臀杖十三
攽答曰然吾已入文字矣其词曰切见开封府推官
雍子方身材长大臀腿丰肥臣实不如举以自代合
坐大笑
石林燕语吕丞相微仲性沉厚刚果遇事无所为屈
身干长大而方望之伟然初相苏子瞻草麻云果毅
而达兼孔门三子之风直大以方得坤爻六二之动
盖以戏之微仲终身以为恨言固不可不□也
懒真子蔡忠怀确持正年二十许岁时家苦贫衣服
稍敝一日与群士人张湜师是同行张亦贫儒也俄
有道人至注视持正久之因谩问曰先生能相乎曰
然又问曰何如曰先辈状貌极似李德裕持正以为
戏己复相师是曰当为卿监家五十口时指持正云
公当死矣道人既去二人大笑曰狂哉道人以吾二
人贫儒故相戏耳后持正谪新州凡五年一日得师
是书云以为司农无补然阖门五十口居京师食贫
近蒙恩守汝州持正读至此忽忆道人之言遂不复
读数日得疾而卒
泊宅编尚书右丞胡宗愈夫人丁氏司封员外郎宗
臣之女自幼颖慧无所不能其善相人盖出天性在
西府时尝于□隙遥见蔡丞相确谓右丞曰蔡相全
似卢多逊或以卢蔡肥瘠色貌不同诘之丁氏曰吾
虽不及见卢但尝一观其画像与今丞相神彩相似
尔后蔡果南窜
可谈余表伯父袁应中博学有时名以貌寝诸公莫
敢荐绍圣间蔡元度引之乃得对袁鸢肩上短下陋
又广颡尖额面多黑子望之如洒墨声嗄而吴音哲
宗一见连称大陋袁错愕不得陈述而退搢绅目为
奉敕陋朝士王迥美姿容有才思少年不甚持重间
为狎邪辈所诬播入乐府今六么所歌奇俊王家郎
乃迥也元丰中蔡持正荐之可任监司神宗忽云此
乃奇俊王家郎乎持正叩头谢罪
贡父诗话苏子美魁伟与宋中道并立下□之笑曰
交不着
京师市
井语也
号为锥宋为其颖利而么么云赠诗
曰譬如利锥末所到物已破后倅洺州洺本赵地有
毛遂冢圣俞遂举处囊事为送行诗戏之
梦溪笔谈王荆公面黧黑门人忧之以问医医曰此
垢污非疾也进澡豆令公□面公曰天生黑于予澡
豆其如予何
清波杂志萧注字岩夫裕陵问曰闻卿有袁许之学
因问王安石注曰安石牛耳虎头视物如射意行直
行敢当天下大事
青箱杂记安国俊迈而貌陋黑肥熙宁中与余同官
于洛下尝谓余曰子可作诗赠我余因援笔戏之曰
飞卿昔号温锺蕞思道通俯还魁肥江淹善啖笔五
色庾信能文腰十围只知外貌之粉泽谁料满腹填
珠玑相逢把酒洛阳社不管淋漓身上衣安国由此
不悦
退朝录迩英阁讲讽之所也阁后有隆儒殿在丛竹
中制度特小王原叔久在讲筵而身品短同列戏之
曰宜为隆儒殿学士
谈苑林瑀王洙同作直讲林谓曰何相见之阔也王
曰遭此霖雨瑀云今后转更疏阔也王曰何故答云
逢这短晷盖讥王之侏儒
馆中铁火罩郑天体戏王原叔云此王将军兜鍪亦
谓其侏儒也
游宦纪闻蜀之岷山有焦夫子国初时人□其名以
博学教导后进故世以夫子称貌陋且□长目广鼻
□□垂瘿性率不自饰虽冠带往往爬搔扪虱然为
歌诗有惊人句今蜀人止能诵其一联云两轮日月
磨兴废一合乾坤夹是非熙宁中文与可因至天彭
馆于徐公园杯酒谭笑中肆笔成夫子像于亭之壁
曲尽寒酸态度
避暑录话元丰间道士陈景元博识多闻藏书数万
卷士大夫乐从之游身短小而伛师孟尝从求相鹤
经得之甚喜作诗亲携往谢末云收得一般潇洒物
龟形人送鹤书来徐举首自操吴音吟讽之诸弟子
在旁皆忍笑不能禁时王侍郎仲至在坐顾景元不
觉失声几仆地
湘山野录佑有文而容陋其妻右仆射严续之女
有绝态一日晨妆佑潜窥干鉴台其面落鉴中妻怖
遽倒佑怒其恶己因弃之
过庭录神庙大长公主哲宗朝重于求配遍士族中
求之莫中圣意带御器械狄咏颇美丰姿近臣奏曰
不知要如何人物哲宗曰人物要如狄咏者天下谓
咏为人样子狄咏狄青子也
续笔记蔡元度对答喜笑溢于颜面虽见所甚恨者
亦亲厚无间人莫能测谓之笑面夜叉盛章尹京典
藩以惨毒闻杀人如刈草菅然妇雌声欲语先笑未
尝正视人或置人死地时亦柔懦不异平日此尤可
怪也
宋史王黼传黼为人美风姿目睛如金有口辩才疏
隽而寡学术然多智善佞
范廷召传廷召弱冠身长七尺余有膂力
墨庄漫录班行李质人材魁岸磊落甚伟徽庙朝欲
求一人相称者为对竟无可俪当时同列目为察只
子京师俚语谓无对者为察只建炎三年擢权殿帅
许道宁工传神每见人寝陋者必戏写貌于酒肆识
者皆笑之为其人殴击之碎衣败面而竟不悛
王氏谈录公为舒城尉马亮镇庐江始入谒谓公曰
君状貌类宋尚书白材质正与君等他日亦不下此
人后入上庠暇日谒邢侍读昺识公甚喜叹曰君异
时之孙冯也
行都纪事岳侯军中一兵犯法枭首妻方怀□后诞
一子如常人躯干甚伟首仅如拳眉目皆雕刻则胞
胎所系父母相为感应
暌车志向汲与其弟孪生状貌酷相肖人不能辨一
日汲自外归弟妇以为其夫也迎而呼之不应随而
置之遂批其颊汲正谓之曰我乃伯也妇惶愧而退
汲自是更其衣冠以自别
青箱杂记解宾王仕至工部侍郎为人方颐大口敦
庞重厚左足下有黑子甚明大
问奇类林周益公长身瘦面状若野鹤在翰苑多年
寿皇一日燕居叹曰好一个宰相但恐福薄耳盖疑
其相也一老珰在旁徐奏曰官家所叹岂非周必大
乎上曰尔何知曰臣见司马光像亦如必大清臞上
为之一笑未几遂登庸为太平宰相与闻揖逊之盛
出镇长沙退休享清闲之福十有余年
墨客挥犀彭渊材初见范文正公画像惊喜再拜前
磬折称新昌布衣彭几幸获拜谒既罢熟视曰有奇
德者必有奇形乃引镜自照又捋其须曰大略似之
矣但只无耳毫数茎耳年大当十相具足也又至庐
山太平观见狄梁公像眉目入鬓又前再拜赞曰有
宋进士彭几谨拜谒又熟视久之呼刀镊者使剃其
眉尾令作卓枝入鬓之状家人辈望见惊笑渊材怒
曰何笑吾前见范文正公恨无耳毫今见狄梁公不
敢不剃眉何笑之乎耳毫未至天也剃眉人也君子
修人事以应天奈何儿女子以为笑乎吾每欲行古
道而不见知于人所谓伤古人之不见叹吾道之难
行也
宋史周起传起字万卿淄州邹平人生而丰下父意
异之曰此儿必起吾门因名起幼敏慧如成人
丁大全传大全字子万镇江人面蓝色
李全传李全者潍州北海农家子同产兄弟三人全
锐头□目权谲善下人
文天祥传天祥体貌丰伟美晰如玉秀眉而长目顾
盼□然
金史世宗本纪世宗光天兴运文德武功圣明仁孝
皇帝讳雍本讳乌禄太祖孙睿宗子也母曰贞懿皇
后李氏天辅七年癸卯岁生于上京体貌奇伟美须
髯长过其腹胸间有七子如北斗形
雷渊传渊为人躯干雄伟髯张口哆颜渥丹眼如望
洋遇不平则疾恶之气见于颜间或嚼齿大骂不休
虽痛自惩创余亦不能变也
温迪罕达传达字子达本名谋古鲁盖州按春猛安
人性敦厚寡言笑初举进士廷试搜阅官易达藐小
谓之曰汝欲求作官邪达曰取人以才学不以年貌
众咸异之
李献能传献能为人眇小而墨色颇有髯善谈论每
敷说今古声铿亮可听
王予可传予可为人躯干雄伟貌奇古戴青葛巾项
后垂双带若牛耳一金镂环在顶额之间两颊以青
涅之为翠靥衣常不能掩胫落魄嗜酒每入城市人
争以酒食遗之夜宿土室中夏月或尸秽在傍蛆虫
狼藉不恤也人与之纸落笔数百言或诗或文散漫
碎杂无句读无首尾多六经中语及韵学家古文奇
字字画峭劲遇宋讳亦时避之或问以故事其应如
响诸所引书皆世所未见谈说之际稍若有条贯则
又以诞幻语乱之
元史康里脱脱传脱脱父曰牙牙由康国王封云中
王阿沙不花之弟也脱脱姿貌魁梧少时从其兄斡
秃蛮猎于燕南斡秃蛮使归献所获世祖见其骨气
沉雄步履庄重叹曰后日大用之才已生于今即命
入宿卫
何荣祖传荣祖状貌魁伟额有赤文如双树背负隆
起有相者谓曰子位极人臣且寿相也
史天泽传天泽字润甫秉直季子也身长八尺音如
洪钟善骑射勇力绝人
李泂传泂骨胳清峻神情开朗秀眉疏髯目莹如电
颜面如冰玉而唇如渥丹然峨冠褎衣望之者疑为
神仙中人也
察罕帖木儿传帖木儿字瑞廷系出北庭曾祖阔阔
台元初随大军收河南至祖乃蛮台父阿鲁温皆家
河南为颍州沈丘人察罕帖木儿幼笃学尝应进士
举有时名身长七尺修眉覆目左颊有三毫或怒则
毫皆直指居常慨然有当世之志
张起岩传起岩面如紫琼美髯方颐而眉目清扬可
观望而知为雅量君子及其临政决议意所背乡屹
若泰山不可回夺或时面折人面颈发赤不少恕庙
堂惮之
王克敬传克敬幼奇颖尝戏道旁丞相完泽见之谓
左右曰是儿姿貌秀伟异日必令器也
赵孟俯传行台侍御史程巨夫奉诏搜访遗逸于江
南得孟俯以之入见孟俯才气英迈神采焕发如神
仙中人世祖顾之喜使坐右丞叶李上
谢仲温传仲温丰颐广颡声音洪亮略涉书史
史天倪传天倪始生之夕白气贯庭成童姿貌魁杰
有道士见而异之曰封侯相也
史天祥传天祥幼有大志长身骈胁力绝人
辍耕录孔某者皇庆癸丑间为江浙省掾史身躯短
小仅与堂上公案相等凡呈署牍文必用低凳阁足
令高脱欢丞相以其先圣子孙而且才学优长甚礼
遇之时有诏许文正公从祀夫子庙庭公之子参知
政事恶孔风度不雅因小过叱之退丞相曰他祖公
容得参政父亲坐参政反不容他一个子孙立耶许
大惭
天中记邓弼身长八尺双目有紫棱开合闪闪如电
声如虎吼以力雄人泰定末德王荐之会丞相格其
事弼环视四体叹曰天生一具铜筋铁肋不使立勋
万里外乃□死三尺蒿下命也乃入王屋山为道士
山房随笔京口天庆观主聂碧□江西人观中有赵
太祖真容北来见者必拜聂因题其上凤表龙姿俨
若新一回展卷一伤神天颜亦怪君非鲁河北山东
摠旧臣
明外史蓝玉传玉身长赭面饶勇略有大将材
胡大海传大海长身铁面智力过人尝夜出人见其
两目煜煜有光
丁德兴传德兴归太祖于濠伟其状貌以黑丁呼之
陶安传安当涂人太祖取太平安与李习率父老出
迎安见太祖状貌谓习曰龙姿凤质非常人也吾辈
今有主矣
明玉珍传玉珍身长八尺余目重瞳子
方国珍传国珍长身黑面体白如瓠
徐达传达少有大志长身高颧刚毅英武
李景隆传景隆长身秀眉明目顾盼伟然每朝会进
止雍容甚都太祖数目属之
剪胜野闻常开平遇春骁猛绝世状类猕猴指臂多
修毫
明外史卓敬传敬七岁有术者相之曰是儿骨法殊
异后必为名公卿惜血不华色耳
王艮传艮建文二年进士廷对策最优以貌不扬易
胡靖第一艮次之
李时勉传时勉与陈敬宗同在翰林袁忠彻尝相之
曳二人并列曰二公他日功名相埒敬宗仪观魁梧
时勉貌稍寝闻者未信后二人各为南北祭酒
陈敬宗传敬宗美须髯容仪端整步履有定则人望
之耸然起敬
王直传直为人方面修髯仪观甚伟性严重不苟言
笑及与人交恂恂如也
万安传安长身魁颜眉目如刻画
张诗传诗顺天人状貌魁杰戟髯如武夫人以燕山
豪士目之
许逵传逵长身巨口猿臂燕颔沉静有谋略
张瓒传瓒方面修耳眉插入鬓骨隆隆起顾盼伟如
也登弘治末年进士正德初授吏科给事中累擢通
政参议通政之选惟择体貌修伟音吐洪畅善京师
语者以故瓒自参议至通政使时武定侯郭勋用事
瓒阴附之会兵部尚书缺勋密荐瓒可任帝亦自奇
其貌曰此福将足使也以故廷推数人皆不用独用
瓒瓒无他智能徒以状貌奇伟中帝意遂眷遇终其
身
陆深传深同时官翰林着声者有南海伦文叙文叙
长身玉立头颅二尺许
妮古录张三丰大耳圆目须髯如戟顶作一髻
客座新闻予闻吾乡原云一朝士麻脸胡须一朝
士面歪而眇一目眇士戏麻士云麻脸胡须羊肚石
倒栽蒲草麻士答云歪腮白眼海螺杯斜嵌珍珠众
为之绝倒又太仓陆孟昭为刑部郎中尝往一朝士
家驾牛投刺不书名惟云东海钓鳌客过其士归见
之知其孟昭也亦递一帖云西番进象人来盖孟昭
黑面白齿人皆嘲为象奴云
见闻录文懿杨公讳守陈鄞县人公之在□也母张
宜人梦星落怀中及生天庭有黑子七如北斗见者
奇之
皇明通纪武清侯石亨有威望方面巨躯须垂至膝
望之竦然
后渠杂识都御史杨公继宗居忧时阉宦汪直以权
幸延揽名士闻杨公治郡名往吊公衰绖于坟所直
趋至坟所拜起手捋公须曰比闻杨继宗名今貌乃
尔公曰继宗貌陋但亏体辱亲未之敢也直不复敢
言直时威震海内不屈者公一人耳
名山藏典谟记英宗皇帝天姿秀杰龙颅魁硕顾盼
有威立其侧者皆若旁睨之
明历科状元事略景泰五年甲戌科孙贤字舜卿河
南杞县人未第先梦金甲神人持黄旗插于其门有
状元二字至廷试果首擢是科贤面黑徐溥面白徐
辖面黄时谓铁状元银榜眼金探花
名公像记王襄敏以旗公广额丰颐而骨气峻拔有
威重印堂中直纹五条右颐有一黑子音吐如钟
刘都督公玺面巉削无渥颜耸肩如寒士
杨水田公成铁面剑眉凛不可犯
陈太史公沂躯不甚长神采朗秀眸子可照
邵佥宪公清貌古神秀其声清远
徐子仁公霖广面长耳美须髯体貌伟异老而丰润
行步如飞称曰髯仙
谢野全公承举美须髯行九称曰髯九
许奉常公谷长头面白晰而圆巨鼻微须双眼如碧
色八十时状如世画老子
王吏部公銮面白晰骨峻嶒清峭两眉如剑直竖微
髭须望之义气凛然
殷宗伯公迈面圆黄白色微须清净之意可见
姚太守公汝循身可中人面上圆下稍锐白晰小有
须向人多笑容
余司成公孟麟目小而圆骨法清古耳高于眉下微
锐
沈侍御公越修干广颡气韵高迈
卢苑马公璧长身面如之黄色古而硬老矣多皱纹
王太守公可大修躯锐首面长尺白晰眉目疏朗微
髭须手掌如噀血长上短下声如钟
吴司寇公自新大躯方面白晰而红微髭须丰颐目
光外现有威重
贤奕正统丙辰状元周旋温州永嘉人初阁老预定
第一甲三人候读卷时问同在内诸公云周旋仪貌
何如或以丰美对阁老喜及传胪不类所闻盖丰美
者严州周瑄听之不真而误对耳
歙俗多贾有士人父壮时贾秦陇间去三十余载矣
独影堂画像存焉一日父归其子疑之潜以画像比
拟无一肖拒曰吾父像肥晰今瘠黧像寡须今髯多
鬓皤乃至冠裳屦綦一何殊也母出亦曰嘻果远矣
已而其父与其母亟话畴昔及当时画史姓名绘像
颠末乃惬然曰是吾夫也子于是乎礼而父焉
枝山前闻正统间有鸿胪王少卿者善宣玉音洪亮
抑扬殊耸观听而其读奏之际必多吃误其貌美髯
而秃顶朝士遂为诗以嘲之曰传制声无敌宣章字
有讹后边头发少前面口须多有使回问京师新事
或诵此诗问为谁其人遽曰此王少卿也

　形貌部外编
山海经结胸国其为人结胸按注臆前胅出如人结
喉也
羽民国其为人长头身生羽一曰在比翼鸟东南其
为人长颊
歡头国其为人人面有翼鸟喙
贯胸国其为人胸有窍
交胫国其为人交胫按注言脚胫曲戾相交所谓雕
题交趾者也或作颈其为人交颈而行也
不死民其为人黑色寿不死
岐舌国其为人舌皆岐或曰支舌也
昆仑墟羿与凿齿战于寿华之野羿射杀之在昆仑
墟东羿持弓矢凿齿持盾按注凿齿亦人也齿如凿
长五六尺因以名云
三首国其为人一身三首
周饶国其为人短小冠带按注其人长三尺穴居能
为机巧有五谷也
焦侥国在三首东按注外传曰焦侥民长三尺短之
至也诗含神雾曰从中州以东四十万里得焦侥国
人长尺五寸也
长臂国捕鱼水中两手各操一鱼按注旧说云其人
手下垂至地魏黄初中元菟太守王颀讨高句丽王
宫穷追之过沃沮国其东界临大海近日之所出问
其耆老海东复有人否云常在海中得一布褶身如
中人衣两袖长三尺即此长臂人衣也
三身国在夏后启北其为人一首而三身
一臂国一臂一目一鼻孔有黄马虎文一目而一手
按注一臂一目而一鼻其数奇也黄马虎文一目一
手是故人而匪人兽而匪兽气数错也
奇胘之国其人一臂三目有阴有阳乘文马
轩辕之国在北穷山之际其不寿者八百岁在女子
国北人面蛇身尾交首上
白民之国在龙鱼北白身被发按注言其人体洞白
长股之国在雄常北被发一曰长脚按注长臂人身
如中人臂长二丈以类推之则此人脚过三丈矣黄
帝时至或曰长脚人常负长臂人入海中捕鱼也或
曰有乔国今伎家乔人盖象此身
一目国一目中其面而居一曰有手足按注凡物之
反戾异常乃其感于气而成此所谓一目国是也然
圣人知有中和而已故中和致则位育易所谓范围
而曲成也
柔利国在一目东为人一手一足反膝曲足居上一
云留利之国人足反折
深目国为人举一手一目无肠之国在深目东
一
作南

其人长而无肠
聂耳之国在无肠国东使两文虎为人两手聂其耳
按注言耳长行则以手摄持之也
博父国在聂耳东其为人大
跂踵国其为人大两足亦大一曰大踵按注人大则
其足有不俟论矣
大人国其为人大坐而削船按注坐而削船言其大
也
黑齿国为人黑按注异物志云西屠染齿亦以放此
人
元股之国其为人衣鱼按注髀以下尽黑故云
毛民之国其为人身生毛按注今去临海郡东南二
千里有毛人在大海洲岛上为人短小而体尽有毛
如猪能穴居无衣服晋永嘉四年吴郡司盐都尉戴
逢在海边得一船上有男女四人状皆如此言语不
通送诣丞相府未至道死唯有一人在上赐之妇生
子出入市井渐晓人语自说其所在是毛民也大荒
经云毛民食黍者是矣
劳民国其为人黑或曰教民一曰在毛民北为人面
目手足尽黑
离耳国雕题国皆在□水南按注离耳锼离其耳分
令下垂以为饰即儋耳也雕题点涅其面画体为鳞
采即鲛人也
枭阳国其为人人面长唇黑身有毛反踵见人笑亦
笑左手操管
氐人国其为人人面而鱼身无足
犬封国曰犬戎国状如犬
大人之国有大人之市名曰大人之堂有一大人踆
其上张其两耳
有小人国名靖人按注诗含神雾曰东北极有人长
九寸殆谓此小人也
有黑齿之国帝俊生黑齿按注齿如漆也圣人神化
无方故其后世所降育多有殊类异状之人
大荒之中有不庭之山荥水穷焉有人三身帝俊妻
娥皇生此三身之国
西北海之外赤水之东有长胫之国按注脚长三丈
有一臂民按注北极下亦有一脚人见河图玉版
大荒之山日月所入有人焉三面是颛顼之子三面
一臂三面之人不死
有人方食鱼名曰深目民之国盼姓食鱼按注亦胡
类但眼绝深黄帝时姓也
大幽之国有赤胫之民按注膝已下正赤色
钉灵之国从膝已下有毛马蹄善走
贾氏说林汤既伐桀让于务光务光笑曰以九尺之
夫而让天下于我是形吾短也羞而沉于水有只尺
之鱼负之而去
神异经西海之外有鹄国焉男女皆长七寸为人自
然有礼好经编跪拜其人皆寿三百岁行如飞日行
千里百物不敢犯之唯畏海鹄陈章与齐桓公言鹄
过而吞之亦寿三百岁此人在鹄腹中不死而鹄亦
一举千里陈章与齐桓公言小人也
西荒中有人焉面目手足皆人形而胁下有翼不能
飞名曰苗民
西北荒中有小人长一分其君朱衣元冠乘辂车马
引为威仪居人遇其乘车抵而食之其味辛终年不
为犬所咋并识万物名字又杀腹中三虫三虫死便
可食仙药也按注一分字恐有误
西南大荒中有人焉长一丈其腹围九尺践龟蛇戴
朱鸟右手凭青龙左手凭白虎知河海斗斛识山石
多少知天下鸟兽言语知百谷草木咸苦名曰圣一
名哲一名先一名无不达凡人见拜者令人神智又
西北海外有人焉长二千里两脚中间相去千里腹
围一千六百里俱日饮天酒五斗张华注曰天酒甘
露也不食五谷鱼肉唯饮酒好游山海间不犯百姓
不干万物与天地同生名无路之人一名仁一名信
一名神
洞冥记太初四年东方朔从支提国来国人长三丈
二尺三手三足各三指多力善走国内小山能移之
有涧泉饮能尽结海苔为衣其戏笑取犀象相投掷
为乐
博物志大人国其人孕三十六年生白头
厌光国民光出口中形尽似猿猴黑色
孟舒国民人首鸟身
河图玉版云龙伯国人长三十丈生万八千岁而死
大秦国人长十丈中秦国人长一丈临洮人长二丈
五尺
东海之外大荒之中有大人国僬侥氏长三丈时含
神雾
日东北极人长九丈
东方有螗螂沃焦防风氏长三丈短人处九寸远夷
之民雕题黑齿穿胸儋耳大足岐首
蒙双民昔高阳氏有同产而为夫妇帝放之北野相
抱而死神鸟以不死草覆之七年男女皆活同颈二
头四手是为蒙双民
有一国亦在海中海岸边有一人项中复有面
幽明录河东贾弼为琅琊参军夜梦一人大鼻
目请曰爱君之貌换君之头可乎梦中不获已遂
被换去觉而人见者悉惊走还家家人悉藏自此后
能半面笑啼两手足及口中各题一笔书之词翰俱
美
记事珠李子昂长七寸