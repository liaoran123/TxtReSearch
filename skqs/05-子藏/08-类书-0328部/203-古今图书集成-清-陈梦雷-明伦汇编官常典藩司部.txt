
　藩司部汇考
　　明
明设左右布政使司以掌一省之政而贰以参政参
议又有僚属等官隶焉
按明会典各承宣布政使司正官左右布政使各一
员
　贵州只设左布政使一员
左右参政
　旧各一员后因事添革不一今浙江江西福建湖
　广广东广西四川河南山西陕西云南贵州左参
　政各一员山东左参政二员福建广东广西四川
　陕西山东云南右参政各一员浙江江西湖广河
　南山西右参政各二员贵州无
左右参议
　旧各一员后因事添革不一今浙江福建湖广广
　西四川河南山东山西云南贵州左参议各一员
　江西广东陕西左参议各二员浙江江西福建广
　东广西云南右参议各一员四川山东山西贵州
　右参议各二员陕西湖广右参议四员河南无
　以上参政参议临时照资叙互用无定衔
首领官经历一员都事一员
　万历九年革十二年复设
照磨一员检校一员
　后添设内浙江广东山东山西陕西贵州俱革
理问所理问一员副理问一员
　内广西山东云南贵州俱革
提控案牍一员
　内江西湖广山东山西贵州俱革
所属衙门司狱一员
　内湖广广西山东贵州俱革
仓库杂造织染局大使各一员副使各一员军器宝
泉二局
　旧有大使副使各一员后革
陕西
裕民
所属衙门司狱一员
　内湖广广西山东贵州俱革
陕西茶马司大使一员副使一员四川茶课司广西
裕民司云南滇池鱼课局
　旧有大使副使各一员后革
按吾学编承宣布政使司左右布政使各一人左右
参政各一人左右参议各一人参政参议因事添设
无定员布政使掌一省之政参政参议为之贰朝廷
有德泽禁令承而播之以先有司三年率府州县掌
印及首领官朝觐于京师陈其属吏之臧否而听去
留焉十年造户版以登民数田数岁贡学生府州县
卫有差三岁乡试贡士宗室官军师生以时班其禄
俸廪粮祀典神祗谨其时祀水旱疾疫灾伤请免田
租赈贫乏孝弟行义贞烈请表扬之鳏寡孤独有养
凡供邦国之用曰贡曰赋贡有二曰常贡曰暂贡赋
有二曰本色曰折色凡役二曰力役曰雇役皆视其
土地丰瘠人民多寡而会计之下府州县必均乃已
凡出纳钱谷必平凡制用必节凡僚属文武官岁察
其臧否而上下其考以报于抚按以达于吏部兵部
都察院凡诸政务议定而请于抚按有总督提督亦
如之曰清军曰分守曰督粮曰边备曰抚民各专事
焉官不备则兼领之凡万寿圣节一人朝贺于京师
大婚大丧立东宫亦如之天子即位则左右布政使
来见
太祖洪武二十六年定首领官考核
按明会典洪武二十六年定各处布政司按察司首
领官属官从本衙门正官考核按察司首领官从监
察御史考核布政司四品以上按察司五品以上俱
系正官佐贰官三年考满给由进牌别无考核衙门
从都察院考核本部覆考具奏黜陟取自上裁
宪宗成化二年令举布按二司正贰官
按献征录成化二年正月奉旨今各省布按二司堂
上官阙员数多六部都察院通政司大理寺三品以
上官各举所知一二员明着才行实迹并堪任正贰
以闻铨部仍会同内阁从公酌量定以职事日后有
犯贪墨连坐举主于是户部尚书马昂等各保举参
政副使郎中等官王锐等五十二员各堪任布按二
司正贰官
孝宗弘治　年定布政司及首领官考核
按明会典弘治间定布政司堂上官仍咨送都察院
考核按察司堂上官径赴都察院考核俱吏部覆考
首领等官从河南道考核功司覆考
世宗嘉靖四年定布政使就本省及附近省转迁
按明会典凡在外布政按察二司有缺除右布政使
转左不用陪外其余例推二员请旨点用嘉靖四年
题准查照旧例佥事递升副使按察使参议递升参
政布政使就于本省及附近省分转迁不必骤更数
易以致奔走废事
嘉靖三十一年定边方司道升转及布政降补例
按明会典凡边方司道等官嘉靖三十一年题准山
陕布按二司及宣大辽东北直隶沿边兵备管粮守
巡等官并边方知府艰劳倍于腹里其有裨益边方
者三年以上参政参议径转布政参政副使佥事径
转按察使副使知府径转参政其任浅者两司互转
知府升副使比之腹里量减年资仍留边方管事
又题准按察使系风宪正官不许布政使降补止降
参政仍支正三品俸布按二司系方面官不许行太
仆苑马寺卿少卿降补
　　
原
阙

　　西各二员江南江西山东广东云南各一员他
　　省无
　　首领官
　　经历司
　　经历一员　　　　　都事一员江西福建山
　　西河南各一员他省无
　　照磨所
　　照磨一员　　　　　检校一员初各省俱设
　　今止江西一员余悉裁
　　理问所
　　理问一员各省俱设惟贵州无旧有副理问一
　　员后裁
　　所属衙门
　　司狱司
　　司狱一员初各省俱设今止江西河南各一员
　　余悉裁
　　库
　　大使山西三员江南湖广各二员浙江江西福
　　建山东河南陕西广东广西云南贵州各一员
　　副使浙江江西山西陕西云南各一员他省无
　　旧有宝源局大使副使各一员后裁
　　陕西茶马司
　　大使三员
　　陕西凉庄仓
　　大使一员
　　陕西凉州草□
　　大使一员
　　陕西凉庄道所属各驿
　　驿丞十八员
　　旧有河西灵州仓大使一员四川建昌盐井越
　　隽宁番会川镇西六仓大使各一员后俱裁

　藩司部总论
韩诗外传
　　论牧伯
王者必立牧方二人使窥远牧众也远方之民有饥
寒而不得衣食有狱讼而不平其冤失贤而不举者
入告乎天子天子于其君之朝也揖而进之曰噫朕
之政教有不得尔者邪何如乃有饥寒而不得衣食
有狱讼而不平其冤失贤而不举然后其君退而与
其卿大夫谋之远方之民闻之皆曰诚天子也夫我
居之僻见我之近也我居之幽见我之明也可欺乎
哉故牧者所以开四目通四聪也诗曰邦国若否仲
山甫明之此之谓也

　藩司部名臣列传
　　明
　　梁楘
按明外史本传楘泰和人举进士为刑部主事善辨
冤狱用荐擢广西副使进右布政使将士多杀良民
报功楘谕其帅生致难民一人准功一级全活无算
田州土官岑鉴兄弟相雠楘为解之却其厚馈抚服
梗化女土官民夷服其信义迁浙江右布政使能其
官
　　李昌祺
按明外史本传昌祺名祯以字行庐陵人永乐二年
进士选庶吉士预修永乐大典僻书疑事人多就质
擢礼部郎中迁广西左布政使坐事谪役寻宥还洪
熙元年起故官河南绳豪猾去贪残疏滞举废救灾
恤贫与右布政使萧省身共为治政化大行忧归宣
宗已命侍郎魏源代而是时河南大旱廷臣复请起
昌祺夺丧赴官抚恤甚至正统改元上书言三事皆
报可致仕二十余年屏迹不及公府故庐裁蔽风雨
伏腊不充景泰中卒
　　方正
按合肥县志正合肥人永乐初以楷书应征修大典
入太学授都水主事改营缮主事时建北都督工规
画有条端午应制赋诗赐彩币宝镪乳酒进屯田郎
中擢江西右参政长河峒贼朱南等为乱正平之进
福建左布政境内旱祷雨沾足士民作薇垣甘雨诗
颂之处州矿贼久为福安山患正擒获械送都下地
方以宁永福兴化秋税武彝山茶悉为调停民称善
治以老致政归卒于家
　　盛颐
按苏州府志颐字养蒙其先大梁人高祖德肆以抚
谕苏湖因居昆山之高墟颐三岁而孤事母以孝闻
长从乡先生受诗讲求濂洛之学工诗及书法永乐
己亥诏求遗贤守臣以礼币征诣京入见称旨擢江
西左布政颐以不阶资叙出掌大藩深惧无以报称
题其堂曰思报以司差多扰编置勘合簿于各郡给
批回缴各有定号而诈伪不行以理问多滞狱令三
日一引赴堂科断而刑无枉滥以逋赋难清择属吏
廉干者授以方略度远近定程期鞭挞不施不半载
而事集丁巳入觐宠有加特留部祀南郊遂来众
忌因言者落职宣德初上疏辨理授南京工部员外
郎历任八年三使藩府皆以廉能着癸丑以开封
船事遣往边海诸郡得疾还南京卒
　　王纲
按瑞州府志纲字存纪上高人永乐进士下第与萧
时中等具奏考试不公文皇复亲策副榜举人纲与
时中等十八人皆赐冠带令祭酒司业亲教之期以
后科果登上第故其图书有云两对丹墀后任御史
巡按福建广西河南正统间官至山西右布政使纲
行止端方执法不挠所至有声历任四朝始终翼翼
归休于家罕接官府惟乡饮棹一小舟往来刚介凛
然有古人风所著有薇垣清兴集行于世
　　龚理
按苏州府志理字彦文昆山人父贤好施与尝梦神
人谓之曰上帝以汝有阴德予汝一龚理宣德己酉
乡荐癸丑中一榜诏赐冠带读书太学与庶吉士同
课翰林丙辰登进士授工部主事进郎中廉干不受
一钱会河决张秋已擢徐有贞督治又慎简方岳佐
之廷推得理景帝曰是不要钱龚郎中乎遂超拜山
东左布政理毅然以河工自任如置八闸作九堰筑
大洪口其说多出于理不欲自居成功每有参画辄
削其牍东人至今思之称廉布政云以末疾告归卒
橐中萧然惟先世遗集及所著最美集数十卷乡人
重之谥曰清忠
　　刘敷
按吉安府志敷字叔荣永新人景泰辛未进士授南
京监察御史巡江时差锦衣官校虐民奏革之捕斩
江上剧贼有功历升湖广按察使起艰改福建升左
布政使入觐值星变条奏十二事多中时弊升右副
都御史巡视浙江改湖广会靖州苗乱□进讨破贼
六百余寨转左副都御史引疾归再起进右都御史
掌院事风纪肃然后以老恳辞归卒于家
　　陈选
按明外史本传选字士贤临海人父员韬宣德五年
进士授江西新城知县以才调繁永新擢御史出按
四川黜贪奖廉雪死囚四十余人番寇肆剽掠抚之
立散正统末大军征邓茂七命员韬往抚其民民被
诬为贼者立辨释之得全者千余家都指挥蒋贵要
所部贿都督范雄病不能治军皆劾罢之还擢广东
右参政迁福建右布政使广东值黄萧养乱后而福
建亦寇盗甫息员韬皆拊循备至得士民心选自幼
端□寡言笑以圣贤自期天顺四年会试第一成进
士授御史巡按江西风纪大振贪残吏屏斥殆尽时
人语曰前有韩雍后有陈选然选务持大体监司或
以素服见选曰悦不以道选不愿也人臣觐君服必
视其品独杀于御史前乎广东寇流入□州奏闻不
待报遣兵平之宪宗即位兵部尚书马昂坐擅役官
军修祖墓回奏不实工部侍郎吴复既得请致仕复
令所督柴夫奏留鸿胪卿齐政当帝召儒臣于御屏
后有所顾问辄传呼退班而侍班御史不举奏选俱
劾之修撰罗伦以言事谪官学士倪谦钱溥以中旨
召用亦皆抗章论列言虽不尽行一时惮其风采已
而督学南畿患士习浮夸欲范以古礼先颁冠婚祭
射仪于学宫令岁时肄习选每按部至诸生相率行
礼于前周旋磬折弦管豆登洋洋翼翼数十年未尝
有也作小学集注以教诸生欲令措之践履常止宿
学宫夜巡行两庑察其诵读由是诸生竞劝文教大
兴除试牍糊名之陋曰己不自信何以信于人□职
三年夏楚不用而人畏之若神明成化六年迁河南
副使寻以选善教改督学政立教一如南畿学者咸
庆得师时汪直被命出巡都御史以下皆拜谒选独
徐入长揖直曰君何官选曰提学副使直曰能大于
都御史耶选曰提学何可比都御史也业忝人师不
敢先自诎辱选词气严正而诸生亦群集署外直气
慑遂好语遣之久之进按察使既上明日即决遣轻
系数百人重囚多所平反囹圄为空治尚简易独于
赃吏无所假然受赂百金以上者坐六七镮而止或
问之曰奸人惜财亦惜命若尽挈所赂以货要人即
法挠矣历广东左右布政使岭南苦镇守中官扰民
选严条约革和买减泛役肇庆大水具状不待报辄
发粟赈之二十一年诏减省贡献而市舶中官韦眷
奏乞均徭余户六十人添办方物选持诏书争之帝
命与其半眷由是怒选会番禺知县高瑶没眷通番
货巨万都御史宋旻等不敢诘选独遗檄奖之且闻
于朝番人马力麻私来市易诡称苏门荅剌使臣欲
入贡眷利其厚贿将许之选发其伪立逐之去眷益
怒撒马儿罕使者自甘肃贡狮子将取道广东浮海
归云欲往满剌加更市以进选疏言不可许恐遗笑
外番轻中国帝虽纳其言然心□之眷憾选甚又知
选失帝意诬奏选朋比贪墨诸事诏遣刑部员外郎
李行会巡按御史徐同爱讯之同爱畏眷不敢异选
有所黜吏张褧意其怨选引令诬证选褧坚不从同
爱执褧拷掠无异辞竟坐选如眷奏遂与瑶俱被征
士民数万号泣遮留使者辟除乃得出行至南昌病
作行阻其医药竟卒年五十八编修张元祯家居为
选治丧殓以疏绤或咎其薄元祯曰公平生清俭绝
俗殓以时服公志也褧闻选死哀悼乃上书曰臣闻
周公四国之谤上疑于君曾参三至之言内摇其母
岂成王不明曾母不亲哉口能铄金毁足销骨也窃
见故罪人选夙崇正学雅持孤忠孑处群邪之中独
立众憎之地太监眷通番败露知县瑶按法持之选
移文奖借以激贪懦固贤监司事也旻及同爱怯势
养奸致眷横行胸臆秽蔑清流勘官行颐指锻炼竟
无左证臣本小吏诖误触法被选黜罢选无他心臣
甘没齿眷意臣憾选厚赂臣臣虽胥役敢昧素志
眷知臣不可诱嗾行等逮臣致理拷掠弥日臣忍死
吁天终无异口行等乃依傍眷语文致其词必如所
云是毁共姜为夏姬诟伯夷为庄跷也选故刚正不
堪屈辱愤惫旬日婴疾而殂行幸其殒身阻其医疗
讫命之日密走报眷小人佞毒一至于此朝廷司寇
之属要在诘奸刑暴亦安用此辈为也臣摈斥罪人
秉耒田野百无所图诚痛忠良□屈而为圣明累也
不报员韬父子皆持操甚洁而员韬量能容物选务
克己因自号克庵遇物亦稍峻人谓员韬德性四时
皆备选则得其秋焉尝割田百四十□赡其族人暨
卒族人以选子戴贫还之戴不可而止弘治初主事
林沂疏雪选冤诏复官礼葬正德中追赠光禄卿谥
忠愍
　　端宏
按太平府志宏字仲仁号坦斋天顺进士授监察御
史巡视通州东昌等处德威兼济所至盗息民安历
巡按云南河南广西咸有风裁溪峒蛮獠寇边时征
讨官军仅抚定其酋首而其下犹有肆剽掠以厉民
者总帅辄以地方宁靖闻宏劾其妄复下令选将练
兵丰饷设险为攻守永远计由是诸酋望风而附升
陕西副使归省涉江中流风大作几覆舟人皆错愕
宏泰然曰吾生平未尝行一不义今反己何愧俄而
风果息改官两浙升山东按察使浙江左布政使浙
人闻其还鼓舞欢动如见慈母然宏知疾苦搔痛痒
不自知其台宪也而清白之操终始不易谢事归里
家无美宅室无姬贰居然寒素处之恬如父丧庐墓
终制见今凌云山下屋址犹存孙廷赦都御史另传
　　周孟中
按明外史本传孟中字时可庐陵人年十六侍父询
分教嵊县问学于乡先生王钝慨然有求道志举成
化元年乡试下第归提学佥事潮阳李龄葺白鹿洞
书院延主教事取朱子学规程端蒙童铢学则严课
之士知信向五年举进士授南京文选主事聚徒授
学为尚书崔恭所重遇考察多所咨决擢福建提学
佥事弘治初历广西提学副使孟中两督学政以正
学勖士士皆向风就拜按察使贞宪饬纪严而不苛
南京给事中杨廉御史李情等交荐迁浙江右布政
使未几改广东左布政使中官采珠者岁佥大户解
纳辄肆朘削尽笼商贾之利孟中曰我在敢复尔耶
即移牒诘之曰珠诚难解者可送司附贡物以行吾
民不堪侵虐即不获命当具以实闻中官气慑而止
民嫁娶后期丧葬不举者皆有禁风俗为变治行冠
当时十五年入觐吏部特请旌擢而孟中坚乞骸骨
帝嘉之命以右副都御史致仕卒于家孟中之学本
于主敬以朱子晚年谓敬字之义唯畏字近之因号
畏斋生平落落寡交游所与同志者罗伦陈献章胡
居仁周瑛张元祯数人而已
　　刘杲
按明外史周孟中传同时长洲刘杲字世熙由进士
累官四川佥事修都江堰兴水利迁湖广副使朝议
括流民戍边所在汹惧杲急白上官验文引及生业
以定去留民乃安三迁江西左布政使天下朝觐官
刘瑾皆要重贿杲故无所力拒不应士论称其刚
正瑾诛杲以时望当迁擢力丐罢吏部言杲历职廉
勤甘于恬退宜褒以风世诏进秩如孟中
　　杨子器
按明外史本传子器字名父慈溪人成化末举进士
历知昆山高平二县复移常熟故沅江知县狄云汉
者太仓人也僦庐虞山下子器高其风即沙溪筑室
数楹居之民输赋多后期下教先输者免耗后者递
增赋乃毕输苏州诸水率由常熟白茆港入海侍郎
徐贯既疏治之已而有涨沙当海口潮汐增淤水患
如故子器相许浦塘便近可疏乃率民浚之遂为永
利子器志行高洁负用世材历三县皆有实政其要
归于岂弟擢吏部考功主事弘治十三年火筛寇边
掠军民榆林城下支解二十余人而守将闭门不出
子器请先按纵寇不击者罪然后合军进讨又言顷
塞外荒馑寇迫饥馁故南来剽窃非有深计远谋我
士马刍茭久已调集宜□边将侦其出入如寇掠延
绥则甘凉之兵出掠宁夏则大同之兵出出其所不
趋趋其所不备乘间扺隙□其巢穴宁患不得志哉
兵尚马文升善其言下之边将时孝宗大开言路子
器数有建白最后又陈二十事多见施行孝宗崩方
营泰陵子器言下有水石不可用遂下诏狱南京御
史贡安甫等争论救乃复官正德初历验封郎中时
刘瑾尽逐诸翰林内阁有欲以子器补之者亟上书
辞乃已尚书张彩媚瑾言部籍多浥损请尽输之内
府瑾喜命徙置千步廊独子器争之自是累朝典制
不可复稽惟验封考功二司以子器故犹存二三焉
寻出为湖广参议与平郴桂山贼银币再迁河南
右参政闻流贼方渡河而南急赴嵩县城守已策贼
必犯汝州复驰赴之贼果至昼夜厉士民乘城贼乃
引去历左右布政使卒官
　　周瑛
按明外史本传瑛字梁石莆田人好读书年过四十
始仕已登成化五年进士知广德州自谓所志不遂
乃以儒术见之政事念民惑鬼神不知葬祭法又好
溺女皆着论晓之民多从其化居九年以善政闻赐
□旌异迁南京礼部郎中出为抚州知府兴水利均
征输行保甲民胥便之而豪宗有不悦者乃调知镇
远秩满省亲归弘治初吏部尚书王恕荐瑛起四川
参政久之进右布政使咸有善绩尤励清节布被瓦
器处之怡然南京给事中杨廉御史李情等交章荐
大臣亦多知瑛而瑛以母丧归服除遂引年乞致仕
孝宗嘉之诏进一阶正德中卒年八十七瑛始与陈
献章友献章之学主于静瑛不然之谓学当以居敬
为主敬则心存然后可以穷理自六经之奥以及天
地万物之广皆不可不穷积累既多则能通贯而于
道之一本亦自得之矣所谓求诸万殊而后一本可
得也学者称翠渠先生子大谟登进士未仕卒
　　舒清
按明外史本传清字本直德兴人成化二年进士授
工部主事督杭州竹木适有水患筑堤捍之民号舒
公堤进员外郎有事于徽州适钧州发地得钱十八
万缗奏籍之官进营缮郎中力损浮费忤宦官不顾
出为河南参议黄河溢灌开封城同列多具舟自济
清独率吏民防御二日水降城卒无虞岁饥请输漕
米数十万石赈恤全活多迁四川参政进右布政使
立递减法以便民弘治八年改广西左布政使为政
平恕事苟病民必去之后已猺獞反侧不常清御以
恩信皆詟服田州土官袭职酬金币甚厚清召集属
吏示以令章而归其贿于公帑先是清在四川宪宗
遣中使取铜鼓诸物及是孝宗亦索古琴清抗疏切
谏寻以疾乞归不复出村居十余年专以简籍自娱
正德中姚源贼起过其里相戒曰此廉吏家也不可
犯敛兵而去广东布政使吴廷举颂于朝言清故廉
吏遗爱在民今养志丘园家徒壁立乞量授一京官
或□有司月给廪以励士风敦薄俗寝不行
　　林同
按广东通志同字进卿龙溪人弘治八年擢广东布
政使尝条示利病二十余事督郡县行之复劝民行
吕氏乡约及文公家礼巡按御史王哲奏同廉能第
一两广总督自韩雍以来藩宪大僚率皆庭参及唐
珣继至同独不为屈珣不怿以事挫抑之亡何珣卒
其子至广待之愈厚戊午入觐过漳疏乞骸骨许之
居官清白卒之日家无余赀云
　　梁材
按明外史本传材字大用南京金吾右卫人弘治十
二年进士授德清知县勤敏有异政正德初迁刑部
主事改御史出为嘉兴知府未几调杭州杭属诸县
田租科例不一夙为弊薮材酌轻重立画一之法民
甚德之迁浙江右参政预平孝丰剧贼汤毛九进按
察使镇守中官毕真与宁王宸濠通将举城应之材
豫知其谋与巡按御史张缙等严为之备真不敢发
乃偕三司往劫真折以大义夺其兵卫城中遂安随
以忧去嘉靖初起补云南有土官相雠杀累年不解
巡按御史以属材材召其酋至谕以罪当死今姑贳
若以牛羊赎酋皆听命御史讶其轻材曰如是足矣
急之变生后诇诸酋果裹甲待变既闻无他乃止历
贵州广东左右布政使广东地饶富仕者多奢靡相
尚材独布衣粝食用节俭先僚佐一日见同官林富
家市肉多召其家人诫约之富怒短衣科头诟詈而
出材若不闻坐治簿书自如富乃惭谢凡吏民输课
令自操权衡吏不得预时天下布政称极廉者二人
材与姚镆也六年拜右副都御史巡抚江西甫四月
召为刑部左侍郎明年改户部遂代邹文盛为尚书
材为人精练有执其自外僚登六卿不满二载自以
受恩殊特益思尽职答国恩八年春上言臣考去年
所入止百三十万两而所出之数乃至二百四十万
加以催征不前边费无节一遇凶荒又纷纷奏免国
计安所倚办臣等详究弊端盖有五焉一宗藩二武
职三冗食四冗费五逋负乞集廷臣多方计画一一
分条上请务令公私有备经久可行于是宗藩武职
各议上三事其他皆严为之节帝悉报从惟武职闲
住者议停半俸帝以为疑材等言彼以有罪罢废既
无差操之勤又无军政之责优游自便锋镝不交乃
获支全俸与在任者不异臣等窃谓非宜帝竟不纳
然自是经费大省国用亦遂充焉中官麦福请尽征
牧马草□租材言草□旧额二万四千余顷后遣官
清核以八千□归御马监以四十万□备刍牧而赋
民为田者千九百余顷制己定矣福所请不可许从
之侍郎王軏清勋戚庄田言宜量其等级限田予之
材奏成周班禄而有土田盖禄由田出也非于常禄
之外复有土田之班今勋戚崇爵厚禄已逾涯分而
陈乞土田动以千万殊乖祖制请申明旧章禁不得
妄乞自特赐外其世远秩降或非嫡裔相承者量存
三之一以供祀事余悉入官帝得疏褒纳命并清核
已赐者额外侵悉还之民于是积患稍除势豪家
不敢妄请乞如先朝矣时黔国公沐绍勋庄田在云
南者亦在核中绍勋独上章祈免帝许之材执不可
帝曰朕念绍勋守边故特推恩非有他也材乃奉命
先是畿辅屯田遣御史督理自正统间易以佥事屯
政日弛材言佥事权轻力不能抗势要请仍用御史
三岁一更报可御史郭弘化言天下土田视国初减
半宜通行清丈材以遍度天下之田恐致纷扰请但
□所司清厘有册籍难稽者始履□而丈经界既明
因以均平赋役诸飞诡为奸利者许自首免罪帝悉
可之材掌邦赋守章程慎出纳部政肃然十年秋母
丧去服除召起故官大同巡抚樊继祖以寇警请益
军饷材言大同岁饷七十七万有奇例外解发又复
累万以今较昔不啻数倍日益月增安知纪极臣恐
太仓之银不足供大同一镇无论九边也继祖数请
不得议开事例下户兵二部乃从继祖后议而饷终
不增时修建两宫七陵郭勋以京军七万人应役因
请给月粮冬衣材言此非故事若如所请当岁费银
四十五万非太仓所能供也且冬衣例当取之内库
非臣部事勋怒劾材委责误公帝方眷勋诘材竟如
勋奏勋复建言三事请开矿助工余盐尽输边漕卒
得携货物章下材议又不尽行勋益怒材初为户部
值帝勤政力祛夙弊又知材贤推心委任故言每见
从及是时势稍异材又屡忤权幸不得志乃乞改南
为给事周珫所劾事下吏部尚书许瓒等请留之帝
不悦令与材俱对状材引罪得宥而许瓒等坐夺俸
材自是失帝意至十七年考尚书六年满遂令致仕
初徽王有庄田在鹿邑其守庄者与佃人构讼材请
革守庄者令有司征租纳之王诏已报可王奏以为
不便帝又从之时材已去位侍郎唐胄等执初诏帝
大怒并责材令以左侍郎闲住而夺胄俸下郎官诏
狱明年户尚李廷相罢帝念材廉勤可用大臣亦多
推毂者乃复召故官加太子少保材至是三掌国计
砥节守公如一日帝亦眷顾甚厚其秋考察京官特
命材往监之有大狱不能决又命兼掌刑部事皆称
旨帝叹曰安得尚书如材者十二人吾无忧天下矣
时大工频兴役外卫班军四万六千人而军多不至
郭勋督诸工籍不至者责输银雇役谓之包工廪食
视班军前者廷相常量给之材坚持不予勋怒劾材
帝命材补给勋又以军不足籍逃亡军布棉折饷银
募工充役材言今京班军四万余人已足用不宜藉
口雇募滥耗国储帝从其奏兵部即按籍遣之勋益
怒遂劾材变乱旧章侵牟职掌先是醮坛需龙涎香
命购之材不以时进帝□之及是入勋言遂责材沽
名误事落职闲住归旋卒年七十一隆庆初赠太子
太保谥端肃材器弘守贞具经国略朝野皆知为伟
人其再还户部也都城乞子相谓曰天眼开矣其为
人爱信如此当嘉靖中岁俗多尚通大臣或阿上取
宠而材独屹然无挠以是终不见容自材去后神仙
土木之事益繁居户部者类皆委随充位而国用大
窘世宗乃叹曰令梁材在当不至此
　　王启
按广西通志启字景昭浙江黄岩人起进士历知县
御史佥事正德四年坐逆瑾诬谪知容县下帷讲诵
寒暑不辍善著作有居容集后晋粤西藩使庠生林
廷嘉往谒之备询邑内士庶如语乡曲云嘉靖登极
启与右参政黄衷奏言广西税粮初四十二万有奇
顷以人民逃散及土官不服输纳岁实征共二十三
万有奇而宗藩及官军禄粮且过三十五万将何以
支上命发布政司盐银五万两济之初中官镇广西
者岁以零陵香进费至二千金上即位诏却诸献而
广西征香贡如故至是启复请罢之仕终副御史
　　熊逵
按临江府志逵字于渐清江人嘉靖甲辰进士授刑
部主事录囚江南时称敕使第一历官广东廉使会
粤寇张琏僭号逵条陈兵食大计卒用其言获成功
迁浙江布政使浙方多事帑藏空虚乃剔贪冒清逋
负筹画悉有方适胡抚败众虑客兵为变逵大发刍
粟以犒之反侧以定着有诗经便晓家约谱牒孙孟
淳领乡荐
　　魏一恭
按广西通志一恭字道庄莆田人嘉靖间督广西学
政出临诸生俨然庄肃若神明在上额其扁二曰黜
浮薄抑奔竞揭之门首遇诸生年少列高等必戒之
曰毋志小气轻也随侍一仆冬夏惟一绢袍不加彩
终其任未尝一娱色惰容历转广西左布政具知民
积苦向时科出顾役金钱者汰其半如均徭榜数不
则收治之州郡奉令谨察诸役无敢倍取后有同官
阴诋于御史谓一恭营私亡何一恭卒御史吊毕突
入所居检视装箧一无所有问其家童对以俸钱并
在库随呼主藏官吏至具对如前御史嗟叹大恸乃
书其治行檄郡为主奉祀名宦
　　蓝璧
按瑞州府志璧字完卿高安人嘉靖进士改庶吉士
迁户科给事中疏请用饬法苏民庶振军旅深切时
艰改礼科时上意修元璧以忤旨廷杖颇有直声出
升湖广参政历四川按察使山东广东布政使俱有
治绩在蜀苏淹狱在粤清番税人尤称之以违时被
谤归言者屡荐起用未果论者惜焉
　　万潮
按广西通志潮字汝信进贤人嘉靖间历广西参政
按察使独严风裁及为左使整肃有度诸郡县所遣
输金至者令各操金以次当前执法马自较报曰已
如数乃目司库覆视亡异即给批遣之去吏白批过
期久请治潮曰此中山径水道恒苦诸蛮朝岚暮霭
是生瘴疠安知来者不以此中沮乎但所输不亏足
矣潮禁司库官吏勿得辄离库时遣视违必挞治之
吏卒惰嫚一裁以法藩政不严而栗遭丧去右使夏
邦谟代行藩事悉循潮法或曰盍少宽邦谟曰财币
之府何可不慎吾见万公宽非严也竟遵之卒与万
公齐名
　　梅淳
按太平府志淳号凝初隆庆进士授浙江缙云知县
调义乌行取御史浙广巡方两差多所建白以纠劾
内有张江陵相国留意者迁岳州知府升山东济宁
道时黄河奔决韩庄渠溃淳疏筑有功蒙赐金帛加
正治卿实授云南左布政莅任库内余银十万淳清
理宿弊毫无染指发□活穷民无筭开珠池商人例
有献珠者淳却之有清名家居着毛诗合参及一鹤
斋文集行于世
　　朱家民
按明外史本传家民字同人曲靖人万历三十四年
举于乡为涪州知州大工采木家民督办有方民不
告病迁潮州府同知四十七年举治行卓异以母忧
归服阕起官真定天启二年迁贵阳知府时安邦彦
作乱贵阳方被围家民抵平越奉巡抚王三善命乞
援兵于四川又走河南借毛兵共解贵阳围先是城
中民户十万被围十月死亡殆尽家民抚恤伤残招
流移宽徭赋远迩悦服三年冬丁父忧上官爱其才
乞夺情用为安普监军副使从之六年冬加右参政
监军如故崇祯时历按察使左布政使并在贵州以
平寇功加俸一等久之致仕卒于家自邦彦始乱云
贵诸土酋尽反攻陷安南等上六卫云南路断千里
萧条其后路虽通群苗犹出没为患民无所栖息家
民督厉诸将身先士卒廓清逆徒盘江外阿野鲁颇
诸寨犹猖獗率参将许成名剪除之贼尽屏息乃相
盘江西坡板桥海子马□诸要害筑石城五各宿兵
以卫居民天子嘉其绩锡名盘江曰连云西坡曰有
嘉板桥曰靖氛海子曰恬波马□曰奏肤五城既建
行李之往来收保足恃家民又于其间筑城者六在
归集小黄河者曰龙新在亦资者曰资孔在顶站者
曰鼎新在定头者曰定边在尾洒者曰维藩在阿机
者曰石棋役取诸营卒费取诸节省公帑民无所扰
而戍楼官廨坛庙庐井市廛靡所不备更于其中界
垒石为楼名之曰望高有警则树帜鸣钲远近毕集
自是群苗惕息道途晏然流亡来归生聚日盛公私
上下莫不赖之盘江居云贵之交两崖壁立水深无
底其广三十余丈绝流横渡时遭覆溺家民尝渡江
击贼几不免誓必建桥以便行者石城既成议行其
志乃仿澜沧桥制镕铁为大索两崖立铁柱系其两
端上加横木而覆之以板人马过之如履平地复建
鼓楼筑月城以护之既成万姓欢呼莫不歌颂其德
遂为百世永利家民性清介自奉俭素尝曰吾一介
书生登朝食禄常思砥砺树立仰报国恩毋俾身后
遗有余赀上负君父下累子孙其立志如此故其所
建竖卓卓若此亦赖久于其地得以成其志云
　　周着
按南昌郡乘着字诚之南昌人万历丙戌进士由推
官历太守藩臬皆以廉明着称万历庚申任四川右
布政使天启辛酉科臣明时举捧檄起土司兵往援
辽诛索无厌永宁酋长奢崇明令土目将兵一万诣
重庆听抚臣徐可求点视可求漫云数少又杖其土
目欲尽黥土兵之面以别记验于是土兵汹汹思乱
统领人樊龙樊虎振臂一呼皆响应立杀可求及道
臣以下若而人遂陷重庆诸郡邑多陷贼进逼成都
左布政使朱燮元摄军务事偕着日夜筹画备御分
遣诸将冉世洪雷安世瞿英各领兵据隘而与诸藩
臬各画地城守着自署西城十月甲申贼至世洪安
世瞿英皆战死成都大震乙酉贼拥众犯西城着令
土司坤汝常乘之率指挥常恭等内发火炮贼稍却
走斩伪先锋一人阵斩数十人明日丙戌贼数千人
障革裹竹牌进矢石不能陷着令架七星炮火箭火
砖冲击之贼复稍却杀数百人是时贼已屡失利然
稔知西城势易拔终日夕攻不去置云楼高与城等
攻甚急着出兵亟扰贼营别遣卒持火具冲入焚其
云楼贼急益夜纵炬千余集火门着复取水如瀑布
下浇之贼乃引退终不能下西城众皆饮泣相庆明
年正月忽林中大噪而至视之有物如舟高城丈许
长五百尺楼数重簟茀左右上板屋如平地一人披
发仗剑上载两旗一开基定鼎一安顺剿逆中数千
人各挟机弩毒矢以牛数百头运石毂行之旁翼两
云楼如左右广俯视城中城中老幼皆哭着曰此吕
公车也乃用巨木为杆柱置轴柱间挽索运杆取巨
石重千钧者发之飞击如弹丸贼舟遂不得进又夜
缒敢死士于城下载大铳击之焚船楼石毂皆碎裂
明日乙丑贼皆雷哭遁去成都复全是役也自十月
甲申至壬戌正月乙丑抗孤城而守者百二十日着
在西城饮食洗沐皆废所调募兵卒仅六万人用饷
仅三万七千有奇前后俘斩七千余人朝议以燮元
继可求巡抚四川着代燮元为左布政使西城城守
微着则蜀亡已久矣着后入觐以城守劳瘁疾作卒
于家崇祯己巳赠大理寺卿
　　胡承诏
按安陆府志承诏号侍黄万历甲辰会魁授夹江令
招集逋亡民以乐业调内江爱民造士平盐课马价
申饬为令迁南礼部主事调验封晋稽勋郎中旋丁
艰服阕督学四川清公着绩迁河南参藩未发而奢
难作分扞东城躬冒矢石以守城功晋按察使擢山
东右辖四川左辖其所署高下铨司视以黜陟迁南
太仆驻节滁州辛未致仕归未几卒
　　窦子偁
按明外史本传子偁字可扬合肥人万历二十年进
士授大理评事性鲠直敦厉名节时储位未定中外
危疑抗疏力请早建不报屡迁户部郎中督饷宣府
精心任事不私一钱期满输羡余六万于官被旨优
奖出为泉州知府清操大着吏民畏而爱之二十九
年擢湖广提学副使较阅公明所甄录悉知名士士
类悦服悯楚宗人冤驰疏请雪忤权相弗避移福建
右参政既去而士民祠祀之遭丧归起官江西三十
八年举治行卓异迁浙江按察使刚断不挠奸豪敛
迹旋进其地右布政使一日门初启有数人舁巨桶
入子偁诘问之曰此羡余也京饷输讫例当分送子
偁勃然曰朝廷方忧乏饷安得羡余若辈敢污吾地
耶速去毋以身试法乃命取水涤之数涤而后已遘
疾去官归装不能办起历福建左右布政使四十二
年税使高采肆虐激民变采遂拥众作乱走劫巡抚
袁一骥诸司悉奔救子偁稍后至事闻京师给事中
吴亮嗣论他事刺及之遂坚意乞去士民追思之子
偁清介绝俗所至有声为江北人士之冠其平居持
论与东林诸人合故不为异己者所容
　　楼一堂
按金华府志一堂字叔宇浦江人万历癸丑进士除
部曹水虞主验厅事故事五库备上供边储者就厅
审美材胥贾相蒙至一商动縻大府金十余万一堂
榜其弊于衢商恐谋于胥假例进海物数瓶启之则
金也斥去急逮胥狱得其状莫不股栗出守瑞州上
书御史台议汰浮赋十之二民少安迁本省驿传寻
升大参治山东粮苏邮转漕所至有殊声丙寅总晋
臬时魏珰遣中使镇各边边使至一堂不为礼珰败
迁广东右布政摄海道篆盗李之奇数寇海为乱一
堂招其党芝龙令杀自赎芝龙果缚之奇在廷佥多
其功以积劳发背卒年六十二着有瑞槐轩集乡约
训言女则若干卷行于世

　藩司部艺文一
　　禹门丁公领藩奏绩序　　　明叶向高
禹门丁公以左辖□闽藩合前江藩之政报绩于朝
公之属吾郡喻使君辈走使都门命予为辞以贺余
与公同成癸未进士中外宦游踪迹不相及然而公
之宦业十三在楚十七在豫章则两地之士大夫皆
能言之余亦饫闻之豫章之人至欲私有公不听其
他徙故公自副臬以至右辖皆不离豫章而其后吾
闽乃幸得之闽豫章接壤士民固素慕公闻公之来
无不手额相庆以为公必以惠豫章者惠闽也藩伯
在国初号称行省权任与六曹埒其后乃压于台使
者不得行其意然而藩臬诸大夫奉以为督郡邑诸
守令视以为仪地重位尊为一方所瞻注故其职事
虽若仅止于钱榖簿书而其精神丰采常足以默摄
吏民而纲纪其治盖自公而前诸为方伯者其人与
效较然可睹也公□闽未浃岁而渊停岳立之标羔
羊素丝之节刃游毂转之才桑土绸缪之虑闽之人
欢欣而颂说之犹之豫章一时八郡吏治无不改观
藩臬大夫与公肩随而踵接者又皆缙绅之选说者
以为闽自数十年来仅见此日于乎盛矣公真克举
方伯连帅之职者哉顷年海内灾侵所在见告即闽
亦数苦于岁之不登乃公莅闽之秋田榖大熟闾里
丰穰操豚蹄斗酒而相劳者相望于山陬海澨公之
视闽犹庚桑之畏垒矣惟是沧溟浩渺禁网日□奸
氓特出海上与岛夷关市不绝于掫不能诘而二百
余年恭顺之属国如中山者且折而入倭剪为鲸鲵
以迫处此吾闽人岂能晏然而无戒心盖嘉靖之已
事父老谈之犹魂飞色变焉公家世甬东与闽同患
惩往戒来其必有豫策也闽人恃公不啻长城属中
丞台阙廷议谓非公莫可主爵者以问余余顿首为
桑梓谢旦夕牍上天子幸而惠念南服以节钺公
公总文武吏而提衡之熟路轻车事半功倍风猷所
畅将使鲛宫蜃窟之表莫不革心请命无敢以片帆
背扶桑而西指公之所为大庇闽宁有量哉往余与
太宰吉水曾公共事留铨曾公好论当世之贤才纚
纚凿凿如别淄渑其于公辄首屈指以为肃而宽敏
而裁公忠而干力社稷器也且谓余子他日秉政必
毋失丁公余时逊谢不敢当乃今待罪纶扉幸而与
闻廷议不敢忘会公之教然第为里闬计耳少须之
公且入赞岩廊秉持衡轴其功业所树将四海苍生
皆受其赐岂蕞尔海邦所能私有公哉余困苦无聊
日思归去其及公之在闽也以葛巾野服上谒辕门
为父老撰述歌谣咏公功德比于甘棠之义公必为
余而启齿矣今者戋戋之辞聊以应诸大夫之请其
何当于公也
　　方伯蠡源陈公考绩序　　　　　前人
方伯蠡源陈公往郎留铨余时佐留礼则时从缙绅
闻公才贤以为端毅弘博品高而识远大受器也余
尝一再晤公私心慕之其后公谢病里居而余亦出
处浮沉久不闻问逮余入纶扉公起为藩臬于山之
东东人之望公与介丘并峙沧海同流隐然为左辅
重余亦为东人幸有公矣顷余谢政归田公以左辖
来长闽藩闽人之未习公者多来问余陈公何如人
也余以向所见闻者告之莫不色喜比公□事见其
容粹然其气冲然其议论井然其辞受取与介然其
临对下吏延接士大夫温然肃然于是闽之人愈益
叹服以余言为不谬今之藩司古之方伯连帅以旬
宣屏翰为职至胜国行省之设与内之中书絜重明
兴犹秩视六卿其后虽压于两台事权稍杀然而藩
臬诸大夫奉之则家督也郡国有司事之则众父也
此固非可以才谞节概效一官矜一察所能胜任而
愉快者故外僚之难莫难于方伯往往有功名表着
至方伯而损何也彼能以有用用而不能以不用用
能为可名而不能为不可名能处多事而不能处多
事若无事故当其服官任职亦绰然有余而至于藩
屏一方表仪群吏则或有短长众山之列峙也岂不
崔嵬及其兴云致雾应星纪而奠坤维则必归之五
岳藩伯以方岳称盖其重也陈公自历官不以矫矫
立名不以沾沾市泽不以声色觚棱自标风尚若用
若不用若可名若不可名若事事若无所事事其冲
夷粹穆之度渊沉奥衍之猷洞豁开朗之见使就之
者无不心倾望之者无不知其为仁人君子凡在公
之宇下者无不若型范蓍龟之在前而瞿然顾化此
公之所以不可及欤宇内藩服十三闽僻在南陲其
地介山海之间鲸鲵之所出没壤瘠而民贫重以频
年无岁闾阎嗷嗷不自聊生赖诸大夫拊循绥辑获
有宁宇又得公帡而覆露之如万汇之迎和风黍
苗之被膏雨其为鼓鬯润泽何可名言公□闽不数
月与东省合报三年绩而其时适当肆觐公率八郡
一州五十余邑之吏受计于阙廷主爵者又以公之
绩闻于天子明堂开而万国毕来公俨然领袖列藩
如五岳之有岱宗为万灵司命统百神群望告成功
于上帝天子方励精图治取为褒扬公以风励列辟
必超出常格三旌九列旦暮延登又岂区区海上一
藩服得私有公也余虽夙昔慕公而当在政地日无
能效推毂之力兹幸与闽人同受公之赐又喜公之
绩成与计期会与诗书所称方伯连帅见于天子而
天子歌桑扈裳华以宠之者其义相合思欲扬诩其
盛适公之属八郡一州五十余邑诸大夫来乞余言
以为公贺而吾郡张使君请之尤力聊布其私衷如
此不知亦足以窥公之万一否
　　送藩伯丽阳金公晋秩兵备榆林序
　　　　　　　　　　　　　　　　前人
丽阳金公名御史也持绣斧按黔阳按两浙两河所
至澄清入长台端丰采益着无何而有闽藩之命余
时在政地窃疑公望实素隆且居台之日久何以外
徙然竟不能诘其故徒有私慨而已往时自台省外
徙者多入为名公卿无甚轩轾迩来偏重形成即藩
臬大吏率不欲赴且因而聚讼乃公被命之日恬然
安之未尝有一毫形于辞色单车抵闽恪共官次若
忘其尝为御史也者而厘奸剔弊孜孜拊循其民而
去其□三尺所在凛凛莫敢干又不异其为御史时
吏民之怀服公亦俨若柱后惠文之临于其上而莫
敢有越志也所部晋安莆阳温陵三大郡几割闽之
半鲸鲵豺狼闻公之风皆敛迹远遁疆圉晏然岁当
大沴千里陆沈豫发帑买粟他路立平粜法尽境无
莩者尝摄藩司篆出纳斤斤一钱无所私下僚有夤
缘请托一切谢绝藩政肃然税珰之变既奉命撤还
矣犹迟留不欲去公自祝厘归促遣之蕞尔海邦侥
天之幸一时监司大夫率皆民誉乃公为之表率为
之领袖闽人不虞无岁而虞失公不患公之不陟膴
跻巍而患主爵者不长以公予闽也盖未几而公果
晋秩治兵榆林闽之士大夫与闾巷编氓咸聚族而
谭以公勋猷天子若返之岩廊之上闽何敢私若犹
是疆埸也西北之与东南何择焉何必夺公于闽使
万里奔驰不皇启处乎余时谢政里居方依公宇下
为太平之民闻公之去亦不能无怏顾尝窃闻庙议
今天下所最急无如九边其患不在卤不在将士而
在督抚监司寡实心任事之人因循玩愒上下相蒙
边政日坏而榆林为天下精兵处每塞下有急辄发
榆林兵榆林之重于九塞其来久矣天子穆然西北
顾而思得人以振起塞事必先榆林固宜其徙公于
此也故事塞下兵使多开府其地公行品勋猷章灼
如是旦夕者当复有建牙仗节之命自此而入秉衡
轴建旗常之绩社稷苍生实利赖之夫岂吾闽一方
所得私有公哉顷监司多主爵启事十不一报其
得请者独公而又以边事急促公就道上非独重西
北亦知公矣然吾闻塞下军储匮竭在事者甚以为
苦能无费公筹画乎公行之日余乡荐绅先生欲有
言以赠而吾师陈先生尝治兵榆林命余效一辞余
方病困不能文姑书此以复吾师且以道吾乡人之
情云耳若曰清风之诵则余愧焉

　藩司部纪事
松江府志永乐十八年特选人材十三人并授方面
而华亭七人马麟周恂孙豫奚景周江润皆布政使
吴衡陆勉皆参政相传成祖夜梦十三人共扶一殿
柱又一马遍身生鳞明日引见数既合而麟居首名
大悦故有是命
明外史张清传清巴人宣德五年进士历官浙江布
政使雅尚风素非客至不御酒肉人称之曰青菜张
献征录丰庆鄞人正统中进士历为河南右布政使
廉声大着风裁振于郡邑一日行部有一知县簠簋
不饬闻庆至大惧以白金为烛馈之逾数日公谓之
曰汝烛不然尽出之以易可然者自今无复尔矣知
县大恐弃印绶而去
王宇传宇字仲宏祥符人擢山东右布政使宇初赴
官所携止律令数卷朝服祭服一笥及去日一物无
增者既至山东会岁大侵民多流移委监司一人赈
恤众推宇特降玺书命之宇尽心抚辑全活数十万
人
贾铨传铨字秉钧擢云南左参政仍知府事以王骥
荐还治司事居数年政绩益显会左布政使阙军民
数万人颂铨善政乞以命铨巡抚侯琎等亦疏请铨
遂得擢土官十余部岁当贡马输差发银及海八
府民岁当输食盐米钞至景泰初皆积逋不能偿铨
等为言除之民苗感悦治行闻赐诰旌异九载满入
都军民恐其迁去相率乞留乃命还任
彭韶传韶字凤仪莆田人迁广东左布政使时中官
奉使纷沓镇守则顾恒市舶则韦眷珠池则黄福皆
以进奉为名所至需求民不胜扰韶先后论奏最后
梁方弟锦衣镇抚德以广东其故乡归采禽鸟花木
进献为害尤酷韶抗疏极谏语侵方方大怒构于帝
帝亦怒命调之贵州士民追送号泣于道
张敷华传敷华字公实安福人迁湖广左布政使尝
因岁饥令府县大修学宫以佣直资饿者所活甚众
荆王见潇故骄恣胁守臣请蕲州公廨为府第敷华
独不署奏
邵宝传宝字国贤无锡人迁浙江按察使进右布政
使与镇守中官勘处州银矿宝虑劳民且生他变奏
寝之
献征录夏寅字正夫松江华亭人为山东右布政敬
以容爱民节用有属以兴作者不听曰劳而不怨
乃可
畜德录刘东山公大夏为广东布政至新会县时吴
廷举为令公到久乃迎告以邹智敛事故迎迟时邹
以名士出谪公亦重之不怪其迟且嘉其贤
明外史徐恪传恪字公肃常熟人迁左右布政使徽
王府承奉司违制置吏恪革之王怒奏恪侵侮孝宗
直恪贻书诫王河徙开封有议迁藩府诸司许州者
恪陈其非便遂寝
韩镐传镐字民瞻卢氏人改湖广左布政使中使往
来者多携私盐抑卖行户索厚直或至破家镐下令
和买民赖不扰
胡铎传铎字时振余姚人迁云南左布政使库有羡
金数十吏告此无□官帑例得归公铎曰无□于官
不有□于民乎叱之
李贡传贡字惟正芜湖人历山西左布政使府县糜
费无经贡命各立民膏簿以稽出入资用大省
周用传用字行之吴江人改河南右布政使岁大饥
诏发帑赈贷用躬行给散侵伪弊绝南阳多滞狱监
司不能理用代往谳鞫狱为之空
宋景传景字以贤奉新人迁山西左布政使太原地
瘠赋繁民多逃徙所遗田赋皆责之见户景请召人
佃种而轻其赋且定九则征派民赖其利
孙大顺传大顺字景熙迁福建右布政使司帑失银
吏卒五十人皆坐系搒掠大顺言于左使曰盗者两
三人止耳纵盗果在是亦四十余人冤矣请为公治
之乃纵囚令四出迹盗果得真者
刘斯洁传斯洁字源俯历山东右布政使会黔国公
沐朝□骄恣廷议择廉干威望者制之乃改云南左
布政使土酋凤继祖叛众议招抚斯洁曰是养乱也
定计讨之卒诛继祖进光禄卿
万士和传士和字思节宜兴人迁广东左布政使部
民万里输课京师费不赀士和稍征道里费属计吏
并领之民称便司政故专制于左使士和曰朝廷并
设二使如左右手非有轩轾也乃约右使分日治事
人以为难
杨成传成字允大迁广西左布政使时府江用兵成
主调军食不烦民而事集入觐吏请以羡金治装成
笑却之
王佐传佐字翼卿转广东左布政使粤地远物阜仕
者多以污败佐廉声夙彰僚吏闻风洗濯吏道为变
严加耗之禁库有奇赢十余万悉取充饷奏蠲太平
桥税三万停加派丁粮四万颂声载涂
葛守礼传守礼字与立德平人进陕西布政使秦藩
夺民田为牧地守礼讽以晋事亦止入觐上计簿有
小吏壮而署老守礼诣吏部白其□尚书杨博讶曰
非若所署耶守礼计部署考取具文书实未识其人
今见之始觉误耳过在布政使岂可使小吏终屈博
深叹服
毕锵传锵字廷鸣石埭人迁湖广左布政隆庆初显
陵神宫监奄人假寝园荐新将派征麦藕鱼鲊诸物
锵言陵寝祀典先朝所定先帝体献皇遗意不忘汤
沐枌榆岂忍以荐献微物重累细民宜罢勿征抚按
善其言以闻事得寝

　藩司部艺文二
诗
　　赠别王与时方伯　　　　　明孙一元
海中三花树石上五粒松与子今有约相候寻其踪
褰衣白云杪时戏苍精龙手把古苔编还访昆仑峰
峰顶咽元露长令有好容回首谢尘世莫教生秋蓬
　　送堵师甫方伯之任岭南限韵　张履正
熊车晓发建朱幢帝名贤任大邦南海诸侯推最
长中朝国士本无双风清合浦明珠返雨过炎洲瘴
疠降相送一尊须尽醉明朝回首隔沧江
　　赠冯定庵大参分藩衡永长句　　龙膺
男儿生不逢辰委山泽浊流皮相苦侵迫污濩难容
横海鳞冥飞甘铩凌霄翮众醉人翻嫉屈醒守元世
顾嘲扬白畏景□驰岁月新尘情波诡乾坤窄褰裳
肯类跋狼胡泣璞从渠猜鼠腊已分干旌避吾门更
嗟剡牍削予迹裹足定为岩穴逃息心迥与市朝隔
芰荷置就束绯袍竹箨裁将抛墨帻坐拥图书抵百
城友依洞壑投三益拓落余生祇自怜摧残此道凭
谁惜何期持节大冯君生平爱士真成癖翩翩骚雅
领兰台矫矫神仙下桐柏两朝藻润独昂藏八极苍
茫恣挥斥其如灾沴咨洊饥宛切痌视由溺星急
爰书手抹批云蒸畚锸躬经画永赖陂渠颂白公于
蕃疆土歌申伯每矜苦海作津梁夙历膻乡茹冰蘗
四方负笈无乃繁日答百函亦何剧高义倾囊急友
生虚怀倒屣迎缝掖折亲挥孔闿文题封广置郑
庄驿垂橐惟余卖赋钱减驺更命登山屐遂勤物色
到烟霞幸奉仪型侍朝夕寸札飞来耀吉光片辞吐
出滋丹液诣许尝停刘尹车见歆数改幼舆席不厌
诙谈树齿颊最怜慷慨披肝膈柳浪过询绣佛庐花
□载款渔仙栅啸咏风回万壑清轩渠日射千山碧
试拂珠岩读断碑聊参玉版炊香积穆穆情知雾隐
宜悠悠心与天游适来狎鸥鱼暂主盟去愁猿长
离索忽闻新命紫微堂恰羡仍通群玉籍探奇好访
愚公溪乘暇还寻漫郎宅毂推方朔善察眉冠弹贡
禹喜加额拭目文章遍斗南翘首卿云去天尺开府
楼阶若个登平津阁许何时辟徒怀杜母语不休欲
借寇君叹无策祖饯惟斟丹井泉压船拟赠青溪石
言将汗漫游朱陵公为地主予散客直欲遍览七十
二芙蓉闭困烦呼巨灵擘月白潇湘一雁回天柱峰
头挟双舄
　　次韵张布政游山　　　　　　僧德祥
不因览胜入松门猿鸟何曾识使君黄叶路从流水
上青萝林与白云分逢僧且说新裁句见寺先寻旧
刻文冰雪寒岩春到后树如膏沐草如熏

　藩司部杂录
百可漫志国朝藩省大臣无兼衔者近时吴公廷举
以广东右布政使兼按察司副使亦异数也