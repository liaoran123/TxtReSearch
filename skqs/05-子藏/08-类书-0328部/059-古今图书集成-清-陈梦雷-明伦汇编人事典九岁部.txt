
　九岁部纪事
儿世说扬子云言吾家童乌九岁预吾元文
后汉书班固传固字孟坚年九岁能属文诵诗书及
长遂博贯载籍九流百家之言无不穷究
杨厚传厚母初与前妻子博不相安厚年九岁思令
和亲乃托疾不言不食母知其旨瞿然改意恩养加
笃博后至光禄大夫
申屠蟠传蟠字子龙陈留外黄人也九岁丧父哀毁
过礼服除不进酒肉十余年每忌日辄三日不食
世说崔骃有文才不其县令往造之骃子瑗年九岁
书门曰虽无干木君非文侯何为光光入我闾里令
见之问骃曰必儿所书召瑗使书乃书曰君使臣以
礼臣事君以忠
徐孺子年九岁常月下戏人语之曰若令月中无物
当极明邪徐曰不然譬如人眼中有瞳子无此必不
明
儿世说黄香九岁失母思慕憔悴事父夏则扇其枕
簟冬则温其被席京师号曰天下无双江夏黄童
幼童传杨氏子者梁国人也九岁甚聪慧孔君平诣
其父父不在乃呼儿出为设果果有杨梅指以示儿
此君家果儿即答曰未闻孔雀是夫子家禽
魏志司马朗传朗字伯达河内温人也九岁人有道
其父字者朗曰慢人亲者不敬其亲者也客谢之
晋书王延传延字延元西河人也九岁丧母泣血三
年几至灭性每至忌日则悲啼一旬继母卜氏遇之
无道恒以蒲穰及败麻头与延贮衣其姑闻而问之
延知而不言事母弥谨
刘殷传殷曾祖母王氏盛冬思菫而不言食不饱者
一旬矣殷怪而问之王言其故殷时年九岁乃于泽
中恸哭曰殷罪衅深重幼丁艰罚王母在堂无旬月
之养殷为人子而所思无获皇天后土愿垂哀愍声
不绝者半日于是忽若有人云止止声殷收泪视地
便有菫生焉因得斛余而归食而不减至时菫生乃
尽
桂苑丛谈崔英年九岁在秦王苻坚宫内读书坚殿
上方卧诸生皆趋英独缓步怪而问之英曰陛下如
慈父非桀纣君何用畏乎又问卿读何书曰孝经坚
曰有何义曰在上不骄坚为之起更问有何义曰自
天子至于庶人章上爱下下敬上坚曰卿好待十七
必用卿为大夫英曰日月可重见陛下至尊不可再
睹洪恩士或可用则用何在后期坚曰须待十七必
召卿也及期拜谏议大夫
小名录后燕慕容农字厚小字恶奴垂第三子也年
九岁问太史黄□曰俗称参辰相见万人相食各自
一宿何为如是□曰昔高辛氏有二子长曰伯阏主
辰次曰实沈主参日寻干戈自相征讨后帝不藏使
伯阏主辰实沈主参别而离之相见则争故代传言
然农曰天有定宿以人甄之而成憎爱二子之前参
辰云何□不能对垂深奇之
梁书刘霁传霁年九岁能诵左氏传宗党咸异之
陈书虞荔传荔幼聪敏有志操年九岁随从伯阐候
太常陆倕倕问五经凡有十事荔随问辄应无有遗
失倕甚异之
顾野王传野王幼好学九岁能属文尝制日赋领军
朱异见而奇之
徐陵传陵子份少有父风年九岁为梦赋陵见之谓
所亲曰吾幼属文亦不加此
魏书任城王云传云子澄澄子顺字子和九岁师事
乐安陈丰初书王羲之小学篇数千言昼夜诵之旬
有五日一皆通彻丰奇之白澄曰丰十五从师迄于
白首耳目所经未见此比江夏黄童不得无双也澄
笑曰蓝田生玉何容不尔
陆俟传俟子子琇字伯琳第五子母赫连氏
身长七尺九寸甚有妇德有以爵传琇之意琇年
九岁谓之曰汝祖东平王有十二子我为嫡长承
袭家业今已年老属汝幼冲讵堪为陆氏宗首乎琇
对曰苟非斗力何患童稚奇之遂立琇为世子
北齐书李铉传铉九岁入学书急就篇月余便通
周书李贤传贤幼有志节不妄举动尝出游遇一老
人须眉皓白谓之曰我年八十观士多矣未有如卿
者必为台牧卿其勉之九岁从师受业略观大旨而
已不寻章句或谓之曰学不精勤不如不学贤曰夫
人各有志贤岂能强学待问领徒授业耶唯当粗闻
教义补己不足至如忠孝之道实铭之于心问者惭
服
隋书陆爽传爽祖顺宗魏南青州刺史父概之齐霍
州刺史爽少聪敏年九岁就学日诵二千余言齐尚
书仆射杨遵彦见而异之曰陆氏代有人焉
于仲文传仲文字次武建平公义之兄子父實周大
左辅燕国公仲文少聪敏髫□就学□阅不倦其父
异之曰此儿必兴吾宗矣九岁尝于云阳宫见周太
祖问曰闻儿好读书书有何事仲文对曰资父事君
忠孝而已太祖甚嗟叹之
杜整传整少有风概九岁丁父忧哀毁骨立事母以
孝闻
杨异传异美风仪沉深有器局髫□就学日诵千言
见者奇之九岁丁父忧哀毁过礼殆将灭性
唐书张士衡传士衡瀛州乐寿人父文庆北齐国子
助教士衡九岁居母丧哀慕过礼博士刘轨思见之
为泣下奇其操谓文庆曰古不亲教子吾为君成就
之乃授以诗礼
苏味道传味道九岁能属辞与里人李峤俱以文翰
显时号苏李
李泌传元宗开元十六年悉召能言佛道孔子者相
答难禁中有员俶者九岁升堂词辩注射坐人皆屈
帝异之曰半千孙固当然
白居易传居易工诗九岁暗识声律其笃于才章盖
天禀然
后村诗话李烈祖为徐温养子年九岁咏灯诗云主
人若也勤挑拨敢向尊前不尽心徐不复常儿待之
宋史元绛传绛字厚之钱塘人生而敏悟五岁能作
诗九岁谒荆南太守试以三题上诸朝贫不能行长
举进士
王禹偁传禹偁字元之济州巨野人世为农家九岁
能文毕士安见而器之
王应麟传应麟字伯厚庆元府人九岁通六经淳佑
元年举进士历江西制置使翰林学士
任谅传谅字子谅眉山人徙汝阳九岁而孤舅欲夺
母志谅挽衣泣曰岂有为人子不能养其亲者乎母
为感动而止谅力学自奋年十四即冠乡书登高第
孙固传固字和父郑州管城人幼有立志九岁读论
语曰吾能行此徂徕石介一见以公辅期之
元史齐荣显传荣显字仁卿聊城人父旺金同知山
东西路兵马都总管荣显幼聪悟总角与群儿戏画
地为战阵端坐指挥各就行列九岁代父任为千户
佩金符从外舅严实来归屡立战功
韩性传性九岁通小戴礼作大义操笔立就文意苍
古老生宿学皆称异焉
廉希宪传希宪幼魁伟举止异凡儿九岁家奴四人
盗五马逃去既获时于法当死父怒将付有司希宪
泣谏止之俱得免死又尝侍母居中山有二奴醉出
恶言希宪曰是以我为幼也即送系府狱杖之皆奇
其有识
明外史朱善传善九岁通经史大义能属文

　九岁部汇考
礼记
　　内则
九年教之数日

注
数日知朔望与六甲也