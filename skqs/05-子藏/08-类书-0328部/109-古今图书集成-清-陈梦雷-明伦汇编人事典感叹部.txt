
　感叹部艺文一
　　离骚经　　　　　　　　　周屈原
帝高阳之苗裔兮朕皇考曰伯庸摄提贞于孟陬兮
惟庚寅吾以降皇览揆余于初度兮肇锡余以嘉名
名余曰正则兮字余曰灵均纷吾既有此内美兮又
重之以修能扈江离与辟芷兮纫秋兰以为佩汨余
若将不及兮恐年岁之不吾与朝搴阰之木兰兮夕
揽中洲之宿莽日月忽其不掩兮春与秋其代序惟
草木之零落兮恐美人之迟暮不抚壮而弃秽兮何
不改乎此度□骐骥以驰骋兮来吾道夫先路昔三
后之纯粹兮固众芳之所在杂申椒与菌桂兮岂维
纫夫蕙□彼尧舜之耿介兮既遵道而得路何桀纣
之昌被兮夫唯捷径以窘步惟党人之偷乐兮路幽
昧以险隘岂余身之惮殃兮恐皇舆之败绩忽奔走
以先后兮及前王之踵武荃不揆余之中情兮反信
谗而齌怒余固知謇謇之为患兮忍而不能舍也指
九天以为正兮夫唯灵修之故也曰黄昏以为期羌
中道而改路初既与余成言兮后悔遁而有他余既
不难夫离别兮伤灵修之数化余既滋兰之九畹兮
又树蕙之百□畦留夷与揭车兮杂杜蘅与芳芷冀
枝叶之峻茂兮愿□时乎吾将刈虽萎绝其亦何伤
兮哀众芳之芜秽众皆竞进以贪婪兮凭不厌乎求
索羌内恕己以量人兮各兴心而嫉妒忽驰骛以追
逐兮非余心之所急老冉冉其将至兮恐修名之不
立朝饮木兰之坠露兮夕餐秋菊之落英苟余情其
信姱以练要兮长顑颔亦何伤木根以结□兮贯
薜荔之落□矫菌桂以纫兰兮索胡绳之纚纚謇吾
法夫前修兮非世俗之所服虽不周于今之人兮愿
依彭咸之遗则长太息以掩涕兮哀民生之多艰余
虽好修姱以鞿羁兮謇朝谇而夕替既替余以蕙纕
兮又申之以揽□亦余心之所善兮虽九死其犹未
悔怨灵修之浩荡兮终不察夫民心众女嫉余之蛾
眉兮谣诼谓余以善淫固时俗之工巧兮偭规矩而
改错背绳墨以追曲兮兢周容以为度忳郁邑余侘
傺兮吾独穷困乎此时也宁溘死以流亡兮余不忍
为此态也鸷鸟之不群兮自前世而固然何方圜之
能周兮夫孰异道而相安屈心而抑志兮忍尤而攘
□伏清白以死直兮固前圣之所厚悔相道之不察
兮延伫乎吾将反回朕车以复路兮及行迷之未远
步余马于兰皋兮驰椒丘且焉止息进不入以离尤
兮退将复修吾初服制芰荷以为衣兮芙蓉以为
裳不吾知其亦已兮苟余情其信芳高余冠之岌岌
兮长余佩之陆离芳与泽其杂糅兮唯昭质其犹未
亏忽反顾以游目兮将往观乎四荒佩缤纷其繁饰
兮芳菲菲其弥章民生各有所乐兮余独好修以为
常虽体解吾犹未变兮岂余心之可惩女嬃之婵媛
兮申申其詈予曰□婞直以亡身兮终然夭乎羽之
野汝何博謇而好修兮纷独有此姱节薋菉葹以盈
室兮判独离而不服众不可户说兮孰云察余之中
情世并举而好朋兮夫何茕独而不予听依前圣以
节中兮喟凭心而历兹济沅湘以南征兮就重华而
敶词启九辩与九歌兮夏康娱以自纵不顾难以图
后兮五子用失乎家弄羿淫游以佚畋兮又好射夫
封狐固乱流其鲜终兮浞又贪夫厥家浇身被于强
圉兮纵欲杀而不忍日康娱以自忘兮厥首用夫颠
陨夏桀之常违兮乃遂焉而逢殃后辛之葅醢兮殷
宗用之不长汤禹严而祇敬兮周论道而莫差举贤
才而授能兮循绳墨而不颇皇天无私阿兮览民德
焉错辅夫维圣哲之茂行兮苟得用此下土瞻前而
顾后兮相观民之计极夫孰非义而可用兮孰非善
而可服阽余身而危死节兮览余初其犹未悔不量
凿而正枘兮固前修以葅醢曾歔欷余□邑兮哀朕
时之不当揽茹蕙以掩涕兮沾余襟之浪浪跪敷衽
以陈辞兮耿吾既得此中正驷玉□以□鹥兮溘埃
风余上征朝发轫于苍梧兮夕余至乎县圃欲少留
此灵锁兮日忽忽其将暮吾令羲和弭节兮望崦嵫
而勿迫路曼曼其修远兮吾将上下而求索饮余马
于咸池兮总余辔乎扶桑折若木以拂日兮聊逍遥
以相羊前望舒使先驱兮后飞廉使奔属鸾皇为余
先戒兮雷师告余以未具吾令凤鸟飞腾兮继之以
日夜飘风屯其相杂兮帅云霓而来御纷总总其离
合兮斑陆离其上下吾令帝阍开关兮倚阊阖而望
予时暧暧其将罢兮结幽兰而延伫世混浊而不分
兮好蔽美而嫉妒朝吾将济于白水兮登阆风而□
马忽反顾以流涕兮哀高丘之无女溘吾游此春宫
兮折琼枝以继佩及荣华之未落兮相下女之可诒
吾令丰隆□云兮求虙妃之所在解佩纕以结言兮
吾令蹇修以为理纷总总其离合兮忽纬繣其难迁
夕归次于穷石兮朝濯发于洧盘保厥美以骄傲兮
日康娱以淫游虽信美而无礼兮来违弃而改求览
相观于四极兮周流乎天余乃下望瑶台之偃蹇兮
见有娀之佚女吾令鸩为媒兮鸩告余以不好雄鸠
之鸣逝兮余犹恶其佻巧心犹豫而狐疑兮欲自适
而不可凤凰既受诒兮恐高辛之先我欲远集而无
所止兮聊浮游以逍遥及少康之未家兮留有虞之
二姚理弱而媒拙兮恐导言之不固世混浊而嫉贤
兮好蔽美而称恶闺中既以邃远兮哲王又不寤怀
朕情而不发兮余焉能忍而与此终古索藑茅以筳
篿兮命灵氛为余占之曰两美其必合兮孰信修而
慕之思九州之博大兮岂惟是其有女曰勉远逝而
无狐疑兮孰求美而释女何所独无芳草兮尔何怀
乎故宇世幽昧以昡曜兮孰云察余之善恶民好恶
其不同兮惟此党人其独异户服艾以盈要兮谓幽
兰其不可佩览察草木其犹未得兮岂珵美之能当
苏粪壤充帏兮谓申椒其不芳欲从灵氛之吉占
兮心犹豫而狐疑巫咸将夕降兮怀椒糈而要之百
神翳其备降兮九嶷缤其并迎皇剡剡其扬灵兮告
余以吉故曰勉升降以上下兮求□矱之所同汤禹
俨而求合兮摰咎繇而能调苟中情其好修兮又何
用夫行媒说操筑于傅岩兮武丁用而不疑吕望之
鼓刀兮遭周文而得举□戚之讴歌兮齐桓闻以该
辅及年岁之未晏兮时亦犹其未央恐鹈之先鸣
兮使夫百草为之不芳何琼佩之偃蹇兮众薆然而
蔽之惟此党人之不谅兮恐嫉妒而折之时缤纷以
变易兮又何可以淹留兰芷变而不芳兮荃蕙化而
为茅何昔日之芳草兮今直为此萧艾也岂其有他
故兮莫好修之害也余以兰为可恃兮羌无实而容
长委厥美以从俗兮苟得列乎众芳椒专佞以慢谄
兮樧又欲充夫佩帏既干进而务入兮又何芳之能
祗固时俗之从流兮又孰能无变化览椒兰其若兹
兮又况揭车于江离惟兹佩之可贵兮委厥美而历
兹芳菲菲而难亏兮芬至今犹未沫和调度以自娱
兮聊浮游而求女及余饰之方壮兮周流观乎上下
灵氛既告余以吉占兮历吉日乎吾将行折琼枝以
为羞兮精琼爢以为粻为余驾飞龙兮杂瑶象以为
车何离心之可同兮吾将远逝以自疏邅吾道夫昆
仑兮路修远以周流扬云霓之暗蔼兮鸣玉鸾之啾
啾朝发轫于天津兮夕余至乎西极凤凰翼其承旗
兮高翱翔之翼翼忽吾行此流沙兮遵赤水而容与
麾蛟龙以梁津兮诏西皇使涉予路修远以多艰兮
腾众车使径待路不周以左转兮指西海以为期屯
余车其千乘兮齐玉而并驰驾八龙之蜿蜿兮载
云旗之委蛇抑志而弭节兮神高驰之邈邈奏九歌
而舞韶兮聊假日以偷乐陟升皇之赫戏兮忽临睨
夫旧乡仆夫悲余马怀兮蜷局顾而不行乱曰已矣
哉国无人莫我知兮又何怀乎故都既莫足与为美
政兮吾将从彭咸之所居
　　永思赋　　　　　　　　　　魏文帝
仰北辰而永思溯悲风以增伤哀遐路之漫漫痛长
河之无梁愿托乘于浮云嗟逝速之难当
　　叹逝赋
有
序
　　　　　　晋陆机
　昔每闻长老追计平生同时亲故或雕落已尽或
　仅有存者余年方四十而懿亲戚属亡多存寡昵
　交密友亦不半在或所曾共游一涂同宴一室十
　年之内索然已尽以是思哀哀可知矣乃为赋曰
伊天地之运流纷升降而相袭日望空以骏驱节循
虚而警立嗟人生之短期孰长年之能执时飘忽其
不再老晼晚其将及怼琼□之无征恨朝霞之难挹
望旸谷以企予惜此景之屡戢悲夫川阅水以成川
水滔滔而日度世阅人而为世人冉冉而行暮人何
世而弗新世何人之能故野每春其必华草无朝而
遗露经终古而常然率品物其如素譬日及之在条
恒虽尽而不悟虽不悟而可悲心惆焉而自伤亮造
化之若兹吾安取夫久长痛灵根之夙殒怨具尔之
多丧悼堂构之颓瘁愍城阙之丘荒亲弥懿其已逝
交何戚而不亡咨余命之方殆何视天之茫茫伤怀
凄其多念蹙貌瘁而鲜欢幽情发而成绪滞思叩而
兴端惨此世之无乐咏在昔而为言居充堂而衍宇
行连驾而北轩弥年时其讵几夫何往而不残或冥
邈而既尽或寥廓而仅半信松茂而柏悦嗟芝焚而
蕙叹苟性命之弗殊岂同波而异澜瞻前轨之既覆
知此路之良难启四体而深悼惧兹形之将然毒娱
情之寡方怨感目之多颜谅多颜之感目神何适而
获怡寻平生于响像览前物而怀之步寒林以凄恻
玩春翘而有思触万物以生悲叹同节而异时年弥
往而念广涂薄暮而意迮亲落落而日稀友靡靡而
愈索顾旧要于遗存得十一于千百乐隤心其如忘
哀缘情而来宅托末契于后生余将老而为客然后
弭节安怀妙思天造精浮神沦忽在世表寤大暮之
同寐何矜晚以怨早指彼日之方除岂兹情之足搅
感秋华于衰木瘁零露于丰草在殷忧而弗违夫何
云乎识道将颐天地之大德遗圣人之洪宝解心累
于末迹聊优游以娱老
　　大暮赋
有
序
　　　　　　　前人
　夫死生是得失之大者故乐莫甚焉哀莫深焉使
　死而有知乎安知其不如生如遂无知耶又何生
　之足恋故极言其哀而终之以达庶以开夫近俗
　云
夫何天地之辽阔而人生之不可久长日引月而并
陨时维岁而俱丧知自壮而得老体自老而得亡顾
黄垆之沓沓悲泉路之翳翳挫千乘犹一毫当何数
乎智慧徒假愿于须臾指夕景而为誓忽呼吸而不
振奄神徂而形毙顾万物而遗恨收百虑而长逝于
是六亲云起姻族如林争涂淹泪望门举音敷幄席
以悠想陈备物而虞灵仰寥廓而无见俯寂寞而无
声肴饛饛其不毁酒湛湛而每盈屯送客于山足伏
埏道而哭之扃幽户以大毕诉元阙而长辞归无涂
兮往不反年弥去兮逝弥远弥远兮日隔无涂兮曷
因庭树兮叶落暮草兮根陈
　　撰征赋
有
序
　　　　　宋谢灵运
　盖闻昏明殊位贞晦异道虽景度回革乱多治寡
　是故升平难于恒运剥丧易以横流皇晋受命河
　汾来迁吴楚数历九世年逾十纪西秦无一援之
　望东周有三辱之愤可为积祸缠衅固以久矣况
　乃陵茔幽翳情敬莫遂日月推薄帝心弥远庆灵
　将升时来不爽相国宋公得一居贞回干运轴内
　匡寰表外清遐陬每以区宇未统侧席盈虑值天
　祚攸兴昧弱授机龟筮元谋符瑞景征于是仰祗
　俯协顺天从兆兴止戈之师躬暂劳之讨以义熙
　十有二年五月丁酉敬戒九伐申命六军治兵于
　京畿次师于汳上灵樯千艘□辎万乘羽骑盈涂
　飞旍蔽日别命群帅诲谟惠策法奇于三略义秘
　于六韬所以钩棘未曜殒前禽于金墉威弧始彀
　走钑隼于滑台曾不逾月二方献捷宏功懋德独
　绝古今天子感东山之劬劳庆格天之光大明发
　兴于鉴寐使臣遵于原隰余摄官承乏谬充殊役
　皇华愧于先雅靡盬□于征人以仲冬就行分春
　反命涂经九守路逾千里沿江乱淮溯薄泗汳详
　观城邑周览丘坟眷言古迹其怀已多昔皇祖作
　藩受命淮徐道固苞桑勋由仁积年月多历市朝
　已改永为洪业缠怀清历于是采访故老寻履往
　迹而远感深慨痛心殒涕遂写集闻见作赋撰西
　征俾事运迁谢托此不朽其词曰
纟烈山之洪绪承火正之明光立熙载于唐后申赞
事于周王畴庸命而顺位锡宝珪以彻疆历尚代而
平显降中叶以繁昌业服道而德徽风行世而化扬
投前踪以永冀省輶质以远伤暌谋始于蓍蔡违用
舍于行藏庇常善之罔弃凭曲成之不遗昭在幽而
偕煦赏弥久而愈私顾晚草之薄弱仰青春之葳蕤
引蔓颖于松上擢纤枝于兰逵施隆贷而有渥报涓
尘而无期欢太阶之休明穆皇道之缉熙惟王建国
辨方定隅内外既正华夷有殊惟昔小雅逮于班书
戎蛮孔炽是殛是诛所以宣王用棘于猃狁高帝方
事于匈奴然侵镐至泾自塞及平窥郊伺鄙
原本
缺四字

　慕携王之矫虔阶丧乱之未宁窃强秦之三辅陷
隆周之两京雄崤渑以制险据绕溜而作扃家永怀
于故壤国愿言于先茔俟太平之旷期属应运之圣
明坤寄通于四渎干假照于三辰水润土以显比火
炎天而同人惟上相之睿哲当草昧而经纶总九流
以贞观协五才而平分时来之机悟先于介石纳隍
之诫一援于生民龟策允臧人鬼同情顺天行诛司
典详刑树牙选徒秉钺抗旍弧矢罄楚孝之心智戈
棘单吴子之精灵迅三翼以鱼丽襄两服以雁逝阵
未列于都甸威已振于秦蓟洒严霜于渭城被和风
于洛汭就终古以比猷考坟册而莫契昔西怨于东
徂今北伐而南悲岂朝野之恒情动万乘之幽思歌
零雨于幽风兴采薇于周诗庆金墉之凯定眷戎车
之迁时伫千里而感远涉弦望而怀期诏微臣以劳
问奉王命于河湄夕饮饯以俶装旦出宿而言辞岁
既晏而繁虑日将迈而恋乖阙敬恭于桑梓谢履长
于庭阶冒沉云之掩蔼迎素雪之纷霏凌结湍而凝
清风矜籁以扬哀情在本而易阜物虽末而难怀眷
余勤以就路苦忧来其城颓尔乃经雉门启浮梁眺
锺岩越查塘览求嘉之紊维寻建武之缉纲于时内
慢神器外侮戎狄君子横流庶萌分析主晋有祀福
禄来格明两降览三七辞厄元诞德以膺纬肇回光
于阳宅明思服于下武兴继代以消逆简文因心以
秉道故冲用而刑废孝武舍己以仗贤亦宁外而治
内观日化而就损庶雍熙之可对闵隆安之致寇伤
龟玉之毁碎漏妖凶于沧洲缠衅难而盈纪时焉依
于晋郑国有蹙于百里赖英谟之经营弘兼济以忘
己主寰内而缓虞澄海外以渍滓至如昏祲蔽景鼎
祚倾基黍离有叹鸿雁无期瞻天命之贞符秉顺动
而履机率骏民之思效普邦国而同归荡积霾之秽
氛启披阴之光晖反平陵之杳蔼复七庙之依稀务
役简而农劝每劳赏而忠甄燮时雍于祖宗
原本
阙六字

　　　扫逋丑于汉渚涤僭逆于岷山羁巢处于西
木引鼻饮于源渊惠要襋而思韪援冠弁而求虔视
冶城而北属怀文献之收扬匪元首之康哉孰股肱
之惟良譬观曲而识节似缀组以成章业弥缠而弥
微事愈有而莫伤次石头之双岸究孙氏之初基幸
汉庶之漏网凭江介以抗维初鹊起于富春果鲸跃
于川湄匝三世而国盛历五伪而宗夷察成败之相
仍犹唇亡而齿寒载十二而谓纪岂蜀灭而吴安众
咸昧于谋兆羊独悟于理端请广武以诲情树襄阳
以作藩拾建业其如遗沿万里而谁难疾鲁荒之诐
辞恶京陵之谮言责当朝之惮贬对曩籍而兴叹敦
怙宠而判违敌既勍而国圮彼问鼎而何阶必先贼
于君子原性分之异托虽殊涂而归美或卷舒以愚
智或治乱其如矢谢昧迹而托规卒安身以全里周
显节而犯逆抱正情而丧己薄四望而尤眄叹王路
之中鲠蠢千越之妖烬敢凌蹈于五岭崩双岳于中
流拟凶威于荆郢隐雷霆于帝坐飞芒镞于宫省于
时朝有迁都之议人无守死之志师旅痛于久勤城
墉阙于素备安危势在不侔众寡形于见事于赫渊
谋研其神策缓辔待机追奔蹑迹遇雷池而振跃次
彭蠡而歼涤穆京甸以清晏撤多垒而宁役造白石
之祠坛怼二□之无君践掖庭以幽辱凌祧社而火
焚愍文康之罪己嘉忠武之立勋道有屈于灾蚀功
无谢于如仁讯落星之飨旅索旧栖于吴余迹阶戺
而不见横榛卉以荒除彼生成之乐辰亦犹今之在
余慨齐吟于爽鸠悲唐歌于山枢吊伪孙于徐首率
君臣以奉疆时运师以伐罪偏投书于武王迄西北
之落纽乏东南之振纲诚巨平之先觉实中兴之后
祥据左史之攸征胡影迹之可量过江乘而责始知
遇雄之无谋厌紫微之宏凯甘凌波而远游越云梦
而南溯临浙河而东浮彀连弩于川上候蛟龙于中
流爰薄方与乃届欧阳入夫江都之域次乎广陵之
乡易千里之曼曼溯江流之汤汤洊赤圻以经复越
二门而起涨眷北路以兴思看东山而怡目林丛薄
路逶迤石参差山盘曲水激濑而骏奔日映石而知
旭审兼照之无偏怨归流之难濯羡轻魵之涵泳观
翔鸥之落啄在飞沈其顺从顾微躬而缅邈于是抑
怀荡虑扬榷易难利涉以吉天险以艰于敌伊阻在
国斯便勾践行霸于琅琊夫差争长于黄川葛相发
叹而思正曹后愧心于千魂登高堞以详览知吴濞
之衰盛戒东南之逆气成刘后之駴圣藉盐铁之殷
阜临淮楚之剽轻盛几杖而弭心怒抵局而遂争忿
爰盎之扶祸惜徒伤于家令匪条侯之忠毅将七国
之陵正褒汉藩之治民并访贤以招明侯文辨其谁
在曰邹阳与枚生据忠辞于吴朝执义说于梁庭敷
高才于兔园虽正言而免刑阙里既已千载深儒流
于末学钦仲舒之晬容遵缝掖于前躅对园囿而不
窥下帷幕而论属相端非之两骄遭弘偃之双慝恨
有道之无时步险涂以侧足闻宣武之大阅反师旅
于此廛自皇运之都东始昌业以济难抗素旄于秦
岭扬朱旗于巴川惧帝系之坠绪故黜昏而崇贤嘉
收功以垂世嗟在嗣而覆旃德非陟而继宰亹逾禹
其必颠造步兵而长想钦太傅之遗武思嘉遁之余
风绍素履之落绪民志应而愿税国屯难而思抚譬
乘舟之待楫象提钓之假缕总出入于和就兼仁用
于默语弘九流以四维复先陵而清旧宇却西州
之成功指东山之归予惜图南之启运恨鹏翼之未
举发津潭而迥迈逗白马以憩舲贯射阳而望邗沟
济通淮而薄甬城城陂□兮淮惊波平原远兮路交
过面艽野兮悲桥梓溯急流兮苦碛沙敻千里而无
山缅百谷而有居被宿莽以迷径睹生烟而知墟（
原本
阙六字）
　谓信美其可娱身少长于乐土实长叹
于荒余
原本
阙四字
具瘁值岁寒之穷节视层云之崔
巍聆悲□之掩屑弥昼夜以滞淫怨凝阴之方结望
新晴于落日起明光于跻月眷转蓬之辞根悼朔雁
之赴越披微物而疚情此思心其可说问徭役其几
时骇阅景于兴没感曰归于采薇予来思于雨雪岂
初征之惧对冀鹳鸣之在垤
原本
阙四字
逾宿鹜吾楫
于邳乡奚车正以事夏虺左相以辅汤绵三代而享
邑厕践土之一匡嗟仲几之宠侮遂舍存以征亡喜
薛宰之善对美士弥之能纲升曲垣之逶迤访淮阴
之所都原人跨之达耻俟遭时以远图舍西楚以择
木迨南汉以定谟乱孟津而魏灭攀井陉而赵徂播
灵威于齐横振余猛于龙且观让通而告豨曷始智
而终愚迄沂上而停枻登高圯而不进石幽期而知
贤张揣景而示信本文成之素心要王子于云仞岂
无累于清霄直有概于贞吝始熙绩于武关率数功
于皇引处夷险以解挫弘忧虞以时顺矜若华之翳
晷京飞骖之落骏伤粒食而兴念眷逸翮而思振戾
臣山而东顾美相公之前代嗟残卤之将糜炽余猋
于海济驱鲐稚于淮曲暴鳏孤于泗澨托末命
阙
二字

云冀灵武之北阅惟授首之在晨当盛暑而选徒肃
严威以振响渐温泽而沾腴既云撤于胊城遂席卷
于齐都曩四关其奚阻道一变而是孚伤炎季之崩
弛长逆布以滔天假父子以至爱借兄弟以伪恩相
魏武以谲狂究谟奋于东藩桴未噪于东郭身已馘
于楼门审贡牧于前说证所作于旧徐聆泗川之浮
磬玩夷水之蠙珠草渐苞于炽壤桐孤干于峄隅慨
禹迹于尚世惠遗文于夏书纷征迈之淹留弥怀古
于旧章商伯文于故服咸征名于彭殇眺灵壁之层
峰投吕县之迅梁想蹈水之行歌虽齐汨其何伤启
仲尼之嘉问告性命以依方岂苟然于迂论聆寓言
于达庄于是滥石桥登戏台策马钓渚息辔城隅永
感四山零泪双渠怨物华之推驿慨舟壑之递迁谓
徂岁之悠阔结幽思之方根感皇祖之徽德爰识冲
而量渊降俊明以镜鉴回风猷以昭宣道既底于国
难惠有覃于黎元士颂歌于政教民谣咏于渥恩兼
采芑之致美协汉广之发言强虎氐之抟翼灟云网
于所禁驱黔萌以蕴崇取园陵而湮沈锡残落于河
西序沦胥于汉阴攻方城而折□扰谯颍其谁任世
阙才而贻乱时得贤而兴治救祖考之邦壤在幽人
而枉志体飞书之远情悟犒师之通识迨明达之高
览契古今而同事拔渊谟于潜机骋神锋于云□驱
斥泽而风靡蹙坑谷而鸟窜中华免夫左□江表此
焉缓带既□黜于肥六又作镇于彭沛晏皇图于国
内震天威于河外扫东齐而已宁指西崤而将泰值
秉钧而代谢实大业之兴废心无于乐生事有像
于燕惠抱明哲之不伐奉宏勋而是税捐七州以爰
来归五湖以投袂屈盛绩于平生申远期于暮岁访
曩载于宋鄙采阳秋于鲁经晋申好于东吴郑凭威
于南荆故反师于曹门将以塞于夷庚纳五叛以长
寇伐三邑以侵彭美西鉏之忠辞快韩厥之奇兵追
项王之故台迹霸楚之遗端挺宏志于总角奋英势
于弱冠气盖天而倒日力拔山而倾湍始□起于勾
越中电激于衡关兴偏虑于攸吝忘即易于所难忌
陈锦而莫照思反乡而有叹且夫杀义害婴而丰
疑□贤不策失位谁持迨理屈而愈闭方怨天而怀
悲对骏骓以发愤伤虞姝于末词陟亚父之故营谅
谋始之非托遭衰嬴之崩纲值威炎之结络迄皓首
于阜陵犹谬觉于然诺视一人于三杰岂在己之庸
弱置丰沛而不举故自同于俎镬发卞口而游历迄
西山而弭辔观终古之幽愤怀元王之冲粹丁战国
之权争方括心于道肆学浮丘以就德友三儒以成
类洁流始于初源累仁基于前美拨楚族之休烈传
芳素于来祀强见誉于清虚德致称于千里或避宠
以辞姻或遗荣而不仕政直言以安身骏绝才以丧
己驱信道之成终表昧世之亏始悟介焉之已差则
不俟于终日既防萌于未着虽念德其何益尔乃孟
陬发节雷隐蛰惊散叶荑柯芳花饰萌麦萋萋于旄
丘柳依依于高城相雎鸠之集河观鸣鹿之食苹沂
泗远兮清川急秋冬近兮绪风袭风流蕙兮水增澜
愁衿兮鉴戚颜愁盈根而蕴际戚发条而成端嗟
我行之弥日待征迈而言旋荷庆云之优渥周双七
于此年陶逸豫于京甸违险难于行川转归弦而眷
恋望修樯而流涟愿关邺之遄清迟华銮之凯旋穆
淳风于六合溥洪泽于八埏颁贤愚于大小顺规矩
于方圆周四民之获所宜税稷于莱田苦邯郸之难
步庶行迷之易痊长守朴以终稔亦拙者之政焉
　　感时赋
有
序
　　　　　　　前人
　夫逝物之感有生所同颓年致悲时惧其速岂能
　忘怀乃作斯赋
相物类以迨己闵交臂之匪赊揆大耋之或遄指崦
嵫于西河鉴三命于予躬怛行年之蹉跎于之
先号挹芬芳而夙过微灵芝之频秀迫朝露其如何
虽发叹之早晏谅大暮之同科
　　孝感赋　　　　　　　　　　　前人
举高樯于杨潭眇投迹于炎州贯庐江之长路出彭
蠡而南浮于时月孟节季岁亦告暨离乡眷壤改时
怀气恋丘坟而萦心忆桑梓而零泪孟积雪而抽笋
王断冰以鲙鲜荑柔叶于枯木起春波于寒川顾微
心之庸褊谢精灵于昭晰拥永慕而莫从曾遐感而
靡彻
　　弁江上越吟集　　　　　　明孙养粹
岁庚辰秋魄既望予衔戚归里躬畚插登先人垄扫
幽宫而封树之自分丰草长林百年守此一坏土亡
何饥疫告凶里民日悴农笠钓竿渐化为蜂针虿尾
然而未大毒也迨壬午之夏封狐长鲸噬脐陈宋而
吾亳续之食祸尤烈予亲膏寇刃濒死一椽之宫化
为飞烟百亩之田鞠为茂草矣越两月金□稍痊携
家南避一苇白门脱病吻而葺鸠居稍安枕焉但客
魂未定旅胆尚摇鼠口之粮弗舂牛衣之泪频滴每
当淫雨粘荒灯射壁痛定思痛有感必哭有哭必
吟三寸管入手辄觉生死流离之悲感向隅泣壁之
戚苦鸟惊兽骇山飞水立之震摇冷刃寒铓劲弓毒
矢之锋焰腥风血雨白骨青磷之凄怆败堵颓垣黄
茅紫雾之荒寂□□拂拂从指喉间出飞落纸上予
亦不知情于何生抑于何底也未几登姑苏之台思
先人之旧履泛鸳水之舟倚故友之鸣佩借彼乐郊
妥我游踪非不可以破愁城而销病骨然故旧揶手
杯酒话心不能夺我孤帆泊空冷月挂壁之愁香橙
玉□白酒紫螯之供不能消我三炊尘八口嗷饥
之梦每一念至惊魂伤臆回首三山且下并州之泪
况丘垄田庐茫不可问之家国耶诗成额曰江上越
吟亦识予羁旅牢骚不忘故乡之意耳倘天挽澄江
洗我妖氛予将率童稚辈持杯浆浇墓前土归老首
丘之上不复折浪游之屐矣

　感叹部艺文二
诗

　　丹霞蔽日行　　　　　　　　魏文帝
丹霞蔽日采虹垂天谷水潺潺木落翩翩孤禽失群
悲鸣云间月盈则冲华不再繁古来有之嗟我何言
　　步出夏门行
一作
陇西行
　　明帝
林锺受谢节改时迁日月不居谁得久存商风夕起
悲彼秋蝉变形易色随风东西乃眷西顾云雾相连
丹霞蔽日彩虹带天谷水潺潺叶落翩翩孤禽失群
悲鸣其间朝游清泠日暮嗟归蹙迫日暮乌鹊南飞
绕树三匝何枝可依卒逢风雨树折枝摧雄来惊雌
雌独愁栖夜失群侣悲鸣徘徊芃芃荆棘葛生绵绵
感彼风人惆怅自怜月盈则冲华不再繁古来之说
嗟哉一言
　　长歌行　　　　　　　　　　　同前
静夜不能寐耳听众禽鸣大城育狐兔高墉多鸟声
坏宇何寥廓宿屋邪草生中心感时物抚剑下前庭
翔徉于□际景星一何明仰首观灵宿北辰奋休荣
哀彼失群燕丧偶独茕茕单心谁与侣造房孰与成
徒然喟有和悲惨伤人情余情偏易感怀往增愤盈
吐吟音不彻泣涕沾罗缨
　　当墙欲高行　　　　　　　　　曹植
龙欲升天须浮云人之仕进待中人众口可以铄金
谗言三至慈母不亲愦愦俗间不辨伪真愿欲披心
自说陈君门以九重道远河无津
　　行路难三首　　　　　　　　宋鲍照
泻水置平地各自东西南北流人生亦有命安能行
叹复坐愁酌酒以自宽举杯断绝歌路难心非木石
岂无感吞声踯躅不敢言
　　又
君不见冰上霜表里阴且寒虽蒙朝日照信得几时
安民生故如此谁令摧折强相看年去年来日如削
白发零落不胜冠
　　又
君不见春鸟初至时百草含青俱作花寒风萧索一
旦至竟得几时保光华日月流迈不相竞令我愁思
怨恨多
　　拟古三首　　　　　　　　　　前人
阙
二字
北陵隈百丈不及泉生事本澜漫何用独
阙
二字

幼壮重寸阴衰暮及轻年放驾息朝歌提爵止中山
日夕登城隅周回视洛川街衢积冻草城郭宿寒烟
繁华悉何在宫阙久崩填空谤齐景非徒称夷叔贤
　　又
伊昔不治业倦游观五都海岱饶壮士蒙泗多宿儒
结发起跃马垂白对讲书呼我升上席陈觯发瓢壶
管仲死已久墓在西北隅后面崔巍者桓公旧冢庐
君来诚既晚不睹崇明初玉琬徒见传交友义何□
　　又
束薪幽篁里刈黍寒涧阴朔风伤我肌号鸟惊思心
岁暮井赋讫程课相追寻田租迭函谷兽□输上林
河谓冰未开关陇雪正深笞击官有罚呵辱吏见侵
不谓乘轩意伏枥还至今
　　和琅琊王拟古　　　　　　　王僧达
少年好驰侠旅宦游关源既践终古迹聊讯兴亡言
隆周为薮泽皇汉成山樊久没离宫地安识寿陵园
仲秋边风起孤蓬卷霜根白日无精景黄沙千里昏
显轨莫殊辙幽途岂异魂圣贤良已矣抱命复何怨
　　长歌行　　　　　　　　　　梁沈约
连连舟壑改微微市朝变来功嗣往迹莫武徂升彦
局涂顿远策留欢恨奔箭拊戚状惊澜循休拟回电
岁去芳愿违年来苦心荐春貌既移红秋林岂停蒨
一倍茂陵道宁思柏梁宴长戢兔园情永别金华殿
声徽无惑简丹青有余绚幽钥且未调无使长歌倦
　　铜雀妓　　　　　　　　　　　江淹
武皇去金阁英威长寂寞雄剑顿无光杂佩亦销铄
秋至明月圆风伤白露落清夜何湛湛孤灯映兰幕
抚影怆无从惟怀忧不薄瑶色行应罢红芳几为乐
徒登歌舞台终成蝼蚁郭
　　效阮公诗五首　　　　　　　　前人
少年学击剑从师至幽州燕赵兵马地唯见古时丘
登城望山水平原独悠悠寒暑有往来功名安可留
　　又
扰扰当途子毁誉多埃尘朝生舆马间夕死衢路滨
藜藿应见弃势位乃为亲华屋争结绶朱门竞弹巾
徒羡草木利不爱金璧身至德所以贵河上有丈人
　　又
假乘试行游北望高山岑翩翩征鸟翼萧萧松柏阴
感时多辛酸览物更伤心性命有定理祸福不可禁
唯见云际鹄江海自追寻
　　又
夕云映西山蟋蟀吟桑梓零露被百草秋风吹桃李
君子怀苦心感慨不能止驾言远行游驱马清河涘
寒暑更进退金石有终始光色俯仰间英艳难久恃
　　又
至人贵无为裁魂守寂寥唯有驰骛士风尘在一朝
舆马相夸耀宾从共矜骄天道好盈缺春华故秋雕
不知北山民商歌弄场笛
　　长安少年行　　　　　　　　陈沈□
长安好少年骢马铁连钱陈王装脑勒晋后铸金鞭
步摇如飞燕宝剑似舒莲去来新市侧遨游大道边
道边一老翁颜鬓如衰蓬自言居汉世少小见豪雄
五侯俱拜爵七贵各论功建章通北阙复道度南宫
太后居长乐天子出回中玉辇迎飞燕金山赏邓通
一朝复一日忽见朝市空扶桑无复海□山倒向东
少年何假问颓龄值福终子孙冥灭尽乡闾复不同
泪尽眼方暗髀伤耳自聋杖策寻遗老歌啸咏悲翁
遭随各有遇非敢访童蒙
　　白头吟　　　　　　　　　　张正见
平生怀直道松桂比真风语默妍媸际沉浮毁誉中
谗新恩易尽情去宠难终弹珠金市侧抵玉舂山东
含香老颜驷执戟异扬雄惆怅崔亭伯幽忧冯敬通
王嫱没胡塞班女弃深宫春苔封履迹秋叶夺妆红
颜如花落槿鬓似雪飘蓬此时积长叹伤年谁复同
　　行路难　　　　　　　　　唐卢照邻
君不见长安城北渭桥边枯木横槎卧古田昔日含
红复含紫当时留雾亦留烟春景春风花似雪香车
玉舆恒阗咽若个游人不竞攀若个娼家不来折娼
家宝□蛟龙帔公子银鞍千万骑黄莺一一向花娇
青鸟双双将子戏千尺长条万尺枝月桂星榆相蔽
亏珊瑚叶上鸳鸯鸟凤凰巢里雏鹓儿巢空枝折凤
归去条枯叶落任风吹一朝□□无人问万古摧残
君讵知人生贵贱无终始倏忽须臾难久恃谁家能
驻西山日谁家能堰东流水汉家陵树满秦川行来
行去尽哀怜自昔公卿二千石咸拟荣华一万年不
见朱唇将玉貌唯闻青棘与黄泉金貂有时须换酒
玉麈恒摇莫计钱寄言坐客神仙署一生一死交情
处苍龙阙下君不留白鹤山头我应去云间海上邈
难期赤心会合在何时但愿尧年一百万长作巢由
也不辞
　　感遇诗三十六首　　　　　　陈子昂
　僧皎然云子昂感遇三十首出自阮公咏怀朱晦
　庵曰予读陈子昂感遇诗爱其词旨幽邃音节豪
　宕虽近乏世用而实物外难得自然之奇宝然亦
　恨其不精于理而自托于仙佛之间以为高也唐
　兴文章承徐庾余风子昂始变雅正初为感遇诗
　王适见之曰是必为海内文宗卢黄门云陈拾遗
　横制颓波天下质文翕然一变
微月生西海幽阳始化升圆光正东满阴魄已朝凝
太极生天地三元更废兴至精谅斯在三五谁能征
　　又
兰若生春夏芊蔚何青青幽独空林色朱蕤冒紫茎
迟迟白日晚袅袅秋风生岁华尽摇落芳意竟何成
　　又
乐羊为魏将食子殉军功骨肉且相薄他人安得忠
吾闻中山相乃属放麑翁孤兽犹不忍况以奉君终
　　又
市人矜巧智于道若童蒙倾夺相夸侈不知身所终
曷见元冥子观世玉壶中杳然遗天地乘化入无穷
　　又
白日每不归青阳时暮矣茫茫吾何思林卧观无始
众芳委时晦鶗鸣悲耳鸿荒古已颓谁识巢居子
　　又
林居病时久水木淡孤清闲卧观物化悠然念无生
青春始萌达朱火已满盈徂落方自此感叹何时平
　　又
临岐泣世道天命良悠悠昔日殷王子玉马遂朝周
宝鼎沦伊谷瑶台成故丘西山伤遗老东陵有故侯
　　又
逶迤世已久骨鲠道斯穷岂无感激者时俗颓此风
灌园何其鄙皎皎于陵中世道不相容嗟嗟张长公
　　又
元天幽且默群议曷嗤嗤圣人教犹在世运久陵夷
一绳将何系忧醉不能持去去行采芝勿为尘所欺
　　又
微霜知岁晏斧柯始青青况乃金天夕皓露沾群英
登山望宇宙白日已西暝云海方荡潏孤鳞安得宁
　　又
挈瓶者谁子姣服当青春三五明月满盈盈不自珍
高堂委金玉微缕悬千钧如何负公鼎被夺笑时人
　　又
元蝉号白露兹岁已蹉跎群物从大化孤英将奈何
瑶台有青鸟远食玉山禾昆仑见元凤岂复虞云罗
　　又
仲尼探元化幽鸿顺阳和大运自盈缩春秋递来过
盲□忽号怒万物相纷劘溟海皆震荡孤凤其如何
　　又
昔日章华宴荆王乐荒淫霓旌翠羽盖射兕云梦林
朅来高唐观怅望云阳岑雄图今何在黄雀空哀吟
　　又
荒哉穆天子好与白云期宫人多怨旷层城闭蛾眉
日耽瑶池乐岂伤桃李时青苔空萎绝白发生罗帷
　　又
可怜瑶台树灼灼佳人姿碧华映朱实攀折青春时
岂不盛光宠荣君白玉墀但恨红芳歇雕伤感所思
　　又
苍苍丁零塞今古缅荒途亭堠何摧兀暴骨无全躯
黄沙幕南起白日隐西隅汉甲三十万曾以事匈奴
但见沙场死谁怜塞下孤
　　又
朝入云中郡北望单于台胡秦何密迩沙朔气雄哉
籍籍天骄子猖狂已复来塞垣无名将亭堠空崔嵬
咄嗟吾何叹边人涂草莱
　　又
金鼎合神丹世人将见欺飞飞骑羊子胡乃在蛾眉
变化固非类芳菲宁几时疲□苦沦世忧痗日侵淄
眷然顾幽褐白云空涕洟
　　又
深居观元化悱然争朵颐群动相啖食利害纷
便便夸毗子荣耀更相持务光让天下商贾竞刀锥
已矣行采芝万世同一时
　　又
本为贵公子平生实爱才感时思报国拔剑起蒿莱
西驰丁零塞北上单于台登山见千里怀古心悠哉
谁言未忘祸磨灭成尘埃
　　又
贵人多得意赏爱在须臾莫以心如玉采他明月珠
昔称夭桃子今为舂市徒鸱鸮悲东国麋鹿泣姑苏
谁见鸱夷子扁舟去五湖
　　又
蜻蛉游天地与世本无患飞飞未能止黄雀来相干
穰侯富秦宠金石比交欢出入咸阳里诸侯莫敢言
宁知山东客激怒秦王肝布衣取卿相千载为辛酸
　　又
浩然坐何慕吾蜀有峨嵋念与楚狂子悠悠白云期
时哉悲不会泣涕久涟洏梦登绥山穴南采巫山芝
探元观群化遗世从云螭婉娈时永矣感悟不见之
　　又
索居独几日炎夏忽然衰阳彩皆阴翳亲友尽暌违
登山望不见涕泣久涟洏宿梦感颜色若与白云期
世中骄豪子驱逐正蚩蚩蜀山与楚水携手在何时
　　又
圣人去已久公道缅良难蚩蚩夸毗子尧禹以为谩
骄荣贵工巧势利递相干昭王尊乐毅分国愿同欢
鲁连让齐爵遗组去邯郸伊人信往矣感激为谁叹
　　又
吾观龙变化乃是至阳精石林何冥密幽洞无留行
古之得仙道信与元化并元感非象识谁能测沉冥
世人拘目见酣酒笑丹经昆仑有瑶树安得采其英
　　又
吾爱鬼谷子青溪无垢氛囊括经世道遗身在白云
七雄方龙斗天下乱无君浮荣不足贵遵养晦时文
舒之弥宇宙卷之不盈分岂徒山木寿空与麋鹿群
　　又
呦呦南山鹿罹罟以媒和招摇青桂树幽□亦成科
世情甘近习荣耀纷如何怨憎未相复亲爱生祸罗
瑶台倾巧笑玉杯殒双蛾谁见孤城树青青成斧柯
　　又
翡翠巢南海雄雌珠树林何知美人意骄爱比黄金
杀身炎州里委羽玉堂阴旖旎光首饰葳蕤烂锦衾
岂不在遐迩虞罗忽见寻多材信为累叹息此珍禽
　　又
朝发宜都渚浩然思故乡故乡不可见路隔巫山阳
巫山彩云没高丘正微茫伫立望已久涕泪沾衣裳
岂兹越乡感忆昔楚襄王朝云无处所荆国亦沦亡
　　又
圣人秘元命惧世乱其真如何嵩公辈谈谲□时人
先天诚为美阶乱祸谁因长城备胡寇嬴祸发其亲
赤精既迷汉子牟何救秦去去桃李花多言死如麻
　　又
朅来豪游子势利祸之门如何兰膏叹感激自生冤
众趋明所避时弃道犹存云泉既已失罗网与谁论
箕山有高节湘水有清源唯应白鸥鸟可与洗心言
　　又
圣人不利己忧济在元元黄屋非尧意瑶台安可论
吾闻西方化清净道弥敦奈何穷金玉雕刻以为尊
云构山林尽瑶图珠翠烦鬼功尚未可人力安能存
夸愚适增累矜智道逾昏
　　又
朔风吹海树萧条边已秋亭上谁家子哀哀明月楼
自言幽燕客结发事远游赤丸杀公吏白刃报私雠
避仇至海上被役此边州故乡三千里辽水复悠悠
每愤胡兵入常为汉国羞何如七十战白首未封侯
　　又
幽居观天运悠悠念群生终古代兴没豪圣莫能争
三季沦周赧七雄灭秦嬴复闻赤精子提剑入咸京
炎光既无象晋虏复纵横尧禹道已昧昏虐势方行
岂无当世雄天道与胡兵咄咄安可言时醉而未醒
仲尼溺东鲁伯阳遁西溟大运自古来旅人胡叹哉
　　感遇九首　　　　　　　　　张九龄
兰□春葳蕤桂花秋皎洁欣欣此生意自以为佳节
谁知林栖者闻风坐见悦草木有本心何求美人折
　　又
幽林归独卧滞虑洗孤清持此谢高鸟因之传远情
日夕怀空意人谁感至精飞沈理自隔何所慰吾诚
　　又
吴越数千里梦寐今夕见形骸非我亲衾枕即乡县
化蝶犹不识川鱼安可羡海上有仙山归期觉神变
　　又
抱影吟中夜谁闻此叹息美人适异方庭树含幽色
白云愁不见沧海飞无翼凤凰一朝来竹花斯可食
　　又
江南有丹橘经冬犹绿林岂伊地气暖自有岁寒心
可以荐嘉客奈何阻重深运命唯所遇循环不可寻
徒言树桃李此木岂无阴
　　又
鱼游乐深池鸟栖欲高枝嗟尔蜉蝣羽甍甍亦何为
有生岂不化所感奚若斯神理日微灭吾心安得知
浩叹杨朱子徒然泣路岐
　　又
孤鸿海上来池潢不敢顾侧见双翠鸟巢在三珠树
矫矫珍木巅得无金丸惧美服患人指高明逼神恶
今我游冥冥弋者何所慕
　　又
西日下山隐北风乘夕流燕雀感昏旦檐楹呼匹俦
鸿鹄虽自远哀音非所求贵人弃疵贱下士常殷忧
众情累外物恕己忘内修感叹长如此使我心悠悠
　　又
汉上有游女求思安可得袖中一札书欲寄双飞翼
冥冥愁不见耿耿徒缄忆紫兰秀空蹊皓露夺幽色
馨香岁欲晚感叹情何极白云在南山日暮长太息
　　汾阴行　　　　　　　　　　　李峤
君不见昔日西京全盛时汾阴后土亲祭祀斋宫宿
寝设储供撞钟鸣鼓树羽旗汉家五叶才且雄宾延
万灵服九戎柏梁赋诗高宴罢诏书法驾幸河东河
东太守亲扫除奉迎至尊导銮舆五营夹道列容卫
三河纵观空里闾回旌驻跸降灵场焚香奠醑邀百
祥金鼎发色正焜煌灵祇炜煜摅景光埋玉陈牲礼
神毕举麾上马乘舆出彼汾之曲嘉可游木兰为□
桂为舟棹歌微吟彩鹢浮箫鼓哀鸣白云秋欢娱宴
洽赐群后家家复除户牛酒声明动天乐无有千秋
万岁南山寿自从天子向秦关玉辇金车不复还珠
帘羽盖长寂寞鼎湖龙髯安可攀千龄人事一朝空
四海为家此路穷雄豪意气今何在坛场宫馆尽蒿
蓬路逢故老长叹息世事回环不可测昔时青楼对
歌舞今日黄埃聚荆棘山川满目泪沾衣富贵荣华
能几时君不见祇今汾水上唯有年年秋雁飞
　　长歌行　　　　　　　　　　王昌龄
旷野饶悲风飕飕黄蒿草系马倚白杨谁知我怀抱
所是同袍者相逢尽衰老北登汉家陵南望长安道
下有枯树根上有鼯鼠窠高皇子孙尽千载无人过
宝玉频发掘精灵其奈何人生须达命有酒且长歌
　　悲哉行　　　　　　　　　　　前人
勿听白头吟人间易忧怨若非沧浪子安得从所愿
北上太行山临风阅吹万长云数千里倏忽还肤寸
观其微灭时精意莫能论百年不容息是处生意蔓
始悟海上人辞君永飞遁
　　田家春望　　　　　　　　　　高适
出门何所见春色满平芜可叹无知己高阳一酒徒
　　闲居　　　　　　　　　　　　前人
柳色惊心事春风厌索居方知一杯酒犹胜百家书
　　古行路难　　　　　　　　　　李颀
汉家名臣杨德祖四代五公享茅土父子兄弟绾银
黄跃马鸣珂朝建章火浣单衣绣方领茱□锦带玉
盘囊宾客填街复满座片言出口生辉光世人逐势
争奔走沥胆隳肝唯恐后当时一顾登青云自谓生
死长随君一朝谢病还乡里穷巷苍苔绝知己秋风
落叶闭重门昨日论交竟谁是薄俗嗟嗟难重陈深
山麋鹿可为邻鲁连所以蹈东海古往今来称达人
　　放歌行答从弟墨卿　　　　　　前人
小来好文耻学武世上功名不解取虽沾寸禄已后
时徒欲出身事明主柏梁赋诗不及宴长楸走马谁
相数敛迹俯眉心自甘高歌击节声半苦由是蹉跎
一老夫养□牧豕城东隅空歌汉代萧相国肯事霍
家冯子都徒尔当年声藉藉滥作词林两京客故人
斗酒安陵桥黄鸟春风洛阳陌吾家令弟才不羁五
言破的人共推兴来逸气如涛涌千里长江归海时
别离短景何萧索佳句相思能间作举头遥望鲁阳
山木叶纷纷向人落
　　古风五首　　　　　　　　　　李白
庄周梦蝴蝶蝴蝶为庄周一体更变易万事良悠悠
乃知蓬莱水复作清浅流青门种瓜人旧日东陵侯
富贵固如此营营何所求
　　又
天津三月时千门桃与李朝为断肠花暮逐东流水
前水复后水古今相续流新人非旧人年年桥上游
□鸣海色动谒帝罗公侯月落西上阳余辉半城楼
衣冠照云日朝下散皇州鞍马如飞龙黄金络马头
行人皆辟易志气横嵩丘入门上高堂列鼎错珍羞
香风引赵舞清管随齐讴七十紫鸳鸯双双戏庭幽
行乐争昼夜自言度千秋功成身不退自古多愆尤
黄犬空叹息绿珠成衅雠何如鸱夷子散发掉扁舟
　　又
蓐收肃金气西陆弦海月秋蝉号阶轩感物忧不歇
良辰竟何许大运有沦忽天寒悲风生夜久众星没
恻恻不忍言哀歌逮明发
　　又
登高望四海天地何漫漫霜被群物秋风飘大荒寒
荣华东流水万事皆波澜白日掩徂辉浮云无定端
梧桐巢燕雀枳棘栖鹓鸾且复归去来剑歌行路难
　　又
凤饥不啄粟所食唯琅玕焉能与群□刺促争一餐
朝鸣昆丘树夕饮砥柱湍归飞海路远独宿天霜寒
幸遇王子晋结交青云端怀思未得报感别空长叹
　　远别离　　　　　　　　　　　前人
远别离古有皇英之二女乃在洞庭之南潇湘之浦
海水直下万里深谁人不念此离苦日惨惨兮云冥
冥猩猩啼烟兮鬼啸雨我纵言之将何补皇穹窃恐
不照余之忠诚云凭凭兮欲吼怒尧舜当之亦禅禹
君失臣兮龙为鱼权归臣兮鼠变虎或言尧幽囚舜
野死九疑联绵皆相似重瞳孤坟竟何是帝子泣兮
绿云间随风波兮去无还恸哭兮远望见苍梧之深
山苍梧山崩湘水绝竹上之泪乃可灭
　　鸣皋歌送岑征君　　　　　　　前人
若有人兮思鸣皋阻积雪兮心烦劳洪河凌竞不可
以径度冰龙鳞兮难容舠邈仙山之峻极兮闻天籁
之嘈嘈霜崖缟皓以合沓兮若长风扇海涌沧溟之
波涛元猿绿罴舔崟岌危柯振石骇胆栗魄群呼
而相号峰峥嵘以路绝挂星辰于岩送君之归兮
动鸣皋之新作交鼓吹之弹丝觞清泠之池阁君不
行兮何待若反顾之黄鹤扫梁园之群英振大雅于
东洛巾征轩兮历阻折寻幽居兮越巘崿盘白石兮
坐素月琴松风兮寂万壑望不见兮心氤氲萝冥冥
兮霰纷纷水横洞以下渌波小声而上闻虎啸谷而
生风龙藏溪而吐云寡鹤清唳饥鼯频呻魂独处此
幽默兮愀空山而愁人□聚族而争食凤孤飞而无
邻蝘蜓嘲龙鱼目混珍嫫母衣锦西施负薪若使巢
由桎梏于轩冕兮亦奚异乎夔龙蹩躠于风尘哭何
苦而救楚笑何夸而却秦吾诚不能学二子沽名矫
节以耀世兮固将弃天地而遗身白鸥兮飞来长与
君兮相亲
　　效古二首　　　　　　　　　　前人
月色不可扫客愁不可道玉露生秋衣流萤飞百草
日月终销毁天地同枯槁蟪蛄啼青松安见此树老
金丹宁□俗昧者难精讨尔非千岁翁多恨去世早
饮酒入玉壶藏身以为宝
　　又
生者为过客死者为归人天地一逆旅同悲万古尘
月兔空捣药扶桑以为薪白骨寂无言青松岂知春
前后更叹息浮荣何足珍
　　乌栖曲　　　　　　　　　　　前人
姑苏台上乌栖时吴王宫里醉西施吴歌楚舞欢未
毕青山欲衔半边日银箭金壶漏水多起看秋月坠
江波东方渐高奈乐何
　　梁园吟　　　　　　　　　　　前人
我浮黄河去京阙挂席欲进波连山天长水阔厌远
涉访古始及平台间平台为客忧思多对酒遂作梁
园歌却忆蓬池阮公咏因吟渌水扬洪波洪波浩荡
迷旧国路远西归安可得人生达命岂暇愁且饮美
酒登高楼平头奴子摇大扇五月不热如清秋玉盘
杨梅为君设吴盐如花皎白雪持盐把酒但饮之莫
学夷齐事高洁昔人豪贵信陵君今人耕种信陵坟
荒城远照碧山月古木尽入苍梧云梁王宫阙今安
在枚马先归不相待舞影歌声散绿池空余汴水东
流海沈吟此事泪满衣黄金买醉未能归连呼五白
行六博分曹赌酒酣驰辉歌且谣意方远东山高卧
时起来欲济苍生未应晚
　　梁父吟　　　　　　　　　　　前人
长啸梁父吟何时见阳春君不见朝歌屠叟辞棘津
八十西来钓渭滨宁羞白发照绿水逢时吐气思经
纶广张三千六百钓风期暗与文王亲大贤虎变愚
不测当年颇似寻常人又不见高阳酒徒起草中长
揖山东隆准公一开游说骋雄辩两女辍洗来趋风
东下齐城七十二指挥楚汉如旋蓬狂客落魄尚如
此何况壮士当群雄我欲攀龙见明主雷公砰訇震
天鼓帝傍投壶多玉女三时大笑生电光倏忽晦明
起风雨阊阖九门不可通以额扣关阍者怒白日不
照吾精诚杞国无事忧天倾猰磨牙竞人肉驺虞
不折生草茎手接飞猱搏雕虎侧足焦原未言苦智
者可卷愚者豪世人见我轻鸿毛力排南山三壮士
齐相杀之费二桃吴楚弄兵无剧孟亚夫咍尔为徒
劳梁父吟梁父吟声正悲张公两龙剑神物合有时
风云感会起屠钓大人屼当安之
　　行路难三首　　　　　　　　　前人
金樽清酒斗十千玉盘珍羞直万钱停杯投筋不能
食拔剑四顾心茫然欲渡黄河冰塞川将登太行雪
暗天闲来垂钓坐溪上忽复弄舟梦日边行路难行
路难多岐路今安在长风破浪会有时直挂云帆济
沧海
　　又
大道如青天我独不得出羞逐长安社中儿赤□白
雉赌梨栗弹剑作歌奏苦声曳裾王门不称情淮阴
市井笑韩信汉朝公卿忌贾生君不见昔时燕家重
郭隗拥篲折节无嫌猜剧辛乐毅感恩分输肝剖胆
效俊才昭王白骨萦蔓草谁人更扫黄金台行路难
归去来
　　又
有耳莫洗颍川水有口莫食首阳蕨含光混世贵无
名何用孤高比明月吾观自古贤达人功成不退皆
殒身子胥既弃吴江上屈原终投湘水滨陆机雄才
岂自保李斯税驾苦不早华亭唳鹤讵可闻上蔡苍
鹰何足道君不见吴中张翰称达生秋风忽忆江东
行且乐生前一杯酒何须身后千载名
　　昔游　　　　　　　　　　　　杜甫
昔与高李辈晚登单父台寒芜际碣石万里风云来
桑柘叶如雨飞藿共徘徊清霜大泽冻禽兽有余哀
是时仓廪实洞达寰区开猛士思灭胡将帅望三台
君王无所惜驾驭英雄材幽燕盛用武供给亦劳哉
吴门转粟帛泛海陵蓬莱肉食三十万猎射起尘埃
隔河忆长眺青岁已摧颓不及少年日无复故人杯
赋诗独流涕乱世想贤才有能市骏骨莫恨少龙媒
商山议得失蜀主脱嫌猜吕尚封国邑傅说巳盐梅
景晏楚山深水鹤去徘徊公任本性携手卧苍苔
　　遣与　　　　　　　　　　　　前人
天用莫如龙有时系扶桑顿辔海徒涌神人身更长
性命苟不存英雄徒自强吞声勿复道真宰意茫茫
　　锦树行　　　　　　　　　　　前人
今日苦短昨日休岁云暮矣增离忧雕伤碧树作锦
树万壑东逝无停留荒戍之城石色古东郭老人任
青丘飞书白帝营斗粟琴瑟几杖柴门幽青草萋萋
尽枯死天马跛足随牦牛自古圣贤多薄命奸雄恶
少皆封侯故国三年一消息终南渭水寒悠悠五陵
豪贵反颠倒乡里小儿狐白裘生男堕地要膂力生
女富贵倾邦国莫愁父母少黄金天下风尘儿亦得
　　赤霄行　　　　　　　　　　　前人
孔雀未知牛有角渴饮寒泉逢抵触赤霄元圃须往
来翠尾金花不辞辱江中淘河吓飞燕衔泥却落差
华屋皇孙犹曾莲勺困卫庄见贬伤其足老翁慎勿
怪少年葛亮贵和书有篇丈夫垂名动万年记忆细
故非高贤
　　白凫行　　　　　　　　　　　前人
君不见黄鹄高于五尺童化为白凫似老翁故畦遗
穗已荡尽天寒岁暮波涛中鳞介腥膻素不食终日
忍饥西复东鲁门爰居亦


　感叹部艺文三
诗
词

　　感怀
二十
四首
　　　　　明刘基
驱车出门去四顾不见人回风卷落叶飒飒带沙尘
平原旷千里莽莽尽荆榛繁华能几何憔悴及兹辰
所以芳桂枝不争桃李春云林耿幽独霜雪空相亲
　　又
谁云鲁酒薄邯郸被戈矛楚馆困两君乃为马与裘
举世共如此太息复何尤振衣箕山顶引领望许由
终然不可见涕泪交膺流
　　又
古人盗天地利源不可穷今人盗农夫岁暮山泽空
纷纷九衢内连袖如长虹共笑沮溺鄙各事游冶雄
悠悠方自此衮衮何时终
　　又
啾啾草间雀日随黄口飞争先赴稻粱宁顾野人机
便便善柔子怀利近相依但慕春荑好不见秋霜霏
驱车逐走鹿中路忘所归岂不爱其躬天命与心违
古道今已矣感寤空涕欷
　　又
柔桑生中国婀娜当阳春下滋灵泉液上承膏露津
美人望蚕月倾筐竞明晨荣盛方及时采捋一何频
枯根不盈拱何以御霜辰复闻刍荛子磨砺待为薪
冥观成感激踯躅含酸辛
　　又
伏枕候明发梦游沧海中中有万斛船荡漾随天风
舵师兀昏睡环视立众工波涛正汹涌欲往迷西东
寤寐惕惊起魂魄犹忡忡
　　又
苏秦佩六印宾从何纵横当时机中妇倩笑远相迎
黄金生意气蚕蠋见人情岂无箪瓢士今为时所轻
　　又
种树当中庭不识美与恶微阴未盈户枝叶犹荏弱
一朝根柢成延蔓蔽楼阁离披引刺蚝蒙昧喧鸟雀
毁垣施斧斤得丧亦相若万事不早谋日暮徒骇愕
　　又
东园多桃李擢干何交加春秋互递代衰荣竞相夸
摵摵去故物英英发新花花谢叶复作空令人叹嗟
　　又
翡翠翔江湖亡身为毛羽不如道旁李尚得滋味苦
驱车上太行还顾望梁甫高冈多烈风茂林化为岵
空余涧底藤蒙茏蔓烟雨
　　又
峨峨蓬莱山渺渺大瀛水神仙有窟宅亦在元黄里
大壑多惊风不辨龙与鲤吹沙乘波出汹若鲸鲵起
阳侯贯深渊海若汨泥滓马衔恣馋食罔象潜谲诡
谁能报王母弱水不可履羲和近虞渊日暮空已矣
　　又
射干生层崖不识寒涧阴池鱼贯安流宁知江海深
殷王相版筑垂名耀来今后世重阀阅田野多呻吟
　　又
□鱼涌姑射月晕沧海风鲸鲵吐高浪白日寒曈昽
神仙下天阙左右翳玉虹金盘荐麟脯翠蕤拥青童
酣歌殷溟僥鱼□相噞喁忽然乘云去寥落寒江空
　　又
朝登会稽山逍遥望南讹禹穴已芜没禹功长不磨
惆怅感往昔沉吟发新歌谁言专车骨冠弁高嵯峨
为虺且复尔为蛇当奈何天门隔虎豹空悲涕滂沱
　　又
结发事远游逍遥观四方天地一何阔山川杳茫茫
众鸟各自飞乔木空苍凉登高见万里怀古使心伤
伫立望浮云安得凌风翔
　　又
芳树生丹崖绿叶如云烟上枝蔽光景下根蟠九泉
朝凉聒众鸟夕阴萃鸣蝉岂不盛容色及此阳春年
西风吹白露点缀庭□前繁华坐销歇枝叶空相捐
世情多反复天道有推迁金屋擅娇宠长门闭神仙
献赋亦已晚徒悲泪如泉
　　又
我有绿绮琴其材出空桑金徽映玉轸音韵锵琳琅
上弦感熏风下弦来凤凰世耳不欲闻子期今则亡
愿持献重华路阻川无梁
　　又
孟轲去齐魏贾谊之长沙圣贤良已矣吾道空咨嗟
徒言青松枝不如桃李花太息安陵子知时为世夸
　　又
客有持六经翩翩西入秦衣冠独异状谈舌空轮囷
献纳竟何补焚坑祸谁因昂昂采芝士矫矫蹈海人
龙骧九渊外岂复叹获麟
　　又
白璧閟顽矿沦晦同泥沙朽坏生夜光见者咸惊嗟
君子分寂寞小人互矜夸枯瘁若秋蓬鲜艳如春华
狂风忽簸荡飘落归谁家
　　又
象以齿自伐马以能受羁猛虎恃强力而不卫其皮
世人任巧智天道善盈亏不见瑶台死永为天下嗤
　　又
晨登吴山上四望长叹嗟借问胡叹嗟狭路险且邪
子胥竭忠谏抉目为夫差宰嚭善逢迎越刃复相加
守正累则多从人祸亦奢遭逢贵明良不尔俱泥沙
　　又
壶公下天阙聊以观世纷卖药汝南市时人俱不闻
顾此非我徒飘然乘白云方驾双□龙被服九霞文
但见北邙阪岧峣尽高坟
　　又
种苗甫田中其叶何离离上天降高泽溥博无偏私
人力苟不至不如茅与茨常恐嘉实晚坐伤零露滋
徘徊感节序太息秋风时
　　长歌续短歌　　　　　　　　　前人
短歌调促情苦悲长歌引愁无绝期短声欲尽长声
续似是荆山人泣玉悲哉荆山泣玉人但知贵玉不
贵身纵令哭尽歌堪听何异春花委路尘古称悲歌
可当哭伤心如中金石镞更不必听蔡琰笳又不必
听渐离筑长歌飘扬彻九天短歌呜咽入九泉徒言
歌哭两情异谁知歌声尤可怜
　　漫兴十首　　　　　　　　　　唐寅
十载铅华梦一场都将心事付沧浪内园歌舞黄金
尽南国飘零白发长髀里肉生悲老大斗间星暗误
文章不才剩得腰堪把病对绯桃检药方
　　又
此生甘分老吴阊万卷图书一草堂秋榜才名标第
一春风弦管醉千场趺说法蒲团软鞋袜寻芳杏
酪香只此便为吾事了孔明何必起南阳
　　又
一身憔悴挂衣襟半壁藤□倚树林去日苦多休检
历知音谅少莫修琴平康驴背驮残醉谷雨花栏费
朗吟老向酒杯碁局畔此生甘分不甘心
　　又
伥伥暗数少时年陈迹关心自可怜杜曲梨花杯上
雪灞陵芳草梦中烟前程两袖黄金泪公案三生白
骨禅老后思量应不悔衲衣持□院门前
　　又
驰驱京国罨头尘褴褛衣衫垫角巾万点落花俱是
恨满杯明月即忘贫香灯不起维摩疾樱□难酬榖
雨春镜里自看成老大戏儿棚上下场人
　　又
平康巷陌倦游人狼籍桃花病酒身短梦风烟千里
笛多情弦索一□尘黄金谁买长门赋黛笔空描满
额颦惟有所欢知此意共烧高烛赏余春
　　又
落魄迂□自可怜棋为日月酒为年苏秦扪颊犹存
舌赵壹倾囊已没钱满腹有文难骂鬼措身无地反
忧天多愁多感多伤寿且酌深杯看月圆
　　又
拥鼻行吟水上楼不堪重数少年游四更中酒半□
病三月伤春满镜愁白面书生期马革黄金游客剩
貂裘近来检校行藏处飞叶僧房细雨舟
　　又
谢遣歌儿解臂鹰半瓢诗稿一枝藤难寻萱草酬知
己且摘莲花供圣僧时事百年蜗角战酒杯三月凤
头灯尽尝世味犹存舌荼荠随缘敢爱憎
　　又
造物何曾苦忌名太平端合老无能亲知散去绨袍
冷风雪欺贫瓦罐冰二顷未谋田负郭一餐随分欲
依僧醉时还倩家人道消尽英雄气未曾
　　经抚河遇雪舟中睡午方起　　　镏炳
溪沙风寒飞雪狂风大不敢开蓬蒙头裹被睡过
午柁底浪急声舂撞岸上枫林茅屋小新年家家无
米粜土作炊烟满船灰压湿薪蚯蚓叫山僮不谙
途旅艰靴绽衣薄双眉攒艰难末路乃如此富贵有
梦真邯郸却忆琼林侍宫膳雪花不入黄金殿酒上
朱颜万国春花簪乌帽千官宴锦笺彩笔赐题诗仙
仗频移出苑迟衣惹御香罗袖窄马蹄归踏杏花泥
　　和九日韵寄朱见中　　　　　　前人
野树荒台带晚阴昔年歌舞忆登临桃花纨扇西风
冷蔓草铜驼夕露深旧梦青云连馆阁多情华发老
山林江南庾信伤秋倦□雨檐栊怯暮砧
　　次秋日韵奉汝弼叔二首　　　　前人
墨池秋净水痕澄曲几焚香袖手凭霜煞柳条清栗
里雨荒瓜蔓覆东陵战余赵壁车还列说下齐城轼
独□因忆少年随骠骑西风笳鼓醉呼鹰
　　又
三径归来菊未荒半雕杨柳弄春凉银屏纨扇题秋
句金鸭罗衣换夕香老忆风云趋北阙梦无花月待
东墙狂游尚记秦楼别翠袖红绵拭泪行
　　半生行
有
序
　　　　　　　郑琰
　余垂髻与徐兴公交莫逆万历庚寅浪游南北音
　问杳然乙未蜡月遇兴公于武林已而复别别后
　十年乙巳秋兴公有新都之游访余丰溪草堂杯
　酒道故悲喜交集因以余年来踪迹写为长歌以
　当浩叹谢少连题为半生行
刺促复刺促哀歌不成曲试听征人歌一声切切乌
乌泪相续吾祖卜地三山麓世业繁华称鼎族七叶
盛文儒八代承章服仙郎群起十三魁司寇诸昆十
一牧青蚨无贯润高门白蠹有编堆破屋我家凤池
东复东我生白□炯双瞳九岁气食牛十岁工雕虫
十二容华推宋玉十三词藻学扬雄春早姣童初奠
雁秋来快婿已乘龙自怜妾发初覆额自信君才非
落魄乳燕双栖合□钗文鸳并着交欢舄定情为雨
更为云燕婉春朝复秋夕百和香熏翡翠衾九微灯
照芙蓉席桃叶须臾野茧黄草根倏忽哀萤碧哀萤
野茧两悠悠玉粉香脂不少留珠箔尘迷羞拂镜雕
梁泥落怅登楼石榴裙暗魂何处金错刀斑泪不收
乌影打霜啼滑滑鬼灯吹雨夜啾啾管停孤凤难成
调弦到离鸾只听愁孤凤离鸾颜色故春鸿社燕流
年度一旦飘零委逝波五年骨肉同朝露仰首悲旻
天俯首看墟墓雨余寒蜾泣虚堂日暮饥鼯啮庭树
吊影摧心肝风云乖所遇洛阳季子更无锥蜀道长
卿空有赋结得韦郎再世缘续将秦女已离弦双雌
绣出茱□枕四牡迎来琥珀鞯凉月更寻巫峡梦落
花重泛武陵船青云无媒日复日白发有根年复年
丈夫壮志已如许不愿低头守儿女长歌问天天为
愁出门拔剑驱车去游子空悲枥上驹畸人宁效仓
中鼠不草治安趋帝阙便斩楼兰献当宁匹马辞家
客路尘马头明月几回新昭王台下犹怀古督亢亭
前早问津年比士龙初入洛才如五羖便归秦云边
鳷鹊联青琐日下鹓鸾拜紫宸词客尽叨三馆禄酒
人争买九衢春泥涂不复知鸿宝草莽无缘问小臣
青草霸图宁买骨白衣祖道未归轮卢龙戍老千牛
卫涿鹿天空万骑屯献策马周终不达干时曲逆莫
辞贫莺迁苑路如随马燕掠宫墙不见人蟋蟀啼来
唯闭户蘼芜多处正沾巾蟋蟀蘼芜生又灭感遇伤
时兼恨别凄凄岁草望眼枯绵绵远道中肠结老奴
夜号衣裳单瘦马昼眠刍粟竭炙砚不融指如堕暖
罩无权面欲裂绣虎含毫业似椽神龙出匣终非□
鱼困蹄涔目是珠骥服盐车汗成血以兹感叹岁华
更又逐征夫更北征天划故关无雁度云连衰草断
人行元戎尽锡飞鱼服黠卤皆坚市马盟虎帐晓愁
沙碛雨龙荒草惨浊河声黄花较猎安西卒元菟高
烽海北营雪卷牙旗朝草檄月高铃阁夜谈兵射雕
原上云初净散马回中草渐平迭鼓椎牛威远堡登
陴飨士受降城髑髅天黑呼群泣烽火秋深逐队明
从古请缨非浪子由来谭剑属书生书生任侠空驰
逐荡子从军非碌碌前年灵武全军覆昨日辽阳新
鬼哭惟闻螭陛发边糇不见虎头飞食肉腰间宝刀
悔未试箧里阴符懒将读黑貂尽敝卧牛衣白龙不
遇空鱼服几年沧海变桑田何日阳春回黍谷万事
升沉笑棘猴一朝得失同蕉鹿著书无计学虞卿去
国有袍怜范叔虞卿双璧委蒿莱范叔一寒如此哉
岁岁白扉题凤字年年华发困龙堆笛中杨柳愁难
写曲里关山恨未裁漠漠秋烟生笔冢萋萋春草上
琴台冰因腹冷终难解木为心坚更不灰万里桥边
题柱过一丸关外弃襦回萧萧陇树萧萧泪续续胡
笳续续悲白眼风尘羞故土汴水漳河复东鲁邺下
荒台鸟雀悲灵光废殿牛羊聚龟蒙山势到平原马
颊河声通覆釜逆旅谁怜似楚囚羇人翻笑为秦虏
长淮东下且停桡五两邗江廿四桥瓜步北来犹有
渡广陵南去不通潮石头波浪连三楚京口帆樯问
六朝柳带尽将牵别思榆钱都把买宫腰风风雨雨
千重恨燕燕莺莺百倍娇莺莺若有情燕燕还多态
过马或遗鞭逢郎应解佩采莲若尝莲子心摘菱莫
笑菱花背词赋客如云风流花作队买棹发吴讴对
酒论兴废苏小门前粉黛销西施苑内琉璃碎垂杨
十里万条斜珠勒罗衣问狭邪夜月家家寒食酒春
风处处断肠花王孙客路愁芳草游女深闺正破瓜
眉翠新月颜朱欲衬霞檀口半遮歌宛转玉纤无
力送琵琶琵琶声已变宛转歌初啭万古钟情不似
崔一夜离魂应比倩愿作蚕上丝缠绵同一线愿作
莺边镜团圞同一面镜将比侬貌持来岁岁光线将
比郎意牵来缕缕长羞看倚门笑焚却舞衣裳君才
学鹦鹉妾愿学鸳鸯怀书去国无人识卖剑移家非
故乡瘴岭千重高似掌丰溪百转曲如肠亲知隔绝
疑天远桂玉艰难恐岁荒雏出凤巢皆有彩驹名骥
子定称良甫因潦倒留夔府白也漂零困夜郎世路
乱山多坎坷人情衰草易凄凉已涸水资蛟蛰亦
有卑栖侮凤凰宁不感恩终按剑岂无知己但空囊
严霜摵摵啼征雁小雨潇潇泣夜螀此时思妇肠堪
断此际空闺坐愁叹君边青镜风光好妾处红颜岁
华晏尺素寥寥双鲤迟明河耿耿三星烂海上云生
归梦悬溪南草长春思乱一年一度燕都归飞去飞
来云不散金鸭灰寒宝篆销玉鱼帐冷银屏暗鶗
何心春去留杜鹃无主花羞看人知妾有夫弃妾不
如无秋荷捧朝露难将纫作明月珠秋林落晚霞难
将剪作红罗襦潮水尚遥犹有信月圆虽好只须臾
菤葹到死心难折杨柳逢春眼不枯杨柳结深愁菤
葹发心怆乡国路悠悠乡关云莽莽乡梦偏惊攲枕
时乡心怕到高楼上朅来乡语暂为欢摇落乡园花
不赏故里偏思乡信归故山只送乡人往到门有客
问沈沦同调相怜意倍亲似我盘跚非故步逢人巧
笑效初颦巴渝九折终归海越绝千峰尽向闽百感
故人灯下泪十年羁旅梦中身残冬对酒还今夕除
夜题诗又此辰忆昔题诗兼对酒旧事谈来堪白首
一半交知埋草根几家池馆余衰柳碌碌生涯且莫
悲悠悠书剑今何有断鸿天远消息稀少妇春寒别
离久郎今莫怨山下山妾处愿为口中口闭门小隐
是□栖天马峰前歙水西菇米叶干秋水尽木绵花
落夕阳低河流湾到三三尽云雨峰迷六六齐何处
关山何处月一行征雁一行啼归来兮采芑家人兮
色喜一围新竹凤池边数亩荒田虎丘趾归来兮采
薇野人兮息机鳌峰台畔三椽屋螺女江头一钓矶
天高海阔路行难一事无成泪不干为语妻孥休叹
息笔花犹在剑光寒
　　雨夜宿朱少府小楼感旧　　　　金銮
故人复相聚已是十年过纵使为欢处其如伤老何
晓钟寒报早春雨夜闻多感慨高阳侣临风发啸歌
　　王氏招饮席中有感　　　　　刘养晦
忆昔至正全盛时朱门豪家多亭池池边女儿纵游
赏新照水明玻□春风淡挹芙蓉渠黄莺娇啭垂
杨枝整日欢声无暂歇携手花间扑蝴蝶晓吹龙管
迎香风晚酌金罍邀夜月珠帘绣幕花氍毹画阁朱
楼红地垆日长无事教鹦鹉象牙镂马闲樗蒲岂知
人事忽更变瓦砾荒芜人不见繁华一去杳难留空
有闲花飞片片玉堂夜夜客鸣珂人生在世若大梦
吁嗟易老成蹉跎君起舞我当歌青春去矣难再过
美人如花不长好黄金白璧徒云多
　　重游姑苏登黄氏旧楼　　　　　许穆
吴门烟柳绿参差倚遍阑干有所思雨暗园林花落
早春寒帘幕燕归迟蛾眉尚想台前月鹤发空添镜
里丝一曲悲歌吊陈迹伤心不似旧游时
　　过谢氏旧宅　　　　　　　　　前人
旧日繁华散晓烟尚余甲第淀湖边春风舞榭空罗
绮夜月楼台歇管弦鹤唳华亭云杳杳莺啼金谷草
芊芊谁怜门下伤心客一度登临一惘然
　　山斋写怀一百韵　　　　　　徐州牧
独坐山斋有所思欲将天问少陈词功名富贵还何
物儒雅风流乃足师失意未投班仲笔潜心仍下董
生帷澄怀默悟知虚牝戢翼深居得守雌莫问弹冠
峨侧注宁思给墨染隃糜中郎自爱藏书异执戟还
矜识字奇鱼目肯容珠里混豹文漫向管中窥星精
敢谓长庚降火焰时劳太乙吹祇羡翻经群玉府奚
怜破产万金资尊前授简飞醇觥烛下含毫拂陟厘
独夜挥弦追大雅韶春剪彩斗芳蕤多藏扪腹名为
笥有味成言命作□海上雕龙夸碣石邺中绣虎赏
临淄即看入室超廊庑应许登坛建鼓旗曾望尼丘
穷崒嵂更游禹穴入逶迤才情稍得心如锦岁月俄
惊鬓有丝虚负河清鸣里社空随海运到天池终军
建节原年少李广临戎奈数奇长价辄难逢伯乐知
音容易失锺期江河岂合行驱毂霜雪何堪服袗絺
便是荆山仍璧抵畴云沧海不珠遗鼓声欲死摧枭
将扇影初寒怆曼姬跃马未须夸曷鼻入宫先已妒
蛾眉担簦说士穷愁日上谒狂生落魄时碌碌既□
余子伍劳劳还厌一官卑肯将意气怀三恨兼以文
章赋五悲骨相已知犹土木姓名何必隶曹司非缘
罢雀书门户懒为亡羊泣路岐闭匣埋光犹有锷处
囊脱颖尚留锥羹藜岂必希牛鼎悦草还谁饰虎皮
鹊起城巢应不恋鸿冥缯缴谩相随鱼梁一任栖扶
老肉食何当比窃脂元甲泥涂甘曳尾素鳞涸辙枉
扬鬐乾坤沧海千年变事业黄粱半晌炊物态朝三
看赋芧人情格五想行棋果如彭泽腰难折定向回
溪翅久垂安分不嗟通籍晚爱闲犹悔拂衣迟从渠
青眼能为白奈我方心未可规厌以绮罗夸北阮羞
将粉黛效西施居常亢礼时扪膝率尔谈经一解颐
僻径诛茅聊结屋荒园插槿且为篱蓬蒿不为行人
剪藜藋从教到者披蔬种姜和蓼蕺果分橘柚与
樝梨虽无木擅千章利已有兰成九畹滋机事三年
谁刻楮土风七月自烹葵敢思牛马弥山谷但为□
豚理栅埘案列堇荁兼兔貊杯传醴酪杂醇醨频斟
白乳浮青玉旋摘黄芽泛绿瓷不耻鹑衣连敝絮何
求鹤氅覆禅缁鹿皮冠学幽人制犊鼻裈随俗子嗤
谷口游行双不借溪头汲引一军持渔翁有钓操笭
箵爨妇无谋指扊□未论网鱼常得鱮尽教种豆落
为萁海鸥久逐机心散山雉惟堪野性宜为问单车
乘白马宁如斗酒听黄鹂秋风北渚思公子春色东
园候女夷竹涧炎蒸还荐爽石淙冻合早流澌尘中
障面擎方曲醉里笼头倒接驯鹤似从辽海返蹇
驴堪并灞桥骑留情破榻寒温在乘兴扁舟早晚移
既访经神游□苑亦从禅伯礼仁祠多方偶尔谈龙
忌浅术犹然识马医或向维摩探小品还从大衍索
元机窃赀未比长卿慢索米甘同曼倩饥愧逞舌端
能说剑常思手泽学为箕违时罢奏三千牍遣日闲
吟百一诗绝粒游仙真汗漫挥毫对客总淋漓飞扬
湖海怜豪士龌龊屠沽鄙市儿秀发即当观早岁芳
流宁许待来兹星躔自属真人应陶铸何言造物私
却怪灵台攘六凿徒劳暗室骂三尸遐龄愿附南飞
鹤要路争夸左顾龟阿堵物求充朽贯负□人喜足
含饴须知角齿难兼授翻恐形神愈自疲虫臂鼠肝
谁化者乌黔鹄浴孰为之扶摇谩以鹏凌鷃踔宁
容蚿笑夔好戒崇高棋莫累时防盛满器须攲青门
有业辞丹禁黄石无心慕赤墀最苦□鱼盈敝箧空
乘羸马倦庄馗盍簪阛阓交情薄下榻权舆礼意衰
花粲谈天终不信饼成画地竟何为操觚纵饱元中
味按剑偏生暗里疑到得提刀观肯綮应须鼓箧效
支离升沉不待君平问凶吉非由季主知妄想朽株
开艳萼谬言枯胳长丰肌惜阴强□羲和顿逐日长
随夸父驰藉有锦贉函玉躞可无绣毂引金羁荜门
自不容冠盖苔径何烦过履綦夺席从人登虎观横
经让我拥皋比落霞稳护当年轸聚雪珍藏异代蓍
不偶因缘逢狗监谁夸识悟到□碑依人尚恐穷三
匝出守那堪望一麾宦事尽输司马善人言竞说汝
南痴无端党与相吹扇不爱头颅作抵巇押阖半生
师鬼谷机锋一日挫神锤请修健翮为黄鹄更养灵
根发紫芝朗朗百间应有屋汪汪万顷岂无陂雄飞
尚自期千里鼎立休教愧二仪莫向穷山嗟寂寞白
云明月总堪怡
　　和司马通伯夜坐有感韵　　　　秦夔
仕路无媒雪鬓寒枝头黄菊抱香干冰山富贵从人
竞云雨交情洗眼看罗雀已空廷尉宅沐猴谁制楚
人冠唾壶击碎吟怀恶数尽长更睡未安
　　自叹　　　　　　　　　　　　吴溥
去乡三十年颜貌总非昔昨日乡人来相看不相识
　　古意　　　　　　　　　　　　刘球
彗星并圆月辉映瑶台树丽日隐重云光天遂成暮
室暖兰无香庭秋桂方□长门及翠羽寂寞无人赋
落花虚度春细草偏承露玉筋空自啼金莲复谁步
凄然感我怀零泪知何故
　　人日感旧　　　　　　　　　僧智舷
去年人日游何处穆家池馆寒梅树今年人日劳梦
思穆家池馆非旧时兀兀颓檐遥倚遍主人何日还
相见村南村北柳树边烟条弄影青苔面竹圃衡门
池水寒嗟君夙昔此盘桓而今细雨生春草纵有梅
花若个看
　　虞美人
感
旧
　　　南唐后主李煜
风回小院庭芜绿柳眼春相续□栏半日独无言依
旧竹声新月似当年　笙歌未散樽罍在池面冰初
解烛明香暗画楼深满鬓青霜残雪思难禁
　　前调
感
旧
　　　　　　　　前人
春花秋月何时了往事知多少小楼昨夜又东风故
国不堪回首月明中　雕阑玉砌应犹在只是朱颜
改问君能有几多愁恰似一江春水向东流
　　锦堂春慢
感
怀
　　　　　宋司马光
红日迟迟虚廊转影槐阴迤逦西斜彩笔工夫难状
晚意烟霞蝶尚不知春去漫繞幽砌寻花奈猛风过
后纵有残红飞向谁家　始知青鬓无价欲飘零官
路荏苒年华今日笙歌丛里特地咨嗟席上青衫湿
透筭感旧何止琵琶怎不教人见老多少离愁散在
天涯
　　蝶恋花
感
旧
　　　　　　　秦观
钟送黄昏□报晓昏晓相催世事何时了万苦千愁
人自老春来依旧生芳草　忙处人多闲处少闲处
光阴几个人知道独上高楼云杳杳天涯一点青山
小
　　临江仙
感
旧
　　　　　　陈去非
忆昔午桥桥上饮坐中多是豪英长沟流月去无声
杏花□影里吹笛到天明　二十余年成一梦此身
虽在堪惊闲登小阁看新晴古今多少事渔唱起三
更
　　前调
忆
旧
　　　　　　　张世文
十里红楼依绿水当年多少风流高城重上使人愁
远山将落日依旧上帘钩　一曲琵琶思往事青衫
泪满江州访邻休问杜家秋寒烟沙外鸟残雪渡傍
舟
　　前调
忆
旧
　　　　　　　秦公庸
春睡恹恹生怕起如痴如醉如慵半垂半卷旧帘栊
眼穿芳草绿泪衬落花红　追忆巫山魂梦断为云
为雨为风凄凄江上数归鸿悲鸣三两阵离绪万千
重
　　春从天上来
感
旧
　　　　　吴激
海角飘零叹汉苑秦宫坠露飞萤梦回天上金屋银
屏歌吹竞举青冥问当时遗谱有绝艺鼓瑟湘灵促
哀弹似林莺呖呖山溜泠泠　梨园太平乐府醉几
度春风鬓发星星舞彻中原尘飞沧海风雪万里龙
庭写胡笳幽怨人憔悴不似丹青酒微醒一轩凉月
灯火青荧
　　沁园春
自
述
　　　　　　戴式之
一曲狂歌有百余言说尽平生费十年灯火读书读
史四方奔走求利求名蹭蹬归来闭门独坐嬴得穷
吟诗句清夫诗者皆吾侬平日愁叹之声　空余豪
气峥嵘安得良田二顷耕向临邛涤器可怜司马成
都卖卜谁识君平分则宜然吾何敢怨蝼蚁逍遥戴
粒行开怀抱有青梅荐酒绿树啼莺
　　花心动
怀
古
　　　　　　明刘基
墙下红葵向斜阳犹开那时颜色半卷绣帘独倚雕
栏泪眼为谁长滴九疑烟雾连蓬岛蜚鱼去浑无踪
迹旧游处空余满地绿苔堆积　百岁真如过客待
落□重荣不知何夕镜掩素尘香歇罗衣此恨怎生
消得夜凉月转梧桐影青灯共□萤寥寂正憔悴饥
虫又啼暗壁
　　桃源忆故人
感
旧
　　　　　前人
渊明篱下黄金□还共空庭憔悴今古这般滋味想
得都相似　牛山落日悲风起回首旧欢无几长夜
清凉如水独立星河里
　　苏幕遮
伤
往
　　　　　　　前人
白云山红叶树阅尽兴亡一似朝还暮多事夕阳芳
草渡潮落潮生还送人来去　阮公途杨子路九折
羊肠曾把车轮误记得寒芜嘶马处翠管银筝夜夜
歌楼曙
　　前调
有
感
　　　　　　　王世贞
翠垆烟红烛雨雨底铜壶滴到难捱处欲作新诗心
自语身入中年怕作关情句　酒如油花似雾谈笑
风流一霎抛人去病与穷愁相伴住笺恳天公残日
休如许

　感叹部纪事
左传桓公九年冬曹太子来朝宾之以上卿礼也享
曹太子初献乐奏而叹施父曰曹太子其有忧乎非
叹所也
襄公三十年天王杀其弟佞夫初王儋季卒其子括
将见王而叹单公子愆期为灵王御士过诸庭闻其
叹而言曰乌乎必有此夫入以告王且曰必杀之不
戚而愿大视躁而足高心在他矣不杀必害王曰童
子何知及灵王崩儋括欲立王子佞夫尹言多刘毅
单蔑甘过巩成杀佞夫括瑕廖奔晋
吴越春秋吴王赦越王归国越王还至浙江之上望
见大越山川重秀天地再清王与夫人叹曰吾已绝
望永辞万民岂料再还重复乡国言竟掩面涕泣阑
于
楚语子西叹于朝蓝伊亹曰吾闻君子唯独居思念
前世之崇替与哀殡丧于是有叹其余则不君子临
政思义饮食思礼同宴思乐在乐思善无有叹焉今
吾子临政而叹何也子西曰阖闾能败吾师阖闾即
世吾闻其嗣又甚焉吾是以叹
晏子杂上篇晏子为庄公臣言大用每朝赐爵益邑
俄而不用每朝致邑与爵爵邑尽退朝而乘嘳然而
叹终而笑其仆曰何叹笑相从数也晏子曰吾叹也
哀吾君不免于难吾笑也喜吾自得也吾亦无死矣
礼记礼运昔者仲尼与于蜡宾事毕出游于观之上
喟然而叹仲尼之叹盖叹鲁也言偃在侧曰君子何
叹孔子曰大道之行也与三代之英丘未之逮也而
有志焉
家语六本篇孔子读易至于损益喟然而叹子夏避
席问曰夫子何叹焉孔子曰夫自损者必自益自益
者必有以决之吾是以叹也
说苑反质篇孔子卦得贲喟然仰而叹息意不平子
张进举手而问曰师闻贲者吉卦而叹之乎孔子曰
贲非正色也是以叹之
左传昭公二十八年晋梗阳人有狱魏戊不能断以
狱上其大宗赂以女乐魏子将受之魏戊谓阎没女
宽曰主以不贿闻于诸侯若受梗阳人贿莫甚焉吾
子必谏皆许诺退朝侍于庭馈入召之比至三叹既
食使坐魏子曰吾闻诸伯叔谚曰唯食忘忧吾子置
食之间三叹何也同辞而对曰或赐二小人酒不夕
食馈之始至恐其不足是以叹中置自咎曰岂将军
食之而有不足是以再叹及馈之毕愿以小人之腹
为君子之心属厌而已献子辞梗阳人
庄子田子方篇温伯雪子适齐舍于鲁鲁人有请见
之者温伯雪子曰不可吾闻中国之君子明乎礼义
而陋于知人心吾不欲见也至于齐反舍于是人
也又请见温伯雪子出而见客入而叹明日见客又
入而叹其仆曰每见之客也必入而叹何邪曰吾固
告子矣中国之民明乎礼义而陋乎知人心昔之见
我者进退一成规一成矩从容一若龙一若虎其谏
我也似子其道我也似父是以叹也
后汉书郭太传建宁元年太傅陈蕃大将军窦武为
阉人所害林宗哭之于野恸既而叹曰人之云亡邦
国殄瘁瞻乌爰止不知于谁之屋耳
魏志武帝本纪建安七年春正月公军谯令曰吾起
义兵为天下除暴乱旧土人民死丧略尽国中终日
行不见所识使吾凄怆伤怀
晋书董养传养陈留浚仪人也泰始初到洛下不干
禄求荣及杨后废养因游太学升堂叹曰建斯堂也
将何为乎
阮籍传籍尝登广武观楚汉战处叹曰时无英雄使
竖子成名登武牢山望京邑而叹于是赋豪杰诗
王戎传戎为司徒尝经黄公酒垆下过顾为后车客
曰吾昔与嵇叔夜阮嗣宗酣畅于此竹林之游亦预
其末自嵇阮云亡吾便为时之所羁绁今日视之虽
近邈若山河
索靖传靖有先识远量知天下将乱指洛阳宫门铜
驼叹曰会见汝在荆棘中耳
世说过江诸人每至美日辄相邀新亭藉卉饮宴周
侯中坐而叹曰风景不殊正自有山河之异皆相视
流泪唯王丞相愀然变色曰当共戮力王室克复神
州何至作楚囚相对
六朝事迹金城吴筑晋桓温咸康七年出镇江乘之
金城后温北伐经金城见为琅琊时所种柳皆十围
因叹曰木犹如此人何以堪因攀枝执条泫然流涕
世说桓公入洛过淮泗践北境与诸僚属登平乘楼
眺瞩中原慨然曰遂使神州陆沉百年丘墟王夷甫
诸人不得不任其责
晋书慕容德载记德至汉城阳景王庙燕庶老于申
池北登社首山东望鼎足因目牛山而叹曰古无不
死怆然有终焉之志
王恭传孝武帝崩会稽王道子执政宠昵王国宝委
以机权恭每正色直言道子深惮而忿之及赴山陵
罢朝叹曰榱栋虽新便有黍离之叹矣
魏书高允传允以老疾频上表乞骸骨诏不许于是
乃着告老诗又以昔岁同征零落殆尽感逝怀人作
征士颂
文中子王道篇子述元经皇始之事叹焉门人未达
叔恬曰夫子之叹盖叹命也书云天命不于常惟归
乃有德
全唐诗话柳子厚死三年愚溪无复曩时矣刘梦得
闻之赋三绝云溪水悠悠春自来草堂无主燕飞回
隔帘惟见中庭草一树山榴依旧开草圣数行留坏
壁木奴千树属邻家惟见里门通德榜残阳寂寞出
樵车柳门竹巷依依在野草青苔日日多纵有邻人
解吹笛山阳旧侣更谁过
老学庵笔记予去国二十七年复来自周丞相子充
一人外皆无复旧人虽吏胥亦无矣惟卖卜洞微山
人亡恙亦不甚老话旧怆然西湖小昭庆僧了文相
别时未三十意其尚存因被命与奉常诸公同检视
郊庙坛壝过而访之亦已下世弟子出遗像乃一老
僧使今见其人亦不复省识矣可以一叹
东坡志林仆在徐州王子立子敏皆馆于官舍而蜀
人张师厚来过二王方年少吹洞箫饮酒杏花下明
年予谪黄州对月独饮尝有诗云去年花落在徐州
对月酣歌美清夜今日黄州见花落小院闭门风露
下盖忆与二王饮时也张师厚久已死今年子立复
为古人哀哉
仆以元丰三年至黄州时家在南都独与儿子迈来
郡中无一人旧识者亦不知有文甫兄弟在江南也
居十余日有长髯者惠然见过乃文甫之弟子辨留
语半日云迫寒食且归东湖仆送之江上后遂相往
来及今四周岁相过殆百数遂欲买田而老焉然竟
不遂近忽量移临汝念将复去而后期未可必感物
凄然有不胜怀者浮屠不三宿桑下者有以也哉
过庭录晁咏之道美叔子也为宏嗣魁志大才豪意
欲俯拾青紫元符间言事坐党废颇郁郁不平为京
兆幕属有送高怀恩赴阙诗云当时□犬皆霄汉自
是刘郎不得仙家本东都以禁不可归有诗云自叹
百年家凤阙一生肠断国西门后骨肉沦丧独至都
城外和陆公逊游西池诗云伤心有恨关存殁袖手
无人问姓名盖自伤之至也
邵伯温子文康节先生子也才而有文为陕西宣抚
司书写机宜文字与路钤李君交往甚熟李家有数
侍婢每遇歌宴子文必预后十余年子文与李氏邂
逅长安而李君已死适值其妻生辰命子侄宴子文
于书舍遣旧婢出舞酒酣子文感怆宿昔即席作词
末章云翻翻绣袖上红裀舞姬犹是旧精神坐中莫
怪无欢意我与将军是故人诸子得之入呈其母皆
感泣不自胜
玉照新志秦妙观宣和名娼也色冠都邑画工多图
其貌售于外方陆升之仲高山阴胜流词翰俱妙晚
坐秦党中遂废于家尝语明清曰顷客临安雨中一
老妇人蓬首垢面丐于市籍檐溜以濯足泣诉于升
之曰官人曾闻秦妙观否妾即是也虽掩抑困悴而
声音举措固自若也各与之金而遣之去仲高言已
泪落盈襟盖自怆其晚年流落不偶时相似耳言犹
在耳兴怀太息
绍兴乙卯张安国为右史明清与仲信兄郑举善郭
世祯李大正李泳多馆于安国家春日诸友同游西
湖至普安寺于户间得玉钗半股青蚨半文想是
游人欢洽所分授偶遗之者各赋诗以纪其事归录
似安国云我当为诸公考校之明清云凄凉宝钿初
分际愁绝清光欲破时安国云仲信宜在第一俯仰
今十年矣主宾之人俱为泉下之尘明清独存于世
追怀如梦黯而记之
垄起杂事芝麻李之遁也髡发为头陀僧及天下既
定游徐之永固河河上有留连亭李徘徊久之乃题
一笔云忆昔曾为海上豪胭脂马上赤连刀此地斩
分陈总管彼盱斫断莫军曹固知今日由天定方信
当年漫自劳英雄每每无常在战袍着尽又方袍三
叹投笔而出乃有一翁方且以舟舣岸见李发叹问
其故李泣下谓曰我即萧县李二也起兵时自谓天
下可得今乃匿迹缁流暂免锋镝而功名不就乡旧
何存是以不能不悲耳此翁亦流泪不止自陈其由
所谓湘乡贼邓文元也避难诡姓名作渡于此二人
沽村酒酌之话昔日之强梁伤今日之狼狈闻者为
之感叹

　感叹部杂录
礼记曲礼当食不叹
临乐不叹
戚斯叹叹斯辟辟斯踊矣
坊记闺门之内戏而不叹
墨庄漫录世俗以阿阿则则为叹息之声李端叔云
楚令尹子西将死家老则立子玉为之后子玉直则
则于是遂定昭奚恤过宋人有馈彘肩者昭奚恤阿
阿以谢尔后阿阿则则更为叹息声常疑其自得于
此
芸私志今人暴见事之不然者必出声曰欸乌开
切乃叹声也楚辞九章欸秋冬之绪风王逸曰叹也