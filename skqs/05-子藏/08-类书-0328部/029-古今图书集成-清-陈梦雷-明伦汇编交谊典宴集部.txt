
　宴集部汇考一
礼记
　　曲礼
凡进食之礼左殽右胾食居人之左羹居人之右脍
炙处外酰酱处内□处末酒浆处内以脯修置者
左胊右末

注
左右皆便食也殽骨体也胾切肉也食饭属也
　居人左右明其近也外内殽胾之外内也近酰酱
　者食之主烝□也处酰酱之左言末者殊加也
　殽在俎胾与脍炙□皆在豆酒浆处羹之右此
　言若酒若浆耳两有之则左酒右浆此大夫士与
　宾客宴食之礼其礼贪则宜放公食大夫礼云左
　朐右末亦便食也屈中曰朐
疏
自此至龁之杂明
　饮食之法今自此至虚口明卿大夫士与客燕食
　之礼熟肉带骨而脔曰殽纯肉切之曰胾骨是阳
　故在左肉是阴故在右饭燥为阳故居左羹湿是
　阴故居右此馔之设羹食最近人羹食之外乃有
　殽胾故此脍炙酰酱知在殽胾之外内也酰字徐
　音海则醢之与酱两物各别依昏礼及公食大夫
　礼酱在右醢在左酰酱处内亦当酱在右酰在左
　案公食大夫礼宰夫自东房授酰酱公设之郑注
　云以酰和酱又周礼酰人共齐菹酰物则酰酱共
　为一物也今此经文若作酰字则是一物醢之与
　酰其义皆通未知孰是但郑注□云处酰酱之
　左则酰酱一物为胜地道尊右□既处末则末
　在左上文继酰酱之下故知在酰酱之左仪礼正
　馔唯有菹醢无□故郑知□为殊加也郑知
　殽在俎者春秋宣十六年王享士会殽烝下云宴
　有折俎又昏礼及特牲少牢皆骨体在俎是殽在
　俎又公食大夫礼庶羞十六豆有牛胾羊胾牛炙
　羊炙芥酱鱼脍故知胾脍炙皆在豆□亦菹类
　故知在豆也卑客则或酒或浆若尊客则有酒有
　浆案公食大夫礼云设酒于豆东是酒在左也又
　云宾三饭设浆饮于稻西所谓左酒右浆也以脯
　修置者设食竟所须也脯训始始作即成也修亦
　脯也修训治治之乃成郑注腊人云薄析曰脯捶
　而施姜桂曰腶修今明置设脯修与客之法故云
　以脯修置左胊以中屈处置左也右末以末边际
　置右也右手取末祭擘食之便脯修则处酒左
集
说

　蓝田吕氏曰据此章所陈馔与辞逊之节虽与公
　食大夫礼少有不同其大略无甚异恐此即大夫
　士与宾客礼食之节也公食大夫礼三牲之俎在
　左庶羞之豆在右俎实皆殽殽骨体也羞豆有胾
　胾切肉也此则左殽右胾矣公食大夫礼庶羞之
　豆有脍有炙设于稻南簋西则处外矣公设酰酱
　于席前则处内矣此其所同也公食大夫礼设黍
　稷六簋于俎西设铏四于豆西俎豆南则铏簋同
　列矣簋实食也铏实羹也无左右之别也公食大
　夫礼饮酒实于觯设于豆东浆饮设于稻西豆东
　则左稻西则右是左酒右浆不俱在右又无□
　脯修之品此其所异也乡饮酒之礼以饮为主故
　先酌酒以行献酢食礼以食为主故卒食设酒以
　酳之不献也左右内外之设皆便乎食因以寓阴
　阳之义也左氏传粢食不凿玉藻云稷食菜羹皆
　饭也酰酱食之主也公食大夫礼宾将食宰夫自
　东房授酰酱公设之卒食宾取粱与酱兴以降贵
　食之主也脍炙庶羞也庶羞非正食加馔而已为
　主者在内加者在外此所以分内外也□亦加
　品与脍炙同物故处末末与外皆阳也酒浆与羹
　同物故处右右阴也若两有酒浆则左酒右浆酒
　阳浆阴也脯修皆有胊　严陵方氏曰食以六谷
　为主谷地产也所以作阳德故居左羹以六牲为
　主牲天产也所以作阴德故居右　马氏曰晏子
　曰先王之济五味以平其心然则君子之于饮食
　岂徒充口腹之欲哉酰酱□之类所以和五味
　之不及养气而平心也孔子不撤姜食不得其酱
　不食亦是意也
客若降等执食兴辞主人兴辞于客然后客坐主人
延客祭祭食祭所先进殽之序遍祭之三饭主人延
客食胾然后辩殽主人未辩客不虚口

注
辞者辞主人之临己食若欲食于堂下然延道
　也祭祭先也君子有事不忘本也客若降等则先
　祭主人所先进先祭之所后进后祭之如其次也
　殽遍祭谓胾炙脍也以其本出于牲体也公食大
　夫礼鱼腊湆酱不祭也延客先食胾后食殽殽尊
　也凡食殽辨于肩食肩则饱客不虚口俟主人也
　虚口谓酳也客自敌以上其酳不待主人饱主人
　不先饱也
疏
降下等也谓大夫为卿之客其品等
　卑下也执捉也食饭也兴起也客既卑故未食先
　执饭起以辞谢主人饭为食主故特执之客既兴
　辞故主人亦起辞止之则客从辞而止乃复坐食
　也延客祭者君子得食则种种出少许置在豆间
　之地以报先代造食之人敌客则得自祭不须主
　人之延道也凡祭食之法随主人所设前后次第
　种种而次祭之序次序也次序遍匝祭之也三饭
　谓三食也礼食三餐而告饱须劝乃更食三饭竟
　主人乃道客食胾案公食大夫礼三饭但食酱及
　他馔而未食胾盖以胾为加客三飧前未食之然
　公食礼三飧竟不云延客食胾与此异也食胾竟
　后乃始辩殽辩匝也主人道客令食至饱故食殽
　得匝也特牲少牢云初食殽次食脊次食胳后食
　肩故郑云辩于肩则饱也虚口谓食竟饮酒荡口
　使清洁及安食也用浆曰漱令口以洁清为义用
　酒曰酳酳训演言食毕以酒演养其气客虽食殽
　已匝不得辄酳盖主人常让客不自先饱故客待
　之也案公食礼虽设酒优宾不得用酳但以浆漱
　口此是私客故用酒以酳也
集
说
蓝田吕氏曰降等
　谓大夫于卿士于大夫也但执食兴辞而不下堂
　大夫于君其辞也必下堂君辞而后升公食大夫
　礼宾左拥簠粱右执湆以降公辞宾坐奠于阶西
　对坐取之升反奠于其所是也君子戒慎乎其所
　不睹恐惧乎其所不闻所以敬乎神明者未尝斯
　须忘也神无方不在则未尝有所间也故饮食必
　祭所以祭者莫适祭也祭其神也莫适祭则吾之
　敬心无时而不存也延客祭者客卑于主人客不
　敢先必延之而后祭也孔子曰吾食于少施氏而
　饱吾祭作而辞曰疏食不足以祭是也主人所先
　进者则先祭之后进者则后祭之亦所以敬主人
　也殽谓骨体如特牲少牢尸饭举干举胳举肩皆
　振祭是谓遍祭既食胾则遍食之所谓辩殽也遍
　食如尸哜之是也先儒以此殽为脍炙脍炙礼谓
　之庶羞非殽也所谓遍祭者谓遍举骨体而祭也
　胾加豆也客既三饭主人延客食加所以尽其勤
　也主人未辩客不虚口亦谓降等之客必俟主人
　遍食殽胾乃敢卒食而酳盖有所待也　临川王
　氏曰主人延客祭先王制礼无非教也无终食之
　间违仁者其祭之谓乎　长乐陈氏曰古者于爨
　则祭先炊于乐则祭乐祖将射则祭侯用火则祭
　司爟用龟则祭先卜养老则祭先老于马则祭马
　祖马社于田则祭先啬司啬于学则祭先圣先师
　凡此不忘本也又况饮食之间哉　马氏曰饮食
　唯鱼腊酱湆不祭以其非物之盛则余殽莫不遍
　祭也饮礼三爵而退食礼三饭而止者不尽人之
　欢非专为饮食之义也故三饭主人延客食胾然
　后辩殽盖主人之加礼则义不可辞也　庐陵胡
　氏曰祭食祭所先进食饭也黍稷稻粱之属所先
　进者则祭之后者不祭若殽之序则遍祭遍皆也
　公食之礼虽设酒为优宾不得用酳故郑注彼云
　但以浆漱口而已则此虚口安知其酳耶愚谓若
　主人食殽未遍客不虚口耳非酳也　王氏曰殽
　之序遍祭之则自殽之外盖有不祭者如鱼腊酱
　湆非食之盛可以无祭也此据卑客故一听命于
　主人食至则必兴辞以祭则不敢先举以胾则不
　敢先尝殽之遍不敢先饱若敌客则不然矣虽然
　礼无恶乎过厚宾主既设其势必有所先以敌者
　而施是礼焉其谁曰不可而况宾主燕食之间恩
　意相接客之谦惟恐先乎主人而主人之厚于客
　惟恐有所不及也雍容揖逊爱敬有余较之公食
　大夫之礼尊卑不至截然盖得礼之中者也孰得
　而少之哉
侍食于长者主人亲馈则拜而食主人不亲馈则不
拜而食

注
劝长者食耳虽贱不得执食兴辞拜而已示敬
　也不拜以其礼于己不隆
疏
向是自为客法此明
　侍从尊长为客礼也馈谓进馔也己虽侍尊长而
　主人若自亲馈与己己则拜谢之而后食也
集
说
横
　渠张氏曰从长者而就人食若主人亲馈及己则
　拜而食若不亲馈则礼非为我不拜而食不敢当
　其礼也与虽贰不辞同义　蓝田吕氏曰凡称侍
　者少贱之于长者毋敢视宾客也若教弟子职而
　侍之侍饮侍食侍坐皆然以宾主之义不全故无
　执食兴辞之节也若长者加礼略伸宾主之敬而
　亲馈之则拜之而已若不亲馈则主人之敬不足
　亦不必拜也　王氏曰礼于施报之义贵适中而
　已主人亲馈而客不拜以答之固无是理主人不
　亲馈而客或拜焉是为佞者也是愧主人而使之
　不自安也既以失己又以失人知礼者为之乎故
　圣人谨之
共食不饱共饭不泽手毋抟饭毋放饭毋流歠毋□
食毋啮骨毋反鱼肉毋投与狗骨毋固获毋扬饭饭
黍毋以箸毋嚃羹毋絮羹毋刺齿毋歠醢客絮羹主
人辞不能亨客歠醢主人辞以窭濡肉齿决干肉不
齿决毋嘬炙

注
不饱谦也谓共羹饭之大器也不泽手谓汗手
　不洁也泽谓捼莎也礼饭以手泽或为择放饭谓
　去手余饭于器中人所秽也流歠大歠嫌欲疾也
　□嫌薄之啮为有声响不敬反鱼肉为已历口人
　所秽也投骨为其贱饮食之物固获为其不廉也
　欲专之曰固争取曰获嚃为不嚼菜絮为其详于
　味犹调也刺为其弄口也口容止歠醢亦嫌详于
　味也歠者为其淡故决断也干肉坚宜用手嘬炙
　为其贪食甚也嘬谓一举尽脔特牲少牢哜之加
　于俎
疏
非礼食则有同器食法共食宜谦不辄厌
　饫为饱也与人共饭手宜洁净不得临食始捼莎
　手乃食恐为人所秽也取饭作抟则易得多是欲
　争饱非谦也手就器中取饭若粘着不得拂放本
　器中当弃干篚无篚弃于会会谓簋盖也流歠谓
　开口大歠汁入口如水流则欲多而速是伤廉也
　□谓以舌口中作声似嫌主人之食啮骨一则有
　声二则嫌食无肉三则以啮骨可憎也鱼肉与人
　同器已啮残不可反还器中少牢礼尸所食之余
　肉皆别置于肵俎固获谓与人共食不可专固独
　得及争取也饭热当待冷若扬去热气则为贪快
　伤廉饭黍当用匕故少牢廪人溉匕注云匕所以
　匕黍稷也羹有菜当挟嚼若含而歠吞之是欲速
　而多又有声不敬且伤廉也絮谓就食器中调足
　盐梅是嫌主人食味恶也口容欲静止不得刺弄
　之为不敬醢肉酱也酱宜盐客失礼而絮羹则主
　人谢之云己家不能亨煮故味不调适也寠无礼
　也客失礼而歠醢则主人亦谢之云作醢淡而无
　盐故可歠也两辞皆优饶于宾也濡湿也□则可
　以齿决干肉腊属也火灼曰炙炙肉濡若食炙先
　当以齿哜而反置俎上不一举而并食并食之曰
　嘬
集
说
横渠张氏曰共饭不泽手必有物以取之不
　使濡其手共饭虽食共一器必各有器以取之毋
　固获谓饮食在俎豆越品争力取而食之嫌其贪
　也蓝田吕氏曰共食者所食非一品也共饭者止
　饭而已凡与人共者必先人而后己厚人而薄己
　则不争矣共食而求饱非让道也古之饭者以手
　与人共饭摩手而有泽人将恶之而难言也食言
　放羹言流皆贪肆饮食而无容也孟子曰放饭流
　歠而问无齿决决之失小而流放之过大也毋□
　食当食叱□恶无容也毋投与狗骨恶以人食而
　食兽也毋固获恶必得也毋扬饭恶欲速也毋饭
　黍以箸恶用非所宜也毋刺齿取齿间之余也毋
　絮羹絮读如漂絮之絮玩之而不食必调饪失其
　节故主人辞不能亨也醢之味厚非可歠而歠之
　则味薄可知故主人辞以窭广安游氏曰圣人知
　夫人之大欲在夫饮食也而致详于饮食之礼终
　食之间而人之贤不肖可得而知也贪也犯人之
　所恶也薄主人之饮食也声容之不敬也所谓小
　人之情状毕见于此矣圣人之教不待其已丽于
　大恶而后正之也待其大恶而正之则无及矣故
　夫起居饮食之间而为之礼焉圣人之用意微矣
　古之制礼者礼与食相悬而为重轻故曰礼与食
　孰重孟子曰礼重惟其有礼而食也则有肉干人
　饥而不食者矣惟其无礼而食也则有紾兄之臂
　而夺之食者矣惟其肉干人饥而不食而后其人
　可使饥饿而不可使之犯非礼可使蹈患难而不
　可使之犯非义若此者治与安之所从生也紾兄
　之臂而夺之食则凡可以得食者无不为而凡可
　以取利者无不敢也乱与亡之所从出也去乱而
　即治去亡而即安则夫礼之施于饮食之际者其
　可后乎马氏曰君子于觞酒豆肉之间未尝不致
　谦而养廉也
卒食客自前跪彻饭齐以授相者主人兴辞于客然
后客坐

注
谦也自从也齐酱属也相者主人赞馔者公食
　大夫礼宾卒食北面取粱与酱以降也兴辞不听
　亲彻
疏
卒食食已也食坐南向候客食竟起从坐
　前北面当己坐而跪自彻己所食饭与齐以授相
　者饭齐食主故答主人初所亲馈者也齐酱葅通
　名耳此是卑者侍食之礼敌者则否
集
说
蓝田吕氏
　曰主人兴辞于客然后客坐此与客降等执食兴
　辞之义同敌者则不亲彻也凡此容止之节疑若
　繁缛而难行然大人成德动容周旋中礼则于斯
　也不待学而自中若夫学者将学于礼必先从事
　于节文之间安于是而不惮烦则其德为庶几矣
　兹礼文之所以不可简也
侍饮于长者酒进则起拜受于尊所长者辞少者反
席而饮长者举未釂少者不敢饮

注
降席拜受敬也燕饮之礼乡尊少者不敢先尊
　者尽爵曰釂燕礼曰公卒爵而后饮也
疏
明侍尊
　长饮酒法也食竟宜饮酒故次之长者赐侍者酒
　进至侍者前侍者不敢即饮故起也尊所陈尊之
　处尊所贵贱不同诸侯燕礼设尊在东楹之西尊
　面有鼻鼻向君示君专有此惠也若乡饮酒及卿
　大夫燕则设尊陈于房户之间使宾主得夹尊示
　不敢专惠也今当是燕礼而燕礼亦无此语文不
　具耳近尊向长者故往于尊所向长者而拜长者
　辞止少者之起故少者复反还其席而赐饮也举
　犹饮也须俟长者尽爵后少者乃得饮也然士相
　见及玉藻云卒爵而俟君卒爵然后授虚爵二文
　皆先君卒爵而此云后饮者此据燕饮正礼玉藻
　及士相见礼谓私燕之礼故不同也
集
说
临川王氏
　曰拜受于尊所此是初进酒时一拜受耳不然则
　已烦矣　蓝田吕氏曰侍饮之礼与侍食同因燕
　闲而饮食非宾主之正礼也古之饮酒贵贱少长
　无不及也乡饮酒之礼堂下之宾乐工及笙无不
　与献特牲馈食礼宾兄弟弟子公有司私臣无不
　与献其献也皆主人亲酌授之此侍饮者亦长者
　亲酌授之所以有拜受于尊所之节也惟燕礼以
　宰夫为献主故君不亲酌也长者举未釂少者不
　敢饮犹燕礼受赐爵者以爵就席坐公卒爵然后
　饮也然士相见礼及玉藻与燕礼异者恐侍饮于
　长者偶与燕礼同而与侍饮于君异也　严陵方
　氏曰谓之尊所以尊其惠之所自出故也赐爵者
　必面于尊所所以专惠于己受爵者必拜于尊所
　所以归惠于上也　王氏曰礼莫严于少长之分
　至于饮酒之际尢人情之所易纵故记礼者必致
　其委曲焉一饮之顷少之所以事长者如此其至
　凡所以习人敬顺之心于平居无事之时彼其渎
　尊犯分之念何自而有哉经曰礼之教化也微其
　止邪于未形之谓也
御同于长者虽贰不辞偶坐不辞

注
御同谓侍食于长者馔宜与之同也贰谓重殽
　膳也辞之为长者嫌偶坐盛馔不为己
疏
御谓侍
　也侍者虽获殽膳重而己不须辞其多也所以然
　者此馔本为长者设耳若辞之则嫌当长者偶媲
　也或彼为客设馔而召己往媲偶于客共食此馔
　本不为己设故不辞之一云偶二也若惟独有己
　主人设馔己当辞谢若与他人俱坐则己不假辞
　以主人意不必在己也
集
说
黄氏曰主人有尊客因
　召己媲偶虽有盛馔惧妨尊客己不敢辞退侍尊
　者辞之可也故云偶坐不辞若从疏义之说食人
　之食而不为己有伤仁义而违礼教知不为己则
　宁如避席不食哉　蓝田吕氏曰御同于长者侍
　于长者也偶坐者因彼有宾也辞逊行之美者也
　辞其所当辞然后成其美也如不有其义不当其
　物则其美者适所以为病欤　马氏曰礼者施报
　而已主人之礼在我也不辞之非礼也主人之礼
　不在我也辞之亦非礼也子贡主伯高之丧孔子
　语之曰为尔哭也来者拜之知伯高而来者弗拜
　也与此同义
羹之有菜者用梜其无菜者不用梜

注
梜犹箸也
疏
有菜谓铏羹无菜谓大羹湆也直
　歠之而已其有肉调者犬羹兔羹之属或当用匕
　也
集
说
蓝田吕氏曰事之细者犹各求其所宜则先
　王之谨于礼可知矣
　　少仪
燕侍食于君子则先饭而后已毋放饭毋流歠小饭
而亟之数□毋为口容客自彻辞焉则止

注
先饭而后已所以劝也亟疾也备哕噎若见问
　也口容弄口
疏
此一节明侍食之法先君子之饭
　若尝食然君子食罢而后已若劝食然小饭谓小
　口而饭备哕噎亟谓疾速而咽备见问也数□谓
　数数嚼之无得弄口以为容食讫客欲自彻其俎
　主人辞其彻俎客则止而不彻
客爵居左其饮居右介爵酢爵僎爵皆居右

注
客爵谓主人所酬宾之爵也以优宾耳宾不举
　奠于荐东介爵酢爵僎爵皆饮爵也介宾之辅也
　酢所以酢主人也古文礼僎作遵遵谓乡人为卿
　大夫来观礼者酢或为作僎或为驺
疏
此一节明
　客爵所在乡饮酒礼主人酬宾之爵宾受奠觯于
　荐东是客爵居左也旅酬之时一人举觯于宾宾
　奠觯于荐西至旅酬宾取荐西之觯以酬主人是
　其饮居右也主人献介介饮献宾宾酢主人主人
　饮主人献僎僎饮是三爵皆饮爵也
集
说
此三人既
　不被优故爵并居右案乡饮酒三爵皆不明奠置
　之所故记者于此明之
羞濡鱼者进尾冬右腴夏右鳍祭膴

注
进尾擗之由后鲠肉易离也干鱼进首擗之由
　前理易析也冬右腴气在下腴腹下也夏右鳍气
　在上鳍脊也膴大脔谓刳鱼腹也膴读如哻
疏
此
　一节明进鱼之礼濡湿也冬时阳气下在鱼腹夏
　时阳气上在鱼脊凡阳气所在之处肥美故进鱼
　使向右以右手取之便也此谓寻常燕食所进鱼
　体非祭祀及飨食正礼也祭膴者此处肥美故食
　鱼则刳取以祭先也
集
说
长乐陈氏曰鱼之在俎或
　缩或横或右首或左首或进首或进尾或进鳍或
　进腴或右鳍则右首左首者于俎为缩于人为横
　进首进尾者于俎为横于人为缩公食大夫鱼缩
　俎寝右进鳍士丧卒涂之奠左首进鳍士虞亦进
　鳍少牢右首进腴盖鳍者体之所在腴者气之所
　聚礼虽贵右人之饮食贵体鬼神之祭贵气也公
　食与少牢皆右首而丧礼左首反吉故也少牢进
　腴公食进鳍而丧奠与虞进鳍未异于生故也仪
　礼大夫士祭皆薨鱼周礼人凡祭祀共其鱼之
　□薨曲礼曰槁鱼曰商祭鲜鱼曰脡祭少仪曰羞
　濡鱼者进尾先儒谓天子诸侯之礼备薨濡其说
　是也鱼之为物冬则潜而趋阳乎下故腴美夏则
　跃而趋阳乎上故鳍美冬右腴夏右鳍此又所尚
　在时与公食大夫少牢之所进者异矣　山阴陆
　氏曰凡食鱼进首唯羞濡鱼者进尾嫌软媚无骨
　鲠冬右腴夏右鳍冬则在下夏则在上祭膴瓜祭
　小取上鱼祭大取下　李氏曰冬右腴夏右鳍者
　以阳之所在也祭祀之牲则皆荐右以阳之所在
　也鱼阴物也故尚其阳牲阳物也故尚其阴
凡齐执之以右居之于左

注
齐谓食羹酱饮有齐和者也居于左手之上右
　手执而正之由便也
疏
此一经明齐和之宜凡齐
　者谓以盐梅齐和之法执此盐梅以右手居之于
　左者居处羹食于左手以右手所执盐梅调和正
　之于事便也
集
说
山阴陆氏曰五齐加于明水居之
　于左祖天地之左海也
　　坊记
食礼主人亲馈则客祭主人不亲馈则客不祭

　宴集部汇考二
仪礼
　　乡饮酒礼
乡饮酒之礼主人就先生而谋宾介

注
主人谓诸侯之乡大夫也先生乡中致仕者宾
　介处士贤者周礼大司徒之职以乡三物教万民
　而宾兴之一曰六德知仁圣义忠和二曰六行孝
　友睦□任恤三曰六艺礼乐射御书数乡大夫以
　正月之吉受法于司徒退而颁之于其乡吏使各
　以教其所治以考其德行察其道艺及三年大比
　而兴贤者能者乡老及乡大夫帅其吏与其众寡
　以礼礼宾之厥明献贤能之书于王是礼乃三年
　正月而一行也诸侯之乡大夫贡士于其君盖如
　此云古者年七十而致仕老于乡里大夫名曰父
　师士名曰少师而教学焉恒知乡人之贤者是以
　大夫就而谋之贤者为宾其次为介又其次为众
　宾而与之饮酒是亦将献之以礼礼宾之也今郡
　国十月行此饮酒礼以党正每岁邦索鬼神而祭
　祀则以礼属民而饮酒于序以正齿位之说然此
　篇无正齿位之事焉凡乡党饮酒必于民聚之时
　欲其见化知尚贤尊长也孟子曰天下有达尊三
　爵也德也齿也
疏
处士者有德行道艺而未仕者
　也贤者即德行者也能者即道艺者也乡老谓三
　公二乡公一人也云诸侯之乡大夫贡士于其君
　盖亦如此者无正文故云盖也又曰若据乡贡一
　人其介与众宾不贡之矣但立介与众宾辅宾行
　乡饮酒之礼待后年还以贡之耳案射义云古者
　天子之制诸侯岁献贡士注引旧说大国三人次
　国二人小国一人大国三乡次国二乡小国一乡
　所贡之士与乡同则乡送一人至君所其国有遂
　数亦同其乡并有公邑采地皆有贤能贡之而贡
　士与乡数同不言遂与公邑采地所贡者盖当乡
　送一人至君所君又总校德之大小取以贡之纵
　取乡外仍准乡数为定乡大夫虽行饮酒礼宾之
　于君其简讫仍更行饮酒礼宾之于王又曰礼记
　云岁十二月合聚万物而索飨之周谓之十二月
　即夏之十月农功毕而蜡祭是月党正聚民于序
　学中以三时务农将阙于礼此时农隙故行正齿
　位之礼六十者坐五十者立侍六十者三豆七十
　者四豆八十者五豆九十者六豆年长者在上是
　正齿位之法也汉时十月饮酒礼取党正之文此
　篇则无党正正齿位法也民聚之时谓大比大蜡
　之时尚贤据此篇乡饮酒尊长据党正乡饮酒也
　但党正饮酒以乡大夫临观行礼或乡大夫居此
　党内则亦名乡饮酒也引孟子者以证乡大夫饮
　酒是尚德也党正饮酒尚齿也爵于此无所当连
　引之耳或曰宾若有遵者一章即尚爵之义也
　　右谋宾介
主人戒宾宾拜辱主人答拜乃请宾宾礼辞许主人
再拜宾答拜

注
戒警也告也拜辱出拜其自屈辱至己门也请
　告以其所为来之事不固辞者素所有志
疏
知宾
　出门者见冠礼主人宿宾宾出门左乡射戒宾亦
　出门故也士相见固辞此礼辞即许者宾已知欲
　贡己又以学习德业情意相许也案冠礼主人先
　拜宾答拜此宾先拜主人答拜者彼冠礼主人戒
　同寮尊又使之加冠于子尊重之故主人先拜此
　则乡大夫尊矣宾是乡人卑矣又将贡己宜尊敬
　主人故宾先拜辱也是以下文云宾拜辱者以送
　谢之也
主人退宾拜辱

注
退犹去也去又拜辱者以送谢之
介亦如之

注
如戒宾也
疏
不言众宾众宾德劣但谋介时亦
　当谋之故上注兼言其次为众宾至于戒速之日
　必当遣人戒速使知但略而不言故下云宾及众
　宾皆从之是也乡饮酒义云主人亲速宾及介而
　众宾自从之也
　　右戒宾介
乃席宾主人介

注
席敷席也夙兴往戒归而敷席宾席牖前南面
　主人席阼阶上西面介席西阶上东面
众宾之席皆不属焉

注
席众宾于宾席之西不属者不相续也皆独坐
　明其德各特
疏
乡射云席宾南面东上众宾之席
　继而西此众宾之席亦当然但乡射言继者甫欲
　习众庶未有所殊别此乃特贡于君故众宾之席
　皆不属焉虽不属犹统宾为位同南面也
尊两壶于房户间斯禁有元酒在西设篚于禁南东
肆加二勺于两壶

注
禁禁切地无足者元酒在西上也肆陈也
疏
凡
　设尊之法醴尊见其质皆在房内冠礼礼子昏礼
　礼妇是也酒尊皆于显处见其文此及醮子与乡
　射特牲少牢有司彻是也言东肆以头首为记从
　西向东为肆则大头在西也斯澌也澌尽之名故
　知切地无足昏礼冠礼皆云禁者士礼以禁戒为
　名是以玉藻云大夫侧尊用棜士侧尊用禁注云
　棜斯禁也大夫士礼之异也礼器云大夫士棜禁
　注云棜斯禁也谓之棜者特牲礼云实兽于棜注
　云棜之制如今大木舆矣则棜是舆非承尊之物
　以禁与斯禁无足似舆故名为棜若然士之棜禁
　大夫之斯禁名虽异其形同是以礼器同名棜禁
　也若天子诸侯承尊之物谓之丰上有舟也
设洗于阼阶东南南北以堂深东西当东荣水在洗
东篚在洗西南肆

注
荣屋翼
疏
云南北以堂深者堂深谓从堂廉北
　至房屋之壁堂下洗北去堂远近深浅取于堂上
　深浅假令堂深三丈洗亦去堂三丈以此为度云
　荣屋翼者荣在屋栋两头与屋为翼若鸟之有翼
　故斯干诗云如鸟斯革如翚斯飞与屋为荣故云
　荣也
　　右设席
羹定

注
肉谓之羹定犹孰也
疏
肉孰即定止然故以定
　言之不敢烦劳宾使之而久俟故以羹定为速宾
　时节之限也
主人速宾宾拜辱主人答拜还宾拜辱

注
速召也还犹退
疏
聘礼云宾至近郊使下大夫
　至宾馆遂以宾入公食礼使大夫戒宾宾不拜送
　遂从之郑注云不拜送者为从之不终事皆不拜
　送此独拜送者亦是乡大夫尊宾卑又拟贡故特
　拜辱而送之异于余者
介亦如之

注
如速宾也
宾及众宾皆从之

注
从犹随也言及众宾介亦在其中矣
　　右速宾
主人一相迎于门外再拜宾宾答拜拜介介答拜

注
相主人之吏摈赞传命者
疏
主人于群吏中立
　一相使传宾主之命主人乃自出迎宾于大门外
　乡饮酒义云主人拜迎宾于庠门之外是也言一
　相者欲见使一相传命乃迎也
揖众宾

注
差益卑也拜介揖众宾皆西南面
疏
上文主人
　迎宾而拜介是介差卑于宾今于众宾不拜直揖
　之而已故云差益卑也宾介众宾立位在门外以
　北为上主人与宾正东西相当则介与众宾差在
　南故主人正西面拜宾则侧身向西南拜介揖众
　宾矣
主人揖先入

注
揖揖宾也先入门而西面
疏
庠学惟有一门即
　向阶门内既有三揖故主人导宾揖而先入门至
　内溜西向待宾也
宾厌介入门左介厌众宾入众宾皆入门左北上

注
皆入门西东面宾之属相厌变于主人也推手
　曰揖引手曰厌今文皆作揖又曰众宾皆入左无
　门
疏
宾既北上主人西面相向揖讫乃相背各向
　堂涂介与众宾亦随宾至西阶下宾与介众宾等
　自用引手而入故不揖是变于主人也厌字或作
　□字者古字义亦通也周礼司仪云土揖庶姓时
　揖异姓天揖同姓郑以推手小下之为土揖平推
　手为时揖推手小举之为天揖也云引手者以手
　向身引之也
主人与宾三揖至于阶三让主人升宾升主人阼阶
上当楣北面再拜宾西阶上当楣北面答拜

注
三揖者将进揖当陈揖当碑揖楣前梁也复拜
　拜宾至此堂尊之
疏
云三让主人升者主人先升
　宾后升故乡射云主人升一等宾升是也尔雅陈
　堂涂也楣前梁对后梁为室户上拜宾至此堂者
　乡饮酒义亦云是知拜至也凡拜至者皆自尊之
　也
　　右迎宾
主人坐取爵于篚降洗

注
将献宾也
疏
篚在堂上尊南故取之乃降也
宾降

注
从主人也今按下文云宾复位当西序东面注
　云言复位者明始降时位在此
疏
上始降时直云
　宾降不言处所于此见之是举下以明上之义又
　按燕礼亦云宾降阶西东面故此当取下文附见
　以足之云
主人坐奠爵于阶前辞

注
重以己事烦宾也事同曰让事异曰辞
疏
献宾
　是主人事故重以烦宾也事同谓若上文主人与
　宾俱升阶而云三让是也事异若此文主人有事
　宾无事则曰辞此对文为义若散文则通是以周
　礼司仪云主君郊劳交摈三辞车迎拜辱三揖三
　辞拜受是也
宾对

注
对答也宾主之辞未闻
主人坐取爵兴适洗南面坐奠爵于篚下盥洗

注
已盥乃洗爵致洁敬也今文无奠
疏
案乡饮酒
　义云主人盥洗扬觯所以致洁也拜至拜洗拜受
　拜送所以致敬也此止是致洁并言敬者郑注兼
　拜至拜受而言耳
宾进东北面辞洗

注
必进东行示情
疏
乡射宾进东北面辞洗彼注
　云必进者方辞洗宜违其位也言东北面则位南
　于洗矣是以宾初降立至于序南东乡至于主人
　洗爵乃东行故此得北面辞洗也云示情者宾进
　前就主人示谦下主人之情也
主人坐奠爵于篚兴对宾复位当西序东面

注
言复位者明始降时位在此
疏
上经奠爵于阶
　前者主人未洗见宾降即奠爵故在阶前奠爵此
　即至洗将洗爵见宾辞故奠爵于篚兴对故不同
　也
主人坐取爵沃洗者西北面

注
沃洗者主人之群吏
疏
下记主人之赞者注云
　赞佐也谓主人之属佐助主人之礼事彻鼎沃盥
　设荐俎是也
卒洗主人壹揖壹让升

注
俱升古文壹作一
疏
乡射云主人卒洗一揖一
　让以宾升是俱升也上文主人先升宾乃升者以
　初至之时宾客之道进宜难故主人升导之至此
　以辞让讫故略威仪而俱升也
宾拜洗主人坐奠爵遂拜降盥

注
复盥为手坋汗
疏
言奠爵遂拜者因事曰遂凡
　宾主行事相报皆言答此不言答省文也
宾降主人辞宾对复位当西序卒盥揖让升宾西阶
上疑立

注
疑读为仡然从于赵盾之仡疑正立自定之貌

疏
不言一揖一让从上可知疑然以下公羊传文
　然彼作仡然与此异也乡射注云疑止也有矜庄
　之色
主人坐取爵实之宾之席前西北面献宾

注
献进也进酒于宾
疏
宾在西阶北面将就席受
　故西北面向其席也
宾西阶上拜主人少退

注
少退少辟
宾进受爵以复位主人阼阶上拜送爵宾少退

注
复位复西阶上位
疏
以宾西阶上疑立今见主
　人西北面献于己席前故宾进将于席前受之也
　案乡射云宾进受爵于席前复位此文不具也
荐脯醢

注
荐进也进之者主人有司
疏
案昏礼礼宾赞者
　荐脯醢周礼膳宰荐脯醢故知此亦非主人是有
　司也
宾升席自西方

注
升由下也升必中席
疏
案曲礼云席南乡北乡
　以西方为上今升席自西方云升由下者以宾统
　于主人以东方为上故以西方为升由下也
乃设折俎

注
牲体枝解节折在俎
疏
凡解牲体之法有全蒸
　其豚解为二十一体体解即此折俎是也是以下
　有宾俎脊□肩介俎脊□肫胳是体解也
主人阼阶东疑立宾坐左执爵祭脯醢

注
坐坐于席祭脯醢者以右手
疏
上文宾升席故
　知坐在席经云左执爵明祭用右手
　　右祭脯醢
奠爵于荐西兴右手取肺却左手执本坐弗缭右绝
末以祭尚左手哜之兴加于俎

注
兴起也肺离之本端厚大者缭犹紾也大夫以
　上威仪多紾绝之尚左手者明垂紾之乃绝其末
　哜尝也
疏
奠爵于荐右者为取肺奠之将举故奠
　于右记云取俎进俎不坐是以取时奠爵兴至加
　于俎又兴也云肺离之此是举肺刲者本谓根本
　肺之大端此乡饮酒大夫礼故云缭祭乡射士礼
　云绝祭但云缭必兼绝言绝不得兼缭也言大夫
　以上则天子诸侯亦缭绝兼有但礼篇亡无以知
　也周礼大祝辨九祭七曰绝祭八曰缭祭注云缭
　祭以手从肺本循之至于末乃绝以祭绝祭不循
　其本直绝以祭二祭本同礼多者缭之礼略者绝
　则祭之亦据此与乡射而言也哜至齿则尝之也
坐挩手遂祭酒

注
挩拭也古文挩作说
疏
内则士佩之中有挩则
　宾客自有挩巾以拭手也
兴席末坐啐酒

注
啐亦尝也
疏
席末席之尾也乡饮酒义云于席
　末言是席之正非专为饮食也此所以贵礼而贱
　财也祭荐祭酒哜肺于席中惟啐酒于席末是贱
　财之义也云啐亦尝者亦前肺云哜是至齿为尝
　此酒云啐谓入口为尝
降席坐奠爵拜告旨执爵兴主人阼阶上答拜

注
降席席西也旨美也
宾西阶上北面坐卒爵兴坐奠爵遂拜执爵兴主人
阼阶上答拜

注
卒尽也于此尽酒者明此席非专为饮食起
疏

　非专为饮食乡饮酒义文言遂拜者亦因奠爵不
　起因拜也但此席为宾贤能起故不在席尽爵于
　此西阶上卒之然啐酒于席末亦兼为饮食故以
　不专言之也
　　右献宾
宾降洗

注
将酢主人
疏
尔雅云酢报也前得主人之献今
　将酌以报之故降洗而致洁敬也
主人降

注
亦从宾也降降立阼阶东西面
疏
下云主人复
　阼阶东西面故知此当于阼阶东西面也
宾坐奠爵兴辞

注
西阶前也
疏
乡射云宾西阶前东面坐奠爵兴
　辞降此亦然故也
主人对宾坐取爵适洗南北面主人阼阶东南面辞
洗宾坐奠爵于篚兴对主人复阼阶东西面宾东北
面盥坐取爵卒洗揖让如初升主人拜洗宾答拜兴
降盥如主人礼宾实爵主人之席前东南面酢主人
主人阼阶上拜宾少退主人进受爵复位宾西阶上
拜送爵荐脯醢主人升席自北方设折俎祭如宾礼

注
祭者祭荐俎及酒亦哜啐
疏
乡射宾盥讫将洗
　主人乃辞洗礼之常也此将宾举之故未盥先辞
　洗以重之也云揖让如初升者谓前主人卒洗一
　揖一让升也云降盥如主人礼者谓如主人降盥
　礼则此宾降主人亦降宾辞降主人对一与主人
　降辞已下同也云祭如宾礼者如上宾祭时坐左
　执爵右祭脯醢奠爵于荐西兴右手取肺却左手
　执本坐弗缭右绝末以祭尚左手哜之兴加于俎
　坐挩手遂祭酒兴席末坐啐酒故云祭如宾礼云
　祭者祭荐俎及酒者荐谓脯醢俎即离肺也云亦
　哜啐者亦哜肺啐酒也
不告旨

注
酒己物也
自席前适阼阶上北面坐卒爵兴坐奠爵遂拜执爵
兴宾西阶上答拜

注
自席前者啐酒席末因从北方降由便也
疏
曲
　礼席东乡西乡以南方为上南乡北乡以西方为
　上凡升席必由下降由上今主人当降自南方以
　啐酒于席末遂因从席北头降又从北向南北面
　拜是由便也
主人坐奠爵于序端阼阶上北面再拜崇酒宾西阶
上答拜

注
东西墙谓之序崇充也言酒恶相充实
通
解
疏曰
　奠爵于序端者拟后酬宾讫取此爵以献介也宾
　告旨甘主人之味故啐则拜之主人谢宾以酒恶
　相充实故饮讫乃拜
　　右宾酢主人
主人坐取觯于篚降洗宾降主人辞降宾不辞洗立
当西序东面

注
不辞洗者以其将自饮
疏
酬酒先饮乃酬宾故
　云将自饮亦盥洗者礼法宜洁故也主人辞应奠
　爵不言者文略也
卒洗揖让升宾西阶上疑立主人实觯酬宾阼阶上
北面坐奠觯遂拜执觯兴宾西阶上答拜

注
酬劝酒也酬之言周忠信为周
疏
宾疑立者待
　主人自饮故也主人将酬宾若不自先饮是不忠
　信恐宾不饮示忠信之道故先自饮乃饮宾为酬
　也忠信为周国语文
坐祭遂饮卒觯兴坐奠觯遂拜执觯兴宾西阶上答
拜主人降洗宾降辞如献礼升不拜洗

注
不拜洗杀于献
疏
辞如献礼者主人辞宾降宾
　辞主人为己洗爵此与献宾时同
宾西阶上立主人实觯宾之席前北面宾西阶上拜
主人少退卒拜进坐奠觯于荐西

注
宾已拜主人奠其觯
宾辞坐取觯复位主人阼阶上拜送宾北面坐奠觯
于荐东复位

注
酬酒不举君子不尽人之欢不竭人之忠以全
　交也
疏
宾辞者乡射二人举觯于宾与大夫进坐
　奠于荐右宾与大夫辞坐受觯以兴注云辞辞其
　坐奠觯乡射注亦云辞主人复亲酌己是也
　　右主人酬宾
主人揖降宾降立于阶西当序东面

注
主人将与介为礼宾谦不敢居堂上
主人以介揖让升拜如宾礼主人坐取爵于东序端
降洗介降主人辞降介辞洗如宾礼升不拜洗

注
介礼杀也
疏
按上主人迎宾之时介与众宾从
　入又主人与宾三揖至于阶之时介与众宾亦随
　至西阶下东面今此文云揖让升如宾礼则惟于
　升堂时相让无庭中三揖之事矣升堂而云拜者
　谓拜至亦如宾矣云介礼杀也者谓不拜洗是以
　乡饮酒义云三让以宾升拜至献酬辞让之节繁
　及介省矣是也
介西阶上立

注
不言疑者省文
主人实爵介之席前西南面献介介西阶上北面拜
主人少退介进北面受爵复位主人介右北面拜送
爵介少退

注
主人拜于介右降尊以就卑也今文无北面
疏

　云西南面献介者以介席东面故邪向之也主人
　位在阼阶今于献介主人来在西阶介右是介卑
　故降主人之尊就西阶介之东北面拜也至旅酬
　皆同阶者礼杀故也
主人立于西阶东荐脯醢介升席自北方设折俎祭
如宾礼不哜肺不啐酒不告旨自南方降席北面坐
卒爵兴坐奠爵遂拜执爵兴主人介右答拜

注
不哜啐下宾
疏
云主人立于西阶东者始献介
　之时近西在介右今于设荐之时主人无事稍近
　东
　　右主人献介
介降洗主人复阼阶降辞如初

注
如宾酢之时
疏
云如初者如宾酢主人之时介
　辞主人从己降主人辞介为己洗也
卒洗主人盥

注
盥者当为介酌
疏
此主人自饮而盥者尊介也
　是以乡射注云盥者虽将酌自饮尊大夫不敢
　是其类也
介揖让升授主人爵于两楹之间

注
就尊南授之介不自酌下宾酒者宾主共之
疏

　揖让升者谓一揖一让升也云授主人爵以爵授
　主人也知两楹间是尊南者以上云尊于房户间
　房户间当两楹之北也云下宾者以宾亲酌以酢
　主人此不自酌也乡饮酒义云尊于房户之间宾
　主共之
介西阶上立主人实爵酢于西阶上介右坐奠爵遂
拜执爵兴介答拜主人坐祭遂饮卒爵兴坐奠爵遂
拜执爵兴介答拜主人坐奠爵于西楹南介右再拜
崇酒介答拜

注
奠爵西楹南以爵献众宾
疏
主人既受爵介无
　事故于西阶上立知此奠爵为众宾者按下文云
　主人揖升坐取爵于西楹下是也
主人复阼阶揖降介降立于宾南

疏
向来主人与介行礼于西阶上事讫故复阼阶
　揖让降介降立于宾南者以将献众宾故介无事
　就宾南也
　　右介酢主人
主人西南面三拜众宾众宾皆答壹拜

注
三拜一拜示□不备礼也不升拜贱也
通
解
疏曰
　主人在阼阶下众宾在宾介之南故西南向拜之
　众宾各得主人一拜主人亦□得一拜是不备礼
　乡射少牢有司彻皆有此文大夫尊故也士则答
　再拜故特牲云主人三拜众宾众宾答再拜郑云
　众宾再拜者士贱旅之得备礼是也今按此疏云
　众宾各得主人一拜主人亦□得一拜乡射疏又
　云众宾无问多少止为三拜是示□也然则主人
　之拜众宾不能一一拜之但为三拜以示□而众
　宾之长者三人各答一拜也然经及注疏但言众
　宾一拜而无三人之文未详其说乡射放此
主人揖升坐取爵于西楹下降洗升实爵于西阶上
献众宾众宾之长升拜受者三人

注
长其老者言三人则众宾多矣
疏
云主人揖升
　者从三人为首一一揖之而升也云降洗升实爵
　者以下不更言洗则以下因此不复洗矣云西阶
　上献众宾者下别言众宾之长三人则众宾之中
　兼言堂下众宾故郑云众宾多矣自三人已下于
　下便以次历言之矣云拜受者三人则堂下众宾
　不拜受矣
主人拜送

注
于众宾右
疏
约上文介右而知也
坐祭立饮不拜既爵授主人爵降复位

注
既卒也卒爵不拜立饮立授贱者礼简
疏
宾贤
　能以贤者为宾其次为介不问长幼其三宾德劣
　于宾介则数年之长幼故上众宾之长也坐祭与
　宾介同不拜既爵立饮立授则异贱故礼简也
众宾献则不拜受爵坐祭立饮

注
次三人以下也不拜礼弥简
疏
此堂下众宾又
　简于三人也
每一人献则荐诸其席

注
谓三人也
疏
以其言席又下别言众宾则此是
　三人也
众宾辩有脯醢

注
亦每献荐于其位位在下今文辩皆作遍
疏
以
　其言堂下立侍不合有席既不言席故位在下既
　不言其数则乡人有学识者皆来观礼皆入饮酒
　之内是以乡射云旅酬堂上辩卒受者兴以旅在
　下者明众宾在堂下也
主人以爵降奠于篚

注
不复用也
揖让升宾厌介升介厌众宾升众宾序升即席

注
序次也即就也今文厌皆为揖
疏
众宾序升者
　谓三宾堂上有席者以年长为首以次即席也云
　今文厌皆为揖不从者以宾相引以手不得为揖
　故也
　　右主人献众宾
一人洗升举觯于宾

注
一人主人之吏发酒端曰举
疏
此一人举觯为
　旅酬也云发酒端曰举者从上至下□饮讫又从
　上而起也
实觯西阶上坐奠觯遂拜执觯兴宾席末答拜坐祭
遂饮卒觯兴坐奠觯遂拜执觯兴宾答拜降洗升实
觯立于西阶上宾拜

注
宾拜拜将受觯
疏
云宾席末答拜者谓于席西
　南面非谓席上近西为末以其无席上拜法也已
　下宾拜皆然
进坐奠觯于荐西宾辞坐受以兴

注
举觯不授下主人也言坐受者明行事相接若
　亲受谦也
疏
上献宾皆亲授而奠之今不亲授是
　下主人乡射注云不授贱不敢也若于人手相接
　受名为受不于人取之不得言受今于地取之而
　言受者以主人奠之宾取之而无隔绝虽于地若
　手授之也
举觯者西阶上拜送宾坐奠觯于其所

注
所荐西也
疏
宾奠于其所者待作乐后立司正
　宾乃取此觯以酬主人以其将举故且奠之于右
　也
举觯者降

注
事已
疏
案乡射举觯者降后有大夫此不言者
　大夫观礼之人或来或否故不言也
　　右一人举觯
设席于堂廉东上

注
为工布席也侧边曰廉燕礼曰席工于西阶上
　少东乐正先升北面此言乐正先升立于西阶东
　则工席于阶东
疏
引燕礼者欲证此席为工又以
　此经云堂廉东上不言阶东故取燕礼此下云乐
　正于西阶东而立在工西则知工席更在阶东北
　面可知也
工四人二瑟瑟先相者二人皆左何瑟后首挎越内
弦右手相

注
四人大夫制也二瑟二人鼓瑟则二人歌也瑟
　先者将入序在前也相扶工也众宾之少者为之
　每工一人乡射礼曰弟子相工如初入天子相工
　使视瞭者凡工瞽也故有扶之者师冕见及阶
　子曰阶也及席子曰席也固相师之道后首者变
　于君也挎持也瑟者则为之持瑟其相歌者徒
　相也越瑟下孔也内弦侧担之者
疏
此乡大夫饮
　酒而云四人大射诸侯礼而云六人若然士当二
　人天子当八人为差次也工四人二人瑟相二人
　则工二人歌虽不言相亦二人可知以空手无事
　故不言也相工之事天子使□瞭为之周礼□瞭
　职云凡乐事相瞽是也郑司农云无目眹谓之瞽
　有目眹而无见谓之有目无眸子谓之瞍燕礼
　云小臣左何瑟面鼓注云燕尚乐可鼓者在前也
　此不面鼓是变于君也挎者瑟底有孔越以指深
　入谓之挎也徒空也无可荷空以右手相侧担之
　者以左手外侧担之使弦向内也

乐正先升立于西阶东

注
正长也
疏
案周礼有大司乐乐师天子之官此
　乐正者诸侯及大夫士之官当天子大司乐
工入升自西阶北面坐相者东面坐遂授瑟乃降

注
降立于西方近其事
疏
乡射云乐正适西方命
　弟子赞工迁乐故知西方是近其事也
工歌鹿鸣四牡皇皇者华

注
三者皆小雅篇也鹿鸣君与臣下及四方之宾
　燕讲道修政之乐歌也此采其己有旨酒以召嘉
　宾嘉宾既来示我以善道又乐嘉宾有孔昭之明
　德可则效也四牡君劳使臣之来乐歌也此采其
　勤苦王事念将父母怀归伤悲忠孝之至以劳宾
　也皇皇者华君遣使臣之乐歌也此采其更自劳
　苦自以为不及欲谘谋于贤知而以自光明也
疏

　凡歌诗之法皆歌其类此时贡贤能拟为卿大夫
　或为君所燕食以鹿鸣诗也或为君出聘以皇皇
　者华诗也或使反为君劳来以四牡诗也故宾贤
　能而预歌此三篇使习之也
通
解
按鹿鸣即谓今日
　燕饮之事所以导达主人之诚意而美嘉宾之德
　也四牡言其去家而仕于朝辞亲而从王事于此
　乎始也皇皇者华言其将为君使而赋政于外也
　学记曰宵雅肄三官其始也正谓此也盖此三诗
　先王所制以为燕饮之乐用之乡人用之邦国各
　取其象而歌之也
卒歌主人献工工左瑟一人拜不兴受爵主人阼阶
上拜送爵

注
一人工之长也凡工贱不为之洗
疏
工之长者
　谓就四人之内为首者也案此乡饮酒及燕礼同
　是主欢心尚乐之事故有升歌笙间合乐及其献
　工献笙后间合不献以前已得献故不复重献乡
　射主于射略于乐无笙间唯有合乐笙工并为至
　终总献之大射亦主于射略于乐但不间歌不合
　乐故有升歌鹿鸣三绛主人献工后乃下管新宫
　不复得献此君礼异于乡射也大射不略升歌而
　略笙间合者二南是乡大夫之正小雅是诸侯之
　正乡射不略合乐而大射不略升歌者不可略其
　正也
荐脯醢使人相祭

注
使人相者相其祭酒祭荐
工饮不拜既爵授主人爵

注
坐授之
众工则不拜受爵祭饮辩有脯醢不祭

注
祭饮献酒重无不祭也今文辩为□
疏
众工诸
　事皆不备尚祭饮则知得献酒无有不祭故云献
　酒重无不祭也其正酬亦祭至旅酬以下则不祭
　故下记云凡旅不洗不洗者不祭郑注云敬礼杀
　也不甚洁也
大师则为之洗宾介降主人辞降工不辞洗

注
大夫若君赐之乐谓之大师则为之洗尊之也
　宾介降从主人也工大师也上既言献工矣乃言
　大师者大师或瑟或歌也其献之瑟则先歌则后

疏
天子诸侯有常官则有大师也大夫则无常官
　若君赐之乐并乐人与之则亦谓之大师宾介降
　乡射注云大夫不降尊也此礼虽有大夫亦不降
　可知也
笙入堂下磬南北面立乐南陔白华华黍

注
笙吹笙者也以笙吹此诗以为乐也南陔白华
　华黍小雅篇也今亡其义未闻昔周之兴也周公
　制礼作乐采时世之诗以为乐歌所以通情相风
　切也其有此篇明矣后世衰微幽厉尢甚礼乐之
　书稍稍废弃孔子曰吾自卫反鲁然后乐正雅颂
　各得其所谓当时在者而复重杂乱者也恶能存
　其亡者乎且正考父校商之名颂十二篇于周大
　师归以祀其先王至孔子二百年之间五篇而已
　此其信也
主人献之于西阶上一人拜尽阶不升堂受爵主人
拜送爵阶前坐祭立饮不拜既爵升授主人爵

注
一人笙之长者也笙三人和一人凡四人乡射
　礼曰笙一人拜于下
疏
案乡射记云三笙一和而
　成声主三人吹笙一人吹和凡四人尔雅曰笙小
　者谓之和是也献工之时拜送在西阶东以工在
　阶东故也此拜送笙之时在西阶上以其笙在阶
　下故不同也
众笙则不拜受爵坐祭立饮辩有脯醢不祭

注
亦受爵于西阶上荐之皆于其位磬南今文辩
　为□
疏
磬南者依前笙入立于磬南之处也
乃间歌鱼丽笙由庚歌南有嘉鱼笙崇丘歌南山有
台笙由仪

注
间代也谓一歌则一吹六者皆小雅篇也鱼丽
　言太平年丰物多也此采其物多酒旨所以优宾
　也南有嘉鱼言太平君子有酒乐与贤者共之也
　此采其能以礼下贤者贤者累蔓而归之与之燕
　乐也南山有台言太平之治以贤者为本此采其
　爱友贤者为邦家之基民之父母既欲其身之寿
　考又欲其名德之长也由庚崇丘由仪今亡其义
　未闻
疏
此一经堂下吹笙堂上升歌间代而作故
　谓之乃间也又云谓一歌则一吹者谓堂上歌鱼
　丽终堂下笙中吹由庚续之以下皆然
通
解
刘敞云
　此三篇皆笙诗也小序云有其义而亡其辞亡谓
　本无非亡逸之亡也乡饮酒礼鼓瑟而歌鹿鸣四
　牡皇皇者华然后笙入堂下磬南北面立乐南陔
　白华华黍燕礼亦鼓瑟歌鹿鸣四牡皇皇者华然
　后笙入立于县中奏南陔白华华黍南陔以下今
　无以考其名篇之义然曰笙曰乐曰奏而不言歌
　则有声而无词明矣下由庚崇丘由仪仿此今按
　小序于此六笙诗皆着其义盖序者以意言之今
　郑此注云其义未闻则亦不敢信其说矣
乃合乐周南关睢葛覃卷耳召南鹊巢采蘩采苹

注
合乐谓歌乐与众声俱作周南召南国风篇也
　王后国君夫人房中之乐歌也关雎言后妃之德
　葛覃言后妃之职卷耳言后妃之志鹊巢言国君
　夫人之德采蘩言国君夫人不失职采苹言卿大
　夫之妻能循其法度昔太王王季居于岐山之阳
　躬行召南之教以兴王业及文王而行周南之教
　以受命大雅云刑于寡妻至于兄弟以御于家邦
　谓此也其始一国耳文王作邑于丰以故地为卿
　士之采地乃分为二国周周公所食召召公所食
　于时文王三分天下有其二德化被于南土是以
　其诗有仁贤之风者属之召南焉有圣人之风者
　属之周南焉夫妇之道生民之本王政之端此六
　篇者其教之原也故国君与其臣下及四方之宾
　燕用之合乐也乡乐者风也小雅为诸侯之乐大
　雅颂为天子之乐乡饮酒升歌小雅礼盛者可以
　进取也燕合乡乐礼轻者可以逮下也春秋传曰
　肆夏繁遏渠天子所以享元侯也文王大明绵两
　君相见之乐也然则诸侯相与燕升歌大雅合小
　雅天子与次国小国之君燕亦如之与大国之君
　燕升歌颂合大雅其笙间之篇未闻
疏
歌乐众声
　俱作者谓堂上有歌瑟堂下有笙磬合奏此诗也
　燕礼记云有房中之乐注云弦歌周南召南之诗
　而不用钟磬之节谓之房中者后夫人之所讽诵
　以事其君子是也用钟鼓奏之者诸侯卿大夫燕
　飨亦得用之故用钟鼓妇人用之乃不用钟鼓则
　谓之房中之乐也后妃夫人不同同是文王之化
　召南是文王未受命已前之事诸侯之礼故称夫
　人周南是文王受命称王之后天子之礼故称后
　也云国君与其臣下宾客燕之合乐者据燕礼而
　言也云乡乐者亦据燕礼记云遂合乡乐者也云
　小雅则升歌鹿鸣之等是也云大雅颂肆夏繁遏
　渠之等是也此乡饮酒为飨礼升歌鹿鸣进取诸
　侯之乐飨礼盛也燕合乡乐以燕礼轻故可以逮
　下也郑君据仪礼上下而言其实飨燕同乐知者
　穆叔如晋晋侯享之歌鹿鸣之三是与燕礼同乐
　也若然小雅云飨或进取燕可以逮下者飨亦逮
　下也穆叔曰三夏天子所以享元侯也文王两君
　相见之乐也鹿鸣所以嘉寡君也敢不拜嘉引之
　者证肆夏繁遏渠是颂谓天子之乐歌案锺师杜
　子春注引吕叔玉云肆夏时迈也繁遏执竞也渠
　思文也郑君不从以为诗篇名颂之族类也此歌
　之大者载在乐章乐崩亦从而亡之是以颂不能
　具也
通
解
今按二南之分注疏说皆未安唯程子曰
　以周公主内治故以畿内之诗言文王太姒之化
　者属之周南以召公掌诸侯故以畿外之诗言列
　国诸侯大夫之室家被文王太姒之化而成德者
　属之召南此为得之谓之南者言其化自岐雍之
　间被于江汉之域自北而南也诗曰以雅以南即
　谓此也
工告于乐正曰正歌备乐正告于宾乃降

注
乐正降者以正歌备无事也降立西阶东北面

疏
以其堂上时在西阶之东北面知降堂下亦然
　在笙磬之西亦得监堂下之乐知位在此也
　　右乐宾
主人降席自南方

注
不由北方由便
疏
主人席之南上升由下降由
　上是其常而言由便者解礼所以升由下降由上
　者是由便也
侧降

注
宾介不从
疏
侧特也宾介不从故言侧以方燕
　礼杀故也
作相为司正司正礼辞许诺主人拜司正答拜

注
作使也礼乐之正既成将留宾为有懈惰立司
　正以监之拜拜其许
疏
上经云一相迎于门外今
　将燕使为司正监察宾主之事也主人与宾行献
　酢之礼毕是礼成也升歌笙间合乐三终是乐成
　也故郑总言礼乐之正既成也
主人升复席
　　右立司正
司正洗觯升自西阶阼阶上北面受命于主人主人
曰请安于宾司正告于宾宾礼辞许

注
为宾欲去留之告宾于西阶
疏
乡射云司正升
　自西阶由楹内适阼阶上此不言由楹内者省文
　也云告宾西阶者乡射又云司正西阶上故知也
司正告于主人主人阼阶上再拜宾西阶上答拜司
正立于楹间以相拜皆揖复席

注
再拜拜宾许也司正既以宾许告主人遂立楹
　间以相拜宾主人既拜揖就席
疏
凡相拜者当在
　宾主拜前今在宾拜下者以经云司正告于主人
　因即拜宾宾即答拜文理切不得先言相拜故退
　之在下乡射云司正告于主人遂立楹间以相拜
　主人阼阶上再拜宾西阶上答再拜是其相拜在
　前也
司正实觯降自西阶阶间北面坐奠觯退共少立

注
阶间北面东西节也其南北当中庭共拱手也
　少立自正慎其位也己帅而正敦敢不正燕礼曰
　右还北面
疏
云阶间谓两阶之间东西等也乡射
　云司正中庭北面坐奠觯自正慎其位欲令宾主
　亦皆正慎其位也燕礼曰司正降自西阶右还北
　面取不背其君此亦右还北面取不背大夫也
坐取觯不祭遂饮卒觯兴坐奠觯遂拜执觯兴洗北
面坐奠觯于其所退立于觯南

注
洗觯奠之示洁敬立于其南以察众
疏
乡射大
　射皆直云取觯洗南面反奠于其所不云盥此俗
　本有盥者误
　　右司正举觯
宾北面坐取俎西之觯阼阶上北面酬主人主人降
席立于宾东

注
初起旅酬也凡旅酬者少长以齿终于沃盥者
　皆弟长而无遗矣
疏
云取俎西之觯者谓前一人
　举觯奠于荐右今为旅酬而举之前主人酬宾奠
　于荐东者不举故言俎西以别之云主人降席不
　云自南方北方者下记云主人介凡升席自北方
　降席自南方指此文也记云主人之赞者西面北
　上不与与及也不及谓不及献酒言不及献酒则
　旅酬亦不与旅酬所以酬正献也记又云无算爵
　然后与若然此旅酬得终于沃洗者郑解酬之大
　法故连引无算爵旅酬而言终沃洗也其实此时
　未及沃洗也
宾坐奠觯遂拜执觯兴主人答拜不祭立饮不拜卒
觯不洗实觯东南面授主人

注
宾立饮卒觯因更酌以乡主人将授
主人阼阶上拜宾少退主人受觯宾拜送于主人之
西

注
旅酬同阶礼杀
疏
正酬时不同阶今同阶故云
　礼杀也
宾揖复席

注
酬主人讫
主人西阶上酬介介降席自南方立于主人之西如
宾酬主人之礼主人揖复席

注
其酌实觯西南面授介自此以下旅酬酌者亦
　如之
疏
知西南面授介者按宾酬主人时于阼阶
　上东南面向之则知此主人酬介于西阶上西南
　面可知云自此已下旅酬酌者亦如之者谓亦如
　主人酬介其酬酌介实觯西南面授之以其旅酬
　皆西阶上故也
通
解
今按宾主介相酬初皆北面但
　实觯之后授觯之时宾介则东南面授主人主人
　则西南面授介已受之后即授者又还北面之位
　宾介则拜送于主人之西主人则拜送于介之东
　皆北面也故下文受介酬者得由其东亦既受乃
　还北面拜送也
司正升相旅曰某子受酬受酬者降席

注
旅序也于是介酬众宾众宾又以次序相酬某
　者众宾姓也同姓则以伯仲别之
疏
上文作相为
　司正为有懈惰立司正以监之今以宾主及介旅
　酬不监之至众宾乃监者以其主人与宾介习礼
　已久又各一位不嫌失礼至于众宾既不久习礼
　又同在一位恐其失礼故须监之也
司正退立于序端东面

注
辟受酬者又便其赞上赞下也始升相西阶西
　北面
疏
司正初时在堂上西阶西北面命受酬者
　讫退立于西序端东面者一则案此下文众受酬
　者受自左即是司正立处故须辟之二则东面时
　赞上赞下便也云始升相西阶西北面者虽无正
　文以众宾之席在宾西南面介酬在西阶上司正
　升相旅当在西阶西北面命宾故知位如此也
受酬者自介右

注
由介东也尊介使不失故位
疏
北面以东为右
　故郑元云由介东也凡授受之法者授田其右受
　由其左即下文众受酬者是也此受介酬者应自
　介左而自介右者介位在西故云尊介使不失故
　位也
众受酬者受自左

注
后将受酬者皆由西变于介也今文无众酬者

疏
众受酬者堂上众宾之内为首者一人自介右
　受之自第二以下并堂下众宾皆自左受之言变
　于介者即是授受之常法也
拜兴饮皆如宾酬主人之礼

注
嫌宾以下异也
辩卒受者以觯降坐奠于篚

注
辩辩众宾之在下者乡射礼曰辩遂酬在下者
　皆升受酬于西阶上
疏
引乡射者经直言辩文不
　具故引以证也
司正降复位

注
觯南之位
疏
以相旅毕堂上无事故降复觯南
　之位
　　右旅酬
使二人举觯于宾介洗升实觯于西阶上皆坐奠觯
遂拜执觯兴宾介席末答拜皆坐祭遂饮卒觯兴坐
奠觯遂拜执觯兴宾介席末答拜

注
二人亦主人之吏若有大夫则举觯于宾与大
　夫燕礼曰媵爵者立于洗南西面北上序进盥洗

疏
云宾介席末答拜者宾于席西南面答拜介于
　席南东面答云若有大夫则举觯于宾与大夫者
　以其大夫尊于介故也
逆降洗升实觯皆立于西阶上宾介皆拜

注
于席末拜
疏
宾在席西南面介在席南东面以
　其俱是答拜故同前席末拜也
皆进荐西奠之宾辞坐取觯以兴介则荐南奠之介
坐受以兴退皆拜送降宾介奠于其所

注
宾言取介言受尊卑异文今文曰宾受
疏
一人
　之宾所奠觯于荐西一人之介所奠觯于荐南又
　云尊者得卑者物言取是以家语云定公假马于
　季氏孔子曰君于臣有取无假故宾尊言取介卑
　言受也
　　右二人举觯
司正升自西阶受命于主人主人曰请坐于宾宾辞
以俎

注
至此盛礼俱成酒清肴干宾主百拜强有力者
　犹倦焉张而不弛弛而不张非文武之道请坐者
　将以宾燕也俎者肴之贵者辞之者不敢以礼杀
　当贵者
疏
乡射司正升自西阶阼阶上受命于主
　人适西阶上北面请坐于宾亦是使司正传语于
　宾也又云自此以上皆立行礼人皆劳倦故请坐
　于宾也云俎者肴之贵者谓骨体贵而肉贱自旅
　以前立行礼是盛自此后无算爵坐以礼谓之杀
　故今将坐辞以俎不敢以礼杀当贵者案燕礼司
　正奠觯于中庭请彻俎而坐此礼司正监旅讫二
　人举觯后将行无算爵始请坐于宾燕礼司正之
　前云一人致爵三举旅得爵多故司正奠时即坐
　燕此礼由来未行旅酬故使二人举觯彻俎后乃
　坐也
主人请彻俎宾许

注
亦司正传请告之
司正降阶前命弟子俟彻俎

注
西阶前也弟子宾之少者俎者主人之吏设之
　使弟子俟彻者明彻俎宾之义
疏
宾敬主人而使
　弟子彻俎故云宾之义也
司正升立于席端

注
待事
疏
司正降阶前命弟子彻俎讫即升立于
　席端弟子仍未彻俎故云待事也
宾降席北面主人降席阼阶上北面介降席西阶上
北面遵者降席席东南面

注
皆立相须彻俎也遵者谓此乡之人仕至大夫
　者也今来助主人乐宾主人所荣而遵法者也因
　以为名或有无来不来用时事耳今文遵为或
　为全
疏
皆立者将取俎以授人遵不北面者以其
　尊故席东南面主人须待也待受俎之人至一时
　彻而授之也下文云宾若有遵言若者不定之辞
　故知或有或无来与不来事在当时故云用时事
　耳
宾取俎还授司正司正以降宾从之主人取俎还授
弟子弟子以降自西阶主人降自阼阶介取俎还授
弟子弟子以降介从之若有诸公大夫则使人受俎
如宾礼众宾皆降

注
取俎者皆乡其席既授弟子皆降复初入之位

疏
下云揖让如初升故知此降时亦复初入之位
　位在东阶西阶相让也
　　右彻俎
说屦揖让如初升坐

注
说屦者谓安燕当坐也必说于下者屦贱不空
　居堂说屦主人先左宾先右今文说为税
疏
云如
　初升坐者谓宾主初入揖让而升堂也凡堂上行
　礼之法立行礼不说屦坐则说屦屦空则不宜陈
　于侧故降说屦然后升坐也曲礼云上于东阶则
　先右足上于西阶则先左足郑注云近于相乡敬
　也玉藻注屦之法坐左纳右坐右纳左今说之亦
　北面乡阶主人先坐左宾先坐右亦取近于相乡
　敬之义也
乃羞

注
羞进也所进者狗胾醢也乡设骨体所以致敬
　也今进羞所以尽爱也敬之爱之所以厚贤也
疏

　知所进者狗胾醢者案下记云其牲狗礼记又云
　荐羞不逾牲则所羞者狗胾也但醢是旧作之物
　诸经又不见以狗作醢则胾必狗也醢则当兼有
　余牲也骨体贵人不食故云致敬胾醢贱人所食
　故云尽爱也
无算爵

注
算数也宾主燕饮爵行无数醉而止也乡射礼
　曰使二人举觯于宾与大夫又曰执觯者洗升实
　觯反奠于宾与大夫皆是
疏
引乡射礼者证此无
　算爵从首至末更从上至下惟醉乃止
无算乐

注
燕乐亦无数或间或合尽欢而止也春秋襄二
　十九年吴公子札来聘请观于周乐此国君之无
　算
疏
上升歌笙间合乐皆三终言有数此即无也
　或间如上间歌用小雅也或合用二南也或用其
　一不并用也引春秋者彼是国君礼此是大夫礼
　见其异也但无算之乐还依尊卑用之案春秋为
　季札所歌大雅与颂者但季札请观周乐鲁为之
　尽陈又鲁周公之后歌乐得与元侯同故无算之
　乐雅颂并作也
　　右燕
宾出奏陔

注
陔陔夏也陔之言戒也终日燕饮酒罢以陔为
　节明无失礼也周礼锺师以锺鼓奏九夏是奏陔
　夏则有锺鼓矣锺鼓者天子诸侯备用之大夫士
　鼓而已盖建于阼阶之西南鼓乡射礼曰宾兴乐
　正命奏陔宾降及阶陔作宾出
疏
锺师云凡乐事
　以锺鼓奏九夏王夏肆夏昭夏纳夏章夏齐夏族
　夏夏骜夏杜子春云王出入奏王夏尸出入奏
　肆夏牲出入奏昭夏四方宾来奏纳夏臣有功奏
　章夏夫人祭奏齐夏族人侍奏族夏客醉而出奏
　陔夏公出入奏骜夏言以锺鼓者庭中先击锺却
　击鼓而奏此九夏锺师天子礼有钟鼓大射诸侯
　礼亦具有锺鼓乡射云不鼓不释明无锺可知此
　且语锺鼓者用九夏则尊卑不同天子则九夏俱
　作诸侯则不用王夏得奏其肆夏以下大夫以下
　据此文用陔夏其余无文大射建鼓在阼阶西南
　鼓此无正文故云盖彼注云鼓不在东县南为君
　也此乡大夫无东县直有一鼓而已故县在阼阶
　之西南乡主人也
主人送于门外再拜

注
门东西面拜也宾介不答拜礼有终也
疏
主人
　迎宾之时门东西面拜今送宾还依此位立也于
　迎宾介时宾介答拜今送宾主人再拜若宾介答
　拜是行礼无终毕故宾介不答是礼有终也不言
　众宾者迎送俱不拜故不言也
　　右宾出
宾若有遵者诸公大夫则既一人举觯乃入

注
不干主人正礼也遵者诸公大夫也谓之宾者
　同从外来耳大国有孤四命谓之公
疏
正礼谓宾
　主献酢是也是以一人举觯为旅酬始乃入若然
　即是作乐前入而于此篇末乃言之者以其无常
　或来或不来故于后言之也孤只一人而言诸者
　案郑注燕礼云容牧下三监案王制云天子使其
　大夫监于方伯之国国三人是殷法周公因而不
　改故云容也云大国有孤四命者周礼典命文谓
　之公者若天子有三公也
席于宾东公三重大夫再重

注
席此二者于宾东尊之不与乡人齿也天子之
　国三命者不齿于诸侯之国爵为大夫则不齿矣
　不言遵者遵者亦卿大夫
疏
宾在户牖之间酒尊
　又在户东席此二者又在酒尊之东但继宾而言
　耳乡人谓众宾之席在宾西故云不与乡人齿案
　上注云此篇无正齿位之事谓无党正饮酒之法
　此言齿者谓士以上来观礼乃有齿法云天子之
　国三命者不齿者周礼党正职文郑引之为证者
　欲见此篇之礼与天子乡饮酒三命不齿同也云
　诸侯之国爵为大夫则不齿者以此篇及乡射皆
　云若有大夫不辨命数故知爵为大夫即不齿也
　党正又云一命齿于乡里再命齿于父族三命不
　齿不齿者特为位不在父兄行列中一命齿于乡
　里者公侯伯之士一命与堂下乡人齿以其士立
　堂下故也子男之士不命与一命之士同齿于阶
　下子男之大夫一命坐于上与六十已上齿于堂
　再命齿于父族者谓子男之卿与公侯伯之大夫
　以父族为宾则与之齿异姓为宾则不与之齿席
　于尊东三命不齿者谓公侯伯之卿虽父族为宾
　亦不与之齿席于尊东也云不言遵者亦卿大夫
　者案上文宾若有尊者即诸公大夫也
公如大夫入主人降宾介降众宾皆降复初位主人
迎揖让升公升如宾礼辞一席使一人去之

注
如读若今之若主人迎之于门内也辞一席谦
　自同于大夫
疏
以不言主人出故知迎于门内也
　今按如读若今之若但谓如字读之似今人所用
　之若字耳无他义也疏说迂今不取
大夫则如介礼有诸公则辞加席委于席端主人不
彻无诸公则大夫辞加席主人对不去加席

注
加席上席也大夫席再重
疏
云大夫则如介礼
　者以其公如宾故大夫则如介礼主人迎宾宾厌
　介此公与大夫同入公亦献大夫故云大夫如介
　礼云有诸公则辞加席委于席端主人不彻者大
　夫再重是其正大夫以公在故谦委加席于席端
　主人不彻也
　　右遵入
明日宾服乡服以拜赐

注
拜赐谢恩惠乡服昨日与乡大夫饮酒之朝服
　也不言朝服未服以朝也今文曰宾服乡服
疏
郑
　知乡服是朝服者记云朝服而谋宾介是也此宾
　言乡服其乡射宾言朝服不同者按乡射以公士
　为宾谓在朝着朝服是其常此宾是乡人子弟未
　仕虽着朝服仍以乡服言之故也按注云今文曰
　宾服乡服明古经文无服今有之衍文也今删去
主人如宾服以拜辱

注
拜宾复自屈辱者乡射礼曰宾朝服以拜赐于
　门外主人不见如宾服遂拜之拜辱于门外乃退

疏
此文不具故引乡射以为证明彼此宾主皆不
　相见造门外拜谢而已
　　右拜礼
主人释服

注
释朝服更服元端也古文释作舍
疏
昨日正行
　宾举饮酒之礼相尊敬故朝服此乃燕私轻故元
　端也
乃息司正

注
息劳也劳赐昨日赞执事者独云司正司正庭
　长也
疏
司正是庭长故独言之也
无介

注
劳礼略也司正为宾
不杀

注
市买若因所有可也不杀则无俎
疏
市买无正
　文郑以意言之又杀则俎以盛骨体既言不杀故
　知无俎也
荐脯醢

注
羞同也
疏
与正行饮酒同
羞唯所有

注
在有何物
疏
上文正行饮酒之时用狗胾今不
　杀故言在有何物杂物皆是也
征惟所欲

注
征召也
疏
昨日正行饮酒不得唤亲友故今礼
　食之余可别召知友也
以告于先生君子可也

注
告请也先生不以筋力为礼于是可以来君子
　国中有盛德者可者召不召唯所欲
疏
先生老人
　教学者君子则曲礼博闻强识敦善行而不怠者
　也云可者召不召唯所欲者上文云征唯所欲上
　下相成解也
宾介不与

注
礼渎则古文与为预
疏
宾介昨日正行礼今
　又召之则是数数则渎渎则不敬
乡乐唯欲

注
乡乐周南召南六篇之中唯所欲作不从次也
　不歌鹿鸣鱼丽者辟国君也
疏
二南为乡大夫之
　乐小雅为诸侯之乐上正行饮酒歌小雅今燕不
　歌鹿鸣鱼丽是辟国君也
　　右息司正
　　乡射礼
主人坐取爵于上篚以降

注
将献宾也
宾降

注
从主人也今按乡饮酒云当西序东面
主人阼阶前西面坐奠爵兴辞降

注
重以主人事烦宾也今文无阼阶
宾对主人坐取爵兴适洗南面坐奠爵于篚下盥洗

注
对答盥手又洗爵致洁敬也古文盥皆作浣
宾进东北面辞洗

注
必进者方辞洗宜违位也言东北面则位南于
　洗矣
主人坐奠爵于篚兴对宾反位

注
反从降之位也乡饮酒曰当西序东面
主人卒洗壹揖壹让以宾升宾西阶上北面拜洗主
人阼阶上北面奠爵遂答拜乃降

注
乃降将更盥也今文壹皆作一
宾降主人辞降宾对主人卒盥壹揖壹让升宾升西
阶上疑立

注
疑止也有矜庄之色
疏
乡饮酒注云疑正立自
　定之貌此言疑止也有矜庄之色二注相兼乃具
　也
主人坐取爵实之宾席之前西北面献宾

注
进于宾也凡进物曰献
疏
凡进物曰献者欲见
　此宾乃是乡民而已无尊卑上下犹言献者此献
　直是进物而言进献之也周礼注云古者致物于
　人尊之则曰献彼据尊敬前人虽卑亦曰献若齐
　侯献捷于鲁之类义与此别也
宾西阶上北面拜主人少退

注
少退犹少辟也
宾进受爵于席前复位

注
复位西阶上位
主人阼阶上拜送爵宾少退荐脯醢宾升席自西方

注
宾升降由下也
疏
凡席升由下降由上下文降
　席不由上者以主人在东敬主人不得降由上又
　于席西拜便故云宾升降由下也
乃设折俎

注
折之设反后皆仿此牲体枝解节折以实俎也
主人阼阶东疑立宾坐左执爵右祭脯醢奠爵于荐
西兴取肺坐绝祭

注
却左手执本右手绝末以祭也肺离上为本下
　为末
尚左手哜之

疏
哜尝也右手在下绝以授口尝之
兴加于俎坐挩手执爵遂祭酒兴席末坐啐酒

注
挩拭也啐尝也古文挩作说
降席坐奠爵拜告旨

注
降席席西也旨美也
执爵兴主人阼阶上答拜宾西阶上北面坐卒爵兴
坐奠爵遂拜执爵兴主人阼阶上答拜
　　右主人献宾
宾以虚爵降

注
将洗以酢主人
主人降

注
从宾也降立阼阶东西面当东序
宾西阶前东面坐奠爵兴辞降主人对宾坐取爵适
洗北面坐奠爵于篚下兴盥洗

注
宾北面盥洗自外来
疏
对主人自内出南面也
主人阼阶之东南面辞洗宾坐奠爵于篚兴对主人
反位

注
反位从降之位也主人辞洗进也
疏
降之位即
　上东序之西南面位主人反位由前进乃反位故
　郑却本之
宾卒洗揖让如初升主人拜洗宾答拜兴降盥如主
人之礼宾升实爵主人之席前东南面酢主人

注
酢报
疏
言如初则一揖一让也
主人阼阶上拜宾少退主人进受爵复位宾西阶上
拜送爵荐脯醢主人升席自北方乃设折俎祭如宾
礼

注
祭荐俎及酒亦齐啐
不告旨

注
酒己物
自席前适阼阶上北面坐卒爵兴坐奠爵遂拜执爵
兴宾西阶上北面答拜

注
自由也啐酒于席永由前降便也
主人坐奠爵于序端阼阶上再拜崇酒宾西阶上答
再拜

注
序端东序头也崇充也谢酒恶相充满也
疏
奠
　爵于序端此拟下献众宾也
　　右宾酢主人
主人坐取觯于篚以降

注
将酬宾
宾降主人奠觯辞降宾对东面立主人坐取觯洗宾
不辞洗

注
不辞洗以其将自饮
卒洗揖让升宾西阶上疑立主人实觯酬之阼阶上
北面坐奠觯遂拜执觯兴

注
酬劝酒
宾西阶上北面答拜主人坐祭遂饮卒觯兴坐奠觯
遂拜执觯兴宾西阶上北面答拜主人降洗宾降辞
如献礼

注
以将酌己
升不拜洗

注
酬礼杀也
宾西阶上立主人实觯宾之席前北面宾西阶上拜
主人坐奠觯于荐西宾辞坐取觯以兴反位

注
宾辞辞主人复亲酌己
主人阼阶上拜送宾北面坐奠觯于荐东反位

注
酬酒不举
主人揖降宾降东面立于西阶西当西序

注
主人将与众宾为礼宾谦不敢独居堂
　　右主人酬宾
主人西南面三拜众宾众宾皆答一拜

注
三拜示□也一拜不备礼也献宾毕乃与众宾
　拜敬不能并
疏
众宾无问多少止为三拜而已是
　示□也众宾人皆一拜是不备礼此亦答大夫拜
　法若答士拜则亦再拜见于特牲也云献宾毕乃
　与众宾拜者自尔来唯与宾拜今始拜之故云敬
　不能并
主人揖升坐取爵于序端降洗升实爵西阶上献众
宾众宾之长升拜受者三人

注
长其老者言三人则众宾多矣国以多德行道
　艺为荣何常数之有乎
疏
此虽非宾贤能其众亦
　三人在堂上与乡饮酒数同其堂下众宾无定数
　故郑云众宾多矣
主人拜送

注
拜送爵于众宾右
坐祭立饮不拜既爵授主人爵降复位

注
既尽
疏
此还上三人者降复宾南东面位
众宾皆不拜受爵坐祭立饮

注
自第四以下又不拜受爵礼弥略
疏
此谓堂下
　众宾无数者也
每一人献则荐诸其席

注
诸于
疏
此还据堂上三人有席者故云荐诸其
　席谓席前也
众宾辩有脯醢

注
荐于其位
疏
还据堂下无席者故郑云荐于其
　位不云席也
主人以虚爵降奠于篚

注
不复用
　　右献众宾
揖让升宾厌众宾升众宾皆升就席一人洗举觯于
宾

注
一人主人之吏
疏
主人之吏亦谓府史以下非
　属官也
升实觯西阶上坐奠觯拜执觯兴宾席末答拜举觯
者坐祭遂饮卒觯兴坐奠觯拜执觯兴宾答拜降洗
升宾之西阶上北面

注
将进奠觯
宾拜

注
拜受觯
举觯者进坐奠觯于荐西

注
不授贱不敢也
宾辞坐取以兴

注
若亲受然
举觯者西阶上拜送宾反奠于其所举觯者降

疏
反奠于其所者还于荐西以其射后宾北面举
　之为旅酬故不奠于荐东也
　　右一人举觯
大夫若有遵者则入门左

注
谓此乡之人为大夫者也谓之遵者方以礼乐
　化民欲其遵法之也其士也于旅乃入乡大夫士
　非乡人礼亦然主于乡人耳今文遵为僎
疏
言若
　者或无不定也郑知是当乡大夫者以其乡射既
　与乡人行射礼而言大夫者当乡大夫可知士于
　旅乃入下记云士既旅不入明未旅间皆得入也
　非乡人礼亦然者以其同是乡大夫士礼无异故
　也但异乡不助主人乐宾为别也
主人降

注
迎大夫于门内也不出门别于宾
宾及众宾皆降复初位

注
不敢居堂俟大夫入也初位门内东面
疏
上文
　宾厌众宾皆入门左东面北上
主人揖让以大夫升拜至大夫答拜主人以爵降大
夫降主人辞降大夫辞洗如宾礼席于尊东

注
尊东明与宾夹尊也不言东上统于尊也
疏
上
　云尊于宾席之东则在尊西今大夫言席于尊东
　明为宾夹尊可知统于尊者席于尊东继尊而言
　是以下云大夫降席东南面降由上故知西上也
升不拜洗主人实爵席前献于大夫大夫西阶上拜
进受爵反位主人大夫之右拜送大夫辞加席主人
对不去加席

注
辞之者谦不以己尊加贤者也不去者大夫再
　重席正也宾一重席
疏
云升不拜洗者以大夫尊
　故也云反位者大夫反西阶上位乡射之礼乡人
　为宾若大夫与则以公士为宾亦选贤者为之故
　云不以己尊加贤者也乡饮酒云公三重大夫再
　重礼之正也乡人故一重纵公士为宾亦一重也
乃荐脯醢大夫升席设折俎祭如宾礼不哜肺不啐
酒不告旨西阶上卒爵拜主人答拜

注
凡所不者杀于宾也大夫升席由东方
疏
上云
　不拜洗亦是杀于宾之类也大夫席西上升由下
　故知大夫升席由东方也
　　右献大夫
大夫降洗

注
将酢主人也大夫若众则辩献长乃酢
疏
此经
　据一大夫而言故献大夫即酢案有司彻主人洗
　爵献长宾于西阶上然后众宾长升拜受爵宰夫
　赞主人酌若是以辩乃升长宾主人酌酢于长宾
　西阶上北面宾在左注云主人酌自酢序宾意宾
　卑不敢酢是辩献长乃酢也
主人复阼阶降辞如初卒洗主人盥

注
盥者虽将酌自饮尊大夫不敢
揖让升大夫授主人爵于两楹间复位主人实爵以
酢于西阶上坐奠爵拜大夫答拜坐祭卒爵拜大夫
答拜主人坐奠爵于西楹南再拜崇酒大夫答拜主
人复阼阶揖降

疏
为士于旅乃入拟献士故奠爵于此也
大夫降立于宾南

注
虽尊不夺人之正礼
疏
大夫尊在堂则席之于
　尊东特尊之今降而在宾下者欲使宾主相对行
　礼若在其北则妨宾主揖让之正礼
主人揖让以宾升大夫及众宾皆升就席
　　右大夫酢
席工于西阶上少东乐正先升北面立于其西

注
言少东者明乐正西侧阶不欲大东辟射位
疏

　既言席工于西阶上少东则在西阶东矣复云乐
　正立于其西则侧近西阶之东而不至于大东也
　燕礼注亦然者燕亦容有射法
工四人二瑟瑟先相者皆左何瑟面鼓执越内弦右
手相入升自西阶北面东上工坐相者坐授瑟乃降

注
瑟先贱者先就事也相扶工也面前也鼓在前
　变于君也执越内弦右手相由便也越瑟下孔所
　以发越其声也前越言执者内有弦结手入之浅
　也相者降立西方
疏
云四人二瑟则是二人歌可
　知亦不言相者以其空相故不言也云瑟贱者案
　大射太师少师歌众工瑟是瑟贱也凡工皆先瑟
　后歌是贱者先即事故得献亦在前也乡射与大
　射相对大射君礼而后首此臣礼前首故云变于
　君燕礼与乡饮酒相对燕礼面鼓又与乡饮酒后
　首相变瑟体首宽尾狭内越孔虽长广狭亦等但
　弦居瑟上近首鼓处则宽近尾不鼓处并而狭侧
　持之法近鼓持之入则近手入则深是以通与燕
　礼言面鼓则云执之手入浅也大射于乡饮酒言
　后首则云挎越手入深故也相者是弟子位在西
　下文云乐正适西方命弟子赞工迁乐于下故此
　降立还于西方也
笙入立于县中西面

注
堂下乐相从也县中磬东立西面
疏
上文云县
　于洗东北西面此云立于县中明是堂下相从皆
　在东方也磬东当磬之东郑知不在磬西者若磬
　西而西面则笙者背磬不可也
乃合乐周南关雎葛覃卷耳召南鹊巢采蘩采苹

注
不歌不笙不间志在射略于乐也不略合乐者
　周南召南之风乡乐也不可略其正也昔太王王
　季文王始居岐山之阳躬行以成王业至三分天
　下乃宣周南召南之化本其德之初刑于寡妻至
　于兄弟以御于家邦故谓之乡乐用之房中以及
　朝廷飨燕乡射饮酒此六篇其风化之原也是以
　合金石丝竹而歌之
疏
据乡饮酒燕礼作乐有四
　节今不歌不笙不间唯有合乐故云志在射略于
　乐也二南是大夫士之乡乐己之正乐故云不可
　略其正者也
工不兴告于乐正曰正歌备

注
不兴者瞽礼略也
疏
言正歌者升歌也升歌
　鹿鸣是上歌诸侯乐非己正乐故以二南为正歌
　也言备者凡作乐皆三终此备明亦三终也
乐正告于宾乃降

注
乐正降者堂上正乐毕也降立西阶东北面
疏

　作乐主为乐宾今歌备故告宾言歌备也云正乐
　者对后无算乐非正乐也下射虽歌驺虞亦是堂
　下非堂上故以堂上决之也云降立西阶东北面
　者此无正文约堂上乐正位在西阶东北面今降
　亦当在西阶东北面也
主人取爵于上篚献工大师则为之洗

注
尊之也君赐大夫乐又从之以其人谓之大师
　也
疏
天子诸侯官备有太师少师大夫士官不备
　不合有太师然君有赐大夫士乐器之法如春秋
　左氏云晋侯以歌锺乐人赐魏绛是也
宾降主人辞降工不辞洗卒洗升实爵工不兴左瑟
一人拜受爵

注
辞降大夫不降尊也左瑟辟主人授爵也一人
　无大师则工之长者
疏
有大师则大师不辞洗拜
　受爵若无大师则凡工不辞洗拜受爵故变言工
　与一人假令大师左瑟先献若歌则后献亦先献
　工一人是以郑云一人无大师则工之长者以乡
　饮酒献工时云一人不兴受爵注云一人笙之长
　者也大师为歌者未得献先献瑟工之长者也
主人阼阶上拜送爵荐脯醢使人相祭

注
人相者
疏
相者即弟子也
工饮不拜既爵授主人爵众工不拜受爵祭饮辩有
脯醢不祭

注
祭饮不兴受爵坐祭坐饮
不洗遂献笙于西阶上

注
不洗者贱也众工而不洗矣而众笙不洗者笙
　贱于众工正君赐之犹不洗也
疏
工在上贵君赐
　之大师则为之洗笙贱位在下正使君赐之笙人
　犹不为之洗况众笙乎
笙一人拜于下尽阶不升堂受爵主人拜送爵阶前
坐祭立饮不拜既爵升授主人爵众笙不拜受爵坐
祭立饮辩有脯醢不祭主人以爵降奠于篚反升就
席

注
亦揖让以宾升众宾皆升
疏
云亦者亦前共大
　夫行礼讫主人揖让以宾升大夫及众宾皆升就
　席也
　　右乐宾
主人降席自南方

注
礼杀由便
疏
上文主人受酢爵时礼盛故主人
　降席自北方啐酒于席末亦然今此立司正礼杀
　故降席自南方由便也
侧降

注
宾不从降
作相为司正司正礼辞许诺主人再拜司正答拜

注
爵备乐毕将留宾以事为有懈倦失礼立司正
　以监之察仪法也诗云既立之监或佐之史
疏
爵
　备者谓宾及众宾与尊者并工笙并得献也云乐
　毕者合乐讫也事者下有射事旅无算之事司正
　中间为射变为司马射讫反为司正以监察仪法
　也引诗者证监与正为一物也
主人升就席
　　右立司正
司正洗觯升自西阶由楹内适阼阶上北面受命于
主人

注
洗觯者当酌以表其位显其事也楹内楹北
疏

　受命谓受主人请安宾之命
西阶上北面请安于宾

注
传主人之命
宾礼辞许司正告于主人遂立于楹间以相拜

注
相谓赞主人及宾相拜之辞
主人阼阶上再拜宾西阶上答再拜皆揖就席

注
为已安也今文揖为升
司正实觯降自西阶中庭北面坐奠觯兴退少立

注
奠觯表其位也少立自修正慎其位也古文曰
　少退立
通
解
疏曰北面坐奠觯乡饮酒亦然此二者
　皆臣礼威仪简燕礼大射皆司正南面奠觯者彼
　是君礼威仪多也
进坐取觯兴反坐不祭遂卒觯兴坐奠觯拜执觯兴
洗北面坐奠于其所

注
今文坐取觯无进又曰坐奠之拜
兴少退北面立于觯南

注
立觯南亦其故摈位
疏
案上未有摈位此云摈
　位者案射礼云摈者退中庭是摈者在中庭有位
　燕礼大射皆摈者为司正而此乡射及乡饮酒云
　作相为司正相即摈者也故知觯南者中庭故摈
　位也
未旅

注
旅序也未以次序相酬以将射也旅则礼终也

疏
旅众也言序者谓众以次序相酬必于未旅而
　射者旅则醉而礼终恐不得射也此大夫士礼将
　射先行乡饮酒后行旅酬而已故未旅而射后乃
　始行旅酬燕礼大射国君礼故先行燕礼虽行一
　献以其辨尊卑故四举旅大射主为射故再拜讫
　即射燕礼主为燕故三举旅乃射彼皆与此不同
　也
　　右司正举觯

　宴集部汇考三
唐皇甫崧醉乡日月
　　饮论第一　　　　　　　谋饮第二
阙

　　为宾第三　　　　　　　为主第四
　　明府第五　　　　　　　律录事第六
　　觥律事第七　　　　　　选徒第八
　　改令第九
阙
　　　　令误第十
阙

　　骰子令第十一　　　　　详乐第十二
阙

　　旗幡令第十三
阙
　　下次据令第十四
阙
　　闪令第十五
阙
　　上酒令第十六
阙

　　并着词令第十七
阙
　按门人第十八
阙

　　手势第十九　　　　　　拒泼第二十
　　逃席第二十一　　　　　使酒第二十二
　　勤学第二十三
阙
　　乐规第二十四
阙

　　小酒令第二十五
阙
　杂法第二十六
阙

　　进户第二十七　　　　　酿酒第二十八
阙

　　风俗第二十九
阙
　　自序第三十
阙

　　饮论
醉花宜昼
袭其
光也
醉雪宜夜
乐其
冱也
醉得意宜艳唱
宜其
和也

醉将离宜鸣鼍
一作击钵
壮其神也
醉文人宜谨节奏慎章程
畏其
侮也
醉俊人宜益觥盂加旗帜
助其
烈也
醉竹宜暑
资其
清也

醉水宜秋
泛其
爽也
此皆以审其宜收其景以与忧战也
呜呼反此道者失饮之天也凡酒以色清味重而饴
为圣色如金而味醇且苦者为贤色黑酸醨者为愚
人以家醪糯觞醉人者为君子以家醪黍觞醉人者
为中人以巷醪灰觞醉人者为小人夫不欢之候有
九主人□一也宾轻主二也铺陈杂而不叙三也乐
生而妓娇四也数易令五也骋牛饮六也迭诙谐七
也互相熟
一作
手相属
八也欢骰子九也欢之征有十三
得其时一也宾主久间二也酒醇而主严三也非觥
盂而不讴虽觥盂而累不讴者四也不能令有耻五
也方饮不重膳六也不动筵七也录事貌毅而法峻
八也明府不受请谒九也废卖律十也废替律十一
也不恃酒十二也使勿欢勿暴十三也审此九候十
三征以为术者饮之王道也其欢乐者饮之霸道也
　　谋饮
阙
　　为宾
愚同柴也僻若子张当宣令乃充耳不听及行令则
瞋目重问此陪席座人耳
　　为主
主前定则不繁宾前定则不乱乐前定则必畅酒前
定则必严时然后欢人乃不厌
　　明府
明府之职前辈极为重难二十人共饮立一人为明
府所以规其斟酌之道每一明府管骰子一双酒钓
一双此皆律录事分配之承命者法不得拒凡主人
之右主酒者申明府得以纠诸座之罪酒懦为旷官
酒猛为苛政
懦为冷也
猛为热也
若明府贪务承命酌席人遂
使请告纷喧黩挠录事
请告谓席
人请骰之类
明府之辜暴矣
　　律录事
夫律录事者须有饮材材有三谓善令知音大户也
凡笼台以白金为之其中实以筹一十枚旗一纛一
旗所以指巡也纛所以指犯也宾主就坐录事取一
筹以旗与纛偕立于中余置器右首执爵者告请骰
子命受之复告之曰某骰子令乃条其说于录事
录事告于四席曰某官骰子令然累宣之录事之
令也必令其词异于席人所谓巧宣也席人有犯即
下筹犯者执爵请罪辄曰一爵法未当言犯者不徒
退请并下三筹然告其状谳不当理则反其筹以饮
焉席人刺录事亦如之
　　觥律事
凡乌合为徒以言笑动众暴慢无节或累累起坐或
附耳嗫语律录事以本户绳之奸不衰止者宜觥录
事纠之
以刚毅木
讷之士为之
有犯者辄投其旗于前曰某犯
觥令
抛法先旗
而后纛也
犯者诺而收执之拱曰知罪明府饷
其觥而斟焉犯者右引觥左执旗附于朐律录事顾
伶曰命曲破送之饮讫无坠酒稽首以旗觥归于觥
主曰不敢滴沥复觥于位后犯者投以纛累犯者旗
纛俱舞觥筹俱尽有犯者不问
　　选徒
大凡寡于言而敏于令者酒徒也怯猛饮而惜终饮
者酒徒也不动摇而貌愈毅者酒徒也闻其令而不
重问者酒徒也不停觥而言不杂乱者酒徒也改令
及时而不涉重者酒徒也持屈爵而不纷诉者酒徒
也知内乐而恶外嚣者酒徒也故吉饮之法选徒为
根干选酒为枝叶选令为敷则所以慎难者断可
知矣
　　改令
阙

　　令误
阙

　　骰子令
大凡初筵皆先用骰子盖欲微酣然后迤逦入酒令
　　详乐
阙

　　旗幡令
阙

　　下次据令
阙

　　闪令
阙

　　上酒令
阙

　　并着词令
阙

　　按门人
阙

　　手势
大凡放令欲端其颈如一枝孤柏其神如万里长江
扬其膺如猛虎蹲踞运其眸如烈日飞动差其指如
鸾欲翔舞柔其腕如龙欲蜿蜒旋其盏如羊角高风
飞其袂如鱼跃大浪然后可以畋渔风月缯缴笙竽
　　拒泼
孟子曰杀人以梃与刃有以异乎然则酗酒以拒与
泼有异乎同归酗酒也盖有闻饮必来见杯即拒或
酒纠不容明府责饮则必固为翻□推作周章始持
杯而喏呼继背烛而倾泼如此则俱为害乐并是蠹
欢自当抑之别室延以清风展薤叶而开襟极茗芽
以从事
　　逃席
酒徒有逃席之病弃之如脱屣
　　使酒
大凡蔑章程而务牛饮者非欢源也醒木讷而醉喋
喋者非欢源也饰己非而尚议谳者非欢源也得浅
酒索深酌者非欢源也饮愈多而貌弥淡者非欢源
也己谬而恶人言者非欢源也不谕令而疾敏者非
欢源也好请醉罪而讳以筹者非欢源也此八者盖
沉酗之滥觞纷喧之鸿渐也
　　勤学
阙

　　乐规
阙

　　小酒令
阙

　　杂法
阙

　　进户
进户法葛花小豆花各阴干七两为末精羊肉一斤
如法作生以二花末一两匀入于生中如先只饮得
五盏以十盏好酒热暖沃生生服之三五日进一服
花尽则户倍矣
　　酿酒
阙

　　风俗
阙

　　自序
阙

宋何剡酒尔雅
夫酒之设合礼致情遍体归性礼终而退此和之至
主意未殚宾有余豪可以致醉无致于乱
窦革酒谱
　　酒令
唐柳子厚有序饮一篇始见其以洄溯迟驶为罚爵
之差皆酒令之变也又有藏钩之戏或云起于钩弋
夫人有国色而手拳武帝自披之乃伸后人慕之而
为此戏白公诗云徐动碧芽筹又云转化移酒海今
之世酒令其类尢多有捕醉仙者为禺人转之以指
席者有流杯者有总数者有密书一字使诵持勾以
抵之者不可殚名昔五代王章史肇之燕有手势令
此皆富贵逸居之所宜若幽人贤士既无丝竹金石
之玩唯啸咏文史可以助欢故曰闲征雅令穷经史
醉听新诗胜管弦今略志其美而近者于左
孟尝门下三千客大有同人湟水渡头十万羊未济
小畜
马援以马革裹尸死而后已李耳指李树为姓生而
知之
江革隔江见鲁般般橹李元园里唤蔡释释菜
拆字为反切者　矢引矧　欠金钦
名字相反切者　干谨字巨引　尹珍字道真　孙
程字稚卿
古人名姓点画绝省者　宇文士及　朱天光
子州友父　公父文伯　王子比干　王士平　吕
太一　王子中　王太丘　江子一　于方　卜己
　方干　王元　丁乂　江乙　文丘　卜式　王
丘
字画之繁者　苏继颜　谢灵运　韩麒麟　李继
鸾　边归谠　栾黡　鳞鱹　萧鸾
音声同者　高敖曹　田延年　刘幽求
字画类者　田甲　李季
台字去吉增点成室　居字去古增点成户
火炎昆冈　山出器车　土圭封国
百金之士千万五刑之属三千
荡荡乎民无能名欣欣焉人乐其性
公子牟身在江湖心游魏阙郑子真耕于岩石名动
京师
前徒倒戈以北长者扶义而东
运天德以君世散皇明而烛幽
今人多以文句首末二字相联谓之粘头续尾尝有
客云维其时矣自谓文句必无矣字居首者欲以见
窘于答者不知矣焉也者决辞也出柳子厚文遂浮
以大白
白公东南行云鞍马呼教住骰盘喝遣输长波卷
白连掷采成卢注云骰盘卷白波莫走鞍马皆当时
酒令法未详盖元白一时之事尔
国史谱称郑弘庆刱平素精看四字令未详其法
曹继善安雅堂觥律
　　觥赞一　　　　　　觥例五首
　　觥纲五　　　　　　觥律百八首
　　觥律赞
鱼丽于罶鰋鲤君子有酒旨且林下日卷白波溪上
时倾绿蚁英英颂酒名流托逃洞鉴冥搜将欲天上
寄愁何不地下埋忧
　　觥律例一
诗曰饮酒思柔职觥斯逑既饮之酒又立之监录事
明府聊玩世勿崇饮矣尊觥律于酿王耀酒旗于曲
部是故君子安雅
　　觥律例二
元人连绍赞汉魏六朝唐宋名饮百贤而酒令之章
章哉今于贤易委琐四之赞易鄙陋七之匪盘傲之
是乐而博奕之犹贤
　　觥律例三
名饮家谓睚者为狂花睡者为病叶不可与饮者欢
场之害马深刻惨酷者杯酌之商君漏马做色者鬼
家之活计执政畛诸
　　觥律例四
贤取曲宪加赞也令采觞政酒鉴也成觥律一百八
云术亦多矣兹乃赘乎卿用卿法我用我法鼓舞以
尽变存乎其人
　　觥律例五
苦罚苛求陡发狂药录事之不纲也毋秉觞政提昏
卖政紊乱章程明府之受请也毋盟酒鉴其有黜陟
非诏自酿王也谁敢
　　醉乡封侯
予嗜酒安得酒泉而封之集酒兵聊代御舞无酒意
者不载无酒趣者不示快睹之胜嚼河东酒一斗矣
世有酒帝愿求醉乡侯
　　糟丘封伯
酒以成礼故曰法酒以合欢故无崇夫酒德尚矣世
有如伯伶善酒闭关心游寥霩忽荒之墅者予请裂
糟丘百里而封之伯
　　酿王觥律　盟主
酿王巡曲部四筵咸用命非名饮不扬非雅词不令
　纪事
唐李琎自称酿王兼曲部尚书饮巨
觥出令录事明府为辅车同饮预令

　　录事觞政　监令
选客为录事须择饮材堪善冷及知音大户成为三
　觥律
录事不纲宜沉湎于平
原督邮罚劣酒二巨觥

　　明府酒鉴　监酒
选客作明府斟酌酒如何酒冷为官旷酒热为政苛
　觥律
明府受请宜黜陟于曲部尚书
罚二巨觥如不受请谒则不别选

　　三闾独醒　第一
人醉我独醒弹冠复振衣沧浪自清浊我歌渔父词
名饮
屡饮满不颓唐饮
量少者许人代饮

　　淳于饮酒　第二
严客饮最少情欢则倍之襟解闻芗泽一石亦不辞
　名饮
有饮材而不攀扯人
少年有内外宠者二杯

　　穆生设醴　第三
穆生不嗜酒楚元为设醴久之意已怠生亦可去矣
　累坐
主人有倦容　主人吝色
罚巨觥若主妙任奉一客

　　杜康酿酒　第四
仪狄善酿酒继狄者谁良何以消长日解忧惟杜康
　欢候
邻家遗新酿酿
酒馈客者酬巨觥
　　楚会绝缨　第五
夜宴烛忽灭客牵美人衣美人绝客缨王命尽绝之
　酒鉴
对妓调情丑态毕露性
好调妓及多美人者饮

　　樊哙□酒　第六
发上俱指冠瞋目入离披臣死且不避□酒安足辞
　累坐
蔑章程而骋牛饮
饮不如法者再罚

　　郦生落魄　第七
高阳称酒徒落魄已有年冠幸无人溺长揖汉王前
　酒鉴
隐匿年齿固逊坐位或
首席及曾逊坐性谦者饮

　　曹参歌呼　第八
相国不事事闲中饮一□邻吏方举觞歌呼以应之
　酒鉴
曲无腔板倚醉
号呶喧哗者巨觥

　　灌夫骂坐　第九
坐客不避席灌夫乃骂坐按项罚以酒夫亦当悔过
　酒鉴
醉必徉狂拣人骂
坐席上曾臧否者饮

　　刘宽讯奴　第十
苍头酤酒迟客怒骂畜产宽恐奴受辱讯使屡往返
　累坐
尊客前叱□奴仆
爱娈僮者巨觥

　　方朔诙谐　第十一
帝赐酒一石先生起自责再拜臣朔来诙谐割肉归
　酒鉴
不论熟生一味谐谑
诨号飞酒应迟者罚

　　相如涤器　第十二
文园时病渴琴心挑卓氏卖车买酒舍犊裈尝涤器
　酒鉴
恣意狼籍盆案淋漓
内有宠外有遇各巨觥

　　文君当垆　第十三
文君奔相如甘心自当垆长向琴台下妖娆唤人酤
　欢候
中馈不倦排当喜
游酒家胡者各巨觥
　　陈遵投辖　第十四
孟公雅好客酣畅日闭户客辖投井中勿令避酒去
　欢候
酒醇而主严
善避酒者巨觥

　　次公醒狂　第十五
众多酌我酒我醉狂不已欲狂岂在酒不饮亦如此
　酒鉴
醒务木讷醉转唠嘈
故作醉状及多言者饮

　　杨恽拊缶　第十六
赵女善鼓瑟奴婢皆歌呼酒后自拊缶秦声何呜呜
　酒鉴
强作知音乱敲檀板奉知
音并请录事检不知音罚

　　孔融开尊　第十七
孔融居北海赋性故雍容坐上客常满尊中酒不空
　累坐
频入内不顾酒冷热常
设客者饮并许罚吝客

　　马融绛帐　第十八
季常施绛帐儒雅笼盖世横经前授徒征歌后选妓
　酒鉴
僮仆林立罗绮扬扬妙
妓美少年同执令者饮

　　郑元饯席　第十九
康成执别时三伯客祖饯立酬三伯觞德义逾不乱
　名饮
飞觥腾斝德仪无
愆众举有饮德者饮

　　扬雄草元　第二十
子云贫嗜酒其门人罕至有人载酒歌草元问奇字
　名饮
终日言而不臧
否人物慎言者饮

　　蔡邕醉龙　第二十一
蔡公如冠玉音律精而工饮酒卧广衢人呼为醉龙
　酒鉴
不知音律妄加
褒贬如觥律行

　　袁绍河朔　第二十二
本初乃英豪避暑饮河朔子姓及宾游竟解炎蒸酷
　醉宜
醉暑宜广厦各样杯
饮三客有子姓陪奉
　　华歆独坐　第二十三
谁能饮不乱昔贤亦颇颇须要整衣冠遂号华独坐
　酒鉴
正襟危坐俨若
木雕独坐一杯

　　周郎顾曲　第二十四
鸣筝金粟柱素手玉房前欲得周郎顾时时误拂弦
　酒鉴
频嘱宠幸防人调戏多
妒忌者罚其与宠幸同饮

　　孙济酒债　第二十五
寻常行坐处屡负酒家资欲货此缊袍得钱乃偿之
　酒鉴
求人寄杯索还动
气负固不服者巨觥

　　嵇康弹琴　第二十六
时时与亲旧叙阔说平生但愿斟酌酒弹琴发清声
　醉宜
醉知音宜侑乐善
琴者行客各一杯

　　阮籍兵厨　第二十七
阮求步兵厨沉醉鉴亦洞长啸若怀人越礼自惊众
　累坐
越礼惊众离
席喧哗者罚

　　徐邈中圣　第二十八
岁俭严酒禁景山私饮醉答言中圣人魏帝亦不罪
　名饮
款词不佞善岩谑不
虐私自代饮者巨觥

　　郑泉酒船　第二十九
酒船五百斛甘味置两头反复以饮之疲惫当即休
　酒鉴
夸耀小品物物精腆
高自标榜者两巨觥

　　张翰莼鲈　第三十
秋风想莼鲈曾闻张季鹰即时一杯酒何用身后名
　酒鉴
人杯我筋人筋我
杯举杯者同左右饮

　　山涛试饮　第三十一
巨源酒量宏人皆钦其宝晋帝欲试之饮酒至八斗
　名饮
持曲爵而不
分愬如觥律行
　　刘伶颂酒　第三十二
刘伶善闭关怀情灭闻见颂酒虽短章深衷自此见
　酒鉴
引人酒疯助己
兴趣自饮巨觥

　　向秀把臂　第三十三
伯伶酒兴深子期是饮客把臂山与王高林复野泽
　欢候
良友径造择量
高二位各巨觥

　　阮修杖头　第三十四
宣子嗜酣饮百钱挂杖头率尔褰裳往言笑谁能酬
　醉宜（
醉春色挑杖头钱付酒家胡与奴对饮不许下台说话无妓自饮两杯无
　滴）

　　阮咸豕饮　第三十五
仲容喜盆饮围坐更相向群豕来饮之直接去其上
　酒鉴
裸形露顶豕饮狼餐
饮淋漓者即罚以大杯

　　王澄扪雀　第三十六
平子放浪饮散发脱其巾裸形扪鸟雀箕踞傍无人
　酒鉴
据案横肱恣意饕
餮爱鱼鸟各巨觥

　　谢鲲任达　第三十七
不修好威仪邻女往挑之任达乃不已幼舆折其齿
　酒鉴
好讲中冓剌剌不休好以手豁
拳及蹑足附耳者俱罚以巨觥

　　山简习池　第三十八
饮酒高阳池日夕倒载归时时能骑马倒着白接
　酒鉴
自己兴尽辄便
起身罚三大觥

　　刘昶对饮　第三十九
公荣通达士饮友不择类胜与不胜者终日共酣对
　名饮
坐端凝而神爽逸俊
逸及静坐者各一杯

　　周觊韫藉　第四十
伯仁饮石余才情亦韫藉过江三日醒时号为仆射
　欢候
深夜烧烛引酌悠
然有韫藉者大杯

　　桓温主簿　第四十一
桓公有主簿别酒莫能俦好者名从事恶者名督邮
　名饮
终日饮不择酒味
醇劣能品酒者二杯

　　孔群糟肉　第四十二
何为布易烂因覆酒家瓿君不见糟肉淹之更堪久
　名饮
宁沉酣而不倾
泼酒如觥律行

　　毕卓盗酒　第四十三
卓盗邻瓮酿郎舍人缚得问知是吏部与郎酣瓮侧
　酒鉴
心本贪杯故意犯
令贪杯者两巨觥

　　光逸窥窦　第四十四
大叫者谁子此必我孟祖遽呼入饮之窥窦胜排户
　酒鉴
好做身分屡速不至
至迟及以事辞归者罚

　　黄公酒垆　第四十五
王戎与嵇阮同慕竹林风适经酒垆下立马忆黄公
　欢候
宾主道故请七贤游
竹林行骰子差者同游

　　白波席卷　第四十六
古有白波贼擒之如卷席因用为酒令沉湎意自释
　累坐
好恶酒而讳
大爵如觥律行

　　温峤独往　第四十七
太真少朗交知卫君长率尔提酒脯独来复独往
　酒鉴
憎嫌他馔自携
供具帮肴者饮

　　陶侃遵约　第四十八
工衡与佐吏从容共饮宴母氏有明约讵敢过其限
　酒鉴
提□卖政不遵纪律
行问花答字令

　　张华九酝　第四十九
茂先能博物劝客九酝觞宁酗酒消肠与日月争光
　名饮
口不离瓢酌而无客经
月不饮争论者罚巨觥

　　庾敳堕帻　第五十
子嵩自博畅寄通太傅府醉帻堕几上以头就穿取
　酒鉴
峨冠御席争执礼
法巾堕懒拾者巨觥

　　石崇金谷　第五十一
季伦金谷涧昼夜水陆宴鼓吹递相奏三斗罚时彦
　酒鉴
盛列高粱不尚蔬食看席
肴六簋奉客如多罚主人

　　羲之兰亭　第五十二
少长既咸集一觞复一咏虽无丝与竹亦足娱清听
　酒鉴
分曹行令越俎搀
预能丝竹者大杯

　　庾亮南楼　第五十三
秋月满南楼庾公屐齿厉老子兴不浅酌酒共群吏
　醉宜
醉月宜高台爱
月及忘机者巨觥

　　羊琇速酿　第五十四
稚舒冬月酿嗜饮日夜醉令人数抱瓮酒速成佳味
　累坐
屡呼酒不至与
新酿熟者同引满

　　徽之乘兴　第五十五
子猷乘酒兴看竹与访戴不见戴何妨不对主何怪
　醉宜
醉长者宜适兴
任长者送高量

　　何充倾酿　第五十六
文思既渊涵逸情乃云上人见次道饮便欲倾家酿
　酒鉴
饮不择酒全无风味与
俊逸有饮量者各饮二觥

　　庾纯行酒　第五十七
贾充宴佳宾庾纯亦与席纯起为行酒众人敢不吃
　欢候
录事貌毅而法
峻敬监令官一杯

　　孟嘉落帽　第五十八
人言酒何好公未识真趣我辞不觉风风吹落帽去
　名饮
愉于色而不靡冠不正者
一大杯左右邻各一小杯

　　姚馥酒泉　第五十九
九河渍曲□八薮为薪蒸庖俎七泽麋酒泉感不胜
　累坐
初令行酒竭
犯本色者大杯

　　陶潜辞社　第六十
无弦琴便抚有酒巾便漉远公莲社招无酒攒眉去
　累坐
不可与饮者欢场之害马
攒眉及犯酒禁者各巨觞

　　戴颙鸟　第六十一
斗酒携双柑坐听黄鹂声俗耳针砭静诗肠鼓吹清
　酒鉴
席上挝果契一
袖二如觥律行

　　羊侃献酬　第六十二
祖忻不饮酒常喜好宾游终日同醒醉雅歌还献酬
　名饮
性不饮酒使酒人乐与之游
能酒者自饮不能者使人代之

　　张率笑仆　第六十三
买酒三十斛仆偷失大半壮哉雀鼠耗士简笑仆谩
　酒鉴
榷算货殖不暇举杯有
家酝卖及买酒者各饮

　　几卿对驺　第六十四
几卿侍帝宴饮酒不得醉停车酒垆边呼卒作饮对
　欢候
不恃酒骄人
善谦逊者饮

　　谢譓风月　第六十五
譓不妄交接有酒自斟餟入室有清风对饮有明月
　名饮
知内乐而恶外嚣性好
独酌与恋内者举二人饮

　　江公酒兵　第六十六
千日可无兵一日能无酒美哉江咨议此论当不朽
　名饮
屡吐酒不减其
量自夸量好者饮

　　元明诵骚　第六十七
我闻王刺史卢子自佳器痛饮读离骚便可称佳士
　酒鉴
屡讲诗文不知忌止谈论
酒令及酒到不服者各巨觥

　　柳远豪放　第六十八
季云颂酒人豪放无拘碍世事无所闻纵闻亦不解
　酒鉴
行令必差屡提不
记不知令者饮巨觥

　　元石醉醒　第六十九
刘公虽善饮勿饮千日酿误葬疑醉死发冢乃无恙
　累坐
深刻惨酷者杯酌
之商君嗜酒者巨觥

　　陈暄糟丘　第七十
生不离瓢酌死当号酒徒速为营糟丘吾将老矣乎
　醉宜
醉山家宜曲水
流觞如觥律行

　　元忠轻官　第七十一
忠儿谏仆射酣饮日弥甚我居官喜酣尔爱官勿饮
　酒鉴
讲说迁除杯酌
俱废谈朝市者饮

　　阴铿饮仆　第七十二
吾侪终日欢炙者不知味坐客且勿笑人情乃如是
　酒鉴
要结主知先劝
其仆曾劝仆者饮

　　文季一斗　第七十三
吴兴沈太守一饮至一斗宾对王夫人卿亦解饮否
　醉宜
醉佳人宜微酡善饮
及内权重者各巨觥

　　王绩待诏　第七十四
无功记醉乡日月表真意日增酒一斗称斗酒学士
　累坐
得浅酒而索深酌索
满与搪壶执注者同罚

　　知章骑马　第七十五
知章醉骑马荡漾若乘船兀然如梦里眼花水底眠
　醉宜
醉豪客宜呼卢浮白
觉席内有醉态者饮

　　汝阳朝天　第七十六
花奴催羯鼓三十始朝天道上逢曲车津津口流涎
　欢候
会心仆飞花送酒合
席流饮左看满右看干

　　左相万钱　第七十七
万钱方下筋鲸饮声如雷避贤初罢相乐圣且□杯
　酒鉴
筋不少停全无逊让饮
酒喉间不作响声者没官

　　宗之白眼　第七十八
潇洒美少年玉树临风前举觞而一酌白眼望青天
　酒鉴
持杯在手到口复置
送饮酒不直者巨觥

　　苏晋长斋　第七十九
苏子修净行长斋绣佛前是佛好米汁颂酒逃于禅
　酒鉴
颊溢腥膻舌翻
名理如觥律行

　　李白酒僊　第八十
斗酒诗百篇长安酒家眠天子呼上船称是酒中仙
　醉宜
醉方外宜谭神仙
山怪有方术者饮

　　张旭草圣　第八十一
三杯草圣传云烟惊落纸脱帽濡其首既醉犹不已
　累坐
席上强人作荐书
能书及欲远游者饮

　　焦遂五斗　第八十二
焦遂酒中仙五斗方卓然高谈与雄辩不觉惊四筵
　酒鉴
夺席迂谈傍若
无人谈锋盛者饮

　　郑虔酤酒　第八十三
坐客寒无毡苏公与酒钱得钱心自怡酤酒不复疑
　累坐
夸势要是己至交吝啬
及呼酒不至者各巨觥

　　杜甫青钱　第八十四
街头酒价贵酒徒稀醉眠相就饮一斗三百青铜钱
　累坐
夸买古董得便宜
席上打盹者满杯

　　浩然后期　第八十五
韩公荐孟君入朝先扬之浩然业自饮岂顾尚书期
　酒鉴
席问博奕宾主不礼不
尊令不礼客者各罚巨觥

　　高适叹旧　第八十六
感叹辞旧游时事无所求与少年饮酒射猎西山头
　累坐
谈时事叹息善叹
息者寻美少年同饮

　　宗武赊酒　第八十七
预恐尊中尽隔屋唤西家邻人有美酒稚子夜能赊
　累坐
频执劝杯欲客早散赊
酒与人及在坐左右各饮

　　宠姐隔障　第八十八
宁王七宝□宠姐帷后歌李白虽不面闻声幸已多
　累坐
妓娇而乐
涩如觥律行

　　薛昭云容　第八十九
薛昭遇山叟酒酣骰子掷得采强者胜云容荐枕席
　累坐
爱闲弄骰子素曾
呼卢及山中人饮

　　便了行酤　第九十
便了即□奴执役与行酤鼻涕长一尺持劝王大夫
　累坐
长须奴送
酒如觥律行

　　白傅醉鬼　第九十一
醉吟先生墓奠者无日闲冢上万丈土泥泞何时干
　酒鉴
调弄醉客如挈
傀儡撞席者饮

　　阳城引满　第九十二
阳城先引满亦知客来意客意欲谏饮反被公饮醉
　酒鉴
辩论是非蜂起满
堂喧哗者罚巨觥

　　浔阳送客　第九十三
商妇按琵琶纵弦声转急添酒重回灯司马青衫湿
　欢候
俊妓传令有妓
妓饮无妓娈僮饮

　　禹锡病酒　第九十四
乐天入关斋禹锡方病酒菔鲊菊苗虀六班茶换取
　累坐
问物所从来自饮一杯病
酒者一杯席上生风行酒

　　长吉进酒　第九十五
龙笛间鼍鼓浩歌并细舞劝君日酩酊青春忽将暮
　醉宜
醉将离宜鸣鼍引满
善击鼓及远行者饮

　　曲生风味　第九十六
真宗叶法善幻术也荒唐遣致曲秀才风味不可当
　酒鉴
坐逢俊秀专挟
市交如觥律行

　　承佑杖吏　第九十七
何令爱□杯召吏共满饮吏醉白以私杖讫复与饮
　累坐
席上谈词
讼如觥律行

　　马周独饮　第九十八
宾主舍新丰主人不之顾命酒独悠然观者乃如堵
　酒鉴
心属一人四坐
不顾罚主人巨觥

　　长孙看饮　第九十九
澄虽不饮酒好观人酣畅常恐客散去敕厨紧排当
　名饮
怯始猛而惜终欢检饮
不倦及再欲赴席者饮

　　司空生圹　第一百
表圣预为圹酌酒复赋诗将以馁魂魄非止暂游兹
　累坐
倚老卖老能预为寿
域者左右邻陪饮二杯

　　薛涛改令　第一百一
高骈镇成都薛涛为酒佐公命改此令涛自改亦可
　酒鉴
觞政繁苛始终屡
变罚监令官巨觥

　　陶谷团茶　第一百二
江南陶学士雪水煮团茶党家风味别低唱酌流霞
　欢候
非觥斝不讴唱饮二觥不
能唱者浼人唱再饮一觥

　　苏轼鹤影　第一百三
吹箫客自喜长啸客已倦鹤影如人长前夜梦中见
　醉宜
醉秋色宜画船箫鼓荡漾水
乡吹萧者饮乘画船者同饮

　　曼卿□饮　第一百四
请君作□饮引首出复缩囚则科其头巢则坐杪木
　酒鉴
敲案捶拳自拟
豪举如觥律行

　　艾子哕脏　第一百五
艾子醉后哕门人置猪脏本意欲谏之乃譬唐三藏
　酒鉴
席边吐酒四坐憎
厌假作吐状者罚

　　了元三昧　第一百六
印公了悟人三昧得游戏常看稣黄饮不染缁尘累
　欢候
山僧送新茶能饮僧巨
觥奉戒僧免饮无僧自饮

　　醉翁名亭　第一百七
饮少辄至醉众宾一何安智僧作斯亭禽鸟乐其间
　酒鉴
知人量浅故罚深
杯妄扳人酒者反坐

　　冯生三绝　第一百八
清吟复艳歌琵琶得三昧长为不速客得酒亦复喜
　欢候
行脚倦怠径造见留
左歌右唱劝不速客

明袁宏道觞政
序曰余饮不能一蕉叶每闻炉声辄踊跃遇酒客与
留连饮不竟夜不休非久相狎者不知余之无酒肠
也社中近饶饮徒而觞容不习大觉卤莽夫提衡糟
丘而酒宪不修是亦令长之责也今采古科之简正
者附以新条名曰觞政凡为饮客者各收一帙亦醉
乡之甲令也荷叶山樵识
　　一之吏
凡饮以一人为明府主斟酌之宜酒懦为旷官谓冷
也酒猛为苛政谓热也以一人为录事以纠坐人须
择有饮材者材有三谓善令知音大户也
田艺蘅醉乡律令
序曰皇甫子奇作醉乡日月条刺饮事三十篇自谓
酒史之董狐矣第其叙述稍冗肯綮弗章读之不能
无遗怅焉予也陆沉丘壑托契曲生晨夕相从情好
甚笃惜其风味久混于俗子而品咏未罄于高贤也
取皇甫氏之意而芟繁撮要易其未然而补其未备
着为醉乡律令一篇庶使湎身濡首者有所禁而不
淫齐圣温克者有所循而益谨尔嗟乎选胜赏心能
无崇饮千锺百榼贵在德将在昔贤豪咸非懵者酒
中之趣先得我心予诚有味于酒乎聊以韬精光浇
磊落耳
　　醉乡之宜十有一
醉花宜昼　醉雪宜夜　醉月宜楼　醉暑宜舟
醉山宜幽　醉水宜秋　醉佳人宜微酡　醉文士
宜妙令酌无苛　醉豪客宜挥觥发浩歌　醉将离
宜鸣鼍　醉知音宜乐侑语无它
小酒令
秋宵赏月忽轻云翳之因为四声令曰云掩皓月以
羽觞飞巡仍击缶四声为韵催之一韵不□者罚一
觞不成句者罚四之座客可录者有曰天朗气烈曰
秋爽兴发曰蟾皎桂馥曰风冷露洁曰情美醉极盖
不许重出一字故难之也最后一妓名玉蟾者曰行
酒唱曲莫不大加称赏以为用常言合调不孤雅会
可谓俊姬也
座间举杜牧之诗烟笼寒水月笼沙夜泊秦淮近酒
家商女不知亡国限隔江犹唱后庭花为令余曰烟
笼寒水月笼原夜泊秦淮近酒村商女不知亡国恨
隔江犹唱谒金门有曰月笼坻近酒司玉交枝有曰
月笼川近酒船鹧鸪天有曰月笼汀近酒亭柳梢青
又月笼濠近酒曹月儿高此重一月字故罚一觥又
月笼洲近酒楼楚天秋余曰诸令皆佳或于后主不
切耳乃终之曰烟笼寒水月笼沚夜泊秦淮近酒市
商女不知亡国悲隔江犹唱朝天子众既赏余而又
以仄调罚余于是更歌曰烟笼寒水月笼津夜泊秦
淮近酒邻商女不知亡国恨隔江犹唱彩楼春盖用
临春结绮楼之事也而客之玉交枝独切玉树云
杨大年有闲忙令云世上何人最号闲司谏拂衣归
华山世上何人最号忙紫微失却张君房客与为令
禁用故事但以常言行之或曰世上何人最号闲顺
风顺水下平滩世上何人最号忙过关过坝抢头航
或曰世上何人最号闲极品归家又有钱世上何人
最号忙参官溺急没处宽众大笑
吕豫石集
　　本俭十九则
俭其本乎其有本之者乎吾辈一樽一刺所关世道
不小天下日乱往往胎于人心之奢有识者其惜之
也嗟乎人之欲俭谁不如我而曰俭于自奉奢于客
无亦独为君子哉
执友过从为庀一餐亦其情不容已勿过丰丰不可
继也肴核六或八不用果是为小集以柬邀者或有
以酬之肴核八或十或十二不用果或用四果坐久
益以榼是为常集其新亲初欢高朋特临及寻常官
席则十二肴四菜四果或果二行榼一具是为特集
惟官府盛宴难以□视宜量加肴四器果一二行小
围如其数其品肴皆荤蔬相间若大花斗糖五牲看
□之属俱勿用
变而通之存乎时宁俭于格勿有以加也瓜果豆羹
皆可以饱古人原自真率简朴当存此意
所须取诸市无特杀以干天和不得已而杀盛宴二
特集以下一
榼视其所有席多省时迫省非坐久省
惟盛宴独坐余双坐或数人围坐
以亭午为期薄暮退勿恣夜饮及以巨觥苦劝或苛
令强人饮至于淋漓沉湎乱我笾豆
揖让酬酢视其事其人其情而准诸礼频会宜稍简
无相于缛
揖之序以宾以长以特召皆不必告转
告坐序定总二揖非应特告者勿纷然交错
相见以两拜为则亦有应四拜者拜后不必跪
不用声妓其俳优鼓吹丝竹非庆筵省
代亲友延客因以罔利君子耻为之昏宴或不能已
则以五六人为率至二十人止
前辈礼际简略多不过五分六分至一钱者以为溢
格今当相与返古虽士大夫仪节稍异然不可不以
俭先俗
名刺通问皆以折柬行或用单红白全幅勿用不得
已止用一次禁四六启虽有所先者亦弗答
生日非至亲勿交贺
贺轴所重在文锦绣金帐滥觞可厌
丧不延客不用妓不作杂剧不尚佛事不张鼓吹不
暖丧不途陈玩器排筵歌舞及强孝子饮酒
冠服宜雅素凡徇时尚淫靡及用红黄色是曰服之
不衷

　宴集部总论
易经
　　需卦
象曰云上于天需君子以饮食宴乐

本
义
事之当需者亦不容更有所为但饮食宴乐俟
　其自至而已一有所为则非需也
九五需于酒食贞吉

本
义
酒食宴乐之具言安以待之九五阳刚中正需
　于尊位故有此象占者如是而贞固则得吉也
大
全

　进斋徐氏曰九五为需之主云上于天物需雨泽
　以为养也需于酒食人需饮食以为养也　云峰
　胡氏曰五需于酒食惟正乃吉况在下而可宴酣
　无度乎本义云占者如是而贞固则吉其教人之
　意切矣
象曰酒食贞吉以中正也

程
传
需于酒食而贞且吉者以五得中正而尽其道
　也
　　困卦
九二困于酒食

程
传
酒食人所欲而所以施惠也
象曰困于酒食中有庆也
礼记
　　乐记
夫豢豕为酒非以为祸也而狱讼益繁则酒之流生
祸也是故先王因为酒礼壹献之礼宾主百拜终日
饮酒而不得醉焉此先王之所以备酒祸也故酒食
者所以合欢也乐者所以象德也礼者所以缀淫也

注
以谷食犬豕曰豢为作也言豢豕作酒本以享
　祀养贤而小人饮之善酗以致狱讼也壹献士饮
　酒之礼百拜以喻多缀犹止也
疏
豢养也先王由
　酒之流生祸因为饮酒之礼凡飨礼案大行人云
　上公九献侯伯七献子男五献并依命数其臣介
　则孤同子男卿大夫略为一节俱三献天子诸侯
　之士同壹献也故郑知壹献为士飨礼所献酒少
　从初至末宾主相答而有百拜是意在恭敬示饮
　而已故不得醉也
集
说
长乐陈氏曰饮酒人之大欲
　不能不速讼先王知其然于书有彝酒之戒群饮
　之诛于礼有几酒之察属饮之禁犹以为未也又
　寓教戒之意于器皿之间彝皆有舟其载有量尊
　皆有罍其鼓有节爵以角觥以兕以至伤而为觞
　单而为觯孤而为觚戋而为盏散而为散止而为
　禁无非备酒祸也一献之礼非士之燕礼士之飨
　礼而已一献之礼非不简也而宾主至于百拜终
　日饮酒非不久也而不得醉焉然则先王为礼以
　备酒祸可谓至矣言士之飨礼如此则自士而上
　可知也酒食以合欢则礼之所施乐未尝不有以
　通之也然合欢以为乐非乐其情必以象德酒食
　以为礼非淫其德必以缀淫易之需言君子以饮
　食燕乐酒食合欢之意也豫言先王以作乐崇德
　乐以象德之意也曲礼曰富贵而知好礼则不骄
　不淫礼以缀淫之意也　严陵方氏曰酿黍以为
　酒固已美矣又加之以豢豕焉则美之至也庄子
　曰以礼饮酒者始乎治常卒乎乱非谓是乎一献
　之饮酒礼也一献以见饮之少百拜以见仪之多
　杨子曰宾主百拜而酒三行亦以是而已豢与刍
　豢之豢同谓养之也酒所以为飨礼食所以为食
　礼飨食之礼凡以通宾主之情合彼此之欢也欢
　既合矣必有乐以和之故继之乐以象宾主之德
　以形容于乐故以象言之乐之所乐不能无淫必
　有礼以节之故继之礼以缀淫淫过也　马氏曰
　天降威我民用大乱丧德亦罔非酒惟行越小大
　邦用丧亦罔非酒惟辜此皆酒之流生祸也然而
　酒者人情之所不能免先王亦不能绝之因为酒
　礼以节之而已终日饮酒久矣而不醉焉此先王
　之所以备酒祸而有礼以节之也人心有相得之
　欢无以见则寓于酒食故酒所以合欢德无形而
　乐有象德蕴于中而无以发则寓于乐故乐以象
　德礼所以节人心而使之知所止故礼者所以缀
　淫也　延平黄氏曰上下之分甚严而不至于绝
　者以其有酒食以合欢甚欢而不至于荡者以其
　有乐以象德有礼以缀淫
　　乡饮酒义

陈
注
吕氏曰乡饮酒者乡人以时会聚饮酒之礼也
　因饮酒而射则谓之乡射郑氏谓三年大比兴贤
　者能者乡老及乡大夫率其吏与其众以礼宾之
　则是礼也三年乃一行诸侯之卿大夫贡士于其
　君盖亦如此党正每岁国索鬼神而祭祀则以礼
　属民而饮酒于序但此礼略而不载则党正因蜡
　饮酒亦此礼也先儒谓乡饮有四一则三年宾贤
　能二则卿大夫饮国中贤者三则州长习射四则
　党正蜡祭然乡人凡有会聚当行此礼恐不特四
　事也论语乡人饮酒杖者出斯出矣亦指乡人而
　言之
乡饮酒之义主人拜迎宾于庠门之外入三揖而后
至阶三让而后升所以致尊让也盥洗扬觯所以致
絜也拜至拜洗拜受拜送拜既所以致敬也尊让絜
敬也者君子之所以相接也君子尊让则不争絜敬
则不慢不慢不争则远于斗辨矣不斗辨则无暴乱
之祸矣斯君子所以免于人祸也

注
庠乡学也州党曰序扬举也今礼皆作腾
疏
此
　谓乡大夫故迎宾于庠门外若州长党正则于序
　门外也盥洗扬觯者主人将献宾以水盥手而洗
　爵扬觯也拜至者宾与主人至升堂之后主人于
　阼阶上北面再拜也拜洗者主人拜至讫洗爵而
　升宾于西阶上北面再拜拜主人洗也拜受者宾
　于西阶上拜受爵也拜送者主人于阼阶上拜送
　爵也拜既者既尽也宾饮酒既尽而拜也
大
全
蓝田
　吕氏曰乡饮之礼以谨逊之道尊宾始见于拜迎
　庠门之外三揖三让而后升以洁清之道接宾则
　见于盥洗扬觯之际盥手洗爵始献宾之节也既
　献之后举觯酬宾亦盥洗而扬觯不敢慢也极其
　所以宾主之敬则见于拜洗拜受拜送拜既之节
　也拜洗者宾拜主人洗主人复拜宾洗是也拜受
　拜送者宾受献主人受酢宾受酬献酢酬者拜送
　受者拜受也拜既者宾主献酬卒爵皆拜也君子
　之相接尊让致敬如此其至虽有争慢之心无从
　生矣尊让洁敬之礼行则尊让洁敬之俗成礼行
　至于成俗则天下之人皆将远于斗辨而免于人
　祸是则先王制礼也有道非苟为繁文饰貌升降
　之末者也
故圣人制之以道乡人士君子尊于房户之间宾主
共之也尊有元酒贵其质也羞出自东房主人共之
也洗当东荣主人所以自絜而以事宾也

陈
注
乡人谓乡大夫也士谓州长党正也君子谓卿
　大夫也尊于房户之间宾主共之者设酒尊于东
　房之西室户之东在宾主之间酒虽主人之设而
　宾亦以之酢主人故云宾主共之也北面设尊元
　酒在左是在酒尊之西也地道尊右设元酒在西
　者贵其质素故也共之者供于宾也荣屋翼也设
　洗于庭当屋之翼必在东者示主人以此自洁而
　事宾也从冠义以来皆记者迭出仪礼经文于上
　而陈其义于下以释之他皆仿此
大
全
严陵方氏曰
　乡人士君子则举四例之礼皆同固兼言之也元
　酒者以水为之其为色则幽为味则淡贵其质也
　东房者主人所在故曰主人共之洗者承盥洗之
　器东荣亦主人所在故曰主人所以自洁
宾主象天地也介僎象阴阳也三宾象三光也

陈
注
赞皇浩斋曰立宾以象天所以尊之也立主以
　象地所以养之也介以辅宾僎以辅主人象阴阳
　之辅天地也三宾众宾之长也其以辅宾犹三光
　之辅于天也三光星之大者有三其名不可得而
　考先儒谓三大辰心为大辰伐为大辰北辰亦为
　大辰理或然也
让之三也象月之三日而成魄也

陈
注
刘氏曰以月魄思之望后为生魄然人未尝见
　其魄盖以明盛则魄不可见月魄之可见惟晦前
　三日之朝月自东出明将灭而魄可见朔后三日
　之夕月自西将堕明始生而魄可见过此则明渐
　盛而魄不复可见矣盖明让魄则魄现明不让魄
　则魄隐魄阴象宾明阳象主主人让宾至于三象
　明之让魄在前后三日故曰让之三也象月之三
　日而成魄也
四面之坐象四时也

陈
注
浩斋曰谓宾主介僎之坐象春夏秋冬也或曰
　介有刚辨之义僎有巽入之义各从其类理或然
　欤
大
全
严陵方氏曰天地者阴阳之体阴阳者天地
　之用故宾主象天地介僎象阴阳也三宾又众宾
　之所观法而瞻仰者故象三光也后言介僎象日
　月则此言阴阳盖主日月耳既象日月又象三光
　者盖介僎两而三宾三固以象三两之数介僎之
　辅宾主犹日月之运阴阳以成天地之光也故取
　象于日月阴阳之义三让而后成礼犹月三日而
　后成魄也夫魄阴也而礼由阴作故以况之且阳
　道饶而主进阴道乏而主退则让亦阴事也四面
　之坐则宾主介僎各坐于一方之面也夫有天地
　以为之体必资阴阳以为之用然后三光之象垂
　三光之象垂然后有盈亏之理月有盈亏之理然
　后四时之序成故取象之序如此
天地严凝之气始于西南而盛于西北此天地之尊
严气也此天地之义气也天地温厚之气始于东北
而盛于东南此天地之盛德气也此天地之仁气也
主人者尊宾故坐宾于西北而坐介于西南以辅宾
宾者接人以义者也故坐于西北主人者接人以仁
以德厚者也故坐于东南而坐僎于东北以辅主人
也仁义接宾主有事俎豆有数曰圣圣立而将之以
敬曰礼礼以体长幼曰德德也者得于身也故曰古
之学术道者将以得身也是故圣人务焉

陈
注
主人者厚其饮食之礼仁之道也为宾者谨其
　进退之节义之道也求诸天地之气以定其主宾
　之位至于俎豆亦莫不有当然之数焉圣通明也
　谓礼义所在通贯而显明也敬其天理之节体夫
　人伦之序所得者皆吾身之实理也孔子观于乡
　而知王道之易易谓其足以正身而安国也圣人
　务焉岂无意哉浩斋曰天下之理义无所不通而
　器数皆有合于自然者圣之谓也无所不通无所
　不敬礼之由制也礼之行不在乎他在吾长幼之
　分而已性之德也礼得于身之谓德由学而后得
　于身则与先得于人心之同然者亦无异矣故曰
　古之学术道者将以得身也
大
全
严陵方氏曰二气
　运于五行而五行以水为本水以阴而凝凝则为
　严以阳而温温则为厚然则严凝者阴之气也阴
　生于午而终于子故严凝之气始于西南而盛于
　西北温厚者阳之气也阳生于子而终于午故温
　厚之气始于东北而盛于东南秋敛冬藏义也故
　严凝为义春作夏长仁也故温厚为仁介僎者所
　以辅宾主而接人者也接人则为宾主之先故坐
　于阴阳所始之地宾主则坐于阴阳之盛地焉坐
　宾党于阴之地以宾者接人以义故也坐主党于
　阳之地以主人者接人以仁故也主人必三揖仁
　之至也宾必三让义之尽也既曰接人以仁又曰
　以德厚者盖谓盛德温厚也以接人以仁为盛德
　温厚则接人以义为严凝尊严可知矣宾主之际
　其精至于仁义相接其粗见于俎豆有数非夫知
　礼之情者莫之能与故曰圣也圣之事既立然非
　将之以敬则亦怠而废礼矣故曰圣立而将之敬
　曰礼礼者天地之序长幼有序然后各得其体故
　曰礼以体长幼曰德各得其体岂他求哉故曰德
　也者得于身也然礼之所体固不止乎长幼而此
　止以是为言者以乡饮酒之礼主于序齿故也道
　在于我故学术道者将以得身以乡饮酒制之以
　道故必以道言之也
祭荐祭酒敬礼也哜肺尝礼也啐酒成礼也于席末
言是席之正非专为饮食也为行礼也此所以贵礼
而贱财也卒觯致实于西阶上言是席之上非专为
饮食也此先礼而后财之义也先礼而后财则民作
敬让而不争矣

陈
注
祭荐者主人献宾宾即席祭所荐脯醢也祭酒
　者宾既祭荐又祭酒也此是宾敬重主人之礼也
　宾既祭酒之后兴取俎上之肺哜齿之所以尝主
　人之礼也啐谓饮主人酒而入口所以成主人之
　礼也席末席西头也按仪礼祭荐祭酒哜肺皆在
　席之中惟啐酒在席末又哜肺在前祭酒在后此
　先云祭酒者哜是尝哜之名祭酒是未饮之称故
　祭酒与祭荐相连表其敬礼之事敬主人之物故
　祭荐祭酒哜肺皆在席中啐酒入于己故在席末
　于席上者是贵礼于席末啐酒是贱财也啐纔始
　入口犹在席末卒觯则尽爵故远在西阶上云卒
　觯者论其将欲卒觯之事致实则论其尽酒之体
　酒为觞中之实今致尽此实也吕氏曰敬礼也食
　财也人之所以争者无礼而志于财也如知贵礼
　而贱财先礼而后财之义则敬让行矣
大
全
石林叶
　氏曰啐酒于席末既为贱财则祭脯醢以敬礼哜
　肺以尝礼皆居席之正是为贵礼也宾辞于西阶
　上既为后财则羞出东房洗当东荣虽非席之上
　犹为先礼也盖乡饮酒之礼非专为饮食而已其
　啐爵也其卒觯也皆避其席亦所以防酒祸也贵
　礼而先之则民敬顺贱财而后之则无酒祸而民
　不争圣人所务盖如此也
乡饮酒之礼六十者坐五十者立侍以听政役所以
明尊长也六十者三豆七十者四豆八十者五豆九
十者六豆所以明养老也民知尊长养老而后乃能
入孝弟民入孝弟出尊长养老而后成教成教而后
国可安也君子之所谓孝者非家至而日见之也合
诸乡射教之乡饮酒之礼而孝弟之行立矣

陈
注
坐者坐于堂上立者立于堂下豆当从偶数此
　但十年而加一豆非正礼也旧说此是党正属民
　饮酒正齿位之礼非宾兴贤能之礼也
大
全
严陵方
　氏曰六十者坐则七十以上亦坐可知五十者立
　则四十以下亦立可知听政者听上之人有所正
　也听役者听上之人有所使也必五十以下则立
　六十以上则坐者盖五十曰艾艾则服官政之时
　固宜立侍以听政役六十曰耆耆则指使之时固
　宜坐以加政役于人也尊卑在仪养老在物故坐
　立之不同所以明尊长豆数之不一所以明养老
　也唯六十非肉不饱故六十以上始有豆数也前
　言俎豆有数而此不及俎者以俎大而豆小由其
　礼之小故止举器之小者以明之也民知尊长则
　能入弟矣知养老则能入孝矣民入而孝弟于其
　家出而尊长养老于其国则其教岂有亏乎故曰
　而后成教教既成矣而国岂有危疑之祸乎故曰
　而后国可安也之礼也特行之于一学而已固非
　家至也然教之所及乃与家至不异特行之于一
　时而已固非日见也然教之所形乃与日见不殊
　亦由制之以道而已射义曰卿大夫士之射也必
　先行饮酒之礼故言合诸乡射也
孔子曰吾观于乡而知王道之易易也主人亲速宾
及介而众宾自从之至于门外主人拜宾及介而众
宾自入贵贱之义别矣三揖至于阶三让以宾升拜
至献酬辞让之节繁及介省矣至于众宾升受坐祭
立饮不酢而降隆杀之义辨矣

陈
注
主人既拜其来至又酌酒献宾宾酢主人主人
　又酌而自饮以酬宾介酢主人则止主人不酢介
　是及介省矣主人献众宾于西阶上受爵坐祭立
　饮不酢主人而降于宾礼隆众宾礼杀是隆杀之
　义别矣方氏曰主酌宾为献宾答主主又答宾为
　酬是礼也三宾则备之至于介则省酬焉至于众
　宾则又省酢矣升受坐祭立饮者其升而受爵者
　惟祭酒则坐饮酒则立也盖饮酒所以养老以其
　卑不敢坐而当其养故也此所以杀于三宾
大
全
蓝
　田吕氏曰礼之所尊尊其义也其文则摈相习之
　其义则君子知之修其文达其义然后可以化民
　成俗也贵贱明隆杀辨和乐而不流弟长而无遗
　安燕而不乱此五者皆见于饮酒之礼而可以化
　民成俗矣故曰吾观于乡而知王道之易易也易
　谓易行易易者甚言其易也礼主乎别节文虽繁
　而不可乱也因亲疏贵贱之等差以为屈伸隆杀
　之节文明辨密察然后尽乎制礼之意矣尊无二
　上非独为君臣言之国之所尊君也虽诸父不能
　抗之家之所尊父也虽母不得抗之群居五人长
　者必异席则群居亦有尊也丧祭燕饮皆有宾有
　众宾则宾亦有尊也故饮酒之礼宾介与众宾送
　迎之节有等此所以别贵贱也宾介与众宾异矣
　三揖三让拜至献酬辞让之节则宾与介又有等
　矣故介之升也不三揖三让不拜洗主人不之阼
　阶拜送不哜肺不啐酒不告旨不自酌酢授主人
　爵主人不举酬省于宾可知矣及众宾则升受坐
　祭立饮不酢其拜受者众宾之长三人余则不拜
　省于介可知矣于一等之中寖又省焉此所以辨
　隆杀也
工入升歌三终主人献之笙入三终主人献之间歌
三终合乐三终工告乐备遂出一人扬觯乃立司正
焉知其能和乐而不流也

陈
注
工入而升堂歌鹿鸣四牡皇皇者华每一篇而
　一终三篇终则主人酌以献工焉吹笙者入于堂
　下奏南陔白华华黍亦每一篇而一终三篇终则
　主人亦酌以献之也间者代也笙与歌皆毕则堂
　上与堂下更代而作堂上先歌鱼丽则堂下笙由
　庚此为一终次则堂上歌南有嘉鱼则堂下笙崇
　丘此为二终又其次堂上歌南山有台则堂下笙
　由仪为三终也合乐三终者谓堂上下歌瑟及笙
　并作也工歌关雎则笙吹鹊巢合之工歌葛覃则
　笙吹采蘩合之工歌卷耳则笙吹采苹合之如此
　皆竟工以乐备告乐正乐正告于宾而遂出盖乐
　正自此不复升堂矣故云遂出也一人者主人之
　吏也此人举觯之后主人使相礼者一人为司正
　恐旅酬时有懈惰失节者以董正之也如此则虽
　和乐而不至于流放矣
大
全
朱子曰今按鹿鸣即谓
　今日燕饮之事所以导达主人之诚意而美嘉宾
　之德也四牡言其去家而仕于朝辞亲而从王事
　于此乎始也皇皇者华言其将为君使而赋政于
　外也学记曰宵雅肄三官其始也正谓此也盖此
　三诗先王所制以为燕饮之乐用之乡人用之邦
　国各取其象而歌之也合乐谓歌乐众声俱作堂
　上有歌瑟堂下有笙磬合奏此诗也
宾酬主人主人酬介介酬众宾少长以齿终于沃洗
者焉知其能弟长而无遗矣

陈
注
浩斋曰前言介之无酬众宾之无酢者盖未歌
　之时也此言宾酬主人主人酬介介酬众宾者既
　歌之后行旅酬之时也沃洗者涤濯之人也虽至
　贱旅酬之际犹以齿焉则贵者可知矣自贵及贱
　无不序齿此所以知其能弟长而无遗矣
大
全
朱子
　曰弟长而无遗弟悌也敬顺之意言能使少者皆
　承顺以事长者而无所遗弃也
降说屦升坐修爵无数饮酒之节朝不废朝莫不废
夕宾出主人拜送节文终遂焉知其能安燕而不乱
也

陈
注
浩斋曰前此皆立而行礼未彻俎故未说屦至
　此彻俎之后乃说屦升坐而坐燕也修举也修爵
　无数无算爵是也凡治事者朝以听政而乡饮听
　政罢方行是朝不废朝也夕以修令而乡饮礼毕
　犹可以治私事是莫不废夕也若党正饮酒一国
　若狂则无不醉矣节文终遂者终竟也遂犹申也
　言虽礼毕主人犹送以拜宾节文之礼终申遂而
　无所缺则知其安于燕乐而不至于乱矣
大
全
马氏
　曰降说屦升坐修爵无数宜其醉矣然犹不废朝
　夕之听事宾出主人拜送如拜至礼焉盖自始以
　至终皆有节文终遂焉此之谓安燕而不乱也
贵贱明隆杀辨和乐而不流弟长而无遗安燕而不
乱此五行者足以正身安国矣彼国安而天下安故
曰吾观于乡而知王道之易易也

陈
注
总结上文五事之目
大
全
严陵方氏曰五行行之
　于一身则身正而无邪施之于一国则国安而无
　危故曰足以正身安国以天下之本在国故曰彼
　国安而天下安天下安则王道成矣
乡饮酒之义立宾以象天立主以象地设介僎以象
日月立三宾以象三光古之制礼也经之以天地纪
之以日月参之以三光政教之本也

陈
注
浩斋曰饮酒之礼莫先于宾主立宾象天立主
　象地礼之经也其次立介僎以辅之者纪也其次
　立三宾以陪之者参也政教之立必有经有纪有
　参然后可行故饮酒之礼必有宾主介僎三宾然
　后可行故曰政教之本也前言介僎阴阳此言象
　日月者前章言气故以阴阳象之此章言体故以
　日月象之也僎在东北象日出也介在西南象月
　出也以三光为三大辰正义按昭公十七年有星
　孛于大辰公羊曰大辰者大火也伐为大辰北辰
　亦为大辰尔雅房心尾大火谓之大辰北极谓之
　北辰大火与伐天所以示民时早晚天下之所取
　正是亦政教所出也
大
全
马氏曰上极乎性命之妙
　下尽乎物理之微然后能制礼也言古之制礼者
　必古之圣人也经之以天地经大而纬小纪之以
　日月纪小而纲大经之以天地则知日月为纬纪
　之以日月则知天地为纲有经有纬有纪有纲天
　地之道备矣参之以三光言参于经纪之间　蓝
　田吕氏曰此至篇末申言乡饮酒之礼又有所法
　象前文有所未尽者皆再明之
烹狗于东方祖阳气之发于东方也洗之在阼其水
在洗东祖天地之左海也

陈
注
方氏曰海有四正言东者取夫水之所归也水
　位居坎而其流归东者由其生于天一行于地中
　故也天倾西北而不足故水之源自此而生地缺
　东南而不满故水之流顺此而行天之所倾地之
　所缺则其形下矣而善下者水之性也故其理如
　此然则水位居北者本天位也其流归东者因地
　势也南与北合水位居北而流不归南者盖东方
　之德木木则水之所生南方之德火火则水之所
　胜生之为利胜之为害而善利者水之德也故趋
　其所生焉　浩斋曰烹狗以养宾阳气以养万物
　故祖而法之烹于东方焉海水之委也天地之间
　海居于东东则左也故洗之在阼其水在洗东有
　左海之义焉天地之位南前而北后故后东为左

大
全
严陵方氏曰凡植物皆地产足以养人之阴凡
　动物皆天产足以养人之阳天产不特狗也而特
　烹狗以祖阳气者盖阳之辰穷于戌而为阳之至
　故辰在戌而属狗则狗者至阳之畜也东方者得
　阳之中烹至阳之畜于阳中之方又得其宜矣水
　则盛之于罍者盖酌之于罍而涤之于洗故其水
　在洗东洗既在东水又在洗之东者凡以祖天地
　之左海也左亦东也以方言之则曰东以体言之
　则曰左
尊有元酒教民不忘本也

陈
注
元古之世无酒以水行礼故后世因谓水为元
　酒不忘本者思礼之所由起也
宾必南乡东方者春春之为言蠢也产万物者圣也
南方者夏夏之为言假也养之长之假之仁也西方
者秋秋之为言愁也愁之以时察守义者也北方者
冬冬之为言中也中者藏也是以天子之立也左圣
乡仁右义偝藏也
愁
音揫
陈
注
蠢者物生动之貌天地大德曰生圣人德合天
　地故曰产万物者圣也假大也揪敛缩之貌察犹
　察察严肃之意揪之以时察言揪敛之以秋时严
　肃之气也物之藏必自外而入内故曰中者藏也
　天子南面而立则左东右西南前北后也
大
全
长乐
　陈氏曰万物之于春莫不生此春所以为蠢也然
　则物之生也其来固有自焉易曰帝出乎震则帝
　者天之神也震者圣神之妙也此产万物所以为
　圣也万物相见于离则物于是乎茂矣假者盛大
　之意盖万物之于夏莫不茂盛也故生之以为养
　增之以为长养则盛长则多此夏之时所以为假
　也万物之于四时也生于春长于夏衰于秋老于
　冬而至于秋则惨而不舒者物之情也诗曰秋日
　萋萋百卉具腓此秋之所以为愁也中在内能隐
　而不能显此中之所以为藏也天子之立也将以
　向时而接天下者也而以四时言之以左为仁右
　为义向左仁背右义非以夫用天之理者足以治
　人故耶
介必东乡介宾主也主人必居东方东方者春春之
为言蠢也产万物者也主人者造之产万物者也月
者三日则成魄三月则成时是以礼有三让建国必
立三卿三宾者政教之本礼之大参也

陈
注
张子曰坐有四位者礼不主于敬主欲以尊贤
　若宾主相对则是礼主于敬主矣故其位宾主不
　相对坐介僎于其间以见宾贤之义因而说四时
　之坐皆有义其实欲明其尊贤吕氏曰天子南面
　而立而坐宾亦南乡者尊宾之至也介间也坐宾
　主之间所以间之也方氏曰饮食之养则主人之
　所造也而有产万物之象所以居东
大
全
严陵方氏
　曰介必东乡介宾主也据此西面东北明矣然则
　主人面西北宾面东南僎面西南皆可知主人者
　造之若客受成而已以月三日而成魄是以礼有
　三让以三月而成时是以建国必立三卿书曰卿
　士惟月此之谓也再言三宾者政教之本嫌三宾
　者独非政教之本也
汉韩诗外传
　　论饮
饮之礼跣而上坐之宴能饮者饮之不能饮者已谓
之醧齐颜色均众寡谓之沈闺门不出谓之湎君子
可以宴可以醧不可以沈不可以湎
桓宽盐铁论
　　散不足
古者不粥不市食及其后者有屠沽沽酒市脯鱼
盐而已今熟食□列殽施成市作业堕怠食必趣时
杨豚韭卵狗马朘煎鱼切干羊淹鸡寒蜩马骆日
蹇捕庸脯胹羔豆赐膹鹰羹自鲍甘瓠热梁和炙
古者土鼓□枹击木拊石以尽其欢及其后卿大夫
有管磬士有琴瑟往者民间酒会各以党俗弹筝鼓
缶而已无要妙之音变羽之转今富者钟鼓五乐歌
儿数曹中者鸣竽调瑟郑□赵讴
隋文中子
　　天地
子艺黍登场岁不过数石以供祭祀冠婚宾客之酒
也成礼则止子之室酒不绝
　　事君
子宴宾无贰馔食必去生味必适果菜非其时不食
曰非天道也非其土不食曰非地道也
册府元龟
　　游宴
夫有负藉甚之才抱夷旷之性居轩冕之贵不以婴
怀顾簿领之繁尝多暇日或缔交接坐或群从侍游
偶四序之良辰为一时之胜赏吹台琴室月观风亭
宴衎乎园池放情于丘壑清心雅致名教存焉
朱子小学
　　实敬身
温公曰先公为郡牧判官客至未尝不置酒或三行
或五行不过七行酒沽于市果止梨栗枣柿肴止于
脯醢菜羹器用磁漆当时士大夫皆然人不相非也
会数而礼勤物薄而情厚近日士大夫家酒非内法
果非远方珍异食非多品器皿非满案不敢会宾友
尝数日营聚然后敢发书苟或不然人争非之以为
鄙吝故不随俗奢靡者鲜矣嗟乎风俗颓弊如是居
位者虽不能禁忍助之乎
比事摘录
　　真率会
今人饮馔务尚丰腆一筵之设水陆毕具宾客向口
盖无几堆盘累碟深杯大瓢祗以厌饫诸仆从耳不
知此何益也宋司马温公言其先公为郡牧判官时
客至未尝不置酒或三行或五行不过七行酒沽市
果止梨栗枣柿殽止脯醢菜羹器用磁漆当时士大
夫皆然人不相非也会数而礼勤物薄而情厚近日
士夫家酒非内法果非远方珍异食非多品器皿非
满案不敢作会尝数日营聚然后敢发书苟或不然
人争非之以为鄙吝故不随俗奢靡者鲜矣风俗颓
弊如是居位者忍助之乎公之在洛也文潞公范忠
宣公相约为真率会脱粟一饭酒数行过从不闻一
日潞公有诗云啜菽尽甘颜子陋食鲜不愧范郎贫
范和之云盍簪既屡宜从简为具虽疏不愧贫公和
之云随家所有自可乐为具更微谁笑贫诸公极救
弊兴俭之见今人盍思此事惜福养财日用不细吾
故备录之以贻诸同志者
明徐三重野志
　　燕乐
燕会之用戏纵度败俗最非善事今士大夫习常用
之盖作不善自有位始也其强言者谓畏途燕集□
杯出语易生风波作戏则言语不接可免此衅呜呼
亦悲矣夫风波之客何取合欢逊辞直道明训具在
士大夫不慎三缄不修百行而以此免世愚之甚矣
至于家庭设客金鼓震动谐谑沸腾使子弟妇女彻
业窥望即素有植立犹恐浸浸何况中无定见者耶
其因此败堕家声或生浮议往往而有夫嘉会雅乐
古道何居今之所举不过酒食醉饱所可得已之事
而为此妖淫以乱白日岂福祥佳兆好古志道饬身
闲家之士宜极斥绝若缙绅官长正世化俗尤当特
为禁防夫郑声犹远况此事乎
范竹溪集
　　宁俭约
迩来酒席太奢一几而罗水陆之珍一燕而预半月
之办靡费金铢暴殄天物殊甚然不过一饱而止满
桌尽是剩余何不为惜福计也与同志约条列数款
共还俭朴情贵真不贵虚意贵勤不贵疏庶几大雅
之风矣

　宴集部艺文一
　　与吴质书　　　　　　　　　魏文帝
　质为朝歌长迁元城令太祖西征太子南在孟津
　小城与质书
五月二十八日丕白季重无恙涂路虽局官守有限
愿言之怀良不可任足下所治僻左书问致简益用
增劳每念昔日南皮之游诚不可忘既妙思六经逍
遥百氏弹□间设终以博奕高谈娱心哀筝顺耳驰
骛北场旅食南馆浮甘瓜于清泉沈朱李于寒水白
日既匿继以朗月同乘并载以游后园与轮徐动宾
从无声清风夜起悲笳微吟乐往哀来怆然伤怀余
顾而言斯乐难常足下之徒咸以为然今果分别各
在一方元瑜长逝化为异物每一念至何时可言方
今蕤宾纪时景风扇物天意和暖众果具繁时驾而
游北遵河曲从者鸣笳以启路文学托乘于后车节
同时异物是人非我劳如何今遣骑到邺故使枉道
相过行矣自爱丕白
　　与满炳书　　　　　　　　　　应璩
　炳前日曾过璩至明日欲遣书谢值炳又使人来
　召璩璩别事不得往故为报炳父宠为太尉璩尝
　事之故呼曰郎君
昨者不遗猥见照临虽昔侯生纳顾于夷门毛公受
眷于逆旅无以过也外嘉郎君谦下之德内幸顽才
见诚知己欢欣踊跃情有无量是以奔聘御仆宣命
周求阳昼喻于詹何扬倩说于范武故使鲜鱼出于
潜渊芳旨发自幽巷繁俎绮错羽爵蜚腾牙旷高徽
义渠哀激当此之时仲孺不辞同产之服孟公不顾
尚书之期徒恨宴乐始酣白日倾夕骊驹就驾意不
宣展追惟耿介迄于明发适欲遣书会承来命知诸
君子复有漳渠之会夫漳渠西有伯阳之馆北有旷
野之望高树翳朝云文禽蔽绿水沙场夷敞清风肃
穆是京台之乐也得无流而不反乎适有事务须自
经营不获侍坐良增邑邑因白不悉璩白
　　兰亭集序　　　　　　　　晋王羲之
永和九年岁在癸丑暮春之初会于会稽山阴之兰
亭修禊事也群贤毕至少长咸集此地有崇山峻岭
茂林修竹又有清流激湍映带左右引以为流觞曲
水列坐其次虽无丝竹管弦之盛一觞一咏亦足以
畅叙幽情是日也天朗气清惠风和畅仰观宇宙之
大俯察品类之盛所以游目骋怀足以极视听之娱
信可乐也夫人之相与俯仰一世或取诸怀抱晤言
一室之内或因寄所托放浪形骸之外虽趋舍万殊
静躁不同当其欣于所遇暂得于己快然自足曾不
知老之将至及其所之既倦情随事迁感慨系之矣
向之所欣俯仰之间已为陈迹犹不能不以之兴怀
况修短随化终期于尽古人云死生亦大矣岂不痛
哉每览昔人兴感之由若合一契未尝不临文嗟悼
不能喻之于怀因知一死生为虚诞齐彭殇为妄作
后之视今亦犹今之视昔悲夫故列叙时人录其所
述虽世殊事异所以兴怀其致一也后之览者亦将
有感于斯文
　　三月三日曲水诗序　　　　宋颜延之
夫方策既载皇王之迹已殊钟石毕陈舞咏之情不
一虽渊流遂往详略异闻然其宅天衷立民极莫不
崇尚其道神明其位拓世贻统固万叶而为量者也
有宋函夏帝图弘远高祖以圣武定鼎规同造物皇
上以睿文承历景属宸居隆周之卜既永宗汉之兆
在焉正体毓德于少阳王宰宣哲于元辅晷纬昭应
山渎□灵五方杂沓四隩来暨选贤建戚则择之于
茂典施命发号必酌之于故实大予协乐上庠肆教
章程明密品式周备国容□令而动军政象物而具
箴阙记言校文讲艺之官采遗于内輶车朱轩怀荒
振远之使论德于外赪茎素毳并柯共穗之瑞史不
绝书栈山航海逾沙轶漠之贡府无虚月烈燧千城
通驿万里穹庐之君内首禀朔卉服之酋回面受吏
是以异人慕响俊民间出警跸清夷表里悦穆将徙
县中宇张乐岱郊增类帝之宫饰礼神之馆涂歌邑
诵以望属车之尘者久矣日躔胃维月轨青陆皇祗
发生之始后王布和之辰思对上灵之心以惠庶氓
之愿加以二王于迈出饯戒告有诏掌故爰命司历
献洛饮之礼具上已之仪南除辇道北清禁林左关
岩□右梁潮源略亭皋跨芝廛苑太液怀曾山松石
峻危葱翠阴烟游泳之所攒萃翔骤之所往还于是
离宫设卫别殿周侥旌门洞立延帷接丫阅水环阶
引池分席春官联事苍灵奉涂然后升秘驾引缇骑
摇玉銮发流吹天动神移渊旋云被以降于行所礼
也既而帝晖临幄百司定列凤盖俄轸虹旗委□肴
芬藉觞醳泛浮妍歌妙舞之容衔组树羽之器三
奏四上之调六茎九成之曲竞气繁声合变争节龙
文饰辔青翰侍御华裔殷至观听骛集扬袂风山举
袖阴泽靓装藻野袨服缛川故以殷赈外区焕衍都
会者矣上膺万寿下禔百福□筵禀和合堂依德情
盘景遽欢洽日斜金驾总驷圣仪载伫怅钧台之未
临慨酆宫之不县方且排凤阙以高游开爵园而广
宴并命在位展诗发志则夫诵美有章陈信无愧欤
　　曲水诗序　　　　　　　　南齐王融
臣闻出豫为象钧天之乐张焉时乘既位御气之驾
翔焉是以得一奉宸逍遥襄城之域体元则大怅望
姑射之阿然窅眇寂寥其独适者也至如夏后两龙
载驱璇台之上穆满八骏如舞瑶水之阴亦有飨云
固不与万民共也我大齐之握机创历诞命建家接
礼贰宫考庸太室幽明献期雷风通飨昭华之珍既
徙延喜之玉攸归革宋受天保生万国度邑静鹿丘
之叹迁鼎息大垧之惭绍清和于帝猷联显懿于王
表骏发开其远祥定尔固其洪业皇帝体膺上圣运
锺下武冠五行之秀气迈三代之英风昭章云汉晖
丽日月牢笼天地弹压山川设神理以景俗敷文化
以柔远泽普泛而无私法含弘而不杀犹且具明废
寝昃晷忘餐念负重于春冰怀御奔于秋驾可谓巍
巍弗与荡荡谁名秉灵图而非泰涉孟门其何险储
后睿哲在躬妙善居质内积和顺外发英华斧藻至
德琢磨令范言炳丹青道润金璧出龙楼而问竖入
虎闱而齿胄爱敬尽于一人光耀究于四海若夫族
茂麟趾宗固盘石跨蹍昌姬韬轶炎汉元宰比肩于
尚父中铉继踵乎周南分陕流勿剪之欢来仕允克
施之誉莫不如珪如璋令闻令望朱茀斯皇室家君
王者也本枝之盛如此稽古之政如彼用能免群生
于汤火纳百姓于休和草莱乐业守屏称事引镜皆
明目临池无洗耳沈冥之怨既缺薖轴之疾已消兴
廉举孝岁时于外府署行议年日夕于中甸协律总
章之司序伦正俗崇文成均之职导德齐礼挈壶宣
夜辨气朔于灵台书笏珥彤纪言事于仙室褰帷断
裳危冠空履之吏彯摇武猛扛鼎揭旗之士勤恤民
隐纠逖王慝射集隼于高墉缴大风于长隧不仁者
远维道斯行谗莠蔑闻攘争掩息稀鸣桴于砥路鞠
茂草于圜扉耆年阙市井之游稚齿丰车马之好官
邻昭泰荒憬清夷侮食来王左言入侍离身反踵之
君髽首贯胸之长屈膝厥角请受缨縻文钺碧砮之
琛奇干善芳之赋纨牛露犬之玩乘黄兹白之驷盈
衍储邸充牣郊虞匦牍相寻鞮译无旷一尉候于西
东合车书于南北畅毂埋辚辚之辙緌旌卷悠悠之
□四方无拂五戎不距偃革辞轩锁金罢刃天瑞降
地符升泽马来器车出紫脱华朱英秀佞枝植历草
滋云润星晖风扬月至江海呈象龟龙载文方握河
沉璧封山纪石迈三五而不追践八九之遥迹功既
成矣世既贞矣信可以优游暇豫作乐崇德者欤于
时青岛司开条风发岁粤上斯已惟暮之春同律克
和树草自乐禊饮之日在兹风舞之情咸荡去肃表
乎时训行庆动于天瞩载怀平圃乃眷芳林芳林园
者福地奥区之凑丹陵若水之旧殷殷均乎姚泽膴
膴尚于周原狭丰邑之未宏陋谯居之犹褊求中和
而经处揆景纬以裁基飞观神行虚檐云构离房乍
设层楼间起负朝阳而抗殿跨灵沼而浮荣镜文虹
于绮疏浸兰泉于玉砌幽幽丛薄秩秩斯于曲拂邅
回潺湲径复新萍泛沚华桐发岫杂天采于柔荑乱
嘤声于绵羽禁轩承幸清宫俟宴缇帷宿置幕宵
悬既而灭宿澄霞登光辨色戒道执殳展軨效驾徐
銮警节明锺畅音七萃连镳九斿齐轨建旗拂霓扬
葭振木鱼甲烟聚贝胄星罗重英曲瑵之饰绝景追
风之骑昭灼甄部驵骏函列虎视龙超雷骇电逝轰
轰隐隐纷纷轸轸羌难得而称计尔乃回舆驻罕岳
镇渊渟睟容有穆宾仪式序授几肆筵因流波而成
次蕙肴芳醴任激水而推移葆佾陈阶金匏在席戚
奏翘舞钥动邠诗召鸣鸟于弇州追伶伦于嶰谷发
参差于王子传妙靡于帝江正歌有阕羽觞无算上
陈景福之赐下献南山之寿信凯燕之在藻知和乐
于食苹桑榆之阴不居草露之滋方渥有诏曰今日
嘉会咸可赋诗凡四十有五人其辞云尔
　　宴喜赋　　　　　　　　　隋薛道衡
梁孝王帝子帝孙藉宠承恩名高西汉礼盛东藩引
雍容文雅之客坐檀栾修竹之园水逶迤而绕砌风
清冷而入轩直凝神而回瞩乃惆怅而兴言顾谓枚
乘曰予闻气序环周人生浮补天立地之圣不能
止日光西落疏山奠川之力不能停河水东流韩王
酸枣之观荒疏芜漫楚国阳云之台空见尘埃固可
以纵志纵心以游以逸穷燕乐于长夜浑是非而为
一于时霜重庭兰秋深气寒横长河之耿耿挂孤月
之团团乃有丹墀缥碧柘馆椒宫徘徊宛转掩映玲
珑妖姬淑媛玉貌花丛织女下而星落嫦娥来而月
空澄影于歌扇散衣香于舞风图云刻雷之樽溃
桂酿花之酒拭珠沥于罗袂传金杯于素手

　宴集部艺文二
　　宴梓州南亭诗序　　　　　唐卢照邻
梓州城池亭者长史张公听讼之别所也徒观其岩
嶂重复川流灌注云窗绮阁负□堞之逶迤涧户山
楼带金隍之缭绕信巴蜀之奇制也时凤扆多闲上
得和平之政鳀瀛有截下无交争之人以公寄切上
僚故久无州将连四千石之重任总十万井之雄班
职逾剧而道弥高位逾崇而德弥广市狱无事时狎
鸟于城隅邦国不空旦观渔于濠上宾阶月上横联
蜷之桂枝野院风归动葳蕤之萱草则有明珠爱客
置芳酒于十旬羽服神交契仙游于五日圆潭写镜
光浮落日之津杂树开帷彩缀飞烟之路藤萝杳蔼
挂疏阴以送秋凫雁参差结流音而将夕百年之欢
不再千里之贺何常下客凄惶暂停归辔高人赏玩
岂辍斯文咸请赋诗六韵成章云尔
　　宴凤泉石翁神祠诗序　　　　　前人
夫圮上黄公灵期已远湘中元乙化迹难征况乎神
理岿然近带青溪之路资可望俯控丹岩之下予
以归骸空谷言隔市朝濯发长川载罹寒暑心灰两
寂长无具尔之欢形木双枯将有终焉之志不悟乔
□始啭喈喈于鹡鸰野萼初开于棠棣命壶觞
而引宴即沐新兰寻□户以安歌仍攀野桂萋萋春
草王孙游兮不归秩秩斯干幽人去而忘返鼓我舞
我修袖满于中岩神之听之多佑兴于触石爰有嘉
命咸遣赋诗请题四韵列之如右
　　七日绵州泛舟诗序　　　　　　前人
诸公迹寓市朝心游江海访奇交于千里惜良辰于
寸阴常恐辜负琴书荒凉山水于是脱屣人事鸣棹
川隅言追挂犊之才用卜牵牛之赏边生经笥送炎
气以濯缨郝氏书囊临秋光而曝背似遇缑山之客
还疑星汉之游愿驻景于高天想乘霓于缩地繁丝
乱响凉酎时斟戏翔羽于平沙钓潜鲤于曲浦乘流
则逝不觉忘归咸可赋诗探韵成作
　　小洞庭五太守燕集序　　　　苏源明
天宝十二载七月辛丑东平太守扶风苏源明觞濮
阳太守清河崔公季重鲁郡太守陇西李公兰济南
太守太原田公琦济阳太守陇西李公陵于回源亭
既尊封壤乃密惠好前此济阳以河堤之虞夫役之
弊请南略我宿及鲁之中都宿人讼其不便源明请
废济阳以平阴长清属济南卢东阿归我阳谷隶濮
阳役均三邦利倍二邑不可则分我寿西入濮阳东
入济阳鲁之中都北入于我书贡阊阖旨下陈留陈
留太守王公盛德帝俞美才人与自总连率实惟澄
清命属官湖城主簿王子说会五太守于东平议县
乃不割郡亦仍旧已事修燕姑以为别若夫阶抱孤
峤轩飞庱潭阻残暑于重林速高秋于绝壑其盘何
有臑鹿羊其俎何有燔兔脍鲂李下雕笼冰之以
寒水瓜剖铦刃巾之以疏纮礼交乎上当世高贤之
相充乐动乎下前古中和之合作抑抑焉堂堂焉奚
一人之富有而群后之缉熙也司士庀舟以待司功
设以告彻馔更服陈羞洁鐏自回源起广泊左拂
蚕尾右遗吾山倒岩岫于波际指梁岑于林趺移摇
敞豁瞑眇虚旷太皞苗裔可记任宿伯禹山川空流
济汶所遇多感祗牢为欢婥态目成以留客嫮容色
授以劝酒繁丝疏管纷尔百会雅舞清唱倏然同引
既醉源明以手版扣舷而歌曰小洞庭兮牢方舟风
袅袅兮离平流牢方舟兮小洞庭云微微兮连绝
仍澜壮兮缅以没重岩转兮超以忽凭彝兮护轻
桡蛟龙兮落增湖泊中湖兮淡而闲并曲溆兮怅
而还适予手兮非予期将解袂兮藂予思尚君子兮
寿厥身承明主兮忧斯人歌阕鸟兽闻之低昂而相
鸣鱼□闻之沿洄而或跃兹官吏安次而不易彼人
庶乐业而不迁喜之哉乐之哉字涡泊曰小洞庭盛
集五太守高燕云尔
　　秋夜小洞庭离燕序　　　　　　前人
源明从东平太守征国子司业须昌外尉袁广载酒
于回源亭明日遂行及夜留燕会庄子若讷过归莒
相里子同袆过如魏阳谷管城青阳权衡二主簿在
坐皆故人也彻馔新鐏移方舟中有宿鼓有汶簧济
上嫣然能歌者五六人共载止源东柳门入小洞庭
迟彝仿徨眇缅旷漾流商杂征与长言者啾焉合引
潜鱼惊或跃宿鸟飞复下真嬉游之择耳源明歌曰
浮涨湖兮莽条遥川后礼兮扈予桡横增沃兮蓬迁
延川后福兮易予舷月澄凝兮明空波星磊落兮耿
秋河夜既良兮酒且多乐方作兮柰别何曲阕袁子
曰君公行当挥翰右垣岂止典胄米廪邪广不敢受
赐独不念四三贤源明醉曰所不与吾子及四三贤
同恐惧安乐有如秋水晨前而归及醒或说向之陈
事源明局局然笑曰狂夫之言不足罪也乃志为序
　　陪王司马宴王少府东阁序　　张九龄
夫道行与废命也非谋之不臧命通与塞时也岂力
之为弊古之君子推其分养其和仲尼得之以弦歌
傅说因之以版筑至若诗有怨剌之作骚有愁思之
文求之微言匪云大雅周太师志其大者司马公引
而伸之谪居何心不欲贾生之投分穷愁非我安用
虞卿之着书尝以风月在怀江山为事簿领何废形
胜不孤既好乐而无荒亦尚同而不入迨乎倚层阁
凭华轩川泽清明上悬秋景岑岭回合下带溪流连
草树而心摇际烟氛而目尽兹邦枕倚是日登临岂
子虚之过诧诚仲宣之信美物色起殊乡之戚谁则
无情而道术得异人之资吾方有遣于是旨酒时献
清谈间发歌沧浪以放言咏蟋蟀而伤俭盖古人之
作者岂异于斯盍赋诗焉以扬厥美
　　宴皇甫兵曹宅诗序　　　　　　杨炯
皇甫君冠冕于安定李校书羽仪于陇西岑正字明
目于汉南石宫坊指掌干河朔高侯邦之司直下走
齐之滥吹若夫风云龙虎水火阴阳隔千里而应之
莫不潜契于同声矣圣明千载区宇一家掩八纮以
得之莫不高会干中京矣是日也河图适至海鲸初
死五岳四渎汉皇帝崇其望祀一日三朝周天子展
其庄敬君臣庆色朝野欢心元晏先生开甲第而留
宾二三君子赴龙门而广燕阴云已墨肃气弥高霜
寒万里之园冰纳千金之水面郊后市即为潘岳之
居累代通家咸言李膺之客百年何计相知在于我
心四海何求为乐止于名教抽毫进牍皆请赋诗日
暮途远聊裁序引
　　宴人杨八宅序　　　　　　　前人
仆闻八音繁会合其德者宫商万壑沸腾殊其流者
泾渭方以类聚物以群分出言斯应则四海之内可
以为兄弟吾道不行则同舟之人可以成吴越夫俗
徒扰扰天下喧喧风云竭而交道衰势利行而小人
长固知深期罕遇所以纵倾盖之谈高契难并所以
泣相知之晚道之存也独在兹乎杨八官金木精灵
山河粹气一门九龙之绂冕四代五公之绪秩天资
学业口谈夫子之文日用温良身佩先王之德独游
山水高步烟霞诸侯闻之而愿交三公礼之而争辟
暂同流俗薄游朝市人伦赏鉴同推郭泰之名好事
相趋毕诣扬雄之宅尔其年光六合常邑三春膏雨
零于山原和风满于城阙遥遥别馆花开玉树之宫
望望八川苔发璜溪之水当此时也披云雾傲松乔
坐忘樽酒之间战胜形骸之外雕虫壮思则符彩惊
人倚马高谈则铿锵满听亹亹然信天下之奇赏陶
陶然诚域中之乐事若使陈雷可作摄齐于廊庑之
间管鲍再生拥篲于高门之外盍因文会共记良游
人赋一言同裁四韵
　　奉陪武驸马宴唐卿山亭序　　宋之问
一人御历乾坤尽覆载之功四海为家朝野得欢娱
之契若乃侯门向术近对城隅帝子垂休时过戚里
银炉绛节辞北禁而渡河桥骏马香车出东城而临
甲第林园洞启亭壑幽深落霞归而迭嶂明飞泉洒
而回潭响灵槎仙石徘徊有造化之姿苔阁茅轩仿
□入神仙之境芳醪既溢妙曲新调林园过卫尉之
家歌舞入平阳之馆是日也凉阴稍下溽暑将阑前
□晚而白露生后池夕而秋风起重兹行乐欣陪驷
马之游继以望舒不顿六龙之辔爰命笺札咸令赋
诗记清夜之良游歌太平之乐事各探一字先成受
赏云尔
　　上巳泛舟昆明池宴宗主簿席序　前人
仆不游于兹十有五载矣心由物感遐矣不忘迹为
事牵近而难挹南阳宗邕文通学古器重名高令君
有奉倩象贤丞相生元成迈德暮春修以文之会上
巳邀祓禊之游乃结搢绅撰清晨殷殷辚辚敲雾惊
尘望于昆明之滨观其大浸川陆博资畿甸凫发
海来往沉浮日月丽天东西出入千年珍馆无复豫
章四面金堤仍同树杞是日也驾肩错毂备朝野之
欢娱袪服靓匝都城之里闬翠幕星布锦帆霞属
余沥下醉于绡人新声远聒于川后纵目遐览识皇
代之承平得意同归有吾侪之行乐高朋一座桂树
藂生君子肆筵玉山交映束□以言谈得俊张华以
史汉先鸣登旨酒而无荒弦清琴而自逸于是涉连
闼命孤舟桃水涨而浦红苹风摇而浪白逼匡阜兮
遵彭蠡邈矣载浮指衡岳而超洞庭眇焉疑到曲岛
之光灵乍合神魂密游中流之萍藻忽开龟鱼潜动
晞镂鲸而鼓棹共看烧劫之灰历牵牛而问津欲取
支机之石晴光划野有象而必形夕阳照山无奇而
不见思溢今古心摇草木汉家城阙遗之以杂霸之
风秦塞膏腴润之以太平之色景穷胜践归限严闉
思染翰于上林愿挥戈于蒙泛主称未醉唯见马驻
浮云宾共少留自有鱼衔明月宫商待群公之获
助已多序引先题下走之求蒙不逮请授素幅以颂
佳游使一时之兴咏遥存千古之姓名常在
　　春游宴兵部韦员外韦曲庄序　　前人
长安城南有韦曲庄京郊之形胜也却倚城阙朱雀
起而为门斜枕冈峦黑龙卧而周宅贤臣作相旧号
儒宗圣后配元今为戚里韦丈官双珠绝价百金懿
名文华得俊于陆氏兄弟掩誉于荀家先人结庐当
大厦之地众宾连袂乘暮春之月观其奥区一曲甲
第千甍冠盖列东西之居公侯开南北之巷嬴女楼
下吹凤降于神仙汉妃馆前濯龙走其车马地灵磊
落而间出天爵蝉联而相继拜郎起草袭雁而传羔
补衮司槐送伯而迎季尔乃辟虚幌敞华筵闺门之
秀士咸集京邑之清流毕萃万株果树色杂云霞千
亩竹林气含烟雾激樊川而萦碧濑浸以成陂望太
乙而邻少微森然逼座尚书未至曳履惊邻宫尹递
来鸣驺动壑登玉俎醉金觞地高而珍物虽丰理洞
而清徽不杂以醉观德因谈获情外戚遨游自携歌
吹主人赏会但有琴诗于是下高台陟曲沼铺落花
以为藉结垂杨而代幄霁景含日晚霞五彩而丹青
韶望卷云春皋一色而凝黛景阑兴逸气清心远仰
大儒之肆其德可师入处士之庐斯人若在讽诵于
逸彭之藻沐浴于扶阳之墟向来挹清议擅风流即
事奇伟佳辰行乐安可无述文在兹乎□国善诱词
宗见收士末内史禊亭之集窃倚琳琅卫尉别业之
游滥先题目归轩莫驻丽城将掩拙而不速恨无倚
马之才婉而且微请谈雕龙之什公命赋水字盍成
四韵云尔
　　滕王阁序　　　　　　　　　　王勃
南昌故郡洪都新府星分翼轸地接衡庐襟三江而
带五湖控蛮荆而引瓯越物华天宝龙光射牛斗之
墟人杰地灵徐孺下陈蕃之榻雄州雾列俊彩星驰
台隍枕夷夏之交宾主尽东南之美都督阎公之雅
望棨戟遥临宇文新州之懿范襜帷暂驻十旬休暇
胜友如云千里逢迎高朋满座腾蛟起凤孟学士之
词宗紫电清霜王将军之武库家君作宰路出名区
童子何知躬逢胜饯时维九月序属三秋潦水尽而
寒潭清烟光凝而暮山紫俨骖騑于上路访风景于
崇阿临帝子之长洲得仙人之旧馆层峦耸翠上出
重霄飞阁流丹下临无地鹤汀凫渚穷岛屿之萦回
桂殿兰宫列冈峦之体势披绣闼俯雕甍山原旷其
盈视川泽盱其骇□闾阎扑地钟鸣鼎食之家舸舰
迷津青雀黄龙之轴虹销雨霁彩彻云衢落霞与孤
鹜齐飞秋水共长天一色渔舟唱晚响穷彭蠡之滨
雁阵惊寒声断衡阳之浦遥吟俯畅逸兴遄飞爽籁
发而清风生纤歌凝而白云遏雎园绿竹气凌彭泽
之樽邺水朱华光照临川之笔四美具二难并穷睇
盼于中天极娱游于暇日天高地迥觉宇宙之无穷
兴尽悲来识盈虚之有数望长安于日下指吴会于
云间地势极而南溟深天柱高而北辰远关山难越
谁悲失路之人萍水相逢尽是他乡之客怀帝阍而
不见奉宣室以何年呜呼时运不齐命途多舛冯唐
易老李广难封屈贾谊于长沙非无圣主窜梁鸿于
海曲岂乏明时所赖君子安贫达人知命老当益壮
宁知白首之心穷且益坚不坠青云之志酌贪泉而
觉爽处涸辙以犹欢北海虽赊扶摇可接东隅已逝
桑榆非晚孟尝高洁空怀报国之心阮籍猖狂岂效
穷途之哭勃三尺微命一介书生无路请缨等终军
之弱冠有怀投笔慕宗□之长风舍簪笏于百龄奉
晨昏于万里非谢家之宝树接孟氏之芳邻他日趋
庭叨陪鲤对今晨捧袂喜托龙门杨意不逢抚凌云
而自惜锺期既遇奏流水以何惭呜呼胜地不常盛
筵难再兰亭巳矣梓泽丘墟临别赠言幸承恩于祖
饯登高作赋是所望于群公敢竭鄙诚恭疏短引一
言均赋四韵俱成诗云滕王高阁临江渚佩玉鸣銮
罢歌舞画栋朝飞南浦云朱帘暮卷西山雨闲云潭
影日悠悠物换星移几度秋阁中帝子今何在槛外
长江空自流
　　春日孙学士宅宴序　　　　　　前人
若夫怀放旷寥廓之心非江山不能宣其气负郁怏
不平之思非琴酒不能泄其情则林泉为进退之场
樽酒是言谈之地白衣送酒青阳在节凫雁乱而江
湖春梅柳开而庭院晚楚屈平之瞻望放子何之王
仲宣之登临魂兮往矣侠客时有且倾鹦鹉之杯文
人代轻聊举麒麟之笔人采一字四韵成篇
　　绵州北亭群公宴序　　　　　　前人
下官人间独傲海内少徒志不屈于王侯身不绝于
尘俗孤吟五岳长啸三山昔往东吴已有梁鸿之志
今来西蜀非无张载之怀况乎践名场胜友风月
无几琴酒俄乖半面十年一别千里何少府故人攀
桂抚金石而论心韩法曹新饯班荆临江湖而执手
离亭北望烟霞生故国之悲别馆南开风雨积他乡
之思于时苍云寡色白日无光沙尘起而桂浦昏凫
雁下而芦洲晚傍邻苍野霜风橘柚之园斜枕碧潭
直断芙蓉之水既而登临惜别骖驾少留季札何人
亲逢赠缟子荆不□思挂倾城惆怅北梁揖琴台而
渐间徘徊东道思锦署以行遥嗟乎人事乖矣江山
远矣请命离前之笔为题别后之资五际飞文想群
公之不让一言有赠知下笔之有神
　　夏日宴张二林亭序　　　　　　前入
张二官松驾乘闲桂筵追赏引簪裾之胜侣狎丘壑
之神交辨纵于解颐道深于喻旨香杯浊醴是河朔
之平生雄笔清词得高阳之意气林亭旷望季伦调
伎之园泉石周游子晋登仙之浦舟浮叶影簟积花
文黄鹊度而□惊丹乌倾而日晚出处之情一致筌
蹄之义两忘沉辖留骧眺乘羊于卫玉弹毫可作明
掷地于孙金共题横吹之篇用记兹辰之乐人采一
字四韵成篇
　　宇文德阳宅秋夜山亭宴序　　　前人
若夫龙津宴喜地切登仙凤阁元虚门称好事亦有
似仙山临水长想巨源秋风明月每思元度未有能
星驰一介留美迹于芳亭云委八行抒劳思于彩笔
遂令启瑶缄者攀胜集而长怀披琼翰者仰高筵而
不暇王子猷之独兴不觉浮舟嵇叔夜之相知欣然
命驾琴樽重赏始诣临邛口腹良游未辞安邑乃知
两乡投分林泉可攘袂而游千里同心烟霞可传檄
而定友人河南宇文峤清虚君子中山郎余令风流
名士或三秋意契辟林院而开襟或一面新交叙风
云而倒屣彭泽陶潜之菊影泛仙樽河阳潘岳之花
光悬妙理岩岩思壁家藏虹岫之珍森森言河各控
骊泉之宝偶同金碧蹔照词场巴汉英灵潜光翰院
亹亹焉萧萧焉信天下之奇托也于时白藏开序青
女御律金风高而林野动秋露下而江山静琴亭酒
榭磊落乘烟竹径松扉参差向月鱼鳞积磴还升兰
桂之峰鸳翼分桥即映芙蓉之水亦有红苹绿荇亘
渚连翘玉带瑶华分楹间植池帘夕敞香牵十步之
风岫幌宵褰气袭三危之露纵冲襟于俗表留逸契
于人间东山之赏在焉南涧之情不远夫以中牟驯
雉犹婴触网之悲单父歌鱼罕继鸣琴之趣俾夫一
同诗酒不挠于牵丝千载岩溪无惭于景烛云尔
　　秋日宴季处士宅序　　　　　　前人
若夫争名于朝廷者则冠盖相趋遁迹于丘园者则
林泉见托虽语嘿非一物我不同而逍遥皆得性之
场动息匪自然之地故有季处士者远辞濠上来游
境中披白云以开筵俯青溪而命酌昔时西北则我
地之琳琅今日东南乃他乡之竹箭又此夜乘槎之
客犹对仙家坐菊之宾尚临清赏既而依稀旧识欢
吴郑之班荆乐莫新交申孔程之倾盖向时朱夏俄
涉素秋金风生而景物清白露下而光阴晚庭前柳
叶纔听鸣蝉野外芦花行看江上数人之内几度琴
樽百年之中少时风月兰亭有昔时之会竹林无今
日之欢丈夫不纵志于生平何屈节于名利人之情
矣岂曰不然人赋一言各申其志使夫千载之下四
海之中后之视今知我咏怀抱于兹日
　　夏日宴宋五官宅观画障序　　　前人
宋五官芝庭袭誉盛文史于三冬桂幄凝欢照绮罗
于九夏樽浮绿蚁每披仙雾之文障列青牛更写行
云之态尔其龙编绣质贸锦分花隐映楼台比帘
之在旦参差花叶若桃李之恒春楚媛调弦韩娥对
酒虹桥度幔鹊镜临妆佩引琅玕讵动怀风之韵鞍
回玳瑁唯奔逐日之姿鱼鸟冷而相亲泉石纷而在
玩宋家斯近虽别谢于登垣秦氏未遥自堪留于驻
马惊鸿擅美丹青贵近质之奇吐凤摽华宫征得缘
情之趣递扬笔妙式畅辞端
　　越州秋日宴山亭序　　　　　　前人
昔王子敬琅琊之名士常怀习氏之园阮嗣宗陈留
之俊人直至山阳之坐岂非琴樽远契必兆朕于佳
辰风月高情每留连于胜地是以东山可望林泉生
谢客之文南国多才江山助屈平之气况乎扬子云
之故地岩壑依然宓子贱之芳猷弦歌在属红兰翠
菊俯映沙亭黛柏苍松深环玉砌参差夕树烟侵橘
柚之园的历秋荷月照芙蓉之水既而星回汉转露
下风高银烛掩花瑶觞抒兴一时仙驭方深摈俗之
怀五际飞文群动缘情之作人分一字四韵成篇
　　仲氏宅宴序　　　　　　　　　前人
仆不幸在流俗而嗜烟霞恨林泉不比德而嵇阮不
同时处良辰而郁怏仰高风而杼柚者多矣岂夫司
马卿之车骑上客盈门仲长统之园林群英在席坐
卧南郭萧条东野江波浩旷晴山纷积嘉鸳鸾之接
翼曜江汉之多才顾斜景而危心瞻火云而变色思
传胜饯敢振文锋盖同席者高人薛曜等耳盍各赋
诗放怀叙志俾山川获申于知己烟霞受制于吾徒
也
　　秋日宴洛阳序　　　　　　　　前人
夫以东京胜地南吕高秋三涂镇而九派分白露下
而清风肃或出或处人多朝野之欢以嬉以游时极
登临之所征衣流寓切下走之蓬襟解榻邀期属上
宾之桂席于是齐道实款琴樽倜傥论心留连促膝
但有潘杨之密戚得无管鲍之深知簪组盛而车马
喧庭宇虚而管弦亮近临铜陌斜控银墟菊照新花
泛轻香于远次荷雕晚叶翻翠影于长波听瞩方穷
献酬逾洽年忘小大傲天地于平生志混荣枯得林
泉之意气愿长绳以系日几近光阴思短札以凌云
或陈歌咏人采古韵成者先呈
　　与员四等宴序　　　　　　　　前人
自嵇阮寂寥伊班超忽高筵不嗣中宵谁赏古今惜
芳辰者停鹤轸于风衢怀幽契者伫鸾觞于月径已
矣哉林壑遂丧烟霞少对良会不恒神交复几请沃
非常之思但宣绝代之游托同志于百龄求知己于
千载道之存矣无乃然乎人赋一言俱裁四韵
　　初秋于窦六郎宅宴序　　　　骆宾王
六郎道合采葵啸悬鹑而契赏诸君情谐伐木仰登
龙以缔欢于时一叶惊寒下陈柯而卷翠百花凝照
对虚牖以披红既而俱欣得兔之情共掩亡羊之泪
物我双致匪石席以言兰心口两齐混污隆而酌桂
虽忘筌戴笠与交态于灵台而搦管操觚□神襟于
胜气盍陈六义请赋一言即事凝毫成者先唱云尔
　　初春于圭峰送益府窦参军宴诗序
　　　　　　　　　　　　　　　　前人
分首三秦送归千里青天白日非旧国之春秋玉斝
金樽是他乡之杯酒况复圭峰南望切登高之情渭
水北流动临川之叹于时寒光将歇春景未华残雪
飘花犹开六出轻冰涵镜未解三川晨风轸孙楚之
情岐路下杨朱之泪虽载言载笑赏风月于离前而
一咏一吟寄心期于别后诗言志也可不云乎
　　秋日于益州李长史宅宴序　　　前人
夫以五岳栖真杳渺青溪之上六爻贞遁寂寥沧海
之滨斯并激俗矫时独善之风自远怀才韫智兼济
之道未弘长史公元牝凝神灵丹应物得丧双遣巢
由与许史同归宠辱两忘廊庙与山林齐致乘展骥
之余暇俯沉犀以开筵曲浦澄漪似对仟棠之水芳
亭兴洽如临山简之池加以秋水盈塘寒皋满望州
渚肃而蒹葭变风露凝而荷芰疏忘怀在真俗之中
得性出形骸之外虽四子讲德已擅美于中和而五
际陈诗未形言于大雅爰命虚謏题其序云侧弁颓
山自有琴歌留客操觚染翰非无山水助人盍各赋
诗式昭乐事云尔
　　初秋登王司马楼宴序　　　　　前人
司马公千里腾光翼外台而展足九日多暇敞丽谯
以开筵于时葭散秋灰檀移夏火鸿飞渐陆疏断吹
以来寒鹤鸣在阴振中天而警露于是肴开玉馔交
杂佩以熏兰酒泛金花溢清樽而湛菊虽旁临广派
有异漳渠之游而俯瞰崇墉雅□城隅之会物色相
召江山助人请振翰林用濡笔海云尔
　　秋日与群官宴序　　　　　　　前人
昔挂瓢隐舜蹈箕山而不归临组逃齐泛沧波而长
往咸用潜神物外摈影丘中岂若拟迹小山陶心大
隐□仲长之怡性偶潘岳以栖间群公或道洽忘筌
契金兰而贵旧或情深倾盖披玉叶以交新于时玉
女司秋金乌反照烟含碧筱结虚影于鲜枝风起清
苹动波纹于异态加以庭榴剖实耀丹彩而含珠岸
石澄澜泛清漪而散锦既而誓敦交道俱忘白首之
情言款朝期共挹青田之酒不有雅什何以摅情共
引文江同开笔海云尔
　　晦日楚国寺宴序　　　　　　　前人
夫天下通交忘筌蹄者盖寡人间行乐共烟霞者几
何群贤挹古人之清风玩新年之淑景情均物我缁
衣将素履同归迹混污隆廊庙与江湖齐致于时春
生城阙气改川源闻迁□之候时行欣官侣见游鱼
之贪饵坐悟机心加以慧日低轮下禅枝而返照法
云凝盖浮定水以涵光忘怀在真俗之中得性出形
骸之外虽处非习静多惭谷口之游然醉可逃喧自
得山阳之气诗言志也可不云乎
　　忠州江亭喜重遇吴参军见牛司仓序
　　　　　　　　　　　　　　　陈子昂
日月交分春秋代谢昔岁居单阏适言别于兹都今
龙集昭阳复相逢于此地山川未改容貌俱非叙名
宦而犹微问乡关而不乐云天遂解琴酒还开新交
与旧识俱欢林壑共烟霞对赏江亭回瞰罗杂树于
□基山榭遥临列群峰于户牖尔其丹藤绿筱俯
长筵翠渚洪澜交流合坐神融兴洽望直情高觉清
溪之仙洞不遥见沧海之神山乍出既而行舟有限
嗟此会之难留别日无几叹分岐之易远徘徊北渚
惆怅南津江陵之道路方赊巴侥之云山渐异嗟乎
离言可赠所愿保于千金别曲何谣各请陈于五际
　　喜遇冀侍御崔司议二使序　　　前人
余独坐一隅孤愤五蠹虽身在江海而心驰魏阙岁
时仲春幽卧未起忽闻二星入井四牡临亭邀使者
之车乃故人之驾隐机一笑把臂入林既闻朝廷之
乐复此琴樽之事山林幽寂锺鼎旧游语默谈咏今
复一得况北堂夜永西轩月微巴山有望别之嗟洛
阳无寄载之客江关离会三千余里名位宠辱一百
年中欢娱如何日月其迈不为目前之赏以增别后
之思蟋蟀笑人夫子何叹
　　薛大夫山亭宴序　　　　　　　前人
夫贫贱之交而不可忘珠玉满堂而不足贵闭门无
事对黄卷以终年高论不疲逢故人而永夜薛大夫
其人也下官昔承颜色早蒙车骑之知晚接恩光不
异平津之旧蔡邕书史许以相资张载文章见称于
代尔其华堂别业秀木清泉去朝廷而不遥与江湖
而自远名流不杂即入芙蓉之池君子有邻还得芝
兰之室披翠微而列坐左对青山俯盘石而开襟右
临澄水斟渌酒弄清弦索皓月而按歌追凉风而解
带谈高趣逸体静心闲神眇眇而临云思飘飘而寓
物林轩寂寞星汉纵横思欲乘汗漫而群游与真情
而合契欢穷兴洽乐往悲来怅鸾鹤之不存哀鷞鸠
之久□徘徊永叹慷慨长怀东方明而毕昴升北阁
曙而天云净悲夫向之所得已失于无何今之所游
复羁于有物诗言志也可得闻乎
　　冬日洛下登楼宴序　　　　　吴少微
仆抱书□河洛岁月多矣曷尝不忆林宗想元礼慨
然今古追思盛德有太原庄雄材特达信而好事招
奖英奇亦千载一时也取乐文翰不孤风景置旨酒
命群公列坐层楼观望天地烟霞咫尺左右娱宾山
水凄清纵横在目其时既晚其日将阑度北牖之凉
风下南端之白日览物增思游子多怀乃眷斯文期
乎不坠云尔
　　先天酺宴序　　　　　　　　　张说
先天初祀孟冬十月东都留守韦公寅奉圣朝述宴
嘉旨乃合洛京之五省招河尹之二县将吏咸集佩
璋有序锵锵济济□□誾誾供张于兴教之门式酺
宴也原夫乐生于心非因结风之奏和达于气无待
阳春之节盖泽之所及者深则情之所感者远国家
天地一统君臣百年朝荣旧德之绪野服先畴之业
元化渐渍洪恩既久太上功成不宰夏后命子之初
皇帝孝理无为汉祖事亲之日先尧舜之天属见文
武之同时前古未逢斯人何幸是日六乐振作万舞
苒弱鸟兽徘徊士女踊跃则知众庶观听之所乐也
旨酒络绎大庖燔炙芳溢风烟醉流阡陌则知衣冠
酣畅之所适也由近而视远万国之庆皆然自明而
察幽三灵之欢可接若夫吟咏德泽播越仁声斯固
雅颂之余风政教之遗美固我词客安可阙如赋诗
展事垂列于后
　　游九龙潭宴别序　　　　　　宋之问
安平王地惟藩翰才实宗英悬鹊镜于胸怀运龙泉
于掌握以为时和政理实探道之期贱物贵身尚延
龄之术悠然远览乃卜兹山属圣主之能仁遂贤王
之雅好罗纨罢御与朱邸而长辞金玉满堂栖白云
而不顾岩石信美结构多奇锦壁周庭以造天玉泉
注户而鸣壑三光贝树影入山窗九节昌蒲光摇砌
水竹林茅宇自冥栖隐之心药物图书即有灵仙之
气人惟帝念岩穴所以增辉地入王家樵采尤其不
犯嗟乎林栖谷饮古亦有之岂有贵而为王炼形云
壑希世独立万古谁邻子晋已来一人而已群公等
□紫泥之宠命间清溪之逸游驻骖騑步岩石藉落
花而听时鸟累宿忘归荫芳树而美春泉穷年不厌
衣冠车马明日下于春山鸾鹤笙歌今宵共乎芳月
隐沦可作将知心与事违城阙非遥终惜风流云散
下官少怀微尚早事灵丘践畴昔之桃源留不能去
攀君王之桂树情可何之请人赋一言俱裁六韵
　　韦司马别业集序　　　　　　张九龄
杜城南曲斯迎郊之美者也背原面川前峙太乙清
渠修竹左并宜春山霭下连俗氛中绝此皆郑公之
有也余固巳闻之开元岁夏四月猥散职居多放
情跂彼一行无忘于夙尚时因七召果获于前期乃
与起居舍人蔡公万年主簿韩公惠而得朋欣然命
驾韦公方拭席见待羞以药物之滋倚琴相欢杂以
啸歌之韵清言移景闲步周林□飞自情俯仰为得
斯亦吾侪之乐事幸可而同也扶阳余庆磻溪古迹
树留梓漆器用天成庭渐芝兰馨香世袭斯乃韦氏
之懿业是所谓异焉而韦公尚其同之乐忘其身之
贵均林栖于服冕齐鼎食于焚枯彼未可量吾见其
大迹继前轨将为龙以为光道包远图岂一丘而一
壑二三君子相与志之云
　　诏宴薛王山池序　　　　　　　张说
有生之微万殊无方之盛一节阳和而动植畅春满
而□壤悦后皇所以发时令布新庆二南迈周召之
风百辟形金石之咏者也碧楼日暖南山雪残献岁
之浃辰暮春之提日帝京形胜借上林而入游戚里
池台就修竹而开宴泉赒御府味给天厨仙倡侑乐
中贵督酒太平佳事前史未书大矣哉一德日新九
功惟叙运玉枢而均四气握金镜而静万方尧舜汤
文不违颜于咫尺夔龙伊吕共接武于朝廷不可见
而见焉不可闻而闻焉岂深思胜残去杀累百年之
至仁推历按图启千龄之昌运河清难得人代几何
击壤之欢良有以也此则青门上路朱邸平台城烟
屡起而泊山野风时来而过水春将怅别爱落花之
洒途夏如欣会玩峰云之映沼尔其列筵授几分曹
设幕艇送江凫□迎海鹤鱼龙丸□曼延挥霍鸾凤
鸣箫鼓作申锡开于百瓮慈心出于三爵炮炙熏林
塘醪醴厌丘壑柞急管于舞算醉湛恩以取乐群公
赋诗俾仆题序长卿痟渴觉含毫之转迟子云壮夫
见雕虫之都废敢惮鄙词之讷涩恐贻盛集之芜秽
云尔
　　窦尚书山池寻花柳宴序　　　　前人
寻花柳者上赐群臣之宴也大哉春气同夫圣心无
物不荣有情咸悦况乃五教敷洽万国咸和尉候警
而莫犯刑法存而不用历观近古此遇良难诸公入
金门侍瑶殿窈窕云阁葳蕤华馆不亦泰乎然王事
靡盬夙夜在公接良会于恺怿散烦襟于清旷不亦
优乎尔其嘉宾爰集胜赏斯备召丝竹于伶官借池
亭于贵里雕俎在席金羁驻门远山片云隔层城而
助兴繁□芳树绕高台而共乐旨酒未缺方塘半阴
盍陈既醉之诗以永太平之日
　　蓬池禊饮序　　　　　　　　萧□士
禊逸礼也郑风有之盖取诸勾萌发达阳景敷煦握
芳兰临清川乘和蠲洁用侥介祉厥义存矣晋氏中
朝始参燕咠之乐江右宋齐又间以文咏风流遂远
郁为盛集焉若夫华林曲水万乘之降也兰亭激湍
专城之践也而方伯之欢未始前闻以俟乎今辰粤
天宝乙未暮春三月河南连帅领陈留守李公以政
成务简方国多暇率府郡佐吏二三宾客帐饮于蓬
池备祓除之礼也梁有蓬池上矣前迄□□右汇郛
邑渺弥沦涟荡日澄天舟楫是临泛波景从其左则
遥原萦属崇冈杰竦嘉卉异芳杂树连青即为台亭
登眺斯在尔乃郡曹颁镪以给费县吏领徒而修顿
先夕以定议诘朝而集事是日方牧乃拥车徒曳旌
旃卯出乎北牖辰济乎南川匪疾匪闲翼翼阗阗以
税驾于东焉然后降春流扬彩舟羽觞芳羞缓舞清
讴援青苹骇紫鳞回环中汀缅望南津饮于巳酣于
未歌乐只赋既醉坐阑而靡怠日入而未阕陶陶乎
有以表胜境佳辰之具美名公好事之厚意下客不
敏闻于前载曰夫德洽礼成则咏歌系之梁故魏也
请皆赋诗志焉
　　就林亭宴集序　　　　　　　　潘炎
文昌贵臣新受厥服再拜稽首对扬休命逶迤而退
则展庆贺之礼下舍之闲则怀宴语之好所以□僚
友宣宠光敌者易亲欢焉而至是以萧公膺纳言之
职路公征贺迁之会洎冢宰司寇作者三人国老如
埙箎之和阳春属星鸟之序欣荣相合辰当美景形
制所选地从主人穷土木之幽荒寻柏亭之奇构宾
主有礼旨酒以柔之清言以发之庖盈而不侈筵肆
而不杂狎而不黩酣而不流有太平君子之光见可
久贤人之德风调日暖烟霭无阴松茂草滋泉石通
气莺出幽而初转花含愁而将归外物献美中怀有
融高兴格于丹霄余思垂乎清昼四座相顾请于所
尊说题赋诗无忘盛集
　　逍遥谷燕集序　　　　　　　　王维
山有姑射人盖方外海有蓬瀛地非宇下逍遥谷天
都近者王官有之不废大伦存乎小隐迹崆峒而身
拖朱绂朝承明而暮宿青霭故可尚也先天之君俾
人在宥欢心格于上帝喜气降为阳春时则有若太
子太师徐国公左丞相始兴公少师宜阳公少保崔
公特进邓公吏部尚书武都公礼部尚书杜公宾客
王公黼衣方领垂珰珥笔诏有不名命无下拜熙天
工者坐而论道掌邦典者官司其方相与察天地之
和人神之泰于朝则雅颂矣闻于野则赓歌矣乃
曰猗哉至理之代也吾徒可以酒合燕乐考击钟鼓
退于彤庭撰辰择地右班□骖六驺画轮载毂羽幢
先路以诣夫逍遥谷焉神皋藉其绿草骊山启于朱
户渭之美竹鲁之嘉树云出于栋水环其室灞陵下
连乎菜地新丰半入于家林馆层巅槛侧径师古节
俭惟新丹垩岩谷先曙羲和不能信其时芳卉后春
句芒不能一其令桃径窈窕蘅皋超忽骖御延伫于
丛薄佩玉升降于苍翠于是外仆告次兽人献鲜鐏
以大罍烹用五鼎木器拥肿即天姿以为饰沼毛苹
蘩在山羞而可荐伶人在位曼姬始縠齐瑟慷慨于
座右赵舞徘徊于白云衮旒松风珠翠烟露日在蒙
汜群山夕岚犹且濯缨清歌据梧高咏与松乔为伍
是羲皇上人且三代之后而其君帝舜九服之内而
其俗华胥上客则冠冕巢由主人则兄弟元凯合是
四美同乎一时废而不书罪在司礼窃思楚傅常诣
茅堂之居仰谢右军忽序兰亭之事盖不获命岂曰
能贤
　　燕韦司户南亭序　　　　　　　前人
惟帝克辟惟股肱克左右庶绩允厘有司多暇举无
违德孰献其可虽列侍丹陛而罕伏青蒲摅怀致馆
灞陵南望曲江左转登一级而鄠杜如近尽三休而
天地始大凝气向晦苍苍寒木式与汝歌多酌我酒
墨客既序亲当兽炭膳夫交驰屡奏鲜食夫含德之
厚与时偕化拂衣而放野人于小隐之中束带而朝
君子于大夫之后何轨辙一境是非外物哉且骑有
羁勒徒有次舍可以永日可以继夜客非诗人之徒
欤奚其嘿矣
　　春夜宴桃李园序　　　　　　　李白
夫天地者万物之逆旅光阴者百代之过客而浮生
若梦为欢几何古人秉烛夜游良有以也况阳春召
我以烟景大块假我以文章会桃李之芳园序天伦
之乐事群季俊秀皆为惠连吾人咏歌独惭康乐幽
赏未已高谈转清开琼筵以坐花飞羽觞而醉月不
有佳作何称雅怀如诗不成罚依金谷酒数
　　陪司马武公宴姑孰亭序　　　　前人
通驿公馆南有水亭焉四甍翚飞巉绝浦屿盖有前
摄令河东薛公栋而宇之今宰陇西李公明化开物
成务又横其梁而阁之昼鸣闲琴夕酌清月盖为接
輶轩祖远客之佳境也制置既久莫知何名司马武
公长材博古独映方外因据胡□岸帻□咏而谓前
长史李公及诸公曰此亭跨姑孰之水可称为姑孰
亭焉嘉名胜□自我作也且夫曹官绂冕者大贤处
之若游青山卧白云逍遥偃傲何适不可小才居之
窘而自拘悄若桎梏则清风朗月河英岳秀皆为弃
物安得称焉所以司马南邻当文章之旗鼓翰林客
卿挥辞锋以战胜名教乐地无非得俊之场也千载
一时言诗纪志
　　建丑月十五日虎丘山夜宴序　　前人
方今内有夔龙皋伊以佐百揆外有方叔召虎以守
四方江海之人高枕无事则琴壶以宴友朋啸歌以
展霞月吾党之职也我是以有今兹虎丘之会岩岩
虎丘奠吾西门崒然如香楼金道自下方而踊跃锁
丹霞白云于莲宫之内会之日和气满谷阳春逼人
岩烟扫除肃若有待余与夫不乱行于鸥鸟者衔流
霞之杯而群嬉乎其中笑向碧潭与松石道旧兕觥
既发宾主醉止狂歌送酒坐者皆和互趣所奏云去
日没梵天月出万里如练松阴依依状若留客于斯
时也抚云山为我辈视竹帛如草芥颓然乐极众虑
皆遣于是奋□屡舞而欢今夕何夕同者八人醉罢
偕赋以为此山故事
　　上元二年豫章冠盖盛集记　　独孤及
凤凰鹓鶵翔于碧霄非梧竹不下而食贤人君子有
四方之志非乐国不适其土豫章郡左九江而右洞
庭按苗氏之遗墟非观风接部参事莅职者则长者
车辙莫由至也岁次辛丑春正月东诸侯之师有事
于淮西是役也以蜂虿窃发华夷震惊执事者匪遑
启居亦既播越我都督防御观察处置使兼御史中
丞常公元甫克振远略殷为长城且修好于邻侯从
交相见执同盟戮力之义图靖难勤王之举故三吴
舟车八使冠盖名公髦士群后庶尹辐辏鳞集其来
如归于是户部尚书兼御史大夫李公峘至自广陵
越州刺史兼御史中丞杜公鸿渐至自会稽润州刺
史试鸿胪少卿韦公儇至自京口苏州刺史韦公之
晋至自吴庐州刺史前尚书右丞徐公浩至自合肥
由是越人吴人荆人徐人以其孥行络绎荐至大江
之涯于是乎弘舸巨鹢舳接舻隘輶车鸾镳挂毂
击每讲射合礼宾主好会峨星弁执象笏雁行而揖
者五十有九人凡处八座者一历中书者三尚书司
辖者二建隼旟者九冠獬豸者十一其载笔掖垣曳
裾廷寺分曹环卫典校蓬阁者印绶累然若差肩驾
于宇下翼如也夫卫甸侯也以多君子而夸列国梁
孝王汉宠弟也有邹枚严马之盛而焜耀后世孰与
以一郡之狭五湖之阻而济济俊乂驰轩冕而就客
位者殆九州多士之半则鹓凤群翔而萃至不若也
彼昔人所称方斯其陋乎岁二月楚氛扫除江介底
定然后皆整归□分镳言旋维莫从音徽将远不
颂不述后嗣何观公于是谨而目之且列其爵里名
氏于馆俾来世知众君子之车尘在此境也
　　仲春燕集诗序　　　　　　　　前人
先是先清明一日右金吾仓曹薛华陈嘉殽酾清酤
会河东裴冀荥阳郑裒河东独孤及于署之公堂引
满举白者自午及子促席于花阴赋诗于月下乐极
不醉夜艾而罢后清明三日二三子春服既成思欲
修好寻盟选胜卜昼裴侯是以再有投辖之会是会
也郑不至吾兄惠然而来堂有琴庭有莜芳草数步
落花满席中和子冠乌纱帽相与箕踞嗢噱傲睨相
视称觞乎其间趣在酒中判为酩酊之客家本秦也
能无乌乌之声其诗曰上天垂光兮熙予以青春今
日何日兮共此良辰与君□浊醪而藉落英兮不知
年华之相亲蹇淹留以醉止孰云含意而未申歌数
阕裴侧弁谩骂曰百年欢会鲜于别离知开口大笑
几日及此日新无已今又成昔不纪而赋之如春风
何其演为连珠以志此会
　　广宴亭记　　　　　　　　　　元结
樊水东尽其南乃樊山北鲜津吏欲于鲜上而为候
舍漫叟家于樊上不醉则闲乃相其地形验之图记
故实为宴游之处县大夫马公登之叹曰谢公赠伏
武昌诗云樊山开广宴非此地耶吾欲因而修之命
曰广宴亭何如漫叟颂之曰古人将修废遗尤异之
事为君子之道于戏天下有废遗尤异之事如此亭
者谁能修而旌之天将厌悔往乎使公方壮而有是
心也当裁畜简札待为之颂故作此广宴记
　　宴韦庶子宅序　　　　　　　　顾况
昔洛下邺中兰亭岘首文雅之盛风流之事盖一方
耳今席有芳樽庭有嘉木饮酒赋诗皆大国圣朝群
龙振鹭握兰佩玉者也在古其有陋乎在今其有荣
乎终宴一夕寄怀千载是时也暮春骀荡孟夏恢台
之交耳
　　韦宾客宅宴集诗序　　　　　权德舆
太子宾客韦兄彯华缨佩金龟为清时大僚有年数
矣始以博士奉朝请周历台阁出分藩符入作卿长
乃领内府又宾东朝拜章乞告优诏得请致仕就第
燕闲自颐中外族属常僚贵仕以觞酒祝延发礼修
贺者多矣以兄始登朝行实自礼寺蕃祉吉禄此为
推轮于是众君子学通行修尝践此任者与今之引
经据古屈职在列者同声撰日复修兹会乃有夏官
小司马左右曹侍臣书殿东观柱下史南宫郎九旋
十而鄙夫忝焉入门而右胜□迎步耸槛于宾位罗
松篁于石径清冬之时寒翠溢目则熙春耸卉照灼
骀荡又可知也轩盖上下壶觞交错聆主人之言则
同惇史听众宾之论如在曲台徜徉乎礼文博约乎
法义乐在名教庆兹光宠中饮沾醉抗音击节乃相
谓曰季伦金谷实有歌诗元亮斜川亦疏爵里况今
贺得谢之美赋必类之词爱景美禄遗簪投辖盛集
之若是者有几安可没而不书猥微菲薄因附官业
今裴辛吕三君子皆讲学称职而司勋满岁复留再
帖郎位犹四命焉前此者柱史之超拜浃日矣鄙夫
之忝兹一纪矣二左曹东观二十年矣小司马向三
十年矣而主人逾四十年矣其余折中定议损益于
仪法多矣外有平阳长乐三连帅韦君柳君绛郴和
三郡守裴君李君前苏州韦君信州陆君守之介刘
君六邑之长姜君合中外历是者十九人因广斯文
且为礼官之籍
　　腊日与诸公龙沙宴集序　　　　前人
清祀嘉平着于三代盖祭百种以报啬表一岁之顺
成故吾徒亦休澣考胜用文会友龙沙古地大江在
下可以纵远目可以涤烦襟况簪裾成列觞豆备荐
酒酣神王举手拊节尽一日之泽遣百虑如遗二三
子唯今日可以酒狂而不书是无勇也
　　刻苏源明二文说　　　　　　令狐楚
太和五年春三月兖海节度副使李员外虞致本府
书币修好于我卒事返命且以故太守苏源明集中
小洞庭燕籍及序三首见寄请余立一贞石识其故
处云余为之考寻图谍询访老自五六月至于旬
时茫然曾不得回源亭涡泊依稀仿□者从天宝十
二载而下及兹八十年源明有盛名于朝遗爱在郓
尝与五太守会集燕游之所形于文字冏若金玉若
良二千石好事君子接武而来纵不能恢张增饰之
必当思人爱树存为此州故事悲夫恩泽之外四纪
有余自荡平而还三政相继不铦锋摩刃以斗战为
务惟长臂利爪而攫拾是谋视嘉山川好风月如越
人之瞽者之鉴非惟无用又从而仇之余以为不
可使中行子之文无传于此地乃于溪亭作金石刻
引而记之亦李之志也秋七月二十七日天平军节
度等使检校尚书右仆射郓州刺史兼御史大夫彭
阳县公令狐楚词
　　上巳日燕太学听弹琴诗序　　　韩愈
与众乐之之谓乐乐而不失其正又乐之尢也四方
无斗争金革之声京师之人既庶且丰天子念致理
之艰难乐安居之闲暇肇置三令节诏公卿群有司
至于其日率厥官属饮酒以乐所以同其休宣其和
感其心成其文者也三月初吉实惟其时司业武公
少仪于是总太学儒官三十有六人列燕于祭酒之
堂樽俎既陈肴羞惟时盏斝叙行献酬有容歌风雅
之古辞斥边鄙之新声衣危冠愉愉如也有一儒
生魁然其形抱琴而来历阶而升坐于樽俎之南鼓
有虞氏之南风赓之以文王宣父之操优游夷愉广
厚高明追三代之遗音想舞雩之咏叹及暮而还皆
充然若有所得也武公于是作歌诗以美之命属官
咸作之命四门博士昌黎韩愈叙之
　　陪永州崔使君游燕南池序　　柳宗元
零陵城南环以群山延以林麓其崖谷之委会则泓
然为池湾然为溪其上多枫楠竹箭哀鸣之禽其下
多芡芰蒲蕖腾波之鱼韬涵太虚淡□间里诚游观
之佳丽者巳崔公既来其政宽以肆其风和以廉既
乐其人又乐其身于暮之春征贤合姻登舟于兹水
之津连山倒垂万象在下浮空泛景荡若无外横碧
落以中贯陵太虚而径度羽觞飞翔匏竹激越熙然
而歌婆然而舞持颐而笑瞪目而倨不知日之将暮
则于向之物者可谓无负矣昔之人知乐之不可常
会之不可必也当欢而悲者有之况公之理行宜去
受厚锡而席之贤者率皆在官蒙泽方将脱鳞介生
羽翮夫岂趄湘中为□□客耶余既委废于世恒
得与是山水为伍而悼兹会不可再也故为文志之
　　法华寺西亭夜饮赋诗序　　　　前人
余既谪永州以法华浮图之西临陂池丘陵大江连
山其高可以上其远可以望遂伐木为亭以临风雨
观物初而游乎颢气之始间岁元克己由柱下史亦
谪而来无几何以文从余者多萃焉是夜会兹亭
者凡八人既醉克己欲志是会以贻于后咸命为诗
而授予叙昔赵孟至于郑赋七子以观郑志克己其
慕赵者欤卜子夏为诗序使后世知风雅之道余其
慕卜者欤诚使斯文也而传于世庶乎其近于古矣
　　序饮　　　　　　　　　　　　前人
买小丘一日锄理二日洗涤遂置酒溪上向之为记
所谓牛马之饮者离坐其背实觞而流之接取以饮
乃置监史而令曰当饮者举筹之十寸者三逆而投
之能不洄于洑不止于坻不沈于底者过不饮而洄
而止而沈者饮如筹之数既或投之则旋眩滑汨若
舞若跃速者迟者去者往者众皆据石注视欢抃以
助其势突然而逝乃得无事于是或一饮或再饮客
有娄生图南者其投之也一洄一止一沈独三饮众
乃大笑欢甚余病痞不能饮酒至是醉焉遂损益其
令以穷日夜而不知归吾闻昔之饮酒者有揖让酬
酢百拜以为礼者有叫号屡舞如沸如羹以为极者
有裸裎袒裼以为达者有资金石丝竹之乐以为和
者有促数□逖以为密者今则举异是焉故舍百拜
而礼无叫号而极不袒裼而达非金石而和去□逖
而密简而同肆而恭衎衎而从容于以合山水之乐
成君子之心宜作序饮以贻后人
　　三月三日茶宴序　　　　　　　吕温
三月三日上巳禊饮之日也诸子议以茶酌而代焉
乃拨花砌爱庭阴清风逐人日色留兴卧措青霭坐
攀香枝闲□近席而未飞红□拂衣而不散乃命酌
香沬浮素杯殷凝琥珀之色不令人醉微觉清思虽
五云仙浆无复加也座右才子南阳邹子高阳许侯
与二三子顷为尘外之赏而曷不言诗矣
　　九日陪刘中丞贾常侍宴合江亭序
　　　　　　　　　　　　　　　　符载
井络万方之奥区也重阳四序之佳节也合江一都
之奇胜也张此筵者中司刘公焉监此事者常侍贾
公焉是亭鸿盘如山横架赤霄广场在下砥平云截
而东西南北敻然也场中罗崇牙大□亭上列雕盘
玉斝主人与宾朱紫烂然相与峨冠揖让而临之雷
鼓震动壶觞波涌山川风景凌轩入坐地形胜天气
嘉人心洽三者既极遂成欢娱不知醉之无从也夫
和乐之在人心也未尝不激于衷而形于外此自然
之数是言也其何故哉礼曰有为而为之曩者藩隅
变故主帅殂殁而子继弟及者有之毒民杀吏者有
之逐将攘位者有之兵戈一动膻腥数岁今坤维祸
起太尉公薨落山川之所控引兵军之所杂蹂蕃蛮
之所连属师漏于涓滴衅成于波澜安危之计悬在
丝发我常侍沈断元机发如驰以眄睐之力移山
丘之势我中丞聪明英杰动与神遇承要约当谈笑
间万形张已在灵府遂乃推大诚布大赏诛横猾
拔隽异息老稚洗故瑕一日而声作浃旬而恩被盈
月而政成森然万户与令清净麾幢之所至也自耆
耋至于童孺瞻其马首拜其玉颜唯恐其不为父母
也故兹会之宴赏今日之愉乐与彼登桓景之山落
孟嘉之帽饮菊酒佩绛囊者岂同日而言哉于戏非
常侍无以康护全蜀非中丞无以恢建盛烈熊罴二
美辉映一时若使载事者聆而书之可以耸忠良而
惊奸慝也载忝幕府之旧谬亲文翰凭良会之奇胜
来群情之踊跃敢竭思虑纪其风流至于登临眺听
之兴烟霞草树之状即存乎大雅六韵之什此无备
焉
　　上巳日陪刘尚书宴集北池序　　前人
才智宏杰者其人尊政教易简者其民泰时节和畅
者其游盛地形盘郁者其宴雄我尚书刘公挺天姿
之英特采人心之愉乐乘上巳之暄淑趣北池之汗
漫操四驾腾百祥皇皇煜煜气象飘动真高会也况
乎九天之泽滂沱下澍新握龙节保宁坤维苟或风
流褊俭不耀是则欲□□宠荣也岂承荷锡命之意
乎岩岩西蜀古称天府之奥也江山数千里羌蛮万
余落岁时风俗豪侈凡所好尚奇伟谲怪遭值此际
得摅胸襟故尢为壮观矣先期旬日也严径术洗涯
岸洞篁筱炽台榭有事之辰也拥幢盖揖宾客寅及
于近郊卯及于北池其降车也鼙鼓发登舟也丝桐
揭解缆也百戏作览水府摧江蓠叱天吴拉冯夷跃
龟鱼腾蛟螭召琴高啸宓妃蓬壶以回泊若云蔚而
霞帔一何壮也及乎耳烦目剧绵趣静境稍自引去
于空阔水波不同四罗群山簪裾坐于天上思虑游
于象表又何旷也观夫水嬉之伦储精蓄锐天高日
晏思奋余勇实有赤县两为朋曹献奇较艺钩索胜
负于是划万人之浩扰豁一路之清泚南北稳彻中
无飞鸟爰挂绵彩从风为标烂然长虹横拖空碧乃
计才力量远迩一号令雷鼓而飞千桡动万夫呼闪
电流于目眦羽翼生于肘下观者山立阴助斗志肺
肠为之沸涌草树为之偃悴揭竿取胜扬旌而旋观
其猛厉之气腾陵之势崇山可破也青天可登也若
使移于摧坚陷阵之地宁有对宇宙乎夫文质殊途
古今异宜君子作事得时也是都也有军旅焉有南
诏焉有西戎焉尚或以清流激湍一觞一咏为宾客
之娱者是不知变也而识者咍之其观一时之能事
成千古之休烈在今辰也岂与夫永和少长咸集同
日而言哉载自顾薄劣尘厕下介谬处陈璋之任被
命首叙敢逡巡乎请赋八韵以耀兰亭诸子也先是
故太师韦公因是令节课宾寮赋诗乃取诸黄裳以
为韵今尚书继之以青盖欲使其五色相宣耳
　　泉州宴赴举于东湖序　　　　欧阳詹
贡士有宴我牧席公新礼也贞元癸酉岁邑有秀士
八人公将荐之于阙下古者相觌相祖有享有宴享
以昭恭俭宴以示慈惠二典为用鲜或克兼诸侯升
俊造于天子遣之日惟行乡饮酒之礼则享礼也胾
肉元酒莫饮莫食公念肉不使食则仁不下浃酒不
使饮则欢不上交方欲激邦俗于流醨致王人于德
行而贤者仁未伊浃才者欢未我交其若蚩蚩何秋
七月与八人者乡饮之礼既修乃加之以宴肴移己
膳醴出家酝求丝桐匏竹以将之选华轩胜境以光
之后一日遂有东湖亭之会公削桑梓之礼执宾主
之仪揖让升堂雍容就筵乐遍作而情性不流爵无
筭而仪形有肃锵锵焉济济焉于是老幼来窥尽室
盈岐非其亲懿则其闾里皆内讼而迁善焉于戏行
其教不必耳提而口授移其风不必门扇而户吹公
斯宴则风移教行其间矣真尽心竭诚奉主化民之
宰也烟景未暮酒德俱饱有逡巡避位而言曰夫诗
者有以美盛德之形容君侯因片善附小能回一邑
之心成一邑之行昭吾人恭俭于嘉享示吾人慈惠
于清宴回人心成人行周孔之才也昭恭俭示慈惠
管晏之贤也不有歌咏其如六义何是日人有甘棠
宫之什客有天水姜阅河东裴参和颍川陈翊邑
人济阳蔡沼佐赞盛事亦献雅章小子公之甿幸鼓
微声先八人者鸣捧豆伺彻时在公之侧睹众君子
之作遂从小商之后书其旨
　　李白酒楼记　　　　　　　　　沈光
有唐咸通辛巳岁正月壬午吴兴沈光过任城题李
白酒楼夫触强者腼缅而不发乘险者帖薾而不进
溃毒者隐忍而不能就其针砭搏猛者持疑而不能
尽其胆勇而复视其强者弱之险者夷之毒者甘之
猛者柔之信乎酒之作于人也如是翰林李公太白
聪明才韵至今为天下唱首业术正救天必赋之矣
致其君如古帝王进其臣如古药石挥直刃以血其
邪者推义毂以辇其正者岂凭酒而作也凭酒而作
者强非真勇太白既以峭讦矫时之状不得大用流
斥齐鲁眼明耳聪恐贻颠踣故狎弄杯觞沈溺曲□
耳一淫雅目混黑白或酒醒神健视听锐发振笔着
纸乃以聪明移于月露风云使之涓絜飞动移于草
木禽鱼使之妍茂骞掷移于边情闺思使之壮气激
人离情溢目移于幽岩邃谷使之辽历物外爽人精
魄移于车马弓矢悲愤酣歌使之驰骋决发如睨幽
并而失意放怀尽见穷通焉呜呼太白触文之强乘
文之险溃文之毒搏文之猛而作狎弄杯觞沈溺曲
□是真筑其聪翳其明醒则移于赋咏宜乎醉而生
醉而死余徐思之使太白疏其聪决其明移于行事
强犯时忌其不得醉而死生也当时骨鲠忠赤递有
其人收其逸才萃于太白至于齐鲁结构凌云者何
限独斯楼也广不逾数席瓦缺椽蠹虽樵儿牧竖过
亦指之曰李白常醉于此矣

　宴集部艺文三
　　卧龙行记　　　　　　　　宋王十朋
永嘉王龟龄少城周行可海陵查元章载酒来游时
冻雨初霁风日清美山谷明秀照人道傍花盛开
篮舆徐行应接不暇寺有荼蘼罗络松上如积雪崇
兰数百本秀发岩间微风透香所至芬郁东荣牡丹
大丛雨前已开道人植盖护持留以供客饮罢纵步
泉上瀹茗赋诗而归干道丙戌清明前四日
　　大酺赋
有
序
　　　　　　　刘筠
　臣谨按前志酺之言布也王德布于天下而合聚
　饮食焉肇自炎汉初兴日不暇给罚其合醵之会
　着于三尺之法逮乎孝文崇修礼义赐酺之惠由
　是流行况我朝盛德形容汪洋图牒固不可以寸
　毫尺素孟浪而称也臣今所赋者但述海内丰盛
　兆庶欢康为负暄献芹之比尔其辞曰
圣宋绍休兮三叶重光祥符荐祉兮万寿无疆昭景
贶于纪元之号还淳风于建德之乡庆无邈而不被
俗无细而不康乃下明诏申旧章赐大酺之五日洽
欢心于庶邦尔乃京邑翼翼四方是则通衢十二兮
砥平广路三条兮绳直固不以列肆千里集民万亿
群有司而先置戒掌次而具饬幕九章兮灿若舒霞
廊千步兮轩如布翼外饔之百品有叙酒正之六物
不忒分命司市迁阛阓于东西鸠集梓人校轮舆于
南北将以极瑰奇诡异之欢示深慈至惠之泽也于
是二月初吉春日载阳皇帝乃乘步辇出披香排飞
闼历未央御南瑞之峣阙临回望之广场百戏备万
乐张仙车九九而并骛楼船两两而相当昭其瑞也
则银瓮丹甑象其武也则青翰艅艎声砰□兮非雷
而震势凭凌兮弗苇而航且观夫鱼龙曼衍鹿马腾
骧长蛇白象麒麟凤凰吞刀璀璨吐火荧煌文豹左
拿兮右攫元珠倏耀兮忽藏画地而川流涆涆移山
而列岫嶈嶈神木垂实灵草擢芒□豆兽绰约夭
倡曳绡纨而綷縩振环佩兮铿锵赤刀受黄公之祝
大面体兰陵之王木女发机于曲逆鸟言流俗于冶
长千变万化纷纭颉颃前者拗怒而欲息后者技痒
而激昂舞以七盘之妍袖间以九部之清商弹筝
钥吹竽鼓簧南音变楚陇篴明羌琵琶出于胡部掺
鼓发于祢狂方响遗铜磬之韵羯鼓斗山花之芳箜
篌之妙引初毕笳管之新声更扬洞箫参差兮上处
燕筑慷慨兮在旁琴瑟合奏而奚辨埙箎相须而靡
遑信满坑而满谷岂止乎洋洋盈耳而已哉又若橦
末之技趫捷之徒籍其名于乐府世其业于都卢竿
险百足力雄十夫望仙盘于云际视高于坦途俊
轶鹰隼巧过猿狙衒多能于悬绝校微命于锱铢左
回右转既亟只且嘈囋沸濆鼓噪歋歙突倒投而将
坠旋敛态而自如亦有侲僮赤子提携叫呼脱去襁
褓负集危躯效山夔之踯躅恃一足而有余□对舞
于索山跳九□而争趋偃仰拜起如礼之拘杂以拔
距投石冲狭戏车蛇矛交击猿骑分驱韩嫣之金丸
迭中孟光之石臼凌虚习五案者于斯尽矣透三峡
者何以加诸复有俳优旃孟滑稽淳于诙谐方朔调
笑酒胡纵横谑浪突梯嗫嚅混妍丑于戚施变舒惨
于籧篨乃至角抵蹴踘分朋列族其胜也气若雄虹
其败也形如槁木谁谓乎狼子野心而熊罴可扰谁
谓乎以强凌弱而猫鼠同育斯固艺之下者亦可以
娱情而悦目是时也都人士女农商工贾鳞萃乎九
达之衢星拱乎两观之下举袂兮连帷挥汗兮霈雨
钿车金勒杂沓而晶荧袨服靓装藻缛而容与网利
者罢登垄断力田者竞辞畎亩屠羊说或慕功名斫
轮扁亦忘规矩寂寂兮巷无居人憧憧兮观者如堵
以遨以游爰笑爰语始乃抃舞于康庄终乃含歌于
樽俎旁有相如涤器蜀氏卖脯乘时射利鬻良杂楛
芍药之味蚔尽取既贾用以兼嬴咸满志而自许
又乃百工居肆众货丛聚锦绣之设焰朗甍庑竞相
高以奢丽羌难得而□缕于以见国家蕃富上下充
足女有余丝男有余粟顾金土兮同价兴礼让兮郁
郁若夫七相茂族四姓良家蝉联鼎盛照耀繁华皆
结驷而连骑虽两汉其宁加则又有菟裘老臣逍遥
高尚乘下泽之车曳灵寿之杖爰稽首于尧云挹衢
樽而无量乡里俊造草泽英才览德辉而狎至观国
光而聿来顾鼎食之可取岂直野苹之谓哉羽林戴
鹖之夫期门佽飞之子罢羽猎于长杨投宾壶于棘
矢袭楚楚之衣裳喜交臂于廛里大矣哉惟尧舜之
作主兮盛德日新矧皋夔之为佐兮嘉猷矢陈奏君
臣相悦之乐会比屋可封之民湛露未晞在藻之欢
允洽太牢如享登台之众咸臻老吾老以幼吾之幼
不独子其子而亲其亲鳏寡孤惸兮各有所养蛮夷
戎狄兮孰非我臣粟帛之赐已厚牛酒之给仍均春
醴惟醇炮炙芗芬皤发者驾肩而泄泄支离者攘臂
而欣欣莫不含和而吐气蹈德而咏仁一之二之日
乐且有仪三之四之日不醉无归五日兮餍饫斯极
但见夫含哺而嬉介尔眉寿和尔天倪非夫上圣之
干干致治其孰能逸豫而融怡者哉敢为系曰于铄
我宋巍乎帝先创业垂统静直动专威烈既茂文德
是宣谦而不宰让之于天上帝允答灵贶昭然厥庆
惟大庶民赖焉爰锡酺饮流惠周旋有殽如阜有酒
如川既醉既饱无党无偏体安舒兮被尧日气和乐
兮畅熏弦祝圣祚兮扬纯懿永延长兮亿弥年
　　记与安节饮　　　　　　　　　苏轼
元丰辛酉冬至仆在黄州侄安节不远千里来省饮
酒乐甚使作黄锺梁州仍令小童快舞一曲醉后书
此以识一时之事
　　西园雅集记　　　　　　　　　米芾
李伯时效唐小李将军为着色泉石云物草木花竹
皆妙绝动人而人物秀发各肖其形自有林下风味
无一点尘埃气不为凡笔也其乌帽黄道服捉笔而
书者为东坡先生仙桃巾紫裘而坐观者为王晋卿
幅巾青衣据方几而凝□者为丹阳蔡天启捉椅而
视者为李端叔后有女奴云鬟翠饰侍立自然富贵
风韵乃晋卿之家姬也孤松盘郁上有凌霄缠络红
绿相间下有大石案陈设古器瑶琴芭蕉围绕坐于
石盘旁道帽紫衣右手倚石左手执卷而观书者为
苏子由团巾茧衣手秉蕉箑而熟视者为黄鲁直幅
巾野褐据横卷画渊明归去来者为李伯时披巾青
服抚肩而立者为晁□咎跪而捉石观画者为张文
潜道巾素衣按膝而抚视者为郑靖老后有童子执
灵寿杖而立二人坐于盘根古桧下幅巾青衣袖手
侧听者为秦少游琴尾冠紫道服摘阮者为陈碧虚
唐巾深衣昂首而题石者为米元章袖手而仰观者
为王仲至前有鬅头顽童捧古砚而立后有锦石桥
竹径缭绕于清溪深处翠阴茂密中有袈裟坐蒲
而说无生论者为圆通大师傍有幅巾褐衣而谛听
者为刘巨济二人并坐于怪石之上下有激湍澴流
于大溪之中水潺湲风竹相吞炉烟方袅草木自馨
人间清旷之乐不过于此嗟乎汹涌于名利之域而
不知退者岂易得此耶自东坡而下凡十有六人以
文章议论博学辨识英辞妙墨好古多闻雄毫绝俗
之资高深羽流之杰卓然高致名动四夷后之览者
不独图画之可观亦足仿佛其人耳
　　西湖禊事记　　　　　　　　程端明
宝庆三年上巳京尹户部尚书哀公招从班十三人
修禊事于西湖仆因言上巳之集自兰亭之后惟裴
白洛滨之游为盛盖唐开成三年河南尹李待价召
留守裴晋公太子少傅白公太子宾客李仍叔萧籍
刘禹锡中书舍人郑居中等十五人合燕舟中自晨
及暮前水嬉后音乐左笔研右壶觞望之若仙观者
如堵晋公赋诗四座皆和而白公又为十二韵当时
人物之盛游观之乐至今想之令人羡慕佥曰古今
上巳之游多矣独晋永和唐开成煜然至今者皆由
当时有以纪之不然几何不埃灭耶且今日之游群
贤毕至举觞张圃之池舣棹苏堤之柳谒先贤之祠
仰千载之风羽衣蹁□抱琴而来弹有虞南熏之歌
弄空山白云之操已而联辔孤山之馆引满海棠之
下是日也晓烟空蒙昼景澄豁睹物情之咸畅喜春
意之日新却弦断管一尘不侵越嶂吴山尽入清赏
凡贩夫所粥毕售于公左右游桡不令亦舞此京尹
之仁都民之和而太平之观也于是乐甚献酬交举
或哦坡仙之什或论晚唐之诗颓然西景放舟中流
九日清明且期再集顾唐人上巳命改十三矧九日
又如清明乎是集也傥有以纪之宁能多逊兰亭洛
滨耶虽然吾侪亦岂燕安于是哉他日舆图尽版护
跸上京则追洛水之游寻曲江之胜未央也尚能续
纪之
　　回人请宴折俎　　　　　　　文天祥
帆浦乍归沐东风之飞锦铃斋相望荷北海之开樽
清来画戟之香绿折琼芝之草碧筒隃卷如坐使君
之林玉案无酬有愧美人之绣
　　请宴　　　　　　　　　　　　前人
把太守之新符获传民谱问征夫以前路乃辱祖筵
方缱绻于飞花更殷勤于折柳南有箕北有斗所愿
挹浆君向湘我向秦若为闻笛怀哉倾倒帅是刊酬
　　寒食灵泉宴集序　　　　　金元好问
出天平北门三十里而近是为凤山之东麓有寺曰
灵泉阻以绝□荫以深樾重冈复岭回合蔽映夏秋
之交湍流喷薄殷勤溪谷寺巳废于兵而石楼之典
刑故在僧扉禅室间见层出南望坡陀小山如几案
间物岩花错绣群莺下上云光金碧林烟彩翠阴晴
朝暮万景岔集盖辋川之乡社而桃源氏之别业也
昭阳荐岁维暮之春诸君以仆燕路言归东藩应聘
困鞍马风沙之役渝树林水鸟之盟千里相思一杯
为寿扬雄献赋自诧雕虫之工许泛求田乃为元龙
所讳尊前见在身外何穷释尘累而玩物华厌嚣湫
而乐闲旷□须我友天与之时兵厨之良酝踵来京
洛之名讴自献谈谑间作磈磊一空倒蔗有佳境之
余食苹无此时之美一之为甚觉今是而昨非四者
难并苦夜长而昼短谪仙所谓醉尽花柳赏穷江山
者于是乎张本不有兰亭绝唱留故事以传之其在
白云老兄负古人者多矣五言古诗任用韵共九首
以寒食灵泉宴集命篇而某为之序诸公可共和之
　　桃花涧修禊序　　　　　　　明宋濂
浦江县东行二十六里有峰耸然葱蒨者元麓山也
山之西桃花涧水出焉至正丙申三月上巳郑君彦
真将修禊事于涧滨且穷泉石之胜前一夕宿诸贤
士大夫厥明日既出相帅向北行以壶觞随约二里
所始得涧流遂沿涧而入水蚀道几尽肩不得比先
后累累如鱼贯又三里所夹岸皆桃花山寒花开迟
及是始繁傍多□松入天如青云忽见鲜葩点湿翠
间焰焰欲燃可玩又三十步诡石人立高可十尺余
面正平可坐而箫曰凤箫台下有小泓泓上石坛广
寻丈可钓闻大雪下时四围皆璚树瑶林益清绝曰
钓雪矶西垂苍壁俯瞰台矶间女萝与陵苕轇轕之
状赤纷绿骇曰翠霞屏又六七步奇石怒出下临小
洼泉冽甚宜饮鹤曰饮鹤川自川导水为蛇行势前
出石坛下锵锵作环佩鸣客有善琴者不乐泉声之
独清鼓琴与之争琴声与泉声相和绝可听右五六
步水左右屈盘始南逝曰五折泉又四十步从山趾
斗折入涧底水汇为潭潭左列石为坐而半月其上
危岩墙峙飞泉中泻遇石角激之泉怒跃起一二尺
细沫散潭中点点成晕真若飞雨之骤至仰见青天
镜净始悟为泉曰飞雨洞洞傍皆出峭石冠其颠辽
敻幽邃宜仙人居曰□珠岩遥望见之病登陟之劳
无往者还至石坛上各敷茵席夹水而坐呼童拾断
樵取壶中酒温之实髹觞中觞有舟随波沉浮雁行
下稍前有中断者有属联者方次第取饮时轻飙东
来觞盘旋不进甚至逆流而上若相献酬状酒三行
年最高者命列觚翰人皆赋诗二首即有不成罚酒
三巨觥众欣然如约或闭目潜思或拄颊上视霄汉
或与连席者耳语不休或运笔如风雨且书且歌或
按纸伏崖石下欲写复止或句有未当搔首蹙頞向
人或口吻作秋虫吟或群聚兰坡夺觚争先或持卷
授邻坐者观曲股看云而卧皆一一可画已而诗尽
成杯行无筭迨罢归日已在青松下濂按韩诗外传
三月上巳桃花水下之时郑之旧俗于溱洧两水之
间执兰草以祓除不祥今去之二千载虽时异地殊
而桃花流水则今犹昔也其远裔能合贤士大夫以
修禊事岂或遗风尚未有泯者哉
　　西园雅集图记　　　　　　　杨士奇
西园者宋驸马都尉王诜晋卿延东坡诸名胜燕游
之所也当时李伯时写为图后之临写者或着色或
用水墨不一法此图用水墨清韵洒洒可爱燕集岁
月无所考西园亦莫究何在即图而观云林泉石翛
然胜处也有□源远且源纡折奔放而下□左右巨
石连延峭拔有壁立数十丈如削有方整如屏立横
□石梁平广若砥濒□地夷旷有古松五株桧一株
崇者势凌云际斜者若倚盖皆苍翠蓊郁类含雾者
而桂根迸露斜出类猛兽状林木森然扶疏萧爽可
数蕉一本生意畅茂儒衣冠十有四人僧道士各一
人坐松下凭案伸纸握笔而书者东坡居士对□而
观者晋卿侧立居士之右张文潜傍坐而俯观者蔡
天启别据案展卷画陶渊明归去来图者李伯时傍
坐凭案而观者子由持蕉箑立子由之右黄鲁直立
鲁直之右陈无已立伯时之后而按膝俯视者李端
叔坐伯时之右就按而观者晁无咎面石壁而立濡
笔欲书者米芾立米之后观书石者王仲至趺坐石
屏下论无生之旨者僧圆通袖手并坐而听者刘巨
济坐桧根摘阮道士陈碧卢持羽扇对坐俯听者秦
少游也又有侍女二人云英春莺晋卿家妓也童子
四人一袖手立一捧砚一持灵寿杖各随于后一对
瀹茗其家僮也而古琴罍鼎尊勺茶具咸备尝见
熊天慵题伯时西园图诗及黄文献公述古堂记皆
与此合文献据郑天明之记郑记作于政和甲午其
可征无疑而余近见广平侯家有刘松年临伯时图
位置颇不同无文潜端叔无已无咎四人器物亦小
异然闻后来临伯时者如僧梵隆赵伯驹辈非一人
洊更临写则必不能无异而于以见晋卿之好贤重
文及诸君子之高风逸韵萧散不羁光华相□如众
星之联聚而群玉之陈列与夫从容太平之盛致盖
有旷数十世而不一见者其可为盛也已
　　无锡县碧山吟社图记　　　　　邵宝
碧山吟社吾邑之盛事也其地在惠山之麓若冰洞
之前黄公涧之上陆子泉之右谓之名胜其时在成
化之末弘治之初谓之全盛谓之承平其人皆一时
隐君子为修敬秦翁景旸为竹石陆翁懋成为梅庵
高翁惟清为逊庵陈翁天泽为杏轩黄翁公禄为听
玉杨翁叔理为絅庵李翁舜明为玉溪陈翁行之为
北野施翁彦清为玉林潘翁继芳谓之文雅谓之耆
俊而秋林陈翁进之归自工部冰壑盛公时望归自
都台中斋秦公廷韶归自江藩亦时时一至不在恒
数其会则惟论诗诗成有燕肴核数盘饭一盂酒八
九行而已于是三原王端毅公方在抚院亦闻风而
愿见焉王文肃吴文定二公亦数至而深慕至形于
诗咏其重如此如是者若干年而修敬卒诸老相继
沦谢今存者惟玉林一人能谈其事闻者犹歆慕之
欲继之而莫能继也盖是时修敬素有乡望且其为
约甚严十人之外不参以俗客虽盛暑祁寒必各以
其服至不不散一会一诗必命题必起□若为课
然者夫是以能久而继之难也今考其年絅庵八十
有六修敬八十有五逊庵八十有三竹石八十有二
梅庵七十有九杏轩七十有三听玉七十有二玉溪
六十有九北野六十有一皆可谓寿矣而玉林今年
八十有二康强如六十七十者其寿尚未量也此卷
为玉林所藏中亦有社外作者宝于诸老皆及见之
比方仕于朝未能操几杖以从焉所谓歆慕之者盖
甚于人人辛巳岁大司徒秦公以都御史被召还自
湖南访我二泉书院尝同至吟社徘徊久之今见此
卷吾且老矣乌能无情哉于是乎识
　　谢某　　　　　　　　　　　　徐渭
百顷澄潭平铺縠皱万章古木上拂云光□沙苇之
茏葱纷水禽之交双阑虹卧卜捧蛟鼍五彩翚飞
上织乌兔如斯绝景岂曰人间回讯良朋始知天上
宛乘槎以犯斗俨骑鲤以拂波网得巨鳞吸甘露之
仙酝俎烹伏卵杂温汤之早瓜曜灵西驰朗魄东陟
乘凉殿角赠芍药以言归拂袖渔舟怅桃花之旧路
高枕忽动爽梦莫追述乏以呈不敢自快也
　　答某　　　　　　　　　　　　前人
结辔西郊倾觞北海咏歌绝胜不减兰亭花竹流光
讵云梓泽既飞球于归路明月随人乃吐雪于行喉
彩烟扑扇眷言兹会其乐何如迄旦尚酲欹枕裁谢
　　练溪四饮记　　　　　　　　徐允禄
练溪四饮者谓徐子汝廉朱子伯鲁张子明父刘子
价伯也东西南北延袤将五里环而周之得十里
焉周城有巷夹巷有居肩踵相摩嚣尘载车道又湫
隘曾两骖而不舒吾里在清景塘之南而县治之稍
东先为吾家中丞发祥之地既多方伯纵绪之踪里
有四坊岿然以崇而人因以名其地焉其地道僻而
事少皑爽而郁葱西瞩则有河北来受刘河之潆洄
而石梁跨其上禅剎翼其右风月之下可咏而徘徊
东望则二庙斯革而当前是一邑所供香火也而路
左折有幽人朱清父之庐在焉南睇则室宇绵邈将
百步而遵大道问其与吾祖同居者今不存十之一
也而吾用是怆焉以感悼北陟则百步而得旷焉又
百步而得豁焉风雪树木无不可见也而吾始游于
汗漫之天以一邑之大而吾里之胜冠之以吾里之
胜而四子居同里闬得以揽而有之则夫风雨之朝
花月之夕即欲不饮于斯也得乎客曰唯唯吾昔闻
之商山四皓竹溪六逸既传其人并识其地有由然
矣然而四人之外无可与饮者乎少乐不若与众又
何必四人哉徐子曰否否吾与饮者吾必其近者焉
又必其贫者焉又必其贤者焉则弹丸之地而四人
吾以为比肩而立也而客乃以为隘乎客曰愿闻所
以必其近者徐子曰吾习见好事之徒比日治具宰
牛烹羊客畏途远不即相将仆夫况瘁于岐路酒肴
陈设于中堂又有餔啜之夫恣为荒亡归途修阻雨
疾风狂十步一蹶困于道傍厥仆怨詈与人颠僵是
皆远之为害也而左右之家一呼而来尽醉而回安
有此哉吾所以必其近者客曰敢问所以必其贫者
何也徐子曰富人之家十日而洁具三日而肃宾宾
客既集罄折其身伛偻其形法酒三巡满堂几化为
偶人岂若吾友三子同为畸人忧悲无端但愿长醉
而不醒山蕨园蔬率尔是陈村醪若醴藜羹比珍既
咏既归月朗风熏于焉婆娑于焉论文融融泄泄不
知晨昏吾不知天地之间何乐可以方此也客曰善
哉敢问所以必其贤者何也徐子曰予闻之身不则
德义之经为顽口不道忠信之言为嚚顽嚚之人一
介吾侧即令伊尹烹割易牙煎熬吾犹将心呕哕而
不乐神徜恍而不豪而岂能与之交觥飞觞共晨而
连宵也哉此吾所以必其贤者客曰善哉敢问四子
乌乎贤徐子曰客少间请言其大略事亲克孝处世
无□高怀质行以遵先教是朱伯鲁之行也高雅坦
夷少怒多嬉樽中坐上北海之思是张明父之行也
学博志笃美如冠玉不澄而清淆之难浊嗜善常如
不足是刘价伯之行也不佞则德凉才劣无得而称
焉客拊掌曰嗟乎以东西比邻而得四人焉方以类
聚物以群分不其然乎然其聚之故敢问何也徐子
曰吁客乃见之晚矣语云天地相偶万物必对于饮
独不然耶阙里诞孔乃生丘明孟子讲学南有荀卿
贾谊上策仲舒连衡文中谭道董常及门韩愈辟佛
籍湜服膺自古及今道同相谋而四饮之聚之故客
又何疑焉客起谢曰敬闻命矣
　　林间社约　　　　　　　　　冯时可
余素不侈味牛羊犬豕皆不入口于豕独食其肉傍
菜尔家所畜小牲于鸡最戒不以入庖为具五德也
鹅虽不戒而匪所嗜鸭虽列膳而未尝宰于鱼戒二
鲤及无鳞者有足者虾蚬之类以伤命多皆置不设
果核独龙眼为常餐莲实梨藕或时为供其余未尝
一沾唇每日晨起进白粥二瓯午进饭如晨尝肉不
一二脔至晡复进粥减晨之半皆不设馔或留客不
过三味自远至者不过五味尝与社中客相约以是
为准客少之曰子奈何当击鲜饫醇之际而以饭疏
饮水律人耶余曰不闻礼有以少为贵乎六清五齐
不贵于元水三臡七醢不贵乎太羹圣人所以导民
古也人心之危若水然水溢则无所不决欲恣则无
所不流欲流而性失矣故曰万人操弧共射一招招
无不中万物章章以害一生生无不伤夫世人以用
物为享以多用为豪而不知物多用则多戕然其究
也卒以自伤是与物相为貙虎也是故圣人重礼而
坊欲贵明信而厌繁缛苟有明信则溪毛可供潦水
可荐苟无明信即百牢五鼎亦奚以为大禹不厌菲
食孔子变色盛馔士而不能约于兹也尚何议道之
有故愿与吾党相勉之也
　　社约后记　　　　　　　　　　前人
余既与客约为社客请余为则余曰礼贵稽古情贵
率真瓠叶兔首不以为薄维笋及蒲不以为简诗所
志也请自今一以约为则会期无定以月盈为期晨
而集酉而罢至无逾午逾则罚饮不卜夜卜则罚从
者无越三人越则罚客尽集则进饭二殽二蔌饭已
进茗客或博或奕或行或卧或默坐或清谈惟所欲
但不赋诗不谈时事古卿大夫之燕多称引古诗不
自赋也称诗以见志赋诗以竞能竞则乖和非合簪
之道谈时事恐犯尽言戒且已为物外游矣又何计
物短长是二戒者误犯亦罚午饭既已良久再设置
二盒于几进鲜□二又进三殽三蔌羹如之饼饵亦
如之从者各百钱舁夫五十钱或以酒食劳者听大
抵会以合群群者人道所贵也中琴瑟而外埙箎先
白水而后青松贵能推引贱能缓急无缔始渝终无
谀面憎背斯所谓能善其群君子之会也如仅以腆
酒为欢极味为敬则所谓饮食之人君子所贱者而
胡以会哉
　　胜莲社约　　　　　　　　　虞淳熙
西湖南宋放生池也丰碑屹立道上第飞泳亭废耳
亭以飞泳名将取山光鸟悦濠游鱼乐然异熟果成
樊笼锜釜中几许能全即不幸复投网罟犹冀重赎
更生便令折翮困鳞随放随灭托文漪而如蜕不愈
糜烂沸汤地狱乎昔有胎生之类梦乞免胎就戮彼
亦安取长生人谁无死度所期政自有限当垂绝时
幸可须臾无死辄复望救于今耶生乃云人之未必
全活遂加讪笑一何不善推类如此社友以放生来
或者无生可放仅仅随喜倘自识多费少益耶请一
思之此后至社者必飞泳之类来所费锾钱自一
铢至累镒无量但空手如昨罚银一钱留次会或当
日赎生既名放生不得不稍稍综核也社定钱湖舟
中间诣上方池净慈万工池昭庆香华池期以每月
六斋日会首传帖醵金授典座自修供具凡会首认
定开后坐以齿缁素各为行三宝前不必让远客
是日所费世财专为放生若动指嘉肴丰膳何不烹
鱼炮□臑凫煮雁乃求餍笋蒲藜藿耶此后会首视
醵法征分银五分辰集解维每一案设果核粉面食
共四器器用一尺盘午斋蔬四器有副四人共之饭
至汤一瓯晡时归舟用茶食亦止四器长日用煮面
各一瓯侑以蔬四器不设果也择一典座代设毋召
族庖庶不同异违约罚银一钱侍者任携几人每一
人持米半升付典座不如式减典座银
是日用楼船一如客集多加中船一其值会首出焉
劳典座银一钱赏传帖人一钱亦会首出传帖先五
日发分金即付使者使者即付典座欲令早知人数
不浪费耳违约罚银五分
是日也会首唱言加持放生毕请各念阿弥陀佛号
千声或静坐默念毋竞谈俗谛以混净众念佛毕会
首供茶放生之前供茶之后稍自恣所以尔者恐诸
君攒眉去也违约罚银一钱
是日以事不至明注帖下令人持赎生之金投会首
见分金去会所近不终事而去者罚银五分社友自
远方来萍水相逢踪迹难问今后经过下里请先诣
大师大师使人云某在斯庶便相期
罚金会首贮赎生明载于籍当罚不罚罚会首如其
数匿不赎生罚如数罚金即投会首迟五日倍罚众
议立此清规取裁自大师而淳熙操笔书焉幸公
心何敢争长
　　月会约　　　　　　　　　　严武顺
窃惟不易得者良友最难闻者好言顾胜理每自谈
生深怀亦从迹见相思空说何如面接为亲独坐微
研岂若耳提更快所谓三秋如隔一夕足多非虚语
也倘情阔则蒙生彼此或有不与闻之事而绪辽必
他续心口遂有不及吐之词即匪涉斯亦应虑及忆
昔兆开兄一日虚缄意如失物连朝阻迹臀若无肤
且对必经时言必及义纵攒眉寂寂郁颜亦自可亲
或抵掌翩翩醉语犹堪作式惜乎丧吾侪之领袖失
后辈之典刑也比者各按起居不免离索晤因冗敓
集以贫稀必公聚始俱而私欢不再每相视而散既
如水中偶值之鱼或□队而哗复似野外忽群之鹿
我辈业已若是子孙更当何如向子将兄有意振衰
欲以一月一会第诸君无人创首不知何日何年今
长至后偶集文似堂祇我同盟空诸别侣都无应酬
之态遂极家人之欢就此初缘可理旧议愿从兹以
往皆不速而来岂是借他人酒杯政尔亲自家骨肉
方且赏文析义可延益于神明即使撰杖酬觥亦抒
情于晤觌曾记家印持兄有云我辈一月内晤言之
日多则八九少仅二三纵都至白头计一生相聚亦
不过数年耳言之增感述以助情知有同心定能如
约约如左
　　斟酌
漫约既恐鼓衰而成渝决期又虑囊羞而凑冗今就
六斋随卜一日定而不执宽而有程或后或前自筹
消息且迟且速共酌闲忙庶垂老可遵窃比真率之
会而持斋不破犹存莲社之风
　　通序
迭为宾主莫如兄弟人共四姓会作九班三邹三会
三严三会三闻并谶西共三会相间而举相续不断
政于迹有往来更见心无人我且使母妻各熟其謦
咳亦令童仆交致其殷勤
　　简庀
此会唯取团栾非夸饾饤素犹愧饱芹葅并菔鲊难
消清乃生狂米汁与菜根偏称品毋逾六饮可二参
乐在蔬水之中老我姜桂之性如其瓶罄不妨浊酒
半壶倘尔厨寒自可青盐数粒诚一觞一咏淡而忘
归即三白三毛戏不为虐
　　正欢
聚首之乐既畅群居之戒可虞要以究性为先不则
五伦当晰又以会文为切不则六艺可游一月岂无
可见之功同学应有弗如之叹必阿蒙非昔始无惭
刮目相看倘圣质如初亦何贵开口而笑是日各稽
功过明示劝惩设有懿闻佳话可命□客楮生
　　彰禁
非徒卜夜之饮宜为竟日之欢留连应胜于陈遵需
缓莫同于庄贾纵有事如猬且让今朝欲相争如虎
请俟异日毋以雌黄为月旦毋以秽杂为风流恐子
弟辈错认定盘针□捉谈麈柄因为设禁幸勿逾闲
犯者随纳放生银五分轻则立饮闷气酒三爵
　　堤流
人无别客庀在本家主兴忽生或可多方跌荡众期
已定必无他故游移惟是同调适逢不妨阑入莫谓
世情当了即此招来盖规便而强难事将不继倘增
外而减内神必不全诚简则易从专乃可久非堕行
于孤示人以隘也
　　月会启　　　　　　　　　　　前人
曩者顺以婚嫁未毕继因贫病相连遂愆月会之期
竟成日远之隔罪真莫赎情或可原每闻鸣雁之嘹
嘹益重负疴之喀喀岁既云莫盟岂容寒兹大兄喜
阳回于长至且四兄惜将别于隆冬况渡侄礼始三
加是五六人中忽又添一冠者虽弟与无谶西愁
无七发然团栾坐上何妨着几病夫顾此新踪应修
旧好订期明日愿拨他缘
　　又启　　　　　　　　　　　　前人
顺因租事久作乡人言归岁终遂迟月会然犹余斋
日可订欢期虽在百忙之中应偷一夕之暇特期诘
旦共集敝庐或难昼来不妨夜话快兹小尽堪为卒
岁之欢恍若新正先作贺节之饮请看隔日便是明
年今人已非昔人月会将成岁会愿赐怜允勿怪慢
期
　　又启　　　　　　　　　　　　前人
月会自仲锡兄正月举行之后便尔废阁盖因四兄
振起者既在居忧大兄值期者又当侍疾遂浸而逾
季倏已半年嗟去日之如流悟为欢之及早顺拟越
雁行之次敢云弟可先兄陈鱼丽之章谁谓人将拒
我又向者肴日以盛恐开难继之端人来何迟觉鲜
有亲之益兹五簋犹充以素请始自隗望双凫无逮
于晡约章如汉谨启
　　重订启　　　　　　　　　　闻启祥
人生臭味莫过道德性命山水文章而二三兄弟兼
之无生不同时之慨有望衡对宇之乐嵇生命驾既
尔徒劳陶令移居亦为多事岂曰人作之合实惟天
假其缘吾辈处此可谓幸矣顾迩来神情虽密踪迹
常疏见面比于河清投足拟之汉广纵衣裾偶撇祇
倏来倏去殊少从容或杯酒暂交亦人笑人啼无关
神理遂使形神有不亲之叹尔我多未尽之怀蒹葭
白露之感空盈屋梁落月之思徒切良以世缘未断
交际如雨点之多俗气不除周旋类茧丝之缚来无
不往报或后施戚每见原疏恒获罪既有所煎迫于
彼自不遑优游于此日不暇给神不偕来盖势乃使
然非情之得已也独念岁月易遒同人难值以真精
神委之轮蹄竿尺洵矣堪嗟以好兄弟付之南北东
西诚哉可惜老亲在上幼累纷然即不能如沮溺耦
耕山丘无功子长永依河渚乃襟情曲室之咏风雨
对□之眠曾为欢之几何亦弃置而不问是何心哉
良足叹也昔有月会行之数年寒暑不愆少长咸集
上之讲道论德既足祛练神明次亦咏月嘲风不失
流连光景每多元契间一火攻心本无他刘四骂人
不恨意诚不可阿万裂眼何妨忘怀窃比家人有争
愈见君子严忍公李长蘅作疏辉映后先谭友夏黄
介子赋诗流传远迩真千古之快事一时之美谈何
意今兹遂成废阁念刱会者为吾弟子与则已宿草
芊芊慨预会者有老友季和亦复徽音邈邈顾此萍
飘电散弥觉贪会惜离且君辈固多凤麟吾家亦有
豚犬要使渐聆罄咳知父事之有人熟睹典型识师
模之攸寄固诸兄弟之夙念尤不肖祥之私衷也第
按月一行不无少费攻苦者或嫌期会太逼空乏者
或虑供亿稍烦毋已易以季终佐之薄分庶众擎斯
易举亦期简则必遵若吾辈老兄弟则仍一月一会
各携肴二器酒一壶祇博竟夕团栾无须终日只是
家常茶饭不费一钱人务依约而来会必尽欢而罢
此外若真兴偶到莫嫌夜月频呼至期倘良友忽逢
何惜明灯共对勿拘成例一任便宜惟诸兄弟三复
此言谛思夙谊勉旃自勖指皦日以为盟毋或相忘
视息壤之在彼谨启
　　月会疏　　　　　　　　　　李流芳
往见忍公月会之语心窃善之以为行苇伐木之谊
备见于此意欲仿而行之湖上兄弟参辰相间虽在
五百里外而气类之感天涯比邻闻声相思酹酒如
对且喜今年余来湖上夏秋之交两与兹会饮食衎
衎言笑晏晏觌面之得深于所期会余留连山中荏
苒冬令浃旬以来良晤疏旷言念兹会亦复届期诸
君里闬之集来往无时而余萍海之踪交臂可惜与
为别后无益之思何如只今相对之乐干糇以愆虽
非所任伊蒲之供我亦能设是用蹔假名山之灵权
为一日之主若混乃公于城市之内我实不堪将置
公等于泉石之间定复不恶已从孟阳乞斗酒命平
头治蔬蔌期以廿有三日会于灵鹫之祇园精舍便
当幞被而来且为卜夜之举莲峰红叶尚未随风岣
嵝清音真堪送日人地相得自昔为难便可写之丹
青传之歌咏用作千古美谈岂徒一时胜事而已其
不至与后至之罚一如会中律令余不敢干
　　宴会说　　　　　　　　　　邵远平
酒以合欢礼也今人延客饮蠲吉书刺称名肃拜届
期复以刺速客其未至则又使数人邀于途既至揖
让升阶已而就席叙长幼别尊卑谦谨备至庄庄乎
君子也世俗相沿酒数巡主人出席授色盆于席尊
名曰令官复手一□于永席必择少年英锐驰骋好
事者授之酒名曰底官底令交讧遂至长幼失序尊
卑不辨近世文人才士远慕嵇阮任诞轰饮以为旷
达而缙绅先生复效尤之意若不如是不足以入俗
滑稽谐谑相习成风颓波莫挽不知饮兴益豪势必
卜夜喧声杂糅沉湎无度夜漏既尽甚至遗冠堕舄
踉跄而去宾主交失是以敬始而以终也吾乡风
俗素敦朴质不尚口腹今则广搜刍豢非山珍海错
不以供客曷若遵昔人三豆五簋之约丰俭适宜至
于召客午而入届酉而退宾主雍雍不及于乱始终
成礼不亦可乎先儒格言俭以维俗敬以检身晋人
亦曰名教中自有乐地百尔君子勿瞽余言之迂阔
也
　　雅集图记　　　　　　　　　计宗道
南峰隐君者吴门杨先生君谦也讳循吉以文章意
气高一世为仪部主事谢病归久之驾扁舟北游虞
麓尚湖过余留饮在座者有缙绅某某辈时惟弘治
甲子之秋四顾澄霁高籁明爽清□萧飒沁骨沦肌
尘氛祛除心闲神淡既而月满平湖光荡万顷暝烟
漠漠起于江皋灏露零零被乎松竹管弦繁兴佳音
入耳笑谈酣歌声振林壑于是隐君首赋一诗予既
勉就奉答众亦揽笔不辞常熟崇山秀水俱萃郭门
一举武可即至而予忝为烟霞主人实司寄焉今既
与嘉宾来游来歌同赏乎此则燕集之雅无逾是者
矧同际熙明之朝而是邦又丰稔无事信可乐也然
修宾礼而谘民瘼亦藉乎此醉翁之意夫岂专在酒
乎同时唱和者如石田叟沈启南辈咸有作云予因
以众作连书于下方以纪一时之盛
　　宴会说　　　　　　　　　　　辛全
予不亲宴会从而游者皆约之使却有不约而自却
者予问之曰学先生之学予曰吾无日不宴会子何
以却之学先生生笑而应曰先生欺予哉予从先生
久矣见先生土壁茅檐绳枢瓮牖门无车马屋少杯
壶裋褐蔬食埋首蠹鱼圆活者避疏迂者访访则先
生饭以山蔬脱粟不酒即设之亦不逾三巡先生家
无宴会人皆知之不亲庆祝不赴召请亲友强之多
辞即一往饮亦不三穷咿唔童冠啸傲日日为然
宴会之事岁不过六七也日日宴会不欺我哉予曰
然哉吾交游众矣宴会多矣惜尔不及知也曰其人
可得闻与曰可三皇二帝三王也九官十二牧也伊
尹莱朱四友十乱伯夷孔子四配七十子也周程张
朱薛敬轩胡敬斋也董广川王文中邵尧夫刘静修
赵江汉也段千木严子陵也管幼安诸葛孔明陶元
亮也吴康斋曹月川贺医闾吕泾野也此特记予至
亲至密者其他尚多不能一一数矣曰诸人往矣先
生安得与之交游曰诸人虽往而有不与俱往者存
彼欲会我即以简札相邀予欲与诸人会即随简札
往也曰何谓简札曰河之图也洛之书也先天后天
图也典谟训诰誓命也二南雅颂也三千三百也二
百四十二年之笔削也学庸论孟也太极通书也识
仁说定性书周易春秋二传也西铭正蒙也小学近
思录诸经注释也读书居业二录也天人三策中说
二篇也击壤集也丁亥集也出师表也归去辞也其
他简札尚多一一不能记矣曰请之以何地曰荣河
上也洛水滨也光天化日之朝凤仪兽舞之廷有莘
之野首阳之山也或游东山而至泰山或浴沂滨而
至舞雩或同坐陋巷之中或同居武城之内或同居
天下之广居或同立天下之正位或同行天下之大
道或同入逍遥社而观莲或同观东之日或同观
伊水之流或同坐安乐之窝或同撤皋比之席或同
入白鹿之洞或同步龙门之顶或偕居桐源之席或
同赏易川之波或共话卧龙之冈或浪醉彭泽之野
其他所游之地尚多一一不能记矣曰请之以何事
曰或发造化之精或衍一中之脉或论立贤无方或
论知后觉后或歌二南或传一贯或商四代之礼乐
或观宗庙百官之富美或观鸢飞鱼跃之机缄或讲
江汉秋阳之微或阐知言养气之秘或共求二五之
本源或共论主敬穷理之要旨或谈天人合一之学
或同发前人未发之蕴或同吟风花雪月之诗或同
订读书之录或同访康斋之庐或同续六经或同解
希圣或谋复宋之策或求逾垣之谋或钓鱼桐江或
谋复汉业或同歌归去之词其他所请之事不能一
一记矣曰请之以何物曰污樽而饮元酒也饭糗而
茹草也三月不知肉味也孔家之疏水也颜家之箪
瓢也曾家之酒肉羊枣也孟家之刍豢也程家之菽
粟邵家之太和汤也其他诸物皆备亦一一不能记
矣曰其趣何如曰与物熙熙如天如神民莫得而名
其荡荡也有天下而不与也其乐嚣嚣系马千驷弗
顾禄以天下弗观也求仁得仁而心安也乐亦在中
视不义如浮云也贫而不改其乐也暮春同人以吾
仁以吾义也无入而不自得也睟面盎背足蹈手舞
也饱乎仁义也吟弄光风霁月而胸次洒然也傍花
随柳不觉前川之过也万紫千红随处皆东风面也
胸中无物而汾亭之琴音可听也月照万川而光辉
可掬也此中乐趣偏多似又难一一说也此外又有
数家若天竺若柱下若漆园若汉廷巷伯若晋室右
军唐之谪仙诸人亦尝欲与我结为相知虽柬札殷
勤未尝过其门而一问也何也吾日与我相亲相近
诸人宴会不暇何暇赴诸人之宴会哉诸人之宴会
未暇赴又何暇赴世俗之宴会哉曰吾愿随先生而
赴先生之宴会可乎曰可却尔世俗之宴会乃可随
我而赴然能赴我宴会尔之宴会不求却而自却也
诸生曰先生交游广矣宴会美矣乐趣真矣愿人人
却世俗之宴会而同赴先生之宴会可乎曰可
　　长安雅会铭　　　　　　　　陈龙正
三人共席六簋素一逾则有禁讦其不及宾可频过
主易为力迨灯而散亭午斯集役无怨言马无疲色
金吾不惊卜昼维则如何如何众皆曰得
　　题仇实父临西园雅集图后　　王世贞
余尝见杨东里先生所题西园雅集图乃临李检法
伯时笔有崇山绝壑云林泉石之致与此图略不同
此图仅一古桧一怪石一立壁捉笔书者为子瞻学
士从傍喜观者王晋卿按卷对□者蔡天启倚树睨
者李端叔彼图则有张文潜而无端叔此图据方石
画渊明归去来辞者即伯时握麈尾观者苏子由握
蕉扇者黄鲁直抚扇立者晁□咎捉石者张文潜按
膝者郑靖老彼图有端叔而无靖老益以陈无己若
摘阮之陈碧虚与听阮之秦少游说法之圆通大士
与听法之刘巨济题壁之米元章与傍观之王仲至
则所同也彼图有名姬二曰云英春莺而此皆削之
杨先生又云曾见刘松年临本无文潜端叔□咎器
物小异而僧梵隆赵千里亦尝摩之此图吾吴郡仇
英实父临千里本也余窃谓诸公踪迹不恒聚大梁
其文雅风流之盛未必尽在此一时盖晋卿合其所
长游者而图之诸公又各以其意而传写之以故不
无抵牾耳实父视千里大有出蓝之妙其运笔古雅
仿佛长康探微元佑诸君子人人有国士风一展卷
间觉金谷富家形秽因为之识尾
　　金谷序兰亭记评　　　　　　　项煜
问钱谷与烟霞孰贵曰烟霞贵问杀躯与明哲孰贵
曰明哲贵问豪游与雅集孰贵曰雅集贵然则金谷
兰亭之声价亦悬矣乃当时有以兰亭况金谷者而
右军忻之将鹓雏而腐鼠之慕耶抑论文不论人耶
曰非也文未有不论人者也即论人而季伦实足令
右军慕也天下之富人多矣率湮灭无称其有称者
意不但风流文彩亦必有深情一往足以结一世之
名人才士而订千秋之胜夫崇之不割一姬惑也夫
崇之不畏强御义也推此义也可以处君臣朋友之
间宜其身毁而名留家碎而文传也且夫崇之非一
切富人犹右军之非一切逸人也夫右军镜清言之
祸而慨想周文之日昃痛丧乱以来无功可论而愿
与朝贤思布平正此何等心事哉季伦之豪有豪情
可杀而不可辱右军之逸有逸情出世而不遗世盖
天下未有无情之士而为名士未有无情之文而为
名文者也故夫二子之不同者识也其同者情也求
其同者见才人韵人之生气求其不同者悟居身涉
世之良轨则金谷也兰亭也皆千古之可兴而可观
者也吾独怪以彼两者之胜地也胜友也胜事也而
其文皆见黜于昭明则昭明亦士之不及情者也
　　鸳湖修禊序　　　　　　　　　沈
余郡无渊峻惟有一湖烟水东南踞幽晓锦夕霞青
山遥望远帆迭至碧树层林塔光双映于晴涛渔奏
悠扬于芳岸月魂空洁锺韵苍寒蒲生于鸳鸯之浦
兰香于翡翠之滨着以游观则地胜而情旷也辛巳
重三节届流泛风日多丽士女荡怀商略古规谋雅
晋范画船集艳嘉宾快游睹斯桃英茂则歌艳阳柳
条猗则增离怨社燕来则惊岁迁莺和呜则感同侣
矣嗟彼逝月身名堪悲然韶景不暇不忙芳群或聚
或散富贵者形扰弗领其闲贫贱者志槁常叛其趣
而良辰逸兴岂卢度夫春光哉是以啼鸟唤娇红之
梦走马嘶落花之风堤边芳草舞袖蹁□湖上兰桡
曲声云绕招陶朱于五湖迎西子于笠泽不禁春水
汪洋春心浩漾流连往昔而不能已于怀也同游者
各赋诗以记其事

　宴集部艺文四
诗
　　唐风蟋蟀三章
　唐俗勤俭故其民间终岁勤苦不敢少休及其岁
　晚务闲之时乃敢相与燕饮为乐
蟋蟀在堂岁聿其莫今我不乐日月其除无已大康
职思其居好乐无荒良士瞿瞿
蟋蟀在堂岁聿其逝今我不乐日月其迈无已大康
职思其外好乐无荒良士蹶蹶
蟋蟀在堂役车其休今我不乐日月其慆无已大康
职思其忧好乐无荒良士休休
　　山有枢三章

序
刺晋昭公也
朱
注
此诗盖亦答前篇之意而解其
　忧
山有枢隰有榆子有衣裳弗曳弗娄子有车马弗驰
弗驱宛其死矣他人是愉
山有栲隰有杻子有庭内弗洒弗扫子有钟鼓弗鼓
弗考宛其死矣他人是保
山有漆隰有栗子有酒食何不日鼓瑟且以喜乐且
以永日宛其死矣他人入室
　　小雅伐木三章之二三
　此燕朋友故旧之乐歌
伐木许许酾酒有藇既有肥羜以速诸父宁适不来
微我弗顾于粲洒扫陈馈八簋既有肥牡以速诸舅
宁适不来微我有咎
伐木于阪酾酒有衍笾豆有践兄弟无远民之失德
干糇以愆有酒湑我无酒酤我坎坎鼓我蹲蹲舞我
迨我暇矣饮此湑矣
　　鱼丽六章
　此燕飨通用之乐歌
鱼丽于罶鲿鲨君子有酒旨且多
鱼丽于罶鲂鳢君子有酒多且旨
鱼丽于罶鰋鲤君子有酒旨且有
物其多矣维其嘉矣
物其旨矣维其偕矣
物其有矣维其时矣
　　南有嘉鱼四章之一二
　此亦燕飨通用之乐
南有嘉鱼烝然罩罩君子有酒嘉宾式燕以乐
南有嘉鱼烝然汕汕君子有酒嘉宾式燕以衎
　　南山有台五章
　此亦燕飨通用之乐
南山有台北山有莱乐只君子邦家之基乐只君子
万寿无期
南山有桑北山有杨乐只君子邦家之光乐只君子
万寿无疆
南山有杞北山有李乐只君子民之父母乐只君子
德音不已
南山有栲北山有杻乐只君子遐不眉寿乐只君子
德音是茂
南山有枸北山有楰乐只君子遐不黄乐只君子
保艾尔后
　　菁菁者莪四章
　此亦燕饮宾客之诗
菁菁者莪在彼中阿既见君子乐且有仪
菁菁者莪在彼中沚既见君子我心则喜
菁菁者莪在彼中陵既见君子锡我百朋
泛泛杨舟载沉载浮既见君子我心则休
　　六月末章
吉甫燕喜既多受祉来归自镐我行永久饮御诸友
炰□脍鲤侯谁在矣张仲孝友
　　頍弁三章
　此亦燕兄弟亲戚之诗
有頍者弁实维伊何尔酒既旨尔殽既嘉岂伊异人
兄弟匪他茑与女萝施于松柏未见君子忧心奕奕
既见君子庶几说怿
有頍者弁实维何期尔酒既旨尔殽既时岂伊异人
兄弟具来茑与女萝施于松上未见君子忧心怲怲
既见君子庶几有臧
有頍者弁实维在首尔酒既旨尔殽既阜岂伊异人
兄弟甥舅如彼雨雪先集维霰死丧无日无几相见
乐酒今夕君子维宴
　　车舝五章
　此燕乐其新昏之诗
间关车之舝兮思娈季女逝兮匪饥匪渴德音来括
虽无好友式燕且喜
依彼平林有集维鷮辰彼硕女令德来教式燕且誉
好尔无射
虽无旨酒式饮庶几虽无嘉殽式食庶几虽无德与
女式歌且舞
陟彼高冈析其柞薪析其柞薪其叶湑兮鲜我觏尔
我心写兮
高山仰止景行行止四牡騑騑六辔如琴觏尔新昏
以慰我心
　　宾之初筵五章
　卫武公饮酒悔过而作此诗
宾之初筵左右秩秩笾豆有楚殽核维旅酒既和旨
饮酒孔偕钟鼓既设举□逸逸大侯既抗弓矢斯张
射夫既同献尔发功发彼有的以祈尔爵
钥舞笙鼓乐既和奏烝衎烈祖以洽百礼百礼既至
有壬有林锡尔纯嘏子孙其湛其湛曰乐各奏尔能
宾载手仇室人入又酌彼康爵以奏尔时
宾之初筵温温其恭其未醉止威仪反反曰既醉止
威仪幡幡舍其坐迁屡舞仙仙其未醉止威仪抑抑
曰既醉止威仪怭怭是曰既醉不知其秩
宾既醉止载号载呶乱我笾豆屡舞僛僛是曰既醉
不知其邮侧弁之俄屡舞傞傞既醉而出并受其福
醉而不出是谓伐德饮酒孔嘉维其令仪
凡此饮酒或醉或否既立之监或佐之史彼醉不臧
不醉反耻式勿从谓无俾大怠匪言勿言匪由勿语
由醉之言俾出童羖三爵不识矧敢多又
　　瓠叶四章
　此亦燕饮之诗
幡幡瓠叶采之亨之君子有酒酌言尝之
有兔斯首炮之燔之君子有酒酌言献之
有兔斯首燔之炙之君子有酒酌言酢之
有兔斯首燔之炮之君子有酒酌言□之
　　大雅行苇四章
　此祭毕而燕父兄耆老之诗
敦彼行苇牛羊勿践履方苞方体维叶泥泥戚戚兄
弟莫远具尔或肆之筵或授之几
肆筵设席授几有缉御或献或酢洗爵奠斝醓醢以
荐或燔或炙嘉殽脾臄或歌或咢
敦弓既坚四鍭既钧舍矢既均序宾以贤敦弓既句
既挟四鍭四鍭如树序宾以不侮
曾孙维主酒醴维醹酌以大斗以祈黄黄台背
以引以翼寿考维祺以介景福
　　既醉八章
　此父兄所以答行苇之诗
既醉以酒既饱以德君子万年介尔景福
既醉以酒尔殽既将君子万年介尔昭明
昭明有融高朗令终令终有俶公尸嘉告
其告维何笾豆静嘉朋友攸摄摄以威仪
威仪孔时君子有孝子孝子不匮永锡尔类
其类维何室家之壸君子万年永锡祚引
其引维何天被尔禄君子万年景命有仆
其仆维何厘尔女士厘尔女士从以孙子
　　鲁颂有駜三章
　此燕饮而颂祷之词也
有駜有駜駜彼乘黄夙夜在公在公明明振振鹭鹭
于下鼓咽咽醉言舞于胥乐兮
有駜有駜駜彼乘牡夙夜在公在公饮酒振振鹭鹭
于飞鼓咽咽醉言归于胥乐兮
有駜有駜駜彼乘駽夙夜在公在公载燕自今以始
岁其有君子有谷诒孙子于胥乐兮
　　古歌
上金殿着玉樽延贵客入金门入金门上金堂东厨
具肴膳椎牛烹猪羊主人前进酒弹瑟为清商投壶
对弹□博奕并复行朱火扬烟雾博山吐微香清樽
发朱颜四坐乐且康今日乐相乐延年寿千霜
　　又古艳歌
　又谓之妍歌辞曰妍歌展妙声发曲吐令辞又泛
　泛江汉萍飘荡永无根又庭中有奇树上有悲鸣
　蝉又青青陵中草倾９晞朝日阳春被惠泽枝叶
　可揽结皆妍歌之辞遗句
今日乐上乐相从步云衢天公出美酒河伯出鲤鱼
青龙前铺席白虎持榼壶南斗工鼓瑟北斗吹笙竽
姮娥垂明珰织女奉瑛琚苍霞扬东讴清风流西歈
垂露成帷幄奔星扶轮舆
　　善哉行　　　　　　　　　　魏文帝
朝日乐相乐酣饮不知醉悲弦激新声长笛吐清气
弦歌感人肠四坐皆欢悦寥寥高堂上凉风入我室
持满如不盈有德者能卒君子多苦心所愁不但一
慊慊下白屋吐握不可失众宾饱满归主人苦不悉
比翼翔云汉罗者安所羁冲静得自然荣华何足为
　　于谯作　　　　　　　　　　　前人
清夜延贵客明烛发高光丰膳漫星陈旨酒盈玉觞
弦歌奏新曲游响拂丹梁余音赴迅节慷慨时激扬
献酬纷交错雅舞何锵锵罗缨从风飞长剑自低昂
穆穆众君子和合同乐康
　　孟津　　　　　　　　　　　　前人
良辰启初节高会极欢娱通天拂景云俯临四达衢
羽爵浮象樽珍膳盈豆区清歌发妙曲乐正奏笙竽
曜灵忽西迈炎烛继望舒翊日浮黄河长驱旋邺都
　　箜篌引　　　　　　　　　　　曹植
置酒高殿上亲友从我游中厨办丰膳烹羊宰肥牛
秦筝何慷慨齐瑟和且柔阳阿奏奇舞京洛出名讴
乐饮过三爵缓带倾庶羞主称千金寿宾奉万年酬
久要不可忘薄终义所尢谦谦君子德磬折欲何求
惊风飘白日光景驰西流盛时不可再百年忽我遒
生存华屋处零落归山丘先民谁不死知命复何忧
　　当来日大难　　　　　　　　　前人
日苦短乐有余乃置玉樽办东厨广情故心相于阖
门置酒和乐欣欣游马后来辕车解轮今日同堂出
门异乡别易会难各尽杯觞
　　当车以驾行　　　　　　　　　前人
欢坐玉殿会诸贵客侍者行觞主人离席顾视东西
厢丝竹与鞞铎不醉无归来明灯以继夕
　　公宴诗　　　　　　　　　　　前人
公子敬爱客终宴不知疲清夜游西园飞盖相追随
明月澄清影列宿正参差秋兰被长□朱华冒绿池
潜鱼跃清波好鸟鸣高枝神□接丹毂轻辇随风移
飘飖放志意千秋长若斯
　　侍太子坐　　　　　　　　　　前人
白日曜青春时雨静飞尘寒冰辟炎景凉风飘我身
清醴盈金觞肴馔纵横陈齐人进奇乐歌者出西秦
翩翩我公子机巧忽若神
　　公燕诗　　　　　　　　　　　王粲
昊天降丰泽百卉挺葳蕤凉风撤蒸暑清云却炎晖
高会君子堂并坐荫华榱嘉肴充圆方旨酒盈金罍
管弦发徽音曲度清且悲合坐同所乐但诉杯行迟
常闻诗人语不醉且无归今日不极欢含情欲待谁
见眷良不翅守分岂能违古人有遗言君子福所绥
愿我贤主人与天享巍巍克符周公业奕世不可追
　　公燕　　　　　　　　　　　　应玚
巍巍主人德佳会被四方开馆延群士置酒于斯堂
辨论释郁结援笔兴文章穆穆众君子好合同安康
促坐褰重帷传满腾羽觞
　　侍五官中郎将建章台集诗　　　前人
朝雁鸣云中音响一何哀问子游何乡戢翼正徘徊
言我塞门来将就衡阳栖往春翔北土今冬客南淮
远行蒙霜雪毛羽日摧颓常恐伤肌骨身陨沉黄泥
简珠堕沙石何能中自谐欲因云雨会濯翼陵高梯
良遇不可值伸眉路何阶公子敬爱客乐饮不知疲
和颜既已畅乃肯顾细微赠诗见存慰小子非所宜
且为极欢情不醉其无归凡百敬尔位以副饥渴怀
　　公燕诗　　　　　　　　　　　刘桢
永日行游戏欢乐犹未央遗思在元夜相与复翱翔
辇车非素盖从者盈路傍月出照园中珍木郁苍苍
清川过石渠流波为鱼防芙蓉散其华菡溢金塘
灵鸟宿水裔仁兽游飞梁华馆寄流波豁达来风凉
生平未始闻歌之安能详投翰长叹息绮丽不可忘
　　诗　　　　　　　　　　　　嵇康
微风清扇云气四除皎皎亮月丽于高隅兴命公子
携手同车龙骥翼翼扬镳踟蹰肃肃宵征造我友庐
光灯吐辉华幔长舒鸾觞酌醴神鼎烹鱼弦超子野
叹过绵驹流咏太素俯赞元虚孰克英贤与尔剖符
　　酒会诗七首　　　　　　　　　前人
淡淡流水沦胥而逝泛泛柏舟载浮载滞微啸清风
鼓□容裔放棹投竿优游卒岁
　　其二
婉彼鸳鸯戢翼而游俯唼绿藻托身洪流朝翔素濑
夕栖灵洲摇荡清波与之沈浮
　　其三
流咏兰池和声激朗操缦清商游心大象倾昧修身
惠音遗响锺期不存我志谁赏
　　其四
敛弦散思游钓九渊重流千仞或饵者悬猗与庄老
栖迟永年实惟龙化荡志浩然
　　其五
肃肃苓风分生江湄却背华林俯溯丹坻含阳吐英
履霜不衰嗟我殊观百卉具腓心之忧矣孰识元机
　　其六
猗猗兰蔼殖彼中原绿叶幽茂丽蕊浓繁馥馥惠芳
顺风而宣将御椒房吐熏龙轩瞻彼秋草怅矣惟骞
　　其七
乐哉苑中游周览无穷已百卉吐芳华崇基邈高跱
林木纷交错元池戏鲂鲤轻丸毙翔禽□纶出鳣鲔
坐中发美赞异气同音轨临川献清酟微歌发皓齿
素琴挥雅操清声随风起斯会岂不乐恨无东野子
酒中念幽人守故弥终始但当体七弦寄心在知己
　　董逃行历九秋篇　　　　　　傅休奕
历九秋兮三春遗贵客兮远宾顾多君心所亲乃命
妙妓才人炳若日月星辰
序金罍兮玉觞宾主递起雁行杯若飞电绝光交觞
接□结裳慷慨欢笑万方
奏新诗兮夫君烂然虎变龙文浑如天地未分齐讴
楚舞纷纷歌声上激青云
穷八音兮异伦奇声靡靡每新微披素齿丹唇逸响
飞薄梁尘精爽眇眇入神
坐咸醉兮沾欢引樽促席临轩进爵献寿翻翻千秋
要君一言愿爱不移若山
　　短歌行　　　　　　　　　　晋陆机
置酒高堂悲歌临觞人寿几何逝如朝霜时无重至
华不再扬苹以春晖兰以秋芳来日苦短去日苦长
今我不乐蟋蟀在房乐以会兴悲以别章岂曰无戚
忧为子忘我酒既旨我肴既臧短歌有咏长夜无荒
　　饮酒乐　　　　　　　　　　　前人
蒲萄四时芳醇□璃千锺旧宾夜饮舞迟销烛朝醒
弦促催人春风秋月恒好欢醉日月言新
　　拟今日良宴会　　　　　　　　前人
闲夜命欢友置酒迎风馆齐僮梁甫吟秦娥张女弹
哀音绕栋宇遗响入云汉四座咸同志羽觞不可筭
高谈一何绮蔚若朝霞烂人生无几何为乐常苦晏
譬彼伺晨鸟扬声当及旦曷为恒忧苦守此贫与贱
　　金谷集作诗　　　　　　　　　潘岳
王生和鼎实石子镇海沂亲友各言迈中心怅有违
何以叙离思手游郊畿朝发晋京阳夕次金谷湄
回溪萦曲阻峻阪路威夷绿池泛淡淡青柳何依依
监泉龙鳞澜激波连珠挥前庭树沙棠后园植乌椑
灵囿繁石榴茂林列芳梨饮至临华沼迁坐登隆坻
元醴染朱颜但诉杯行迟扬桴抚灵鼓箫管清且悲
春荣谁不慕岁寒良独希投分寄石友白首同所归
　　诸人共游周家墓柏下　　　　　陶潜
今日天气佳清吹与鸣弹感彼柏下人安得不为欢
清歌散新声绿酒开芳颜未　　日事余襟良已殚
　　三月三日曲水集　　　　　宋谢惠连
四时着平分三春禀融烁迟迟和景婉夭夭园桃灼
携朋适郊野昧爽辞廓蜚云兴翠岭芳飙起华薄
解辔偃崇丘藉草绕回壑际渚罗时簌托波泛轻爵
　　夜集作离合　　　　　　　　　前人
四坐宴嘉宾一客自远臻九言何所戒十善故宜遵
　　置酒高楼上　　　　　　　　　孔欣
置酒宴友生高会临疏棂芳俎列嘉肴山罍满春青
广乐充堂宇丝竹横两楹邯郸有名倡承问奏新声
八音何寥亮四座同欢情举觞发湛露衔杯咏鹿鸣
觞谣可相娱扬解意何荣顾欢来义士畅哉矫天诚
朝日不夕盛川流常宵征生犹悬水溜死若波澜停
当年贵得意何能竞虚名
　　金谷聚　　　　　　　　　　齐谢脁
渠碗送佳人玉杯邀上客车马一东西别后思今夕
　　同羁夜集　　　　　　　　　　前人
积念隔炎凉骧言始今夕巳对浊尊酒复此故乡客
霜月始流砌寒蛸早吟隙幸藉京华游边城燕良集
樵采咸共同荆莎聊可藉恐君城阙人安能久松柏
　　当置酒　　　　　　　　　梁简文帝
置酒宴嘉宾瞩迥临飞观绝岭隔天余长屿横江半
日色花上绮风光水中乱三益既葳蕤四始方葱粲
　　拟魏文帝曹丕游宴　　　　　　江淹
置酒坐飞阁逍遥临华池神□自远至左右芙蓉披
绿竹夹清水秋兰被幽崖月出照园中冠佩相追随
客从南楚来为我吹参差渊鱼犹伏浦听者未云疲
高文一何绮小儒安足为肃肃广殿阴雀声愁北林
众宾还城邑何用慰我心
　　短歌行　　　　　　　　　　　张率
君子有酒小人鼓缶乃布长筵式宴亲友盛壮不留
容华易朽如彼槁叶有似过牖往日莫淹来期无久
秋风悴林寒蝉鸣柳悲自别深欢由会厚岂云不乐
与子同寿我酒既盈我肴伊阜短歌是倡孰知身后
　　王侍中夜集　　　　　　　　　吴均
抽兰开石路剪竹制山扉文沦见绿水参差隐翠微
西山采药至东都谢病归纺毛织野服缝芰作山衣
欲知三青鸟檐上素云飞
　　登钟山燕集望西静坛　　　　　前人
客思何以缓春郊满初律高车陆离至骏骑差池出
宝□泛莲花珍杯食竹实才胜商山四文高竹林七
复望子乔坛金绳映绿帙风云生屋宇芝映被仙室
方随凤凰去悠然驾白日
　　陪徐仆射晚宴　　　　　　　刘孝绰
夫君追宴喜十日递来过筑室华池上开轩临芰荷
方塘交密筱对溜接繁柯景移林改色风去水余波
洛城虽半掩爱客待骊歌
　　羽觞飞上苑　　　　　　　　沈君攸
上路薄晚风尘合禁苑初春气色华石径断丝阑蔓
草山流细沫拥浮花鱼文熠爚含余日鹤盖低昂照
落霞隔树银鞍喧宝马分衢玉轴动香车
车马处处尽成阴班荆促席对芳林藤杯屡动情仍
畅翠樽引满趣弥深山阳倒载非难得宜城醇酝促
须斟半醉骊歌应可奏上客莫虑掷黄金
　　前有一樽酒行　　　　　　　陈后主
殿高丝吹满日落绮罗鲜莫论朝漏促倾□待夕筵
　　群公高宴　　　　　　　　北齐杨训
中郎敷奏罢司隶坐朝归开筵引贵客馔玉对春晖
尘起金吾骑香逐令君衣绿酒犀为□鸣琴宝作徽
寸阴良可惜千金本易挥
　　月下秋宴　　　　　　　　　　魏收
此夕甘言宴月照露方涂使星疑向蜀剑气不关吴
良交契金水上客慰萱苏何必应刘辈还来游邺都
　　岁晚出横门　　　　　　　北周庾信
年华改岁阴游客喜登临据鞍垂玉帖横腰带锦心
冰弱浮桥没沙虚马迹深倚弓依石岸回床向柳阴
智琼来欢酒文君过听琴明朝云雨散何处更相寻
　　和人日晚景宴昆明池　　　　　前人
春余足光景赵李旧经过上林柳腰细新丰酒径多
小船行钓鲤新盘待摘荷兰皋徒税驾何处有凌波
　　咏画屏风诗　　　　　　　　　前人
侠客重连镳金鞍被桂条细尘鄣路起惊花乱眼飘
酒醺人半醉汗湿马全骄归鞍畏日晚争路上河桥
　　又
浮桥翠盖拥平旦雍门开石崇迎客至山涛载妓来
水纹恒独转风花直乱回谁能惜红袖宁用捧金杯
　　又
昨夜鸟声春惊鸣动四邻今朝梅树下定有咏花人
流星浮酒泛粟瑱绕杯唇何劳一片雨唤作阳台神
　　又
日晚金槌络朱轩流水车幰拂缘堤柳甍飘夹路花
定迎刘碧玉将过阴丽华非是高阳路莫畏接斜
　　又
徘徊出桂苑徙倚就花林下桥先劝酒跂石始调琴
蒲低犹抱节竹短未空心绝爱猿声近唯怜花径深
　　又
河流值浅岸敛辔暂经过弓衣湿溅水马足乱横波
半城斜出树长林直枕河今朝游侠客不畏风尘多
　　又
度桥犹徙倚坐石未倾壶浅草开长埒行营绕细厨
沙洲两鹤迥石路一松孤自可寻丹何劳忆酒垆
　　又
上林春径密浮桥柳路长龙媒逐细草鹤氅映垂杨
水似桃花色山如甲煎香白石春泉上谁能待月光
　　又
白石春泉满黄金新埒开戚里车先度兰池马即来
落花承舞席春衫拭酒杯行厨半路待载妓一双回
　　河曲游　　　　　　　　　隋卢思道
　魏文帝与吴质书曰时驾而游北遵河曲
邺下盛风流河曲有名游应徐托后乘车马践芳洲
丰茸鸡树密遥裔鹤烟稠日上疑高盖云起类重楼
金羁自沃若兰棹成夷犹悬匏动清吹采菱转艳讴
还珂响金埒归袂拂铜沟唯畏三春晚勿言千载忧
　　城南隅燕　　　　　　　　　　前人
　曹子建赠丁翼诗曰吾与二三子曲燕此城隅
城南气初新才王邀故人轻盈云映日流乱鸟啼春
花飞北寺道弦散南漳滨舞动淮南袖歌扬齐后尘
骈镳歇夜马接轸限归轮公孙饮弥月平原燕浃旬
即是消声地何须远避秦
　　夏晚寻于政世置酒赋诗　　唐陈子良
聊从嘉遁所酌醴共抽簪以兹山水地留连风月心
长榆落照尽高柳暮蝉吟一返桃源路别后难追寻
　　冬日宴群公于宅
得
趣字
令狐德棻
高门聊命赏群英于此遇放旷山水情留连文酒趣
夕烟起林兰霜枝殒庭树落景虽已倾归轩幸能驻
　　冬日宴群公于宅
得
节字
　杜正伦
李门余妄进徐榻君恒设清论畅元言雅琴飞白雪
寒云暧落景朔风凄暮节方欣投辖情且驻当归别
　　三月曲水宴　　　　　　　　卢照邻
风烟彭泽里山水仲长园由来弃铜墨本自重琴樽
高情邈不嗣雅道今复存有美光时彦养德坐山樊
门开芳杜径室距桃花源公子黄金勒仙人紫气轩
长怀去城市高咏狎兰荪连沙飞白鹭孤屿啸元猿
日影岩前落云花江上翻兴阑车马散林塘夕鸟喧
　　春日郑协律山亭陪宴饯郑卿　宋之问
潘园枕郊郭爱客过相求□酒东城外骖騑南陌头
池平分洛水林缺见嵩丘暗竹侵山径垂杨拂妓楼
彩云歌处断迟日舞前留此地何年别兰芳空自幽
　　圣泉宴　　　　　　　　　　　王勃
披襟乘石磴列籍俯春泉兰气熏山酌松声韵野弦
影飘垂叶外香度落花前兴洽林塘晚重岩起夕烟
　　秋夜宴临津郑明府宅　　　　杜审言
行止皆无地招寻独有君酒中堪累月身外即浮云
露白宵钟彻风清晓漏闻坐余兴往还似未离群
　　春台引寒食集毕录事宅作　　陈子昂
感阳春兮生碧草之油油怀宇宙以伤远登高台而
写忧迟美人兮不见恐青岁之遂遒从毕公以酣饮
寄林塘而一留采芳荪于北渚忆桂树于南洲何云
木之美丽而池馆之崇幽星台秀士月旦诸子嘉青
鸟之辰迎火龙之始挟宝书与瑶瑟芳蕙华而兰靡
乃掩白苹藉绿芷酒既醉乐未已击青钟歌渌水怨
青春之萎绝赠瑶华之旖旎愿一见而道意结众芳
之绸缪曷余情之荡漾瞩青云以增愁怅三山之飞
鹤忆海上之白鸥重曰群仙去兮青春颓岁华歇兮
黄鸟哀富贵荣华几时兮朱宫碧堂生青苔白云兮
归来
　　凤楼寻胜地　　　　　　　　　张说
西掖持醇酒东山就白云开轩绿池映命席紫兰芬
舞度花为伴莺来管作群太平多乐事春物共氛氲
　　岳州宴姚绍之　　　　　　　　前人
杞梓滞江滨光华白日新难兄金作友媚子玉为人
山水含秋兴池亭借善邻檐松风送静院竹鸟来驯
翠斝催黄菊雕盘鲙紫鳞缓歌将醉舞宜拂绣衣尘
　　云阳驿陪崔使君邵道士夜宴　张子容
一尉东南远谁知此夜欢诸侯倾皂盖仙客整黄冠
染翰灯花满飞觞云气寒欣承国士遇更借美人看
　　与卢象集朱家　　　　　　　　王维
主人能爱客终日有逢迎贳得新丰酒复闻秦女筝
柳条疏客舍槐叶下秋城语笑且为乐吾将达此生
　　慕容承素馔见过　　　　　　前人
纱帽乌皮几闲居懒赋诗门看五柳识年筭六身知
灵寿君王赐雕胡弟子炊空劳酒食馔持底解人颐
　　晚春严少尹与诸公见过　　　　前人
松菊荒三径图书共五车烹葵邀上客看竹到贫家
鹊乳先春草莺啼过落花自怜黄发暮一倍惜年华
　　郑果州相过　　　　　　　　　前人
丽日照残春初晴草木新床前磨镜客树下灌园人
五马惊穷巷双童逐老身中厨办粗饭当恕阮家贫
　　从岐王夜燕卫家山池应教　　　前人
座客香貂满宫娃绮幔张涧花轻粉色山月少灯光
积翠纱暗飞泉绣户凉还将歌舞出归路莫愁长
　　夏宴张兵曹东堂　　　　　　　李颀
重林华屋堪避暑况乃烹鲜会佳客主人三十朝大
夫满座森然见矛戟北卧簟连心花竹里蝉鸣西
日斜羽扇摇风却珠汗玉盆贮水割甘瓜雪峰峨峨
自冰雪坐对芳尊不知热醉来但挂葛巾眠莫道明
朝有离别
　　李四仓曹宅夜饮　　　　　　王昌龄
霜天留饮故情欢银烛金炉夜不寒欲问吴江别来
意青山明月梦中看
　　宴春源　　　　　　　　　　　前人
源向春城花几重江明深翠引诸峰与君醉失松溪
路山馆寥寥传暝钟
　　同崔员外綦毋拾遗九日宴京兆府李士曹
　　　　　　　　　　　　　　　　高适
今日好相见群贤仍废曹晚晴催翰墨秋兴引风骚
绛叶拥虚砌黄花随浊醪闭门无不可何事更登高
　　同陈留崔司户早春宴蓬池　　　前人
同官载酒出郊圻晴日东驰雁北飞隔岸春云邀翰
墨傍檐垂柳报芳菲池边转觉虚无尽台上偏宜酩
酊归州县徒劳那可度后时连骑莫相违
　　陪窦侍御灵云南亭宴诗
并
序
前人
　凉州近胡高下其池亭盖以耀蕃落也幕府董帅
　雄勇径践戎庭自阳关而西犹枕席矣军中无事
　君子饮食宴乐宜哉白简在边清秋多兴况水具
　舟□山兼亭台始临泛而写烦俄登陟以寄傲丝
　桐徐奏林木更爽觞蒲萄以递欢指兰茞而可掇
　胡天一望云物苍然雨萧萧而牧马声断风袅袅
　而边歌几处又足悲矣员外李公曰七夕者何牛
　女之夕也夫贤者何得谨其时请赋南亭诗列之
　于后
人幽宜眺听目极喜亭台风景知愁在关山忆梦回
祇言殊语默何意忝游陪连唱波澜动冥搜物象开
新秋归远树残雨拥轻雷檐外长天尽樽前独鸟来
常吟塞下曲多谢幕中才河汉徒相望嘉期安在哉
　　宴荣二山池　　　　　　　　孟浩然
甲第开金穴荣期乐自多枥嘶支遁马池养右军鹅
竹引嵇琴入花邀戴客过
一作竹引携琴
入花邀载酒过
山公来取
醉时唱接歌
　　裴司士员司户见寻　　　　　　前人
府僚能枉驾家酝复新开落日池上酌清风松下来
厨人具鸡黍稚子摘杨梅谁道山公醉犹能骑马回
　　过故人庄　　　　　　　　　　前人
故人具鸡黍邀我至田家绿树村边合青山郭外斜
开筵面场圃把酒话桑麻待到重阳日还来就菊花
　　下终南山过斛斯山人宿置酒　　李白
暮从碧山下山月随人归却顾所来径苍苍横翠微
相及田家童稚开荆扉绿竹入幽轩青萝拂行衣
欢言得所憩美酒聊共挥长歌吟松风曲尽河星稀
我醉君复乐陶然共忘机
　　游谢氏山亭　　　　　　　　　前人
沦老卧江海再欢天地清病闲久寂寞岁物徒芬荣
借君西地游聊以散我情扫雪松下去扪萝石道行
谢公池塘上春草飒已生花枝拂人来山鸟向我鸣
田家有美酒落日与之倾醉罢弄归月遥欣稚子迎
　　山中与幽人对酌　　　　　　　前人
两人对酌山花开一杯一杯复一杯我醉欲眠君且
去明朝有意抱琴来
　　过汪氏别业　　　　　　　　　前人
游山谁可游子明与浮丘迭岭碍河汉连峰横斗牛
汪生面北阜池馆清且幽我来感意气捶炰列珍羞
扫石待归月开池涨寒流酒酣益爽气为乐不知秋
　　金陵江上遇蓬池隐者　　　　　前人
心爱名山游身随名山远罗浮麻姑台此去或未返
遇君蓬池隐就我石上饭空言不成欢强笑惜日晚
绿水向雁门黄云蔽龙山叹息两客鸟徘徊吴越间
共语一执手留连夜将久解我紫绮裘且换金陵酒
酒来笑复歌兴酣乐事多水影弄月色清光奈愁何
明晨挂帆席离恨满沧波
　　寻鲁城北范居士失道落苍耳中见范置酒摘
　苍耳作　　　　　　　　　　　　前人
雁度秋色远日静无云时客心不自得浩漫将何之
忽忆范野人闲园养幽姿茫然起逸兴但恐行来迟
城壕失往路马首迷荒陂不惜翠云裘遂为苍耳欺
入门且一笑把臂君为谁酒客爱秋蔬山盘荐霜梨
他筵不下筋此席忘朝饥酸枣垂北郭寒瓜蔓东篱
还倾四五酌自咏猛虎词近作十日欢远为千载期
风流自簸荡谑浪偏相宜酣来上马去却笑高阳池
　　妓登梁王栖霞山孟氏桃园中　前人
碧草已满地柳与梅争春谢公自有东山妓金屏笑
坐如花人今日非昨日明日还复来自发对绿酒强
歌心已摧君不见梁王池上月昔照梁王樽酒中梁
王已去明月在黄鹂愁醉啼春风分明感激眼前事
莫惜醉卧桃园东
　　效陶彭泽　　　　　　　　　韦应物
霜落悴百草时菊独妍华物性有如此寒暑其奈何
掇英泛浊醪日入会田家尽醉茅檐下一生岂在多
　　与友生野饮效陶体　　　　　　前人
酒花林下前有千载坟于时不共酌奈此泉下人
始自玩芳物行当念徂春聊舒远世踪坐望还山云
且遂一欢笑焉知贱与贫
　　春宵宴万年吉少府中孚南馆　　前人
始见斗柄回复兹霜月霁河汉上纵横春城夜迢递
宾筵接时彦乐宴凌芳岁稍爱清觞满仰叹高文丽
欲去返郊扉端为一欢滞
　　扈亭西陂燕赏　　　　　　　　前人
杲杲朝阳时悠悠清陂望嘉树始氤氲春游方浩荡
况逢文翰侣爱此孤舟漾绿野际遥波横云分罍嶂
公堂日为倦幽襟自兹旷有酒今满盈愿君尽弘量
　　西郊宴集　　　　　　　　　　前人
济济众君子高燕及时光群山霭遐瞩绿野布熙阳
列坐遵曲岸披襟袭兰芳野庖荐嘉鱼激涧泛羽觞
众鸟鸣茂林绿草延高冈盛时易徂谢浩思坐飘扬
眷言同心友兹游安可忘
　　早春陪崔中丞浣花溪宴
得
暄字
张谓
旌节临溪口寒郊斗觉暄红亭移酒席画鹢逗江村
云带歌声扬风飘舞袖翻花间催秉烛川上欲黄昏
　　燕郑伯玙宅　　　　　　　　　前人
正月风光好逢君上客稀晓风催鸟啭春雪带花飞
堂中吹金管庭前试舞衣俸钱供酒债行子未须归
　　夜同宴
用
人字
　　　　　　前人
北斗回新岁东园值早春竹风能醒酒花月解留人
邑宰陶元亮山家郑子真平生颇同道相见日相亲
　　喜韩樽相过　　　　　　　　　岑参
三月灞陵春已老故人相逢耐醉倒瓮头春酒黄花
脂禄米只充酤酒资长安城中足年少独共韩侯开
口笑桃花点地红斑斑有酒留君且莫还与君兄弟
日携手世上虚名好是闲
　　炖煌太守后庭歌　　　　　　　前人
炖煌太守才且贤郡中无事高枕眠太守到来山出
泉黄沙碛里人种田炖煌耆旧鬓皤然愿留太守更
五年城头月出星满天曲房置酒张锦筵美人红妆
色正鲜侧垂高髻插金钿醉坐藏钩红烛前不知钩
在若个边为君手把珊瑚鞭射得半段黄金钱此中
乐事亦已偏
　　使君席夜送严河南赴长水　　　前人
娇歌急管杂青丝银烛金杯映翠眉使君地主能相
送河尹天明坐莫辞春城月出人皆醉野戍花深马
去迟寄声报尔山翁道今日河南胜昔时
　　酒泉太守席上醉后作　　　　　前人
酒泉太守能剑舞高堂置酒夜击鼓胡笳一曲断人
肠坐客相看泪如雨
　　陪李北海宴历下亭　　　　　　杜甫
东藩驻皂盖北渚凌清河海右此亭古济南名士多
云山已发兴玉佩仍当歌修竹不受暑交流空涌波
蕴真惬所遇落日将如何贵贱俱物役从公难重过
　　雨过苏端　　　　　　　　　　前人
鸡鸣风雨交久旱雨亦好杖藜入春泥无食起我早
诸家忆所历一饭迹便扫苏侯得数过欢喜每倾倒
也复可怜人呼儿具梨枣浊醪必在眼尽醉摅怀抱
红稠屋角花碧委墙隅草亲宾纵谈谑喧□慰衰老
况蒙沛泽垂粮粒或自保妻孥隔军垒拨弃不拟道
　　晦日寻崔戢李封　　　　　　　前人
朝光入瓮牖方寝惊敝裘起行视天宇春色渐和柔
兴来不暇懒今晨梳我头出门无所待缓步觉自由
杖藜复恣意免值公与侯晚定崔李交会心真罕俦
每过得酒倾二宅可淹留喜结仁里欢况因令节求
李生园欲荒旧竹颇修修引客看扫除随时成献酬
崔侯初筵色已畏空樽愁不知天下士至性有此不
草牙既青出蜂声亦暖游思见农器陈何当甲兵休
上古葛天民不贻黄屋忧至今阮籍等熟醉为身谋
威凤高其翔长鲸吞九州地轴为之翻百川皆乱流
当歌欲一放泪下恐莫收浊醪有妙理庶用慰沉浮
　　夏日李公见访
自注云李时
为太子家令
前人
远林暑气薄公子过我游贫居类村坞僻近城南楼
傍舍颇淳朴所愿亦易求隔屋唤西家借问有酒不
墙头过浊醪展席俯长流清风左右至客意已惊秋
巢多众鸟斗叶密鸣蝉稠苦遭此物聒孰谓吾庐幽
水花晚色静庶足充淹留豫恐樽中尽更起为君谋
　　苏端薛复筵简薛华醉歌　　　　前人
文章有神交有道端复得之名誉早爱客满堂尽豪
杰开筵上日思芳草安得健步移远梅乱插繁花向
晴昊千里犹残旧冰雪百壶且试开怀抱垂老恶闻
战鼓悲急觞为缓忧心捣少年努力纵谈笑看我形
容已枯槁座中薛华善醉歌歌辞自作风格老近来
海内为长句汝与山东李白好何刘沈谢力未工才
兼鲍照愁绝倒诸生颇尽新知乐万事终伤不自保
气酣日落西风来愿吹野水添金杯如渑之酒常快
意亦知穷愁安在哉忽忆雨时秋井塌古人白骨生
青苔如何不饮令心哀
　　冬末以事之东都湖城遇孟云卿复归刘颢宅
　　宿燕饮散因为醉歌　　　　　　前人
疾风吹尘暗河县行子隔手不相见湖城城南一开
眼驻马偶识云卿面向非刘颢为地主懒回鞭辔成
高宴刘侯欢我客来置酒张灯促华馔且将款曲
终今夕休语艰难尚酣战照室红炉促曙光萦素
月垂文练天开地裂长安陌寒尽春生洛阳殿岂知
驱车复同轨可惜刻漏随更箭人生会合不可常庭
树鸡鸣泪如霰
　　病后过王倚饮赠歌　　　　　　前人
麟角凤觜世莫识煎胶续弦奇自见尚看王生抱此
怀在于甫也何由羡且遇王生慰畴昔素知贱子甘
贫贱酷见冻馁不足耻多病沈年苦无健王生怪我
颜色恶答云伏枕艰难遍疟疠三秋孰可忍寒热百
日相交战头白眼暗坐有胝肉黄皮皱命如□惟生
哀我未平复为我力致美肴膳遣人向市政香□唤
妇出房亲自馔长安冬葅酸且绿金城土酥净如练
兼求畜豕且割鲜密沽斗酒谐终宴故人情味晚谁
似令我手脚轻欲旋老马为驹总不虚当时得意况
深眷但使残年饱吃饭只愿无事常相见
　　陪王侍御同登东山最高顶宴姚邑通泉晚
　　酒泛江　　　　　　　　　　　前人
姚公美政谁与俦不减昔时陈太丘邑中上客有柱
史多暇日陪骢马游东山高顶罗珍羞下顾城郭销
我忧清江白日落欲尽复美人登彩舟笛声愤怒
哀中流妙舞逶迤夜未休灯前往往大鱼出听曲低
昂如有求三更风起寒浪涌取乐喧呼觉船重满空
星河光破碎四座宾客色不动请公临江莫相违回
船罢酒上马归人生欢乐岂有极无使霜露沾人衣
　　军中醉饮寄沈八刘叟　　　　　前人
酒渴爱江清余酣漱晚汀软莎欹坐稳冷石醉眠醒
野膳随行帐华音发从伶数杯君不见都已遣沈冥
　　随章留后新亭会送诸君　　　　前人
新亭有高会行子得良时日动映江幕风鸣排槛旗
绝荤终不改劝酒欲无词已堕岘山泪因题零雨诗
　　刘九法曹郑瑕丘石门宴集　　　前人
秋水清无底萧然静客心掾曹乘逸兴鞍马到荒林
能吏逢联璧华筵直一金晚来横吹好泓下亦龙吟
　　夜宴左氏庄　　　　　　　　　前人
风林□月落衣露净琴张暗水流花径春星带草堂
检书烧烛短看剑引杯长诗罢闻吴咏扁舟意不忘
　　李监宅二首　　　　　　　　　前人
尚觉王孙贵豪家意颇浓屏开金孔雀褥隐绣芙蓉
且食双鱼美谁看异味重门阑多喜色女□近乘龙
华馆春风起高城烟雾开杂花分户映娇燕入帘回
一见能倾座虚怀只爱才盐官虽绊骥名是汉庭来
　　与鄠县源大少府宴渼陂
得
寒字
前人
应为西陂好金钱罄一餐饭抄云子白瓜嚼水晶寒
无计回船下空愁避酒难主人情烂漫持答翠琅玕
　　崔驸马山亭宴集　　　　　　　前人
萧史幽栖地林间踏凤毛洑流何处入乱石闭门高
客醉挥金□诗成得绣袍清秋多宴会终日困香醪
　　陪诸贵公子丈八沟携妓纳凉晚际遇雨二首
　　　　　　　　　　　　　　　　前人
落日放船好轻风生浪迟竹深留客处荷净纳凉时
公子调冰水佳人雪藕丝片云头上黑应是雨催诗
雨来沾席上风急打船头越女红裙湿燕姬翠黛愁
缆侵堤柳系幔卷浪花浮归路翻萧飒陂塘五月秋
　　陪李金吾花下饮　　　　　　　前人
胜地初相引徐行得自娱见轻吹鸟毳随意数花须
细草称偏坐春醪懒再沽醉归应犯夜可怕李金吾
　　九日杨奉先会白水崔明府　　　前人
今日潘怀县同时陆浚仪坐开桑落酒来把菊花枝
天宇清霜净公堂宿雾披晚酣留客舞凫舄共差池
　　陪王侍御宴通泉东山野亭　　　前人
江水东流去清樽日复斜异方同宴赏何处是京华
亭景临山水村烟对浦沙狂歌遇形胜得醉即为家
　　宴戎州杨使君东楼　　　　　　前人
胜绝惊身老情忘发兴奇座从歌妓密乐任主人为
重碧拈春酒轻红擘荔枝楼高欲愁思横笛未休吹
　　宴忠州使君侄宅　　　　　　　前人
出守吾家侄殊方此日欢自须游阮巷不是怕湖滩
乐助长歌逸杯饶旅思宽昔曾如意舞牵率强为看
　　云安九日郑十八携酒陪诸公宴　前人
寒花开已尽菊□独盈枝旧摘人频异轻香酒暂随
地偏初衣夹山拥更登危万国皆戎马酣歌泪欲垂
　　王十五前阁会　　　　　　　　前人
楚岸收新雨春台引细风情人来石上鲜鲙出江中
邻舍烦书札肩舆强老翁病身虚俊味何幸饫儿童
　　奉陪郑驸马韦曲二首　　　　　前人
韦曲花无赖家家恼杀人绿樽须尽日白发好禁春
石角钩衣破藤梢刺眼新何时占丛竹头戴小乌巾
野寺垂杨里春畦乱水间美花多映竹好鸟不归山
城郭终何事风尘岂驻颜谁能共公子薄暮欲俱还
　　数陪章梓州泛江有女乐在诸舫戏为艳曲二
　　首以赠章　　　　　　　　　　前人
上客回空骑佳人满近船江清歌扇底野旷舞衣前
玉袖凌风并金壶隐浪偏竞将明媚色偷眼艳阳天
白日移歌袖青霄近笛床翠眉萦度曲云鬓俨分行
立马千山暮回舟一水香使君自有妇莫学野鸳鸯
　　九日曲江　　　　　　　　　　前人
缀席茱□好浮舟菡衰百年秋己半九日意兼悲
江水清源曲荆门此路疑晚来高兴尽摇荡菊花期
　　九日诸人集于林　　　　　　　前人
九日明朝是相要旧俗非老翁难早出野客幸知归
旧采黄花剩新梳白发微谩看年少乐忍泪已沾衣
　　陪柏中丞观宴将士二首　　　　前人
极乐三军士谁知百战场无私齐绮馔久坐密金章
醉客沾鹦鹉佳人指凤凰几时来翠节特地引红妆
绣段妆檐额金花帖鼓腰一夫先舞剑百戏后歌鐎
江树城孤远云台使寂寥汉朝频选将应拜霍嫖姚
　　季秋苏五弟缨江楼夜宴崔十三评事韦少府
　　侄三首　　　　　　　　　　　前人
峡险江惊急楼高月迥明一时今夕会万里故乡情
星落黄姑渚秋辞白帝城老人因酒病坚坐看君倾
明月生长好浮云薄渐遮悠悠照边塞悄悄忆京华
清动杯中物高随海上槎不眠瞻白兔百过落乌纱
对月那无酒登楼况有江听歌惊白鬓笑舞拓秋
行蚁添相续沙鸥并一双尽怜君醉倒更觉片心降
　　春夜峡州田侍御长史津亭留宴
得
筵字

　　　　　　　　　　　　　　　　前人
北斗三更席西江万里船杖藜登水榭挥翰宿春天
白发须多酒明星惜此筵始知云雨峡忽尽下牢边
　　宴胡侍御书堂
自注云李尚书之芳
郑秘监审同集归字韵

　　　　　　　　　　　　　　　　前人
江湖春欲暮墙宇日犹微暗暗书籍满轻轻花絮飞
翰林名有素墨客兴无违今夜文星动吾侪醉不归
　　暮春陪李尚书李中丞过郑监湖亭泛舟
得
过字

　　　　　　　　　　　　　　　　前人
海内文章伯湖边意绪多玉樽移晚兴桂楫带酣歌
春日繁鱼鸟江天足芰荷郑庄宾客地衰白远来过
　　和江陵宋大少府暮春雨后同诸公及舍弟宴
　　书斋　　　　　　　　　　　　前人
渥洼汗血种天上麒麟儿才士得神秀书斋闻尔为
棣华晴雨好彩服暮春宜朋酒日欢会老夫今始知
　　宴王使君宅题二首　　　　　　前人
汉主追韩信苍生起谢安吾徒自飘泊世事各艰难
逆旅招邀近他乡意绪宽不才甘朽质高卧岂泥蟠
泛爱容霜鬓留欢上夜关自吟诗送老相劝酒开颜
戎马今何地乡园独在山江湖堕清月酩酊任扶还
　　上巳日徐司录林园宴集　　　　前人
鬓毛垂领白花□亚枝红欹倒衰年废招寻令节同
薄衣临积水吹面受和风有喜留攀桂无劳问转蓬
　　王十七侍御抡许携酒至草堂奉寄此诗便请
　　邀高三十五使君同到　　　　　前人
老夫卧稳朝慵起白屋寒多暖始开江鹳巧当幽径
浴邻鸡还过短墙来绣衣屡许家酿皂盖能忘折
野梅戏假霜威促山籣须成一醉习池回
　　曲江陪郑八丈南史饮　　　　　前人
雀啄江头黄柳花鵁鸂满晴沙自知白发非春
事且尽芳樽恋物华近侍即今难浪迹此身那得更
无家丈人才力犹强健岂傍青门学种瓜
　　曲江二首　　　　　　　　　　前人
一片花飞减却春风飘万点正愁人且看欲尽花经
眼莫厌伤多酒入唇江上小堂巢翡翠苑边高冢卧
麒麟细推物理须行乐何用浮名绊此身
　　二　　　　　　　　　　　　　前人
朝回日日典春衣每日江头尽醉归酒债寻常行处
有人生七十古来稀穿花蛱蝶深深见点水蜻蜓款
款飞传语风光共流转暂时相赏莫相违
　　曲江对酒　　　　　　　　　　前人
苑外江头坐不归水精宫殿转霏微桃花细逐杨花
落黄鸟时兼白鸟飞纵饮久人共弃懒朝真与世
相违吏情更觉沧洲远老大徒伤未拂衣
　　严中丞仲夏枉驾草堂兼携酒馔
得
寒字

　　　　　　　　　　　　　　　　前人
竹里行厨洗玉盘花边立马簇金鞍非关使者征求
急自识将军礼数宽百年地僻柴门迥五月江深草
阁寒看弄渔舟移白日老农何有罄交欢
　　宇文晁尚书之甥崔彧司业之孙尚书之子重
　　泛郑监前湖　　　　　　　　　前人
郊扉俗远长幽寂野水春来更接连锦席淹留还出
浦葛巾欹侧未回船樽当霞绮轻初散棹拂荷珠碎
却圆不但习池归酩酊君看郑谷去夤缘
　　城西陂泛舟　　　　　　　　　前人
青蛾皓齿在楼船横笛短箫悲远天春风自信牙樯
动迟日徐看锦缆牵鱼吹细浪摇歌扇燕蹴飞花落
舞筵不有小舟能荡浆百壶那送酒如泉
　　客至
自注云喜
崔明府见过
　前人
舍南舍北皆春水但见群鸥日日来花径不曾缘客
扫蓬门今始为君开盘餐市远无兼味樽酒家贫只
旧醅肯与邻翁相对饮隔篱呼取尽余杯
　　宾至　　　　　　　　　　　　前人
幽栖地僻经过少老病人扶再拜难岂有文章惊海
内漫劳车马驻江干竟日淹留佳客坐百年粗粝腐
儒餐不嫌野外无供给乘兴还来看药栏
　　郑驸马池台喜遇郑广文同饮　　前人
不谓生戎马何知共酒杯燃脐郿坞败握节汉臣回
白发千茎雪丹心一寸灰别离经死地披写忽登台
重对秦箫发俱过阮宅来醉留春夜舞泪落强徘徊
　　陪章留后侍御宴南楼
得
风字
前人
绝域长夏晚兹楼清宴同朝廷烧栈北鼓角漏天东
屡食将军第仍骑御史骢本无丹术那免白头翁
寇盗狂歌外形骸痛饮中野云低渡水檐雨细随风
出号江城黑题诗蜡炬红此身醒复醉不拟哭途穷
　　书堂饮既夜复邀李尚书下马月下赋绝句
　　　　　　　　　　　　　　　　前人
湖水林风相与清残尊下马复同倾久野鹤如霜
鬓遮莫邻鸡下五更
　　对酒曲　　　　　　　　　　　贾至
梅发柳依依黄鹂历乱飞当歌怜景色对酒惜芳菲
曲水浮花气流风散舞衣通宵留暮雨上客莫言归
　　太子李舍人城东别业与二三文友避暑
　　　　　　　　　　　　　　　　钱起
下马失炎暑重门深绿篁宫臣礼嘉客林表开兰堂
兹夕兴难尽澄罍照墨场东林晚来好目极趣何长
鸟道挂疏雨人家残夕阳城隅拥归骑留醉恋群芳
　　春夜宴任六昆季宅　　　　　　前人
际晚绿烟起入门芳树深不才叨下客喜宴齿诸簪
夜月仍携妓清风更在林彩毫挥露色银烛动花阴
自接通家好因知待士心向隅逢故识兹夕愿披襟
　　陪郭常侍令公东亭宴集　　　　前人
盛业山河列重名剑履荣珥貂为相子开阁引时英
美景池台色佳期宴赏情词人载笔至仙妓出花迎
暗竹朱轮转回塘玉佩鸣舞衫招戏蝶歌扇隔啼莺
饮德心皆醉披云兴转清不愁欢乐尽积庆在和羹

　宴集部艺文五
诗
　　宴湖上亭作　　　　　　　　唐元结
广亭盖小湖湖亭实清旷轩幽水石怪异尢难状
石樽能寒酒春水宜初涨岸曲坐客稀杯浮上摇漾
远水入帘幕淅沥吹酒舫欲去未回时飘飘正堪望
兴酣思共醉促酒更相向舫去若惊凫溶瀛满湖浪
朝来暮忘返暮归独惆怅谁肯爱林泉从吾老湖上
　　春夜皇甫宅对酒　　　　　　　张继
流落时相见悲欢共此情兴因樽酒洽愁为故人轻
乱影花侵席斜晖月过城那知横吹笛江外作边声
　　华州夜宴庾侍御宅　　　　　　韩翃
世故他年别心期此夜同千峰孤烛外片雨一更中
酒客逢山简诗人得谢公自怜驱匹马拂曙向关东
　　秋夕会友　　　　　　　　　　姚系
倦客易相失欢游无良辰忽然一夕间稍慰阖家贫
白露下庭梧孤琴始悲辛回风入幽草虫响满四邻
会遇更何时持杯重殷勤
　　宴城东庄　　　　　　　　　崔惠童
一月主人笑几回相逢相识且衔杯眼看春色如流
水今日残花昨日开
　　前题　　　　　　　　　　　崔敏童
一年始有一年春百岁曾无百岁人能向花中几回
醉十千沽酒莫辞贫
　　宴赵氏昆季书院因与会文并率尔投赠
　　　　　　　　　　　　　　　　卢纶
诗礼挹余波相欢在琢磨琴尊方会集珠玉忽骈罗
谢族风流盛于门福庆多花攒骐骥枥锦绚凤凰窠
咏雪因饶妹书经为爱鹅仍闻广练被更有远儒过
　　玩花与卫象同醉　　　　　　司空曙
衰鬓千茎雪他乡一树花今朝与君醉忘却在长沙
　　陆胜宅秋雨中探韵同作　　　张南史
同人永日自相将深竹闲园偶辟疆已被秋风教忆
鲙更闻寒雨劝飞觞归心莫问三江水旅服从沾九
日霜醉里欲寻骑马路萧条几处有垂杨
　　奉陪相公西亭夜宴陆郎中　　王良士
芳气袭猗兰青云展旧欢仙来红烛下花发彩毫端
海岳期方远松筠岁正寒仍闻赠言处一字重埌玕
　　赠同游　　　　　　　　　　　韩愈
唤起窗全曙催归日未西无心花里鸟更与尽情啼
　　州中小饮便别牛相　　　　　　李绅
笙歌罢曲辞宾侣庭竹移阴就小斋愁不解颜徒满
酌病非伤肺为忧怀耻矜学步贻身患岂慕醒狂蹑
祸阶从此别离长酩酊洛阳狂狷任椎埋
　　燕客词　　　　　　　　　　　张籍
上客不用顾金羁主人有酒君莫违请君看取园中
花地上渐多枝上稀山头树影不见石溪水无风应
更碧人人齐醉起舞时谁觉翻衣与倒帻明朝花尽
人已去此地独来空绕树
　　早夏郡楼宴集　　　　　　　　姚合
官散有闲情登楼步稍轻窗云带雨气林鸟杂人声
晓日襟前度微风酒上生城中会难得扫壁各书名
　　奉和大梁相公同张员外重九日宴集
　　　　　　　　　　　　　　　裴夷直
重九思嘉节追欢从谢公酒清欺玉露菊盛愧金风
不待秋蟾白须沈落照红更将门下客酬和管弦中
　　西亭晚宴　　　　　　　　　朱庆余
虫声已尽菊花干五老松阴向晚寒对酒看山俱惜
去不知残日下阑干
　　陪少师李相国崔宾客宴居守狄仆射池亭
　　　　　　　　　　　　　　　　许浑
池色似潇湘仙舟日正长燕飞惊蛱蝶鱼戏动鸳鸯
云聚歌初转风回舞欲翔暖醅松叶嫩寒粥杏花香
罗绮留春色笙竽送晚光何须明月夜红烛在华堂
　　韶州韶阳楼夜燕　　　　　　　前人
待月西楼卷翠罗玉杯瑶瑟近星河帘前碧树穷秋
密窗外青山薄暮多□鹆未知狂客醉鹧鸪先让美
人歌使君莫惜通宵饮刀笔初从马伏波
　　夜饮　　　　　　　　　　　李商隐
卜夜容衰鬓开筵属异方烛分歌扇泪雨送酒船香
江海三年客乾坤百战场谁能辞酩酊淹卧剧清漳
　　春夕樱桃园宴　　　　　　　陆龟蒙
佳人芳树杂春蹊花外烟蒙月渐低几度艳歌清欲
转流莺惊起不成栖
　　忆昔　　　　　　　　　　　　韦庄
昔年曾向五陵游午夜清歌月满楼银烛树前长似
昼露桃花下不知秋西园公子名无忌南国佳人字
莫愁今日乱离俱是梦夕阳唯见水东流
　　宴游池馆　　　　　　　　　　刘兼
绮筵金碧照芳菲酒满瑶□水满池去岁南岐离郡
日今春束蜀看花时俭莲发脸当筹着绪柳生腰按
柘枝座客半酣言笑狎孔融怀抱正怡怡
　　古意　　　　　　　　　　　邢象玉
家中酒新熟园里木初荣伫杯欲取醉悒然思友生
忽闻有奇客何姓复何名嗜酒陶彭泽能琴阮步兵
何须问寒署径共坐山亭举袂祛啼鸟扬巾扫落英
心神无俗累歌咏有新声新声是何曲沧浪之水清
　　夜饮　　　　　　　　　　　　曹松
良宵公子宴兰堂浓麝熏人兽吐香云带金龙衔画
烛星罗银凤泻琼浆满屏珠树开春景一曲歌声绕
翠梁席上未知帘幕晓青娥低语指东方
　　驸马宅宴罢　　　　　　　　　前人
粉墙残月照宫祠宴阕银瓶一半欹学语□儿飞未
稳放身斜坠绿杨枝
　　陪湖南李中丞璋宴隐溪　　　　前人
竹林啼鸟不知休罗列飞桥水乱流触散柳丝回玉
勒约开莲叶上兰舟酒边旧侣真何逊云里新声是
莫愁若值主人嫌昼短应陪秉烛夜深游
　　设缸面酒款萧翼　　　　　　释辨才
初酝一缸开新知万里来披云同落莫步月共徘徊
夜久孤琴思风长旅雁哀非君有秘术谁照不燃灰
　　夜宴　　　　　　　　　　　宋杨亿
凉宵绮宴开醁湛芳罍鹤盖留飞舄珠喉怨落梅
薄云齐鬓腻流雪楚腰回巧笑倾城媚雕章刻烛催
盘空珠有泪垆冷蕙成灰巾角弹□胜琴心促轸哀
醉罗惊梦枕愁黛怯妆台风细传疏漏犹歌起夜来
　　夜宴　　　　　　　　　　　钱惟演
昨夜宴南堂华灯烛九光削青争落笔举白斗飞觞
祇觉辉裴玉宁思梦谢塘解烦多蜜勺藉俎半兰芳
促席风弦怨开帘月露凉酡颜君莫诉西北转银潢
　　夜燕　　　　　　　　　　　钱惟济
清燕夜何其南亭露欲晞蹁□霞袖举潋滟羽觞飞
镂楶摇花藻金铛照月辉瑶光未西落休赋醉言归
　　怀嵩楼新开南轩与郡僚小饮　欧阳修
绕郭云烟匝万重昔人于此感怀嵩霜林落后山争
出野菊开时酒正浓解带西风飘画角倚栏斜日照
青松会须剩酒携嘉客踏雪来寻群玉峰
　　与子华原父小饮坐中寄同州江十学士休复
　　　　　　　　　　　　　　　　前人
岁晚忽不乐相过偶乘闲百年纔几时一笑得亦艰
有酒醉嘉客无钱买娇鬟问予官何为侍从联朝班
朝廷多贤材何用蒯与菅白发垂两鬓黄金腰九环
奈何章绶荣饰此木石顽于国略无补有惭常在颜
幸蒙二三友相与文字间江子独舍我高鸿去难攀
秋风动沙苑郡阁当南山吟咏日多暇诏条宽可颁
寒云雪纷糅幽鸟春绵蛮胜事日向好思君何时还
　　幽谷晚饮　　　　　　　　　　前人
一径入蒙密已闻流水声行穿翠筱尽忽见青山横
山势抱幽谷谷泉含石泓旁生嘉树林上有好鸟鸣
鸟语谷中静树凉泉影清露蝉已嘒嘒风溜时泠泠
渴心不待饮醉耳倾还醒嘉我二三友偶同丘壑情
环流席高荫置酒当峥嵘是时新雨余日落山更明
山色已可爱泉声难久听安得白玉琴写以朱丝绳
　　圣俞会饮　　　　　　　　　　前人
倾壶岂徒强君饮解带且欲留君谈洛阳旧友一时
散十年会合无二三京师旱久尘土热忽值晚雨凉
纤纤滑公井泉酿最美赤泥印酒新开缄更吟君句
胜啖炙杏花妍媚春酣酣吾友豪俊天下选谁得众
美如君兼诗工镵刻露天骨将论纵横轻玉钤遗编
最爱孙武说往往曹杜遭夷芟关西幕府不能辟陇
山败将死可惭嗟予身贱不敢荐四十白发犹青衫
吴兴太守诗亦好往奏玉管和英咸杯行到手莫辞
醉明日举棹天东南
　　丰乐亭小饮　　　　　　　　　前人
造化无情不择物春色亦到深山中山桃溪杏少意
思自□时节开春风看花游女不知丑古妆野态争
花红人生行乐在勉强有酒莫负琉璃锺主人勿笑
花与女嗟尔自是花前翁
　　雪夜留梁推官饮　　　　　　梅尧臣
昼雪落旋消夜雪寒易积灯清古屋深炉冻残烟碧
为沽一斗酒暂对千里客酒薄意不浅轻今须重昔
重昔是年华飘飘犹过隙一醉冒风归平明马无迹
　　设鲙示座客　　　　　　　　　前人
汴河西引黄河支黄河未冻鲤鱼肥随钩出水卖都
市不惜百金持与归我家少妇磨宝刀破鳞奋鬐如
欲飞萧萧云叶落盘面粟粟霜卜为缕衣楚橙作虀
香出屋宾朋竞至排入扉呼儿便索沃腥酒倒肠饫
腹无相讥逡巡瓶竭上马去意气不说西山薇
　　陪诸君会史馆园　　　　　　　蔡襄
名园霁宿雨春日正和柔花香泛草际竹影摇清流
鸣禽自往还游鱼时沉浮出门市朝喧爱此林亭幽
况陪君子燕飞斝更相酬亦有佳人携艳歌青眉愁
佳人足娱适远思何夷犹故乡去千里野堂临溪头
梦寐别四载南望无时休王粲昔从军登楼以销忧
今予岂不然每到终迟留
　　夜宴　　　　　　　　　　　龚宗元
兔魄侵□夜三刻蜀锦堆香花院窄风动帘旌玳瑁
寒露垂虫网珍珠白美人正席罗弦管绮幄云屏炉
麝暖只恐金壶漏水空不怕鸾觞琥珀满劝君莫负
秉烛游曾见古人伤昼短
　　同诸客饮涪州薛使君佚老亭　　刘敞
百尺井底泉激轮作飞流潺湲入庭户宛转如奔虬
主人三署郎持节西南州弃之卧故里富贵安足留
却扫长闭门盈余非所求客来坐林下樽酒相献酬
未尝语朝市余事良悠悠乃知独往意不必山林幽
衣冠多隽才继踵公与侯谁能悬其车五十未白头
嗟嗟贤大夫此风可镇浮为问三辅间何如马少游
　　王安之同赴王宣徽洛社秋会　　邵雍
后房深出会亲宾乐按新声妙入神红烛盛时□翠
袖画桡停处占青苹早年金殿旧游客此日凤池将
去人宅冠名都号蜗隐邵尧夫敢作西□
　　陪张龙图南湖暑饮　　　　　　前人
红□萦林却转琼筵就水重开荷香着衣不去色色
映酒遥来
　　举酒吟　　　　　　　　　　　前人
闲与宾朋饮酒杯杯中长似有花开清谈纔向口中
出和气已从心上来物外意非由象得坐间春不自
天回施之天下能如此天下何忧不放怀
　　燕堂暑饮　　　　　　　　　　前人
燕堂通高明檐比断崖嵚凉风来松梢清泉飞竹阴
佳果间红绿旨酒随浅深却思阛阓间郁蒸不可任
　　西溪公燕　　　　　　　　　司马光
五马非从乐西城念劝功翠帷低映水红□不胜风
叶脱青山静云归碧落空淹留尽佳兴新月渐朦胧
　　饮裴侯家　　　　　　　　　王安石
裴侯饮我日向中四座宾客颜皆红扫除高馆邀我
入自出粜麦怜民穷天边眼力破万里桑麻冥冥山
四起野心探寻殊未已更欲湔衣北城水忽见碧树
樱桃悬下马恣食不论钱赤星磊落入我眼恐是半
醉游青天裴侯方坐尘沙里没身救物当如此我曾
偶脱簿领间何忍爱惜一日闲且归拂席饱眠睡明
日更看滁南山
　　和王微之赴韩持国燕集　　　范纯仁
颍川太守无羁束为政课卑纔第六里中耆旧六七
翁渐闲勇退皆高躅独愧衰疲掌民社谩拥熊轩驾
丹毂身病何由安百姓才薄岂当尸厚禄巧匠居旁
只坐观老手其能袖间缩唯有过从相爱心青松不
肯更寒燠韩公开宴坐高堂帐垂红窗绮绿帘深
不散玉炉香夜长屡剪铜盘烛从容谈笑杂笙歌烂
熳肴珍兼海陆翩翩舞态学惊鸿嘹喨龙吟出横竹
与公进退晚相同曾共忧勤参大麓酒量从兹减壮
年岂复长鲸吞百谷兴来犹勉奉公欢金尊未釂先
颓玉且同万物乐时康况慕诸君知止足
　　陈公廙园修禊事席上赋　　　　程颢
盛集兰亭旧风流洛社今坐中无俗客水曲有清音
香篆来还去花枝泛复沉未须愁日莫天际是轻阴
　　竹间亭小酌怀欧阳叔弼季默呈赵景贶陈履
　　常一首　　　　　　　　　　　苏轼
岁莫自急景我闲方缓觞醉余西湖晚步转北渚长
地坐略少长意行无涧冈久知荠麦青稍喜榆柳黄
盎盎春欲动潋潋夜未央水天鸥鹭静月雾松桧香
抚景方婉娩怀人重凄凉岂无一老兵坐念两欧阳
我意正麋鹿君才亦珪璋此会恐难久此欢不可忘
　　次韵述古过长官夜饮　　　　　前人
二更铙鼓动诸邻百首新诗间八珍已遣乱蛙成两
部更邀明月作三人云烟湖寺家家镜灯火沙河夜
夜春曷不劝公勤秉烛老来光景似奔轮
　　苏州闾丘江君二家雨中饮酒
二
首
前人
小圃阴阴□洒尘方塘潋潋欲生纹已烦仙袂来行
雨莫遣歌声便驻云肯对绮罗辞白酒试将文字恼
红裙今宵记取醒时节点滴空□独自闻
五纪归来鬓未霜十眉环列坐生光唤船渡口迎秋
女驻马桥边问泰娘曾把四弦娱白傅敢将百草斗
吴王从今却笑风流守画戟空凝燕寝香
　　与梁左藏会饮傅国博家　　　　前人
将军破贼自草檄论诗说□俱第一彭城老守本虚
名识字劣能欺项籍风流别驾贵公子欲把笙歌暖
锋镝红□朝开猛士噪翠帷暮卷佳人出东堂醉卧
呼不起啼鸟落花春寂寂试教长笛傍耳根一声吹
裂□前石
　　次韵廖明略陪吴明府白云亭宴集
　　　　　　　　　　　　　　　黄庭坚
江凈明花竹山空响管弦风生学士麈云绕令君筵
百越余生聚三吴远接连庖霜刀落鲙执玉酒明船
叶县飞来舄壶公谪处天酌多时暴谑舞短更成妍
惟我孤登览观诗未究宣空余五字赏文似两京然
医是肱三折官当岁九迁老夫看镜罢衰白敢争先
　　夜宴曲
妇
人名
　　　　　孔平仲
湘江绀碧玉照秋丹枫红蓼君莫愁江上儿女花见
羞吾曹大家行乐休促席相虞美人出羽觞时许飞
琼液天明君醉苦相挽肯念奴家隔江远流苏小帐
屈曲屏留连为子都忘返
　　金山夜集招米芾元章不至作　　贺铸
芳洲撷兰佩清夜栖宝坊晚风驾飞涛柱石摇长廊
微月逗檐际助我灯烛光黄童天下才亹亹陈与章
高歌间险语捧腹屡哄堂惜无杯中物可以延楚狂
兴阑半道去浪学山阴王明发吾将还沧波渺相望
如何方外徒漫仕烦官仓端尔凉秋节白云来帝乡
　　次韵李秬灵山亭宴集宠戏之句
　　　　　　　　　　　　　　　晁补之
胜游谁继竹林贤岘首高情自邈然宝剎千寻出天
半灵山三面落樽前梅花摘得宁烦驿桃叶呼来不
用船南楚何须说穷巷且陪铃阁听□弦
　　春日同梁十四燕李公昭朝霞阁侍儿舞梁州
　　曲彻客有以润罗为赠公昭命玉杯满酌酬之
　　又以金锺邀儿相嘱既釂出乌丝栏索诗
　　　　　　　　　　　　　　　李之仪
都城春风吹落花都城九陌无尘沙貂裘公子燕何
处阑千百尺陵朝霞凤筝新调玉指软黄金捍拨当
胸遮紫檀屡碎翻成拍红茸毯衬鸦头袜回旋谁许
彩云轻欲断还连犹未彻新莺弄雏乳燕飞一曲凉
州春日迟百匹缠头随玉杯哑一哄争扶持公子
笑不已下客欢正浓更邀娅□持金锺一釂直欲沧
溟空从他海若在平地明珠堕泪愁蛟龙珊瑚突兀
撑高峰便疑巴姬御来风月渐满银河低归路促街
鼓稀何时再到红茸地更倩游丝惹住衣
　　会饮得助亭
得
千字
　　　李弥逊
长松下荫八尺椽四壁不碍万里天水边笙簧成两
部月里山河收大千山中宰相尘中仙杯如流星酒
如泉饥蝉暝鸟莫浪语净扫绿苔共醉眠
　　陪知县夜饮泛碧斋　　　　　　陈渊
暑雨初收水拍浔溪光南北影千岑移舟为爱玻璃
阔放盏那知琥珀深缓带小风来水面倚阑凉月转
天心酒酣更驻凌波□直待银河夜色沉
　　次韵知郡安抚九日南楼宴集　范成大
双旌晚卷小舂容画栋云生笑语中但觉山光侵酒
绿不知日脚染溪红控临缥缈疑无地指点虚无欲
驭风谁遣玉蟾催骑吹归来人影在朦胧
　　道上见□民聚饮　　　　　　　陆游
霜风利如割霜叶净如埽正当十月时我行山阴道
场功俱已毕欢乐无壮老野歌相和答□鼓更击考
市垆酒虽薄群饮必醉倒鸡豚治羹胾鱼□杂鲜薨
但愿时太平邻里常相保家家了租税春酒寿翁媪
　　宴西楼　　　　　　　　　　　前人
西楼遗迹尚豪雄锦绣笙箫在半空万里因循成久
客一年容易又秋风烛光低映珠帘丽酒晕徐添玉
颊红归路迎凉更堪爱摩诃池上月方中
　　园中小饮　　　　　　　　　　前人
此老胸中万顷宽小园幽径日追欢宁教酒欠寻常
债耻就人求本分官高柳阴浓烟欲暝丛花红湿露
初漙要知泽国年光晚已过清明尚浅寒
　　伏承子直都督侍郎临饯远郊仍邀严州郎中
　　及诸名胜相与燕集分韵赋诗熹得时字辄成
　　鄙句　　　　　　　　　　　　朱熹
芳岁倏云晏故山风雪时胡为在中路复此行迟迟
为有贤主人爱客情依依昨夕西门道终宴不能辞
今朝复何朝祖帐遥相追宾从皆俊贤车马有光辉
敞扉得华观俯槛临清池南州淑气多荡节佳景随
雪树虽改色青山正含姿开尊酌春醪授简哦新诗
但觉四座欢不知寸晷移流云暗寒空苍烟染人衣
相看暮色至我去公当归别袖不忍分扣扣陈苦词
愿公崇令德慰我渴与饥
　　三月晦日与诸兄为率真之约徘徊石马晚集
　　保福偶成短句奉呈聊发一笑　　前人
春服明朝换晴川涨绿阴追随皆胜侣邂逅即初心
社迹莓苔古禅扉竹树深移尊真惜日毕景共披襟
俭德遵贤范哇词愧雅音清和应更好逸想寄云岑
　　三月十日野步城南晚与吴伯承诸友饮裴台

得
江字
　　　　　　　　　张栻
春日烟沙岸禅房风竹窗有时倾绿酒随处见清江
世路纷多辙吾生老此邦千林看不尽白鸟去双双
　　十四日陪黄仲秉渡湘饮岳麓台上
得
长字

　　　　　　　　　　　　　　　　前人
支筇穿百级把酒问春光乔木依然在幽兰祇自芳
未当湘水满更觉橘洲长暝色犹回首天涯话故乡
　　九日登卧龙山呈同官　　　　王十朋
老逢佳节强跻攀兴绕东篱愧未还与客携壶登缥
缈寻僧对榻卧幽闲白盐照日一峰古乌帽吹风两
鬓班坐上元非孟嘉辈卧龙山却胜龙山
　　腊日与同官小集八阵台谒武侯新祠
　　　　　　　　　　　　　　　　前人
伏几何时腊又逢天涯尊酒记游从未于山下祠黄
石且向江濆谒卧龙青眼共看官舍柳白头相对雪
天峰虎符愿逐桃符换万里归心一片浓
　　洪景卢以郡酿饮客于野处园赋诗见寄次韵
　　　　　　　　　　　　　　　　前人
老景厌吏事归心绕丘园日月忽有夏炎烝变春温
芝堂熟新酿谁共论文尊缅怀蓬山旧情好素所敦
殷勤十从事往扫东坡轩深杯滑琉璃不比田家盆
醉吟到高处舞月成清欢我独坐空斋静对忘忧萱
萱多忧未忘香清思犹昏怀君不成寐两处一声猿
　　和陈待制秋日湖楼宴集　　　　翁卷
一夕鸣雨来秋容变俄顷湖山属初霁风烟带微冷
侍臣设芳筵开楼玩澄景怀我林下人招携共观省
碧草铺近洲白云冒遥岭依稀兰杜香仿佛潇湘净
抚化篇忽成达生累全屏即是造物游何必神仙境
　　会饮鲍使君池亭　　　　　　　徐照
案上一琴书数卷不须此处有笙歌厌居城市观天
小喜到君家见月多叶满地飞随步履鹤于人熟听
吟哦明朝也向山中去手把松枝养太和
　　禁烟前一日招幕属小集林提干有诗和韵
　　　　　　　　　　　　　　　李曾伯
草草登楼适英流迈昔贤诗篇长庆集人物永和年
访古宜联社伤春又禁烟青帘家酒贱剩饮莫论钱
　　生朝觞客即席用韵　　　　　赵善
西风吹客浮仙槎万斛诗香散幽遐琼裾翠裳佩九
霞赐我羔酒龙团茶剪锦飞落山人家黄绢幼妇无
以加衰贱何足辱齿牙相看白发羞黄花西山薇蕨
东陵瓜前村烟雨黄犊车共嚼秋芳咀春华茅斋饮
尽邻可赊
　　上施内翰　　　　　　　　　金刘迎
十年不见建安公草木依然臭味同赖有酒尊烦北
海可无香瓣礼南丰天墀礼乐三千字海国□鹏九
万风正以高轩肯相过免教书客感秋蓬
　　同新进士吕子成辈宴集状元楼
　　　　　　　　　　　　　　　张大节
鹦鹉新班宴杏园不妨老鹤也乘轩龙津桥上黄金
榜三见门生是状元
　　雨中与客饮　　　　　　　　李好复
门外平桥一水分数声渔唱隔溪闻暖风落絮飘香
雪小雨沾花湿梦云酿具未甘名长物诗坛聊足张
吾军相逢莫惜通宵饮明日闲身不属君
　　西斋夜宴　　　　　　　　　元好问
飘零无物慰天涯酒伴相逢饮倍加误谬君当略彭
泽回旋我亦笑长沙金钗翠亸迎春髻银烛光摇半
夜花只欠东山游录事不来坚坐看纷哗
　　纪子正杏园燕集　　　　　　　前人
纪翁种杏城西垠千株万株红艳新今年寒食好天
色晓气郁郁含芳津天公自爱此花好朝熏暮染烦
花神融霞晕雪一倾倒非烟非雾非卿云未开何所
似乳儿粉妆深绛唇能啼能笑痴复騃画出百子元
非真半开何所似里中处女东家邻阳和入骨春思
动欲语不语时轻颦就中烂漫尢更好五家合队虢
与秦曲江江头看车马十里罗绮争红尘阳平一邑
多诗豪主人买酒邀众宾花时有成约恨少杨子张
吾军落花着衣红缤纷四坐惨淡伤精魂花开花落
十日耳对花不饮花应嗔爱花常苦得花晚争教行
乐无闲身芳苞一破不更合且看锦树烘残春
　　饮山家　　　　　　　　　　元杨奂
为爱春风好乘时把一杯百年双眼在万事寸心灰
花向坐中落客从云外来诗成无纸笔画地惜苍苔
　　环翠亭宴饮　　　　　　　　　杜瑛
坐客终朝望眼西好山高与暮云齐鹤鸣鱼浦天风
急鳌背仙宫海浪低千古地形雄妹土一川烟景胜
耶溪歌声唤起凌波梦莲叶香深路欲迷
　　野草会饮　　　　　　　　　　刘因
行乐人生当及辰今朝光景为谁新林阴薄薄微露
日花气溶溶暖着人春色十分看欲尽鸟声千种听
难真东风就手吹残酒无限青山动翠鳞
　　雨中与诸公会饮市楼　　　　　王恽
每恨人生会合难兴来一醉尽君欢雨沾翠佩帘花
细海凸金杯饮兴宽胡旋舞低翻翠袖串珠喉稳怯
春寒朝来酒醒蓬窗下依旧春风苜蓿盘
　　与孟能静饮联句　　　　　　　方回
三月一日春如酒红是桃花绿杨柳人生不醉欲如
何不如意常十八九
孟
暂兹袖公补天手谁能箝我
谈天口挹斗酌海两相逢天风吹入无何有
方

　　宴集东平湖亭　　　　　　　　员炎
北海尊前人似玉东原城下水如天满眼荷花三百
顷采莲人语隔秋烟
　　偕陆季道钱德钧陆友元叶彦思张仲容饮府
　　庠荷花池上既而又自韩园至邓觉非家饮观
　　莲
得
色字
　　　　　　　　龚□
清樽如有期初凉意俱适肯来寂寞滨菡亦浮植
陶然转乘兴径度一圃碧遥指城南家临水更展席
酒狂易为仙风便香堪食空宇无能尘物我皆醉色
谁言鬓已秋始得痛饮力愿将花上露为洗坐中客
　　载酒访王敬仲昆季登楼赋诗
得
见字

　　　　　　　　　　　　　　　　卢摰
城南有幽人旬浃不获见驾言写我忧况怀青云彦
寒潭照林庐高楼俯郊甸偶持一觞酒相与言笑宴
农亩方委积庭柯谢纷绚空山岁年晚聊以观物变
此日足可惜手尽余晛
　　席上答周饶州　　　　　　　　前人
美人如修竹日暮何娟娟美人如野鹤所贵非乘轩
远游岂不佳缁衣为谁贤相别亦云久相看已苍然
襟韵尚豪爽尊俎重流连追忆平生欢见赠长者言
铿鍧咸池奏溔渺渤澥渊我无英琼瑶持以赠君筵
为君赋淇澳为君歌芝田
　　宣城南郊何氏游集　　　　　　前人
怀□苦无悰抚节惊岁暮淹留属休告宁复婴物务
幽人偶相赏萧散随所遇寒郊联骑出崇冈时延伫
山家如可即鸡犬隔烟雾举鞭问樵丁始识林下路
亭榭□轩敞岩壑□盘互主人能爱客何必论雅素
浊醪散襟颜池鲜足供具虽非穷胜践政自得野趣
日夕归影乱岚霏袭衣裾鸣驺慎毋前悠然望江树
　　招贾元播马德昌饮　　　　　　何失
积雨释炎热凉飙变清商薄帷纳朝景倏尔颓西厢
念我二三子不来复一觞言笑吐兰菊芬芳粲中堂
仰慕不昨日忽别若殊方况各迫桑榆何以永夕光
　　招畅纯甫饮　　　　　　　　　前人
地白雪方作城乌夜始啼风枝久不定达曙未能栖
长安多逆旅客意势连鸡岂不怀其宝念子寒与饥
我瓮酒初熟蒲萄涨玻璃野老日无事出望几千回
如何不见来覆此红螺杯
　　饮酒杂诗四首　　　　　　　　袁桷
京师二十载酒中有深欢大雨即闭户朔风尝解鞍
客至辄笑之是岂宜居官振容筮神蓍鸿飞渐于盘
百岁苦世短万锺非我干所以东方生吏隐神益完
阳鸟乘南云飘飘振奇翮迫此粱稻谋居移遂成客
愧我食京尘誓墓志未获双峰十丈松下有千载魄
当年待蓬瀛香芸森宝册高斋集遗编朱墨犹手泽
战兢愧匪承永念在行役
弱冠不饮酒篝灯横玉绳或云酒中趣湛湛浮云蒸
弃书试其言杲若乌轮升天根转晴雷坚城为之倾
妙言粲琼屑逸兴追飞鹰醉乡傥可居无功乃真朋
江梅生空林岁晏美无度挈身逾朔易块独此室处
毡房望朝阳耿耿不得语雕笼粲珍禽怅望秦乡树
爰居东门止盛飨非素茹临风嗅其英雅志怀故土
　　嘉莲亭宴罢奉陪泛舟夜分始归赋诗三十韵
　　是日之宴渤海县尹吴安之以使来具也时闰
　　七月二十一日　　　　　　　许有孚
池亭秩芳筵落日船始放晴空散余霞秋水净氛坱
高荷虽离披尚尔绿弥望搴豁成璧池不碍双桨荡
萦纡湛澄碧天宇益虚旷石窦来惊湍松堤俯新涨
鼎立洲屿连沿洄时一傍饤饾罗珍羞倾倒出奇酿
侑以二名姬朱弦倚清唱凝云响空翠幽禽或
所愧杯行迟负此百川量须臾群动息露气白沆砀
洒然毛骨轻不独情绪畅灯火空蒙中仿像江湖上
陋彼西园游飞盖何冗长云胡渼陂行亦复怯风浪
而我方扣舷冯虚恣摇荡吾兄严郑流高节张邴亢
少饮如醉翁浮此斋画舫颇恨交游稀每每折辈行
遂令子弟间日侍屦与杖楼船忆当年乐事炊一饷
望洋失所操伏枥今在鞅静言校畴昔所得多所丧
与从天上人何似山中相但恐时易失俯仰异欣怅
银汉浅且清神槎喜无恙人生贵适意前修语非妄
榜人报更阑列宿光荡漾故旧东海头何当剡溪访
　　儒学提举司宴集　　　　　　　何中
贱子久在野低头事躬□堂堂贤宰辅胡为知姓名
许辞庠序责复假宾师称仰既惭简书俯仍愧舆评
公馆良宴会文雅有余清粲粲珠玉质嗈嗈鸾凤声
深意修绠汲雄辞四筵惊我衰但多感一出宁非轻
白日照天碧耿耿梅花明城南有归路西山能送迎
　　玉堂燕集图　　　　　　　　　虞集
朝廷多暇日别馆又青春薄醉犹催酒清歌况有人
玉堂金砚匣翠袖白纶巾老去浑无赖凭谁为写真
　　偕虞伯生魏雄卿魏池宴集
得
阁字
杨载
侯家有贵客置酒燕池阁溽暑方盛极风雨俄大作
栘杨相簸荡蒲荷纷偃薄乱叫失蛙黾回翔迷鹳鹤
街流污秽尽窦涌波涛恶喧声剧降杀神气欣洗濯
趣欢争酬酢献笑杂歌咢益弛剑佩严未厌觥筹错
调燮维理得渗漉宜施博和泽布原野湿烟散城郭
嘉蔬已蒨蒨良苗常濯濯吾徒家食余豫有丰稔乐
　　题玩芳亭应教　　　　　　　王士熙
何处春来好城南尺五天地幽迷晓树花重压春烟
上客抛罗袂佳人舞画筵晚来清兴熟移坐曲池边
　　玉山佳处应教
得
凰字
　　　顾功
梧竹绕高堂清阴满座凉春风人似玉芳草句生香
绿酒倾鹦鹉瑶笙引凤凰诗成欢未彻月色转回廊
　　宴周伯温馆舍闻李平章恢复中原作
　　　　　　　　　　　　　　　　王逢
西湖馆舍开新秋三峰侧影紫翠流白马雕戈驻逵
道金鱼玉佩罗林丘二孤五老独神往八公六逸同
天游时维小康况大比万乘少纾东南忧如渑之酒
官寺送风生酒波鳞甲动荔子浆凝赤露香鹅肪炙
作黄冰冻歌袖频熏婆律香渴羌解奏参差凤右丞
阀阅霄汉逼诸叟文章台阁重罘罳骎骎落日凉菱
花蕸叶掩冉光惊飞先自有乌鹊寡宿未必无鸳鸯
尧封禹迹烟苍苍宣发固短忧心长侧闻汴破济欲
下百姓亦望临淮王山人厌乱喜莫量笑整冠带为
举觞醉后不登严武床
　　八月十五日公堂宴别作　　　　范□
悠悠我行迈去此粤山端迟明驻征车爰尽公堂欢
开颜俯城郭箫鼓集仪鸾谓欲戒醉饮重此良晨难
关门集会府僚友并征鞍更辞无别语但祝长加餐
役者四五人相从出林峦亦复路傍泣岂独殊肺肝
况我离慈母朝暮侦平安送行各如许焉得不辛酸
　　休日集于城南　　　　　　　　黄溍
投耒从远游牵世乖明略岂不畏简书未能置丘壑
崇冈近盘互春物纷照灼休沐集诸彦迂趾惠前诺
稍空林中樽复咏霞上作迢迢历虚垄靡靡瞰城郭
修杨荫晴渚野樱散朱萼抚时悼推斥毕景顾栖托
损益向子明才能贾生薄眷言观岁寒无将愧场藿
　　陪诸老夜饮　　　　　　　　　前人
世故不可料忽如浮云移坐令百年内颠倒殊欢悲
顾惟我与公异代同一时览古既深慨抚今亦余噫
长川去悠悠青山莫委蛇向来远游意我行方迟迟
咄哉有志士卒岁恒寒饥况复托渺茫欲与千载期
盈虚信天运废兴岂人为愿公姑舍是一觞聊可持
　　同县尹张志道征士黄观复阴秀才燕集六县
　　校官叶仲庸池上分韵已而互相为和三首（
得碧
　　字）
　　　　　　　　　　　　丁复
江水秋未清林晖午能碧相忘散乱坐幸老谈笑剧
以君久寒毡且尔暂暖席同心勿辞饮况有陶彭泽
　　次韵
得
殿字
　　　　　　　前人
堂堂琼林客籍籍金銮殿一官岩州最再调淮县见
人生逐日老世事浮云变亦有古宫台凄凉入荒甸
　　次韵
得
下字
　　　　　　　前人
王日不注官从天得长假年衰岂能高老坐不许下
新秋席为展欲夕樽未罢谁挥鲁阳戈请驻羲和驾
　　寒夜与王记室宴集　　　　　萨都剌
欲雪无雪风力强欲睡不睡寒夜长玉奴剪烛落燕
尾银屏煮酒浮鹅黄二君豪饮不可敌醉倒绿发参
军郎夜深大吟且就枕明朝万瓦看晴霜
　　招友人　　　　　　　　　　黄清老
晨雨洗余花尘虑日萧散芳草绿如茵空林坐春晚
言思江上客尊酒愧折简临流撷嘉蔬共此林下饭
　　夏日偕友晚步饮听泉轩　　　　周权
终日局环堵散策穷深幽嘉我二三子落落诚罕俦
适意随所诣行行遂经丘青松如高人含风自萧飕
夕云度深翠气衣上浮石根泻幽泉戛戛锵琳球
乐彼泉上趣幽构飞岑楼新兰秀而滋旧竹清且修
款我情颇厚清尊频献酬盘桓有余乐啸傲成迟留
池深风露香荷意淡欲秋饮散众喧息微月生林陬
　　次韵徐景端席上　　　　　　　前人
洞庭霜橘包黄银海边丹荔输闽珍高堂开筵荐华
俎风味隽美怀芳新蒸花厌玉饤鹅炙雕盆犀筋行
鲜鳞纷纷歌管奏名妓秩秩簪履罗佳宾芳尊细酌
绿琬琰宝罽共拥红麒麟烧残绛烛转留客疑有四
角生车轮书生商歌风雨室此志□□何由伸短衣
穿肘不掩胫五穷相与为雷陈青阳开动生意达短
翅亦拟凌空云豫章远志各有适黄钟瓦缶俱陶钧
且安粗粝盘涧滨未厌紫豉羹吴莼
　　十六日夜邀诸侄小饮　　　　　刘诜
世事不可期今宵竟疏雨岂无樽中酒终复减欢趣
子侄既满前稍稍相笑语共言见面稀无月亦良聚
烛花剪欲尽络纬语庭树云开月已高还照人归去
　　郊园宴集
得
荷字
　　　　施性初
脱帽长松下探幽到薜萝翠禽翻岸筱紫芡刺池荷
人影追凉散蝉声入暮多当谢公妓载雨重经过
　　秋日陪吴兴诸府公宴鲁公池上　张翥
芙蓉池上会群公满意华筵笑语中虹影连蜷山外
雨荷香淡荡晚来风歌催银甲筝逾急凉入金尊露
易空我亦玉堂挥翰手题诗合在水晶宫
　　九月一日李晋仲张子长张仲举蔡行之载酒
　　西湖是日会者凡九人
得
采字
　　李孝光
积水生秋阴旭日动晨彩始忻天宇旷稍见川容改
骑童屡见招舟子亦相待菱荷纷菲菲葭苇青漼漼
浮鸟或上下游鯈自行队山冈西北骛江水东南汇
群贤聚城邑三载隔江海长怀远矰缴至性同蕙茞
升高露未晞出谷日犹在幽期谅难违黄菊行可采
　　八月九日武林达宣差招宴时武良弼太守廉
　　山御史同席　　　　　　　　朱德润
八月九日天气凉老仙会客登高堂会稽太守廊庙
器黼黻政事多文章乌台御史守风节州牧县令皆
循良盍簪偶尔动清赏开筵四座罗壶觞太元真人
眉宇秀辞辨析理推毫芒举杯问答兴未已歌舞落
日增辉光娇鬟戏作猛将跃大娘解演词人狂冰弦
击筝雁度玉板拍裂鸣鼍镗婵娟鬓亸珠阿娜细
腰裙动金琅珰霜糖炊粳荐膏膋海错饤盘传蔗浆
蜡炬照席飞银烬桂花绕屋吹天香人生得意须尽
醉酒渍啼痕秋梦长东山谢傅等陈迹洛阳金谷何
茫茫月明上马清露下无使乐极生悲伤
　　雩咏亭续兰亭会补山阴令虞国诗
　　　　　　　　　　　　　　　　郑彝
夙驾税幽麓泛醴循流澜芳蕤被岩濑葩萼耀林端
靡靡时运近斯焉抚巑岏主欣远宾集陶然有余欢
　　雩咏亭续兰亭会补侍郎谢瑰诗　谢理
东温散晴旭灌木浮嘉阴良辰事修禊我友欣盍簪
方池注清流可以濯烦襟一觞复一觞畅情忘古今
　　雩咏亭续兰亭会补镇国大将军掾卞迪诗
　　　　　　　　　　　　　　　　张溥
兹辰暮春初散策临泉石云渠引微波浮觞薄前席
伊人既已去古今同一适眷兹修禊地遥岑淡空碧
　　雩咏亭续兰亭会补府主簿后绵诗
　　　　　　　　　　　　　　　徐昭文
兹辰天气佳驾言写我忧衣冠盛良会祓禊俯长流
川容淡疏雨树色翳崇丘清风接千载复此逍遥游
　　雩咏亭续兰亭会补王献之诗　　王霖
华发宴余春微风宿云散兰皋野气芳桐冈日初旦
群贤集崇丘临流水光涣酌酒清湍曲俯泉慨长叹
　　雩咏亭续兰亭会补府曹劳夷诗　诸絅
丛木翳林薄构亭俯涧滨旭日散晴彩光风媚芳春
临流转轻觞于以乐嘉宾咏歌意自适酣畅趣益真
兹游敦所尚庶足酬令辰
　　续兰亭会补参军刘密诗
并
序
　刘仁本
　庚子春仁本治师会稽之余姚乃相龙泉之左麓
　州署之后山得神禹秘图之处水出岩罅潴为方
　沼疏为流泉卉木丛茂行列紫薇间以竹篁仿佛
　乎兰亭景状因作雩咏亭以表之合瓯越来会之
　士得四十二人同修禊事取晋人兰亭会图诗缺
　不足者各占其次补四五言各一首因曰续兰亭
　会云
阳春沐膏泽草木生微暄灵图发幽秘感此禹迹存
衣冠继芳集临流引清樽性情聊自适理乱复奚言
　　近山轩燕集
并
序
　　　　　陈高
　至正十二年夏四月八日会于张思诚之近山轩
　时孔君正夫方自吴回曾伯大陈德华徐德显金
　士名吕敬中卢文威郑子敬咸在而高亦与焉皆
　能文之士酒酣正夫言曰兹集也不可以无纪乃
　命赋诗分韵取陶渊明孟夏草木长绕屋树扶疏
　之句凡为诗十首呜呼朋友会合而欢宴咏歌亦
　古人之所重也然平居无事时而接杯觞弄笔墨
　此特文人才士之常耳当兹海内用武之日而吾
　与诸君居左邑下州得以恬然安处相与饮酒赋
　诗为乐岂非幸欤夫乐而不知其乐者众人之情
　也乐焉而不以文者荒于乐者也今也乐其乐而
　必以文亦可谓不失其正矣叙而录之所以不忘
　也
幽轩近青山层檐荫高木兹晨天气佳凉雨破袢袄
鸣蝉度新声丛蕙散余馥几席具陈列笾豆进殽蔌
故人吴中归举酒喜相属微酣各忘形起坐命□局
好乐初匪荒笑语胜丝竹人生百年内光景犹转毂
况当艰虞际欢会情愈笃酒阑复何言长歌紫芝曲
　　九日宴盛唐门　　　　　　　　余阙
今日良宴集玉帐设金县宾称此嘉辰令德应重干
凄凄秋阳升湛湛江景鲜西驰三澨津东瞻九华山
文湍带粉堞卿云覆彩旃清歌送银爵泛此秋花妍
嗟予远征人别家今四年采薇夜归戍操筑朝治垣
微此一日欢苦辛良可怜中觞感前谍抚运当泰年
燔柴盛唐郡泛舟枞江前临川射长蛟雄风推八埏
竖儒谬从役任重力乃绵武功既无成文德何由宣
微勋傥有济敢愧鲁仲连
　　夏日宴东皋亭　　　　　　　　吴海
展席俯清池倚槛盼层巘苗绿满平畴草秀被长□
风度荷气清日移树阴转长啸天为高泛观心自远
良时会岂易莫待岁华晚
　　王氏招饮席中有感　　　　　刘养晦
忆昔至正全盛时朱门豪家多亭池池边女儿纵游
赏新妆照水明玻□春风淡挹芙蓉渠黄莺娇转垂
杨枝整日欢声无暂歇携手花间扑蝴蝶晓吹龙管
迎香风晚酌金罍邀夜月珠帘绣幕花氍毹画阁朱
楼红地垆日长无事教鹦鹉象牙镂马闲樗蒱岂知
人事忽更变瓦砾荒芜人不见繁华一去杳难留空
有闲花飞片片君起舞我当歌玉堂夜夜客鸣珂人
生在世若大梦吁嗟易老成蹉跎青春去矣难再过
美人如花不长好黄金白璧徒云多
　　晓秋鳌溪宴集　　　　　　　　郭钰
菊花香满酒如倾不谓艰危有笑声惊坐令严觥录
事挥毫气压楮先生虚岚紫翠笼秋色落木红黄透
晚晴却忆桃源旧时路渔郎重到不胜情
　　顾玉山草堂席上寓兴　　　　　行方
春晖楼头春最早主人宴客情更好万斛蒲萄泻绿
波一色氍毹剪芳草卷帘山色何冥冥吴天半埽蛾
眉青乱云忽西起倒压白日停野狐啼烟道路黑海
风吹雨蛟龙腥短歌长吁伤我情门前溪水声泠泠
　　题花门将军游宴图　　　　　明宋濂
花门将军七尺长广颡穹鼻拳发苍身骑叱拨紫电
光射猎娑陵古塞傍一箭正中双白狼勇气百倍世
莫当塞外七月夜雨霜寒沙莽莽障日黄先零老奴
古黠羌控弦鸣镝时跳踉将军怒甚烈火扬宝刀双
环新出房麾却何翅驱牛羊平居不怯北风凉白毡
为幄界翠行铜龙压脊双角张彩绳亘空若虹翔将
军中坐据胡床炽炭炙肉泣流浆革囊桐酒蒲萄香
驼蹄斜割劝客尝赵女如花二八强皮帽新裁系锦
纕低抱琵琶弹凤皇半酣出视驼马场五花作队满
涧冈但道欢乐殊未央
　　春宴曲　　　　　　　　　　　镏松
大鼓作鼍鸣美人花间相对行忽闻横吹座中起吹
出双双鸾凤声凤声微茫作复止飞入青天彩云里
当筵盛酒金屈□酌酒劝君君莫辞不见堂前桃李
树昨日花发今空枝东家作官□车马西邻从军能
骑射一生长客边塞间芳时不在乡国下何如载酒
鸣云和手折山花行唱歌少年有酒不痛饮白发满
头君奈何
　　答余左司沈别驾元夕会饮城南之作时在围
　　中　　　　　　　　　　　　　高启
青帝行春气初播云冱余阴苦难破江头碧草生未
长战马寒嘶龁残莝炊烟冷落雨中湿邻屋时闻有
啼饿我愁□□但欲眠肯以案书勤自课却思去岁
属无虞元夕共欢人几个高堂细听落悔歌手擘黄
柑香喷座客酬主劝总忘晓看尽繁灯逐星堕秪今
照市但群烽乐事凄凉谁复作故人念我有二子省
内郎官府中佐别离两月不相逢身佩弓刀从戍逻
欲寻旧赏慰劳役弄拂尊前且安坐老兵折简走相
呼笑我闭门无乃懦黄□远就向城南敢惜春衫冻
泥涴军中有会异寻常牛肉粗肥酒□大胡奴帐下
出琵琶复拊银筝与相和烛残未听荒鸡号弦断忽
惊哀雁过须臾颜热起叫噱不纪乱离仍轗轲更声
柝柝绕旗门□匣搘头容醉卧归来又辱寄新诗锦
水湔肠珠落唾豪吟自欲继燕歌悲调岂将同楚些
览之几度感深情曲高和难非懒惰我生无力本何
用衣食自来供马磨虽蒙乡曲假虚名正似南箕不
堪簸君才于世俱可珍周贾东游抱奇货艰危壮气
喜弥激利器未施宁忍挫颇闻原野多杀伤风雪呻
吟苦无那吾侪斯乐岂易得应愧皇天恩独荷明年
此夕会升平把酒相邀更相贺
　　与客饮西园花下　　　　　　　前人
一壶酒正满一树花仍新倾壶对花树日暮西园春
不爱枝上花爱此花下人相逢莫学花无赖明日分
飞随路尘
　　草堂夜集　　　　　　　　　　前人
山家具鸡黍夜与故人期暂喜逢欢会都忘在乱离
火寒移坐密烛尽得诗迟莫听高城角明朝别又悲
　　与诗客七人会饮余司马园亭居皆在北郭
　　　　　　　　　　　　　　　　前人
情与酒兼和园亭驻晚珂家同榆社近人比竹林多
短景催长宴醒吟杂醉歌乱离欢易失无厌数相过
　　丁校书见招晚酌　　　　　　　前人
正坐羁愁不自聊远烦舟□暮相邀江悬落日犹三
尺风折垂杨定几条流水入花村杳杳幽人对酒屋
翛翛此乡不得君同客应是春来更寂寥
　　拟古　　　　　　　　　　　　张羽
闲夜会亲友置酒临高堂秦筝间赵舞吹笙复鼓簧
清音随飘风逸响绕修梁坐客咸同志宁复筭羽觞
人生忽如寄富贵安可常含情待所欢渺渺天一方
譬彼鹖鴠鸟扬声待朝阳忧思怨零雨白日何时光
且当极欢宴聊以慰中肠
　　燕章光远宅　　　　　　　　刘丞直
薄暮沐时雨凌朝陟崇山泄云去复来流水清且闲
褰裳俯茅屋高论激晴澜层轩既显敞好鸟鸣间关
开樽意殊乐剧饮未言还何当脱尘鞅共卧青松间
　　同寮诸公会饮倪侍读宅　　　　陆釴
东阁朝回踏晓骢垂鞭并过玉河东烟笼红日三株
树寒近清霜五柞宫诸儒未醉黄封酒唇干舌强清
容皱呼觞炽炭烦主人未脱杯盘□在手长围纵猎
骋心目势促情穷甘自守不知朱颜坐此消反虑追
欢落人后满堂宾客议论雄妙论何曾默相受聪明
正愧刘光伯人事所遭十遗九淹留转觉白日静鞍
马尽回僮仆剩故人坐我胶漆中杯深不复知予病
侵晨赴宴夕未归人影在东犹挽衣可怜契分宛莫
逆海内知心似此稀所嗟世人多贵耳贺监高楼忆
刘子岘山千古悲无名岂知高名长不已当为诸公
面服膺不须沈石勒山铭
　　饮士常新居和席上联句韵　　李东阳
寂寞官曹似隐居清风时动一床书花应旋种栏将
满客不频来席尚虚诗好忽惊传锦字酒狂真欲换
金鱼多情愧有东邻卜已办城西款段车
　　秋林会友图　　　　　　　　　史鉴
青山巃嵷凝紫霞飞泉如虹饮渥洼枫林接叶红于
花上有鸾鹤下麚玉楼珠箔仙人家仙人颜色长
美好瑶池桃花得春早门前石楠秋叶香满地绿云
风不扫有客来远方驱车涉羊肠车声到门止揖让
升高堂高堂奕奕凌云汉瑶爵金盘青玉案华灯煌
煌照宴嬉汉女湘妃出帷幔浮云不行天欲低回风
动地飞花乱悲欢离合乐未央起视明星夜将半夜
将半舞且歌发激楚奏阳和巧笑两颊生微涡蛾眉
曼睩光腾波平生乐事良蹉跎对此转觉哀情多明
朝忽惊双鬓皤其奈流光如箭何
　　巾子峰会集次刘彦邦韵　　　　前人
把酒看山色重来不改青十年一梦过四客两人零
花补移春槛船当择胜亭相逢且行乐白日为谁停
　　春日宴沧洲　　　　　　　　　贝琼
　岁在着雍涒滩春三月一日筠谷高士合宾客序
　兄弟饮于沧洲一曲平池涌翠高阁延青圆景中
　天繁阴四合微飙远激幽芳袭人清醥在壶嘉肴
　既旅惩蟋蟀之刺俭美伐木之求友终宴忘疲迁
　坐复酌鸣葭间发协朱凤之相和舞袖双回翩惊
　鸿之欲举呜呼兰亭金谷会岂能常沧海流沙兵
　犹未息怼神仙之无验宜旷达以为高用缀新篇
　以纪雅集
天阔无留云山明洗新黛过从属休假置酒沧洲会
柔荑绿堪藉杂英红尚在累觞既不辞秉烛还相对
清弹促哀响秘舞呈修态兰亭今已矣金谷徒增慨
大化会有终四时宁复贷厌厌夜无归从人讥倒载
　　夜宴曲　　　　　　　　　　　张和
铜盘绛蜡流晴虹蜀丝步障围香风瑶钗宝髻光玲
珑红牙按腔白苎舞仙袂翩翩欲轻举惊鸿翻云雏
凤语水晶帘箔摇寒星金鸭脑射流芳馨兰芽玉茁
春娉婷钿簧悠悠歌宛宛鲸吸流霞恨杯浅曲阑露
寒斜月转
　　知山堂雅集　　　　　　　　祝允明
小山不妨宦中隐从近阙无论车马色幸共禽鱼悦
风泉夕韵敻霜月冬气洁醒醉齐一襟心赏方兹结
　　彭麓山房宴集　　　　　　　王九思
客有红珊瑚盈盈高数尺持之博村酤反为农父搤
相逢不一醉别后怨畴昔我今有美酒来坐松下石
劝君君不饮骑马将安适不见桃李花落尽五侯宅
　　夏日宴集宋宝山别墅留赠　　　常伦
先生堪拟葛天民筑室郊原远市尘客款闲门惊稚
子自分余酌到农人朱华冒日明棋局翠竹含风撼
角巾不睹少微云雾里楚江谁信有垂纶
　　虎丘退居集友人　　　　　　　蔡羽
槛外斜吴苑林间促羽觞池花摇暑净泉韵松凉
念别经时久重来笑客忙小吴轩里月临发恋清光
　　幼于携酌南馆　　　　　　　　徐璘
避暑南楼暇逢君迟客时绿阴消夏气清旷贮凉飔
林密云归早溪深月到迟兴阑杯未彻惆怅暝烟滋
　　寓竹堂寺淳甫携榼见过　　　　前人
境外欢良晤壶觞恋夕阴暝云沆碧殿凉雨淡珠林
存没悲前事荣枯怆暮心一樽仍自惜惆怅别时襟
　　宴徐子仁宅　　　　　　　　　王宠
金陵豪侠窟乐游凤凰原青门临上路烂若朝霞鶱
□侣共行游窱窥杨园神飙集珍木泫露被芳荪
兰池夏气爽桂栋秋云屯嘉花既罗户密筱亦植援
疏林抗北磴激浪飞南轩粲粲芙蓉披离离椒芷繁
中堂理丝桐后槛树旌旛初疑游龙翔忽讶惊鸿翻
色授神已交礼防心讵烦主人卿云流标胜俪玙璠
已罗西园彦复注北海樽纵横逸藻奋契阔佳期敦
履舄相错陈钗缨互缤翻肴来乃瓶罄觞至若川奔
晓畏夕月驰宵忘朝日暾平乐谅虚侈高阳亦徒喧
缛丽安可悉商确歌此言
　　与客集和氏园　　　　　　　高叔嗣
惟君游每接自余居多暇留连上客筵款曲中园驾
赋诗芳泉侧举爵茂阴下放心安知忧携手不能罢
日气淡将夕云影垂方夏为农信可欢世自薄躬稼
　　竹墟宅宴集口占　　　　　　许相卿
谁下陈蕃榻青山有逸民来从芳艹引坐与碧山邻
中酒无虚日寻花及好春相看莫相笑同是竹林人
　　夏日来凤亭小集各赋　　　　皇甫汸
首夏犹芳月终宴就熏风泛觞兰水上置座竹林中
飞花代舞似鸣鸟当歌同笑将愁暂破醉遣累俱空
更待西园景留赏北山丛
　　夕宴孙氏园亭　　　　　　　　前人
金谷犹良夜花源即往时承君开别馆道客向前池
歌散云轻驻杯长月暗移莫持无限兴留作去来思
　　夏日邀王子饮双松道院　　　皇甫濂
命尔芳樽酌同君物外踪药栏华碧艹鹤径老青松
鸟爱留春语云多入夏容桃源未可问兹地暂吾从
　　冬夜尹明府宴集因忆何治象梁公济
　　　　　　　　　　　　　　　　谢榛
天寒地主见情亲雉堞参云雁塞邻十载别怀今夜
酒数茎短发旧游人雪庭照席偷明月冻树垂花像
早春遥忆二君寻白社方知岁暮有松筠
　　史平台夜宴词　　　　　　　　卢楠
　汉史元以宣帝大母家封为侯于外家亲居多得
　赏赐簪貂珥世宠溢内外明浮丘山人作史平台
　夜宴词
高堂腻烛娇红春麝炉掣锁银麒麟掌中舞袖回金
缕背后落花覆锦茵夜半歌钟起洞房绣罗香暖对
鸳鸯旋征玉雁排筝谱复弄梅花近笛床绣额红衿
真媚妩隔帘仿佛调鹦鹉唤回满座郁金香鲜鲫银
丝出翠釜鸡人夜唱铜龙泻内监忽传进拿马绛绡
双引貂襜褕长秋门前马不下北风吹山海水移世
人见此复泪垂宝玦香车俱莫叹金掌仙人已辞汉
　　何明府邀宴荆山　　　　　　李先芳
名山堪载酒驿使暂停车斜日长淮水春风一县花
平崖喧立马深树点归鸦更坐莓苔上残樽照落霞
　　新秋钓鱼台燕集兼赠倪若谷秘书
得
中字

　　　　　　　　　　　　　　　　前人
古寺凉蝉嘒晚风钓鱼台近濯龙宫波摇树色浮天
上山写秋容入镜中莲社旧游花落尽濠梁乐事鸟
啼空临流不醉新丰酒笑杀沧浪把钓翁
　　和岳子嵩山艹堂宴集　　　　　顾闻
绿树覆沧浪高斋敞夕阳鸟殊闻法曲花故忆明妆
碧酒衔风急清琴拂水长况逢□壑侣同醉白云傍
　　夜饮王中丞元美宅　　　　　顾孟林
与君湖海各栖迟一夕相逢酒百□醉后不知何以
别醒来唯记月明时
　　唐观察招饮洪尚书园亭　　　张元凯
名园楼阁散春晴飞盖初停黄鸟鸣迭石为山开绿
野凿池引水接沧瀛露花靓女临妆色风箨尚书曳
履声独讶主人浑不见翻令过客易含情
　　花朝张太学西园小集　　　　陆之裘
雨霁名园春事芳兰台小集暮行觞愆期肯使花神
笑纵饮谁嗔艹圣狂入坐微风含楚佩照人明月堕
胡床行歌亦有穿云调隔水遥传陌上桑
　　上元病居筱川存山玉田宾山携酒妓过访
　　　　　　　　　　　　　　　　彭年
银瓶绿酒挂香车遥过城东宋玉家一笑相欢不辞
醉为怜明月在梅花
　　奉侍少保公宴集龙游之翠光岩（
命与沈嘉则同赋时方有
　　闽之役）
　　　　　　　　　　徐渭
楼船几日下钱塘胜地临江绮席张虎帐山开萝作
带龙潭水积□为光芳羞自出船窗底妙响偏宜舞
扇傍日映桅樯兼树密风吹丝竹袅云长渔郎贾客
停何事桂楫兰桡渡不妨暂脱锦袍悬翠壁忽抽彤
管拂青缃闲中国计筹能悉醉后兵符发更详宝马
嘶群行杂锦红旗悬的射穿杨霜前下叶沙俱积雨
后残碑藓更香野旷牙官分作队林疏甲士补成行
松杉借翠连幢碧橘柚分金映甲黄羽扇周郎临赤
壁轻裘叔子在襄阳庾楼无月人犹往郗幕开风客
不藏远眺非关□丽景雄心先已到遐荒建溪露布
风雷急淝水兵威草木扬却与从行诸幕士维舟九
曲泛清觞
　　中秋西湖社集
得
齐字
　　虞淳熙
白月青莲社文星远聚奎长庚秋映桂太乙夜分藜
峦色三台紫峰形九曜低金牛须会女张鹿不躔氐
明圣依才子清光鉴羿妻占应传太史道或问王倪
虎观高呈瑞明堂上布缇闽吴通寄象汉魏忘筌蹄
反坫提牛耳流芳抉麝脐坛中夸倚马云外唤驱鸡
士行标银管朋簪合玉笄葱裾看楚楚珠履亦媞媞
各上登仙舫都升取月梯当筵虹气绕摇笔日华迷
多尔词连郢偏予懒似嵇空山知隔世幽径不成蹊
人语惊同狖仙方未化羝疏狂憎眼白沉瘵恨形黧
剑匣还诸将诗囊脱小奚书将焚石砚药每进刀圭
月殿俄招入瑶田忽梦□中秋张宝镜大睡揭金鎞
放舸飞青雀横霄截素霓篁开天浩荡萍集水排挤
乍见欢初识重逢意转凄□林聊逐鹿皇路恐歌骊
特达罗璋玉尘埃侧甑窐肯来非偃蹇早至任提撕
贯斗抛槎□凌云舍曲枅时情讥廓落交道愿深缔
便附追风骥惭为尺泽鲵逍遥出岩户唱和沸螗
竞说船邀客翻成车载鼷芙蓉差薜荔萧艾杂丹荑
东鄮瞻眉彩西吴让齿齯幔亭来羽服桂艇隐芳□
玉俎红虬脯雕盘苍鹿臡牵丝和藕汁腾馥脍橙齑
绝粒杯余长斋匕进祥风欣习习吉事正折折
商祝烧罾缴西慈折箭錍列笾仍割席净几复吹
佛大三灾离王明五福禔无天飞羽爵有室贮空
茶烟留浦行厨火照烓菇香登碧沚芹冷到青泥
享共伊蒲馔肴传芝朮畦冲风穿绮縠击浪碎玻□
荇乱沉云绿芦寒觉雨澌锦塘飞盖荫绣陌紫骝嘶
醉客争呼雉渔童巧置遥江闻白马隔叶尚黄鹂
渔市忘喧杂村家想勃溪桥车迎藓合墩酿带花赍
游侠夸银勒婵娟敛象篦荷枯愁委盖杨老叹生梯
兰桨金沙倚花门翠袖携笑陈青玉案齐拍白铜鞮
彩烛融珠凤红英拥木犀儿童窥野竹乐部戏园梨
越调时分队游缰半倚輗主人犹按节年少漫相诋
朗阁明朱黛深岩答鼓鼙优昙停佛曲烟树倏乌啼
轮转清虚府光含桃李堤辉辉掩蟾兔皛皛误凫鹥
露重沉丹幌绳移揽赤绨中宵捐梦寐午夜失昏黳
藻艳开笺素锋寒莹鷿鹈元珠投赤水毫相涌招提
极浦回霜练高亭覆雪磾孤山迷放鹤鹿苑恍惊麑
榆白金天晓枫青霁色夜光仍结佩流火复生锑
斜汉倾幽渚凉云锁碧闺芸来台上妾娥影水中
纷逐乘鸾伎闲销吐穗猊锦心人共剖月胁孰能刲
韵借吴仙谱歌分子建题家家丽东壁小小忆南齐
伐木思嘤啭编苕类滑稽雅宜师杜甫险欲逼昌黎
大笑方为道知雄未是溪喜新硎发刃难解佩多觿
结好鱼投水逃名蚋厌酰情偏采菖嗜僻味鲜蠵
不道攒眉入虚疑闭户栖神交宁强比调□岂终暌
气合肩差并诗成手互批敢攀龙振翼愧杀马奔騠
游倦□劳止形疲唱简兮同人那可避上帝讵方懠
直是烟霞病何缘福禄膍积香欣受饭攻玉且收
水宿离鸥鹭山栖混□归林石齿齿反驾艹萋萋
回首怜争长飞神拟上跻少微盟已定身隐太湖西
　　宋西宁席上作　　　　　　　袁宏道
林樾真无暑追随竟夜留荷花为麈尾酒案代游舟
御河不敢用舟以酿酒者盛水
之案如长盆可坐十人名曰酒案
霞布依城寺烟萦
映水楼主人多胜韵才子汉通侯
　　置酒高堂上　　　　　　　　黄省曾
釂鼓及兰辰鸣俦款契宾缛云生意藻芳醴动颜春
烛华迟昼短声妙夺歌新莫令青岁歇庭内咏他人
　　上巳日吴野人烹蟹及吴化父兄弟宴集
　　　　　　　　　　　　　　　王叔承
前溪雨足溪水新夜涨桃花三尺春三月三日日初
丽浮玉流觞骄醉人偶过杨柳桥西宅鱼罾蟹簖当
门立船头活蟹紫堪击重欲满斤阔逾尺主人藏蟹
真得宜急流之下青笼垂日饲稻子数百穗枫落直
过桃花时蜀椒吴盐落砧细宝刀香腻春葱丝雄者
白肪白于玉圆脐剖出黄金脂主人有蟹不卖钱但
逢嘉客留斟酌持螯岂慕尚方珍长对杜康呼郭索
　　春暮集巨源弟群鸥阁　　　　朱承彩
客来情不浅月白兴逾长开阁惊春莫传杯惜众芳
水清鱼戏藻花落蝶愁香剪烛西窗里无妨入醉乡
　　集周公瑕斋中　　　　　　　王登
偶访征君宅梅花覆酒香杖将鸠作刻书与俱藏
北海宾盈座南朝寺隔墙还同耆旧传庞德在襄阳
　　暮春陪陈太常西湖宴集　　　　刘英
六桥柳色翠迷津画舫迟移送酒频醉眼不知三月
暮赏心又度一年春莺谐急管催歌板燕蹴飞花堕
舞裀年少莫将行乐误座中半是白头人
　　雨后东皋燕集　　　　　　　程嘉燧
花溪雨过有樵风出郭琴尊会瀼东万柳晴熏黄曲
动半篙云破绿醅融醉吟正好追池上啸傲何嫌入
竹中此地春游多乐事新知难值故交同
　　丙子立春和尔宗春燕即事　　　前人
归舠夜发促春盘少长随肩各尽欢花鸟装春迎宿
雨天云酿雪作朝寒何嫌趋走同儿戏便许风流比
画看晕碧裁红古来事醉痕狼藉任阑干
　　初冬社集甘露阁　　　　　　顾大猷
严风动树转新寒系马招提木叶干钟鼓还鸣梁殿
阁壶觞雅集晋衣冠江枯白雁芦初断地古青莲露
已残总是空门无去住赋诗行酒尽余欢
　　秋夜鹅池侍宴应教　　　　　宋登春
车马荒村夜流萤水面多野云停几席江月引笙歌
樽湛淮南酒池添道士鹅白头惭受简休问赋如何
　　正月十七日夜宴李太保西第　柳应芳
正元望后宴平津罗绮初筵入早春盘马斗车纔罢
夜残灯剩月尚宜人梅花落到歌前缓柳叶开经胜
里新不信金吾仍放禁归时看取六街尘
　　冬夜同陈康侯秦京集毕康侯楼
用
寒字

　　　　　　　　　　　　　　　魏之瑞
不惮通宵坐因思聚首难帘疏霜气薄烛短漏声残
载见一回老相逢各尽欢殷勤今夜酒莫使后期寒
　　邀诸友集顾所建湖上水阁　　吴梦旸
相□探春去琴尊一为携花繁那辨树湖荡不分堤
老益希新好闲能补旧题酒家知在否烟雨断桥迷
　　夜宴　　　　　　　　　　　孙一元
河汉近瑶席开帘空翠生金杯摇夜影昼烛剪春声
一笑藏钩戏低回舞雪轻欢歌杂未歇淡月照三更
　　闰重阳邀众社集座中又呈一律　石沆
两回风景惜重阳倏见秋容变故常杨柳叶干前夜
雨芙蓉花老及时霜极知酒是消愁物何处台非戏
马场拉得相知开口笑不嫌醉倒菊篱傍
　　三月三日宴客山池　　　　　邹迪光
银塘日朗敞华筵何意能要仲御船匼匝纷纭当上
巳叵罗酬酢聚群贤花衔舞袖千行丽月傍歌喉一
线悬觞咏未妨弦管盛相看如在永和年
　　河林有酌　　　　　　　　　汤显祖
风亭移石竹为客正开襟宿鸟过残雨吟虫傍积阴
故人心不浅秋色夜方深便合丘中去相招鸣一琴
　　买西园菊至招同社徐兴公商孟和诸人花下
　　小酌因和短歌　　　　　　　　陈鸿
几处菊花残西园余数亩买来竹窗下折简会宾友
把酒坐花旁一齐衫袖香春天百卉媚不及此幽芳
□下凉风薄暮起枝枝低拂深杯里愿君尽醉宿我
家明日更买西园花
　　鸿门宴拟谢皋羽　　　　　　林光宇
翳云埋空日色黄一龙一蛇间相将指天有约公莫
舞后入者臣先者王此日鸿门判生死战场咫尺华
筵里汉王若失我为禽宝玦无光玉剑起覆□壮士
怒酒醺芒砀山北愁归雯一双玉斗正飞屑汉王间
道驰至军
　　春晚过程竹溪用韵　　　　　　陈铎
春日春盘荐白鱼地幽全胜野人居诗篇静阅新晴
后茶臼闲敲午梦余花落语莺还在树竹深流水细
通渠将军莫厌过从数几日东桥有报书
　　辛亥五月过弘道西斋重题　　　吕敏
葱蒨夏林绿高斋方夕曛幽花垂泫露远岫敛归云
停箑风初至移尊酒半醺明朝忆佳赏回首念离群
　　红桥园亭燕集　　　　　　　　孙默
出郭人俱远招携送水隈红桥新酒榭渌水旧歌台
小伎能分韵山僧亦举杯更思霜雪里留兴问寒梅
　　又
胜友当遥集移尊漾碧流丹枫初照日残菊远含秋
选胜还寻渡分题更倚楼前□渔唱罢寒月送归舟
　　笠泽有感　　　　　　　　　　陈基
碧梧翠竹郁参差艾纳流熏绣幕垂琼管隔花闻度
曲画屏烧烛看围棋坐延太乙青藜杖倒着山公白
接何日彩舟还荡桨为同饮习家池
　　花游曲同张贞居游石湖和杨廉夫韵
　　　　　　　　　　　　　　　顾德辉
真娘墓下花溟蒙碧梢小鸟啼春风兰舟摇摇落花
里唱彻吴歌弄吴水十三女子杨柳门青丝盘髻郁
金裙折花卖眼一回步蛱蝶双飞上春墓老仙醉弄
铁笛来琼花起作回风杯兴酣鲸吸玛瑙□立按鸣
筝促象板午光小落行春西碧桃花下题新题西家
忽遣青鸟使致书殷勤招再四当筵夺得凤头笺大
写仙人蹋踘篇
　　追次杨铁□题顾仲瑛玉山草堂春夜乐韵
　　　　　　　　　　　　　　　赵宜生
画堂烛影摇春红锦衣公子新乘龙朱弦初障黄蜂
蜡弹破桃花红指甲玉脂泣釜鸣雁烹鹿臡马乳开
瓶罂众宾笑接杯流行春风吹动双垂缨哀弦要眇
惊促柱短曲新歌送宾主拍手催欢小娃舞偷看梨
花带春雨
　　与罗近溪先生集从姑山　　　颜廷□
移席近岩前清心对冽泉酒中方见圣坐处却疑禅
云片风吹落苔花墨染鲜名题在苍壁重到是何年
　　夜集宋喜公郭外别业　　　　张明□
春来曾得几开襟况有邹枚共话心千树衔灯疑月
动一川带火似蛟沈宵光难辨花疏密星影犹知水
浅深此夕与君经两别仙源肯许再相寻

　宴集部艺文六
词
　　菩萨蛮
冬
宴
　　　　后蜀欧阳炯
红炉暖阁佳人睡隔帘飞雪添寒气小院奏笙歌香
风簇绮罗　酒倾金盏满兰烛重开宴公子醉如泥
天街闻马嘶
　　多丽
春日
燕集
　　　　宋聂冠卿
想人生美景良辰堪惜向其间赏心乐事古来难是
并得况东城凤台秘苑泛晴波浅照金碧露洗华桐
烟霏丝柳绿阴摇曳荡春一色画堂□玉簪环佩高
会尽词客清欢久重然绛蜡别就瑶席　有翩若惊
鸿体态暮为行雨标格逞朱唇缓歌妖丽似个流莺
乱花隔慢舞萦回娇鬟低□腰肢纤细困无力忍分
散彩云归后何处更寻觅休辞醉明日好花莫谩轻
掷
　　浪淘沙　　　　　　　　　　欧阳修
今日北池游漾漾轻舟波光潋艳柳条柔如此春来
春又去白了人头　好妓好歌喉不醉难休劝君满
满酌金瓯纵使花时常病酒也是风流
　　浣溪沙　　　　　　　　　　　前人
堤上游人逐画船拍堤春水四垂天绿杨楼外出秋
千　白发戴花君莫笑六□催拍盏频传人生何处
似尊前
　　又　　　　　　　　　　　　　前人
红粉佳人白玉杯木兰船稳棹歌催绿荷风里笑声
来　细雨轻烟笼草树斜桥曲水绕楼台夕阳高处
画屏开
　　玉楼春
游
宴
　　　　　　　前人
西湖南北烟波阔风里丝簧声韵咽舞余罗带绿双
垂酒入香腮红一抹　杯深不觉琉璃滑贪看六□
花十八明朝车马各西东惆怅画楼风与月
　　行香子
春日
燕集
　　　　　苏轼
北望平川野水荒湾共寻春飞步孱颜和风弄袖香
雾萦鬟酒正酣人语笑白云间　飞鸿落照相将归
去淡娟娟玉宇清闲何人无事晏坐空山望长桥上
灯火乱使君还
　　玉蝴蝶　　　　　　　　　　　柳永
渐觉东郊明媚夜来膏雨一洗尘埃满目浅桃深杏
雾染烟栽银塘静鱼鳞箪展烟岫翠龟甲屏开殷晴
雷云中鼓吹游遍蓬莱　徘徊隼旟前后三千珠履
十二金钗雅俗熙熙下车成燕尽春台好雍容东山
妓女堪笑傲北海樽罍且追陪凤池归去那更重来
　　山亭宴
有美堂赠
彦献主人
　张先
宴堂永画喧箫鼓倚青空画栏红柱玉莹紫微人霭
和气春融日煦故宫池馆更楼台约风月今宵何处
湖水动鲜衣竞拾翠湖边路　落花荡漾怨空树晚
山静数声杜宇天意送芳菲正黯淡疏烟短雨新欢
宁似旧欢长此会散几时还聚试为挹飞云问解相
思否
　　更漏子
流杯堂
席上作
　　　前人
相君家宾宴集秋叶晓霜红湿帘额动水纹浮彩花
和水流　薄霞裳酣酒面重把琵琶轻按回画拨抹
□弦一声飞露蝉
　　浣溪沙
宴太守
张内输
　　　毛滂
碧雾朦胧郁宝熏和风摇曳舞帘旌花间千骑两朱
轮　金马天才文作锦玉堂仙骨气如冰湖山可似
使君清
　　鹧鸪天
宴集夏
氏林亭
　　葛胜仲
小榭幽园翠箔垂云轻日薄淡秋晖菊英露浥渊明
径藕叶风吹叔宝池　酬素景泥芳□老人痴钝强
伸眉欢哗莫遣笙歌散归路从教灯影稀
　　朝中措
燕曾端
行南山楼
　赵长卿
柳林羃羃暮烟斜秋水浅平沙楼外碧天无际紫山
断处横霞　星稀渐觉东檐隐月凉到窗纱多少伤
怀往事隔溪灯火人家
　　水调歌头
同德久
诸季小饮
　李纲
律吕自相召韶濩不难谐致君泽物古来何世不须
才幸可山林高卧袖手何妨闲处醇酒醉朋侪千里
故人驾不怕物情猜　秋夜永更秉烛且衔杯五年
离索谁谓谈笑豁幽怀况我早衰多病屏迹云山深
处俗客不曾来此日埽花径蓬户为君开
　　菩萨蛮
湖光
亭晚集
　　　叶梦得
平波不尽蒹葭远清霜半落沙浅烟树晚微茫孤
鸿下夕阳　梅花消息近试向南枝问记得水边春
江南别后人
　　菩萨蛮
宴
饮
　　　　　　　朱熹
暮江寒碧萦长路路长萦碧寒江暮花坞夕阳斜斜
阳夕坞花　客愁无胜集集胜无愁客醒似醉多情
情多醉似醒
　　归朝欢
春
游
　　　　　　马庄父
听得提壶沽美酒人道杏花深处有杏花狼籍鸟呼
风十分春色今无九麝煤销永昼青烟飞上庭前柳
画堂深不寒不暖正是好时候　团圆宝月凭□手
暂借歌喉招舞袖真珠滴破小槽红香肌缩尽□罗
瘦投分须白首黄金散与亲和旧且衔杯壮心未落
风月长相守
　　台城路
杭友抵越适
鉴曲渔舍会饮
张炎
春风不奈垂杨柳吹却絮云多少燕子人家夕阳巷
陌行入野畦深窈筹花斗草记小艇寻芳断桥初晓
那日心情几人同向近来老　消忧何处最好夜游
频秉烛犹是迟了南浦歌阑东林社冷嬴得如今怀
抱吟悰暗恼待醉也慵听劝归啼鸟怕搅离愁乱红
休去扫
　　谒金门
陪诸友
饮东山
　　　程垓
乌帽侧行□杏花春色野意青青分陇麦人家烟水
隔　春事莫催行客弹指青梅堪摘醉倚暮天江拍
拍雨晴沙路白
　　好事近
张子
仪席上
　　　　管鉴
风扫暮云空依旧四山环碧珍重主人情意放梅梢
春色　靓妆清唱两无尘莲步绣□窄莫怪十分沉
醉为教人消得
　　浣溪沙
小集
涧亭
　　　　　韩淲
雨阁云流小院秋半醺凉意不关愁一番相见一番
休　淡□乍持杯未浅懒歌纔罢笑初收主宾无处
着绸缪
　　风入松
云麓园
堂宴客
　　吴文英
一番疏雨洗芙蓉玉冷丁东辘轳听带秋声转早凉
生傍井疏桐欢宴良宵好月佳人修竹清风　临池
飞阁乍青红移酒小垂虹贞元供奉梨园曲称十香
深蘸璚锺醉梦孤云晓色笙歌一派秋空
　　阮郎归
会饮
丰乐楼
　　　　前人
翠阴浓合晓莺堤春如日坠西画图新展远山齐花
深十二梯　风絮晚醉魂迷隔城闻马嘶落红微沁
绣鸳泥秋千教放低
　　点绛唇
重阳菊
间小酌
　金李俊民
秋树风高可怜憔悴门前柳白衣去后闲却持杯手
　一笑相逢落帽年时友君知否南山如旧人比黄
花瘦
　　鹧鸪天
与钦叔
京甫夜饮
　元好问
楼上歌呼倒接楼前分手却相雨前雨后花枝
减州北州南酒价低　怜木雁笑酰鸡鹤长凫短几
时齐醉来门外三竿日卧听春泥过马蹄
　　西江月
山亭
留饮
　　　　元刘因
看竹何须问主寻村遥认松萝小车到处是行窝门
外云山属我　张叟腊醅藏久王家红药开多相留
一醉意如何老子掀□曰可
　　菩萨蛮
饮
村舍
　　　　明王锡爵
翠屏迭迭知多少小桥斜去西流绕茅屋几人家桃
花和李花　疏篱遮短短扑鼻香醪满燕子一双低
樽前坠湿泥
　　潇湘逢故人慢
山庄
秋集
　钱应金
深秋村落夸青菱香熟素芋甜和擘紫蟹蒸黄雀知
己团聚笑语婆娑浓烟淡雪剪湘湖几尺渔蓑纵消
受白苹红蓼生平未免情多　空怀古时悱恻十年
来可偿文债诗魔叹世路蹉跎恐心费参熊眉费松
螺风期阔绝喜今夕重话云窝寒潭月皎然见底问
君不醉如何

　宴集部选句
汉张衡南都赋若其厨膳则有华芗重秬滍皋香□
归雁鸣鵽黄稻□鱼以为芍药酸甜滋味百种千名
春卵夏笋秋韭冬菁苏蔱紫姜拂彻膻腥酒则九酝
甘醴十旬兼清醪敷径寸浮蚁若萍其甘不爽醉而
不酲及其纠宗绥族禴祠蒸尝以速远朋嘉宾是将
揖让而升宴于兰堂珍羞琅玕充溢圆方琢雕狎猎
金银琳琅侍者蛊媚巾鲜明被服杂错履蹑华英
儇才齐敏受爵传觞献酬既交率礼无违弹琴擫钥
流风徘徊清角发征听者增哀客赋醉言归主称露
未晞接欢宴于日夜终恺乐之令仪于是暮春之禊
元巳之辰方轨齐轸祓于阳濒朱帷连网曜野映云
男女姣服络绎缤纷致饰程蛊偠绍便娟微眺流睇
娥眉连卷于是齐僮唱兮列赵女坐南歌兮起郑舞
白鹤飞兮茧曳绪修袖缭绕而满庭罗袜蹑蹀而容
与翩绵绵其若绝眩将坠而复举翘摇迁延躠蹁
跹结九秋之增伤怨西荆之折盘弹筝吹笙更为新
声寡妇悲吟□鸡哀鸣坐者凄欷荡魂伤精于是群
士放逐驰乎沙场騄骥齐镳黄闲机张足逸惊飙镞
析毫芒俯贯鲂鱮仰落双鸧鱼不及窜鸟不暇翔尔
乃抚轻舟兮浮清池乱北渚兮揭南涯汰瀺灂兮船
容裔阳侯浇兮掩凫鹥追水豹兮鞭□惮夔龙兮
怖蛟螭于是日将逮昏乐者未荒收欢命驾分背回
塘车雷震而风厉马鹿超而龙骧夕暮言归其乐难
忘
周天大象赋酒旗缉燕以承欢
后汉崔骃七依客曰乃导元山之粱不周之稻砻以
絺绤砥以柔韦洞庭之鲋灌水之鳐滋以阳朴之姜
蔌以寿木之华鹾以大夏之疆酢以越裳之梅反宇
垂阿洞门金铺丹柱雕楹飞阁层楼于是置酒乎燕
游之堂张乐乎长娱之台酒酣乐中美人进以承宴
调欢欣以解容回顾百万一笑千金振飞縠以长舞
袖凫细腰以务抑扬当此之时孔子倾于阿谷柳下
忽而更婚老□遗其虚静扬雄失其太元此天下之
逸豫宴乐之至盘也公子岂能兴乎
蔡邕与袁公书朝夕游谈从学宴饮酌麦醴燔干鱼
欣欣焉乐在其中矣
魏文帝戒盈赋避暑东阁延宾高会酒酣乐作怅然
怀盈满之戒乃作斯赋惟应龙之将举飞云降而下
征资物类之相感信贯彻之通灵何今日之延宾君
子纷其集庭信临高而增惧独处满而怀愁愿群士
之箴规博纳我以良谋
曹植临观赋登高墉兮望四泽临长流兮送远客春
风畅而气通灵草含干兮木交茎丘陵崛兮松柏青
南园薆兮果载荣
娱宾赋遂衎宾而高会兮丹帏晔以四张办中厨之
丰膳兮作齐郑之妍倡文人骋其妙说兮飞轻翰而
成章谈在昔之清风兮总贤圣之纪纲欣公子之高
义兮德芬芳其若兰扬仁恩于白屋兮逾周公之弃
餐听仁风以忘忧兮美酒清而肴甘
晋嵇康琴赋若乃华堂曲宴密友近宾
左思魏都赋愔愔醧燕酣湑无哗
吴都赋里燕巷饮飞觞举白
张协洛禊赋缙绅先生啸俦命友携朋接党冠童八
九主希孔孟宾慕颜柳临涯咏□濯足挥手
又
停舆
蕙渚税驾兰田朱幔虹舒翠幕霓连罗樽列爵周以
长筵
王羲之与吏部郎谢万书衣食之余欲与亲知时共
欢燕虽不能兴言高咏衔杯引满语田里所行故以
为抚掌之资其为得意可胜言耶
南齐萧子良上谠言表值今夕酒谐肉饫即许附申
赦格明日礼轻贷薄便复不入恩科筐黄微阙棰挞
肆情风尘毁谤随忿而发及共蒜转积鹅粟渐盈
远则分鬻他境近则托贸吏民
谢朓高松赋君王乃徙燕兰室解佩明椒
梁简文帝与萧临川书黑水初旋未申十千之饮桂
宫既启复乖双阙之宴
萧统答湘东王求文集及诗苑英华书旨酒盈罍嘉
殽盖俎曜灵既隐继之以朗月高舂既夕申之以清
夜
七契若夫夹钟之节春景依迟碧树初□绿草含滋
春台之乐信矣熙熙于是百金之士万锺之家招摇
隆富征集豪华驾紫骝之马乘青盖之车出自高宇
行无狭斜陶嘉月而结交游藉芳辰而宴朋友望宜
春以随肩入长杨以携手金盘荐美藉之珍玉杯沉
缥清之酒义曰和神事非爽口于是娱乐未终留光
将夕飞觞引满奋袖举白投辖安坐欢甚促席以会
雕虫之宾加有清谈之客论同炙輠藻若凌云戴凭
不能高其说相如不能擅其文无元不折无细不分
搦简玉振下笔兰芬乃亦六郡莫拟非直三蜀蔑闻
属虞泉气晚朗月潜曜清□未阑宵景方照奇舞递
作名讴斯召约绰妍姿婵嫣宜笑绮縠风吹珠玑星
曜齐竽扬参差之响赵瑟奏铿锵之妙兹亦游燕之
至娱子能偕此而为乐乎
隋薛道衡宴喜赋梁孝王帝子帝孙藉宠承恩名高
西汉礼盛东藩引雍容文雅之客坐檀栾修竹之园
水逶迤而绕砌风清泠而入轩直凝神而回瞩乃惆
怅而兴言顾谓枚乘曰予闻气序环周人生萍浮补
天立地之圣不能止日光西落疏山奠川之力不能
停河水东流韩王酸枣之观荒疏无漫楚国阳云之
台空见尘埃固可以纵志纵心以游以逸穷宴乐于
长夜混是非而为一于时霜重庭兰秋深气寒横长
河之耿耿挂孤月之团团乃有丹墀缥碧柘馆椒宫
徘徊宛转掩映玲珑妖姬淑媛玉貌花丛织女下而
星落姮娥来而月空澄妆影于歌扇散衣香于舞风
图云刻雷之樽溃桂酿花之酒拭珠沥于罗袂传金
杯于素手
唐杨炯晦日药园诗序衣冠杂沓出城阙而盘游车
马骈阗俯河滨而帐饮
武少仪王处士凿山引瀑记觞斝徐泛自符洛汭之
饮管弦乍举若试舒姑之泉
满纸千金请花前夜饮山头霞散锦天际月悬钩花
气侵罗袂蛙声震碧丘夜色繁华可无诗酒相对乎
花下一壶迟足下来共销之
邀友秋水清泠堪适灵槎倘佞古先生于天竺愚兄
弟当以欢伯与先生一浇荻花耳
邀赏灯市缀华灯讶春罣之散彩山间宿霭宜夜月
之交辉杯酒官衙近是桃花源里教言丈席浑如臼
雪楼前敬告阍人愿来从者
请赏牡丹天香盛开带雨争妍主人未敢私赏倘座
上有黄逸史则名花名士壮艳应增百倍也已命青
衣芼春韭为羞与足下呼卢于荫白堂前聊效措大
赏花耳
邀赏花百叶山人忽惊将绽宝妆娇客尚尔未舒好
花须看未开香草更容有待矧山亭春色亟望送归
而石屋烟云正宜披拂谨以杯酒屈君过从家贫只
有旧醅市远何能兼味共舒逸兴聊畅天机
请赏莲小池莲花已开清香袭人颇称花中君子足
下光霁如濂溪肯临池一玩乎仆有金龟已付之金
昌家矣
请赏竹秋霜未励竹色尚可爱坐笑其间颇怀佳客
非公不能当此兴请即过我肉酰将熟须对此君大
嚼也
请赏月百草呈芳群花争发天青月白满地蛙啼奇
峰雾锁乔木烟缠鄙人读书罢振衣眺览良足娱也
聊具椒醑愿乘云驾虹而来毋负此良夜
请食□鱼晚凉垂钓得□鱼一头斫鲙甚甘也青松
落影明月在树此时令琴儿弹出广寒游与足下漫
下一箸其乐无量矣何必甘膬脭脓然后适口耶
邀饮山间今冬山间殊少风雪芒鞋短策时与村农
谷樵倒一尊于夕阳篱落间布褐甚温菜菽甚甘野
语甚洽兄轺车乘便一过星涯浓谈半日何如
约友江上黄花灿若金蟹匡大如斗秋山佳气日夕
絪缊顾安所得足下者相与箕踞浮拍乎
谢友人宴檀栾碧榭修竹画阑嘉树荫于溪头流水
周于舍下自是香山之韵其殽蔌错胪若下淋漓归
途斜阳令人意景疏疏矣
谢酒叨侧宾朋辱开筵几玉屑奏鸾和之向夏屋频
渠凝脂摇琥珀之光巨樽盈泛醉乡有兴车落而神
亦全饱德无涯身颓而腹犹实感恩特铭于五内驰
谢祇申乎数言
答招饮曩承款于丛祠犹然饱德兹见招于候馆复
尔多情适拟启行姑从停辙已宴又宴幸逢东道之
有深交可留即留愿效前人之援即止但昼日或萦
冗务须夕阳乃便闲游敢假片时少俟暮归之栖鹤
容麾尘网徐陪衎食之渐鸿漏长既足剧谈更静仍
多逸兴愁随雨解乐应云需工部兴犹狂莫厌路家
举杯之数尚书期未失何嫌陈氏投辖之淹
辞宴披卿云于毂下已获抠承诵明月于毫端长怀
景企伏蒙宠召敢不恭趋奈疾感于河鱼未逢起色
致味歆乎桐马莫遂沾唇罪方命以何堪敬勒词而
上复倘元亭问字时容好事之过则白社寻诗后拟
从公于迈
谢请酒坐千顷波中业饮醇醪不觉自醉乃瓮头新
醅不减洞庭春色而仙掌分来天厨擎出俱非藿食
所习尝者主人厚客至矣至矣
谢夜饮夜来主人意兴甚浓客遂不敢言醉归来时
酩酊特甚今且日上三竿迷然犹在梦觉也
谢春宴盆鱼檐下游丝啼鸟娱情饲鹤亭前老桂疏
篁弄影接雄论似悬河倒峡殊觉魂摇承睟颜若朗
月和风不知心醉腹充鼷量莫胜大斗之浮耳听莺
鸣顿起双柑之想贤哉主矣俾仆窃于二难何以报
之合敬铭于五内
谢青楼招饮大庾梅开章台絮舞方且啜茶敲韵搜
贫士枯肠何期治具飞笺开长干暖阁采林钓渚不
辞艳觅浓鲜镂月裁云漫自娇歌宛转彩云飞去犹
疑踪迹近乘鸾寒玉踏残不识阿谁扶上马敢修谢
楮不尽幽悰
东文见可昨把袂嬉游飞觞豪饮觉来犹有一段花
香树色留吾衣履间也
魏阮瑀诗阳春和气动贤主以崇仁布惠绥人物降
爱常所亲上堂相娱乐中外奉时珍五味风雨集杯
酌若浮云
晋陆机诗有集惟髦芳风雅宴
宋颜延之诗韬精日沈饮谁知非荒宴
又
虽有促燕
期方须凉风发
鲍照诗凌高跻飞楹追焱起流宴
又
陈钟陪夕燕笙
歌待明发
又
但能纵意存高尚旨酒佳肴相胥燕
刘孝绰诗持此阳濑游复展城隅宴
梁萧统诗炎光向夕敛徙燕临前池
沈约诗羽人广宵宴帐集瑶池乐
陈江总诗愿此北堂宴长奉南山日
隋炀帝词清露冷侵银兔影西风吹落桂枝花开宴
思无涯
唐高宗诗华冠列绮筵兰醑申芳宴
宋之问诗彩云歌处断迟日舞前留
王勃诗故人故情怀故宴相望相思不相见
杜审言诗玉泉移酒味石髓换粳香
徐皓诗门多金埒骑路引璧人家
周彦晖诗绮筵回舞雪琼醑泛流霞
周思钧诗骑出平阳里筵开卫尉家竹影含云密池
纹带雨斜
又
绮筵乘晦景高宴下阳池濯雨梅香散
含风柳色移
刘希夷诗宾游宽旅宴王事促严程
陈子昂诗寻春游上路追宴入山家
张说诗舞席千花妓歌船五彩楼
又
舞度花为伴莺
来管作群
又
春野开离燕云天起别词
又
正有高堂
宴能忘迟暮心
薛稷诗坐中香气排花出扇后歌声逐酒来
孟浩然诗楚万重阳日群公赏燕来
李白诗涤荡千古愁留连百壶饮
又
细雨春风花落
时挥鞭直就胡姬饮
韦应物诗暮春华池宴清夜高斋眠
又
良游昔所希
累燕夜复明
杜甫诗接宴身兼杖听歌泪满衣
又
沈饮聊自适放
歌颇愁绝
钱起诗晚钟过竹静醉客出花迟
又
夜月仍妓清
风更在林彩毫挥露色银烛动花阴
元结诗坐无拘忌人勿限醉与醒
韩愈诗湖游泛漭沆溪宴驻潺湲
又
不解文字饮惟
能醉红裙
白居易诗春昼提壶饮秋林摘橘□
又
昨日山水游
今日花酒宴
又
素壁联题分韵句红炉巡饮暖寒杯
又
篇章慵报答杯燕喜经过
又
应怜洛下分司伴冷
宴闲游老看花
许浑诗夜凌瑶席宴春寄玉京吟
又
重惜芳樽宴满
城无旧游
李商隐诗雅宴初无倦长歌底有情
郑嵎诗瑶光楼南皆紫禁梨园仙宴临花枝
皮日休诗啼螀衰叶共萧萧文燕无喧夜转遥
曹唐诗千树梨花百壶酒共君论饮莫论诗
郑谷诗郡迎红烛宴寺宿翠岚楼
李中诗昔年常接五陵狂洪饮花间数十场
宋欧阳修诗青山敛黛低歌扇暂解吴钩登祖宴
梅尧臣诗春饮景可乐夏饮暑可避秋饮心忘愁冬
饮暖胜被
陆游诗江楼列炬千锺饮花市联鞍一字行
又
夜宴
新亭海棠底红云倒吸玻璃锺
葛长庚诗方会琪花宴递听青鸾歌
元刘因诗山中唤起陶弘景轰饮高歌敕勒川
范□诗清商动凉幕芳宴候朋亲
张宪诗广陵夜月琼花宴结绮春风玉树歌
明丁鹤年诗夜宴未终宾客醉莫将明烛照华缨


　宴集部纪事一
左传文公十三年冬公如晋朝且寻盟卫侯会公于
沓请平于晋公还郑伯会公于棐亦请平于晋公皆
成之郑伯与公宴于棐子家赋鸿雁季文子曰寡君
未免于此文子赋四月子家赋载驰之四章文子赋
采薇之四章郑伯拜公答拜
襄公二十三年季武子无适子公弥长而爱悼子欲
立之访于臧纥臧纥曰饮我酒吾为子立之季氏饮
大夫酒臧纥为客既献臧孙命北面重席新樽絜之
召悼子降逆之大夫皆起及旅而召公鉏使与之齿
季孙失色季氏以公鉏为马正
昭公元年令尹享赵孟赋大明之首章赵孟贼小宛
之二章事毕赵孟谓叔向曰令尹自以为王矣何如
对曰王弱令尹强其可哉虽可不终赵孟曰何故对
曰强以克弱而安之强不义也不义而强其毙必速
诗曰赫赫宗周褒姒灭之强不义也令尹为王必求
诸侯晋少懦矣诸侯将往若获诸侯其虐滋甚民弗
堪也将何以终夫以强取不义而克必以为道道以
淫虐弗可久已矣
定公六年秋八月宋乐祁言于景公曰诸侯唯我事
晋今使不往晋其憾矣乐祁告其宰陈寅陈寅曰必
使子往他日公谓乐祁曰唯寡人说子之言子必往
陈寅曰子立后而行吾室亦不亡唯君亦以我为知
难而行也见混而行赵简子逆而饮之酒于□上献
杨楯六十于简子陈寅曰昔吾主范氏今子主赵氏
又有纳焉以杨楯贾祸弗可为也已然子死晋国子
孙必得志于宋范献子言于晋侯曰以君命越疆而
使未致使而私饮酒不敬二君不可不讨也乃执乐
祁
战国策梁王魏婴觞诸侯于范台酒酣请鲁君举觞
鲁君兴避席择言曰昔者帝女令仪狄作酒而美进
之禹禹饮而甘之遂疏仪狄绝旨酒曰后世必有以
酒亡其国者齐桓公夜半不嗛易牙乃煎熬燔炙和
调五味而进之桓公食之而饱至旦不觉曰后世必
有以味亡其国者晋文公得南之威三日不听朝遂
推南之威而远之曰后世必有以色亡其国者楚王
登强台而望崩山左江而右湖以临仿徨其乐忘死
遂盟强台而弗登曰后世必有以高台陂池亡其国
者今主君之尊仪狄之酒也主君之味易牙之调也
左白台而右闾须南威之美也前夹林而后兰台强
台之乐也有一于此足以亡其国今主君兼此四者
可无戒与梁王称善相属
后汉书郑太传太字公业司农众之曾孙也拜议郎
董卓既迁都长安天下饥乱士大夫多不得其命而
公业家有余资日引宾客高会倡乐所赡救者甚众
孔融传融性宽容少忌好士喜诱益后进及退闲职
宾客日盈其门常叹曰座上客常满尊中酒不空吾
无忧矣与蔡邕素善邕卒后有虎贲士貌类于邕融
每酒酣引与同坐曰虽无老成人且有典刑
郑元传袁绍总兵冀州遣使要元大会宾客元最后
至乃延升上坐身长八尺饮酒一斛秀眉明目容仪
温伟绍客多豪俊并有才说见元儒者未以通人许
之竞设异端百家互起元依方辩对咸出问表皆得
所未闻莫不嗟服
郑元别传马季长以英儒著名元往从参考异同时
与卢子干相善在门下七年以母老归养元饯之会
三百余人皆离席奉觞度元所饮三百余杯而温克
之容终日无怠
世说补十月朝黄祖在艨艟丹上会设黍臛弥衡年
少在坐黍臛至衡先自饱食都不顾众宾唯举抟以
弄戏
后汉书郅恽传汝南旧俗十月享会百里内县皆赍
牛酒到府燕饮
茹草纪事崔瑗爱士好宾客盛修肴膳殚极滋味不
问余产居常蔬食菜羹而已
会稽典录夏香字曼卿永兴人也年十五县长葛君
会客饮宴时郡遭大旱香进谏曰昔殷汤遭旱以六
事自责而雨泽应澍成王悔过偃禾复起自古先圣
畏惧天异必思过以济民命今始罹天灾县界独甚
未闻明达崇殷周之德饮宴独欢百姓枯瘁神祇有
灵必不享也百姓不足君孰与足宜当还县君即罢
会身捐俸禄以赡民饥
异苑管辂尝至郭恩家有飞鸠来在梁头鸣甚悲辂
曰当有老公从东方来携豚一头酒一壶来候主人
虽喜当有小故明日果有客如所占而射鸡作食箭
从树间激中数岁女子手流血惊怖
魏邴原别传原旧能饮酒自行役八九年间酒不向
口至陈留则师韩子助颍川则宗陈仲弓涿郡则亲
卢子干临归师友以原不饮酒会米肉送原原曰本
能饮酒但以荒思废业故断之耳今当远别因见贶
饯可一饮乎于是饮酒终日不醉
三国蜀志董允传允尝与尚书令费袆中典军胡济
等共期游宴严驾已办而郎中襄阳董恢诣允修敬
恢年少官微见允停出逡巡求去允不许曰本所以
出者欲与同好游谈也今君已自屈方展阔积舍此
之谈就彼之宴非所谓也乃命解骖袆等罢驾不行
其守正下士凡此类也
下黄私记向范待客有漆花盘科斗筋鱼尾匙
世说新语夏侯泰初与广陵陈本善本与元在本母
前宴饮本弟骞行还径入至堂户泰初因起曰可得
同不可得而杂
茶经吴志韦曜传孙□每飨宴坐席无不率以七胜
为限虽不尽入口皆浇灌取尽曜饮酒不过二升□
初礼异密赐茶荈以代酒
世说新语诸阮皆能饮酒仲容至宗人间共集不复
用常杯斟酌以大盛酒围坐相向大酌时有群猪
来饮直接去上便共饮之
石崇每要客燕集常令美人行酒客饮酒不尽者使
黄门交斩美人王丞相与大将军尝共诣崇丞相素
不能饮辄自勉强至于沉醉每至大将军固不饮以
观其变已斩三人颜色如故尚不肯饮丞相让之大
将军曰自杀伊家人何预卿事
裴楷别传石崇与楷孙绰宴酣而绰慢即过度崇欲
表免之楷曰季舒酒狂四海所知足下饮人狂药而
责人正礼乎
文士传潘尼与同僚饮主人有琉璃□使客赋之尼
于座立成
晋书王戎传戎为人短小任率不修威仪善发谈端
赏其要会朝贤尝上已禊洛或问王济曰昨游有何
言谈济曰张华善说史汉裴頠论前言往行衮衮可
听王戎谈子房季札之间超然元着其为识鉴者所
赏如此戎尝与阮籍饮时兖州刺史刘昶字公荣在
坐籍以酒少酌不及昶昶无恨色戎异之他日问籍
曰彼何如人也答曰胜公荣不可不与饮若减公荣
则不敢不共饮惟公荣可不与饮戎每与籍为竹林
之游戎尝后至籍曰俗物已复来败人意戎笑曰卿
辈意亦复易败耳
楮记室顾荣与同僚宴饮见执炙者状貌不凡有欲
炙之色荣割炙啖之坐者问其故荣曰岂有终日执
之而不知其味者乎及赵王伦篡位以荣为长史伦
败荣被执将诛而执炙者为督率救之得免
世说新语过江初拜官舆饰供馔羊曼拜丹阳尹客
来蚤者并得佳设日晏渐罄不复及精随客早晚不
问贵贱羊固拜临海竟日皆美供虽晚至亦获盛馔
时论以固之丰华不如曼之真率
褚太傅初渡江尝入东至金昌亭吴中豪右燕集亭
中褚公虽素有重名于时造次不相识别敕左右多
与茗汁少着粽汁尽辄益使终不得食褚公饮讫徐
举手共语云褚季野于是四座惊散无不狼狈
顾孟着尝以酒劝周伯仁伯仁不受顾因移劝柱语
柱曰讵可便作栋梁自遇周得之欣然遂为衿契
王公与朝士共饮酒举琉璃谓伯仁曰此腹殊
空谓之宝器何邪答曰此英英诚为清彻所以为
宝耳
裴遐在周馥所馥设主人遐与人围□馥司马行酒
遐正戏不时为饮司马恚因曳遐坠地遐还坐举止
如常颜色不变复戏如故王夷甫问遐当时何得颜
色不异答曰直是暗当故耳
世说补光孟祖避难渡江欲投胡毋彦国初至值彦
国与谢鲲诸人散发裸袒闭室酣饮已累日孟祖将
排户守者不听孟祖便于户外脱衣露头于狗窦中
窥之而大叫彦国惊曰他人决不能尔必我孟祖遽
呼入与饮时人谓之八达
晋书陶侃传侃字士行本鄱阳人吴平徙家庐江之
寻阳父丹吴扬武将军侃早孤贫为县吏鄱阳孝廉
范逵尝过侃时仓卒无以待宾其母截发得双髲以
易酒肴乐饮极欢虽仆从亦过所望及逵去侃追送
百余里逵曰卿欲仕郡乎侃曰欲之困于无津耳逵
过庐江太守张夔称美之召为督邮
世说补谢孺子特善声律与王车骑张宴桐台孺子
吹笙王自起舞叹曰真使人飘飖有伊洛间意
世说新语王刘共在杭南酣宴于桓子野家谢镇西
往尚书墓还葬后三日反哭诸人欲要之初遣一信
犹未许然已停车重要便回驾诸人门外迎之把臂
便下裁得脱帻着帽酣宴半坐乃觉未脱衰
贤奕编谢太傅常造陆祖言祖言都无供办兄子俶
密为具餐太傅既至祖言所设茶果而已俄而俶遂
陈盛馔珍羞毕具客去祖言大怒责数俶曰汝不能
光益父叔乃复秽我素业邪杖之四十
茶经晋书桓温为扬州牧性俭每燕饮唯下匕奠柈
茶果而已
晋书车引传引与吴隐之以寒素博学知名于世又
善于赏会时每有盛坐而引不在皆云无车公不乐
谢安游集之日辄开筵待之
世说新语王恭欲请江卢奴为长史晨往诣江江犹
在帐中王坐不敢即言良久乃得及江不应直唤人
取酒自饮一又不与王王且笑且言那得独饮江
云卿亦复须邪更使酌与王王饮酒毕因得自解去
未出户江叹曰人自量固为难
桓车骑在荆州张元为侍中使至江陵路经阳岐村
俄见一人持半小笼生鱼径来造船云有鱼欲寄作
脍张乃维舟而纳之问其姓字称是刘遗民张素闻
其名大相忻待刘既知张衔命问谢安王文度并佳
不张甚欲话言刘了无停意既进脍便去云向得此
鱼观君船上当有脍具是故来耳于是便去张乃追
至刘家为设酒殊不清旨张高其人不得已而饮之
方共对饮刘便先起云今正伐荻不宜久废张亦无
以留之
桓南郡被召作太子洗马船泊荻渚王大服散后已
小醉往看桓桓为设酒不能冷饮频语左右令温酒
来桓乃流涕呜咽王便欲去桓以手巾掩泪因谓王
曰犯我家讳何预卿事王叹曰灵宝故自达
王爽与司马太傅饮酒太傅醉呼王为小子王曰亡
祖长史与简文皇帝为布衣之交亡姑亡姊伉俪二
宫何小子之有
梁昭明太子陶靖节传渊明字元亮浔阳柴桑人也
性嗜酒而家贫不能恒得亲旧知其如此或置酒招
之造饮辄尽期在必醉既醉而退曾不□情去留江
州刺史王弘欲识之不能致也渊明尝往庐山弘命
渊明故人庞通之赍酒具于半道栗里之间邀之渊
明有脚疾使一门生二儿舁篮舆既至欣然便共饮
酒俄顷弘至亦无迕也尝九月九日出宅边菊丛中
坐久之满手把菊忽值弘送酒至即便就酌醉而归
贵贱造之者有酒辄设渊明若先醉便语客我醉欲
眠卿可去其真率如此
宋书王华传华以情事异人未尝预宴集终身不饮
酒有燕不之诣若宜有论事者乘车造门主人出车
就之
南史王华传华从弟琨谦恭谨慎老而不渝朝会必
早起简阅衣裳料数冠帻如此数四或为轻薄所笑
大明中尚书仆射颜师伯豪贵下省设女乐琨时为
度支尚书要琨同听传酒行炙皆悉内妓琨以男女
无亲授传行每至令置床上回面避之然后取毕又
如此坐上莫不抚手嗤笑琨容色自若师伯后为设
乐邀琨琨不往
宋拾遗录王华王昙首殷景仁刘湛四人宴饮从朝
至夕帝甚欢华既出太祖目送之叹曰此四贤一时
之秀同管喉唇恐后世难继矣
酒谱宋孔顗使酒仗气弥日不醒僚类之间多为凌
忽
南史刘瓛传瓛弟琎方轨正直为武陵王冠军征
卤参军与僚佐饮自割鹅炙琎曰应刃落俎是膳
夫之事殿下亲执鸾刀下官未敢安席因起请退
陆慧晓传慧晓子倕天监初为右军安成王主簿与
乐安任昉友为感知己赋以赠昉昉因此名以报之
及昉为中丞簪裾辐凑预其燕者殷芸到溉刘苞刘
孺刘显刘孝绰及倕而已号曰龙门之游虽贵公子
孙不得预也
谢弘微传弘微曾孙览览弟举与览齐名邵陵王纶
于娄湖立园广燕酒后好聚众宾冠手自裂破投之
唾壶皆莫敢言举尝预宴王欲取举帻举正色曰裂
冠毁冕下官弗敢闻命拂衣而退王屡召不返甚有
惭色
阴子春传子春子铿为梁湘东王法曹行参军初铿
尝与宾友宴饮见行觞者因回酒炙以授之众坐皆
笑铿曰吾侪终日酣酒而执爵者不知其味非人情
也及侯景之乱铿当为贼禽或救之获免铿问之乃
前所行觞者
陈宗室传新安王伯固文帝第五子也为都督扬州
刺史后主初在东宫与伯固甚亲狎伯固又善□谑
宣帝每宴集多引之
魏书夏侯道迁传道迁封濮阳县开国侯邑户如先
岁余频表解州世宗许之除南兖州大中正不拜道
迁虽学不渊洽而历览书史闲习尺牍札翰往还甚
有意理好言宴务口实京师珍羞罔不毕有于京城
之西水次市地大起园池植列蔬果延致秀彦时往
游适妓妾十余常自娱乐国秩岁入三千余匹专供
酒馔不营家产每诵孔融诗曰坐上客恒满樽中酒
不空余非吾事也识者多之
北史邢峦传峦族弟邵少在洛阳会天下无事与时
名胜专以山水游宴为娱不暇勤业尝霖雨乃读汉
书五日略能□之后因饮谑倦方广寻经史
李孝伯传孝伯兄孙谧谧子士谦自以少孤未尝饮
酒食肉口无杀害之言亲宾至辄陈□俎对之危坐
终日不倦李氏宗党豪盛每春秋二社必高会极宴
无不沈醉喧乱尝集士谦所盛馔盈前而先为设黍
谓群从曰孔子称黍为五谷之长荀卿亦云食先黍
稷古人所尚宁可违乎少长肃然无敢弛惰退而相
谓曰既见君子方觉吾徒之不德也
薛安都传安都从祖弟真度有女妓数十人每集宾
客辄命之丝竹歌舞不辍于前尽声色之适
北齐书段荣传荣子孝言历尚书左仆射特进侍中
如故孝言富贵豪侈尤好女色后娶娄定远妾董氏
大□爱之为此内外不和更相纠列坐争免官徙光
州隆化败后有敕追还孝言虽黩货无厌恣情酒色
然举止风流招致名士美景良辰未尝虚弃赋诗奏
伎毕尽欢洽虽草莱之士粗闲文艺多引入宾馆与
同兴赏其贫踬者亦时有乞遗世论复以此多之
世说补崔瞻在御史台恒于宅中送食备尽珍羞别
室独餐处之自若有一御史姓裴伺瞻食便往造焉
瞻不与交言又不命匕筋裴坐视瞻食罢而退明日
裴自匕筋恣情饮啖瞻方谓裴曰我初不唤君食
亦不共君语君遂能不拘小节昔刘毅在京口冒请
炙岂亦异是君定名士于是每与之同食
周书裴宽传宽弟汉车骑大将军仪同三司性不饮
酒而雅好宾游每良辰美景必招引时彦宴赏留连
间以篇什当时人物以此重之
长孙澄传澄进位骠骑大将军雅对宾客接引忘疲
虽不饮酒而好观人酣兴常恐座客请归每敕中厨
别进异馔留之
北史薛辩传辩五世孙端端弟裕字仁友丞相参军
事时京兆韦敻志安放逸不干世务裕慕其恬静数
载酒肴候之谈宴终日
隋书庾季才传季才局量宽弘术业优博笃于信义
志好宾游常吉日良辰与琅邪王彭城刘□河东
裴政及宗人信等为文酒之会次有刘臻明克让柳
之徒虽为后进亦申游款
北史李顺传顺元孙元操迁蒙州刺史每暇日辄引
宾客弦歌对酒终日为欢
见闻搜玉智永弟子辩才尝于寝房伏梁上凿暗槛
以贮兰亭帖秦王命御史萧翼购之相见甚欢酒酣
之后请各赋诗辩才探韵得来字诗曰初酝一缸开
新知万里来披云同落莫步月共徘徊夜久孤琴思
风生旅雁哀非君有秘术谁照不然灰翼得招字诗
曰邂逅款良宵殷勤荷胜招弥天俄若旧初地岂成
遥酒蚁倾还泛心猿噪似调谁怜失群翼长苦业风
飘托为相知绝无嫌忌竟得之
隋唐嘉话赵公宴朝贵酒酣乐阕顾群公曰无忌不
才幸遇休明之运因缘宠私致位上公人臣之贵可
谓极矣公视无忌富贵何与越公或对为不如或谓
过之曰自揣诚不羡越公所不及越公一而已越公
之贵也老无忌之贵也少
册府元龟唐杨师道为侍中退朝后必引当时英俊
宴集园池而文会之盛当时莫比
旧唐书李百药传百药七岁解属文父友齐中书舍
人陆乂马元熙尝造德林燕集有读徐陵文者云既
取成周之禾将刈琅琊之稻并不知其事百药时侍
立进曰传称鄅人藉稻杜预注云鄅国在琅琊开阳
乂等大惊异之
册府元龟唐李百药为宗正卿好招延宾友□酒尝
不空
唐宪武德初拜太子右虞候率后历散骑常侍云麾
将军银青光禄大夫既无他职事居多闲逸与亲戚
故人酣畅以此自适焉
赵景慈天水陇西人也幼有姿仪美风调高祖潜龙
时见而悦之妻以桂阳公主及长有文武才干好交
结座客尝满接对忘疲
旧唐书杨恭仁传恭仁少弟师道为侍中退朝后必
引当时英俊宴集园池而文会之盛当时莫比
唐书裴行俭传行俭因宴□出示坐者有玛瑙盘广
二尺文彩粲然军吏趋跌盘碎惶怖叩头流血行俭
笑曰尔非故也何至是色不少吝
朝野佥载龙朔年已来百姓饮酒作令云子母相去
离连台拗倒子母者盏与盘也连台者连盘拗倒盏
也及天后永昌中罗织事起有宿卫十余人于清化
坊饮为此令此席人进状告之十人皆弃市自后庐
陵徙均州则子母相去离也连台拗倒者则天被废
诸武迁放之兆
甘泽谣素娥者武三思之姬人也三思盛宴公卿大
夫毕集唯纳言狄仁杰称疾不来三思怒于座中有
言宴罢有告仁杰者明日谢谒三思曰某昨日宿疾
暴作不果应召然不睹丽人亦分也他后或有良宴
敢不先期到门素娥闻之谓三思曰梁公强毅之士
非款狎之人何必固抑其性再燕不可无请不召梁
公也三思曰傥阻我燕必族其家后数日复宴客未
来梁公果先至三思特延梁公坐于内寝徐徐饮酒
待诸宾客请先出素娥略观其艺遂停杯设榻召之
有顷苍头出曰素娥藏匿不知所在三思自入召之
皆不见忽于堂奥中隙闻兰麝芬馥乃附耳而听即
素娥语音也细于属丝纔能认辨曰请公不召梁公
今固召之某不复生也三思问其繇曰某非他怪乃
花月之妖上帝遣来亦以多言荡公之心将兴李氏
今梁公乃时之正人某固不敢见
唐书杨再思传张易之兄司礼少卿同休请公卿宴
酒酣戏曰公面似高丽再思欣然剪縠缀巾上反披
紫袍为高丽舞举动合节满坐鄙笑
全唐诗话陈子昂独异记子昂初入京不为人知有
卖胡琴者价百万豪贵传视无辩者子昂突出顾左
右以千缗市之众惊问答曰余善此乐皆曰可得闻
乎曰明日可集宣阳里如期偕往则酒肴毕具置胡
琴于前食毕捧琴语曰蜀人陈子昂有文百轴驰走
京毂碌碌尘土不为人知此乐贱工之役岂宜留心
举而碎之以其文轴遍赠会者一日之内声华溢都
时武攸宜为建安王辟为书记
衣冠盛事贺知章一见李白呼为谪仙人以金龟换
酒与之共饮
古奇器录王元宝家有一皮扇子制作甚质每暑月
燕客即以此扇置于坐前使新水洒之则飒然风生
巡酒之间客有寒色遂命撤去明皇曾命中使取视
爱而不受曰此龙皮扇子也
荻楼杂抄扬州太守圃中有杏花数十株每至烂开
张大宴一株令一妓倚其傍立馆曰争春宴罢夜阑
人云花有叹声
开元天宝遗事长安贵家子弟每至春时游宴供帐
于园圃中随行载以油幕或遇阴雨以幕覆之尽欢
而归
松窗杂记元宗自临淄郡王为潞州别驾乞归京师
以观时晦迹尤自卑损会春暮豪家数辈盛酒馔游
于昆明池选胜方宴上戎服臂小鹰于野次因疾
直突曾前诸子辈颇露难色忽一少年持酒船唱令
曰宜以门族官品陈备之酒及于上大声曰曾祖天
子父相王某临淄郡王也诸少年闻之惊走不敢复
视上因连饮三银船尽一卣徐乘马东去
世说补许谨选放旷不拘小节与亲友结宴花圃中
未尝张幄设座只使僮仆聚落花铺坐下曰吾自有
花裀
韦陟厨中饮食香味错人入其中多饱饫而归时
人为之语曰人欲不饭筋骨舒寅缘须入郇公厨
韩朝宗为山南采访谓孟浩然深诗律置诸周行
必咏穆如之诵因入奏挟与俱行先扬于朝约日引
谒会浩然有故人至剧饮欢甚或言与韩公约不当
后期浩然叱曰业已饮矣身行乐耳遑恤其他遂毕
饮不赴
干子武黄门之西川大宴从事杨嗣复狂酒逼元
衡大觥不饮遂以酒沐之元衡拱手不动沐讫徐起
更衣终不令散宴
册府元龟郭子仪镇河中代宗大历二年二月子仪
入朝宰臣元载王缙及左仆射裴冕户部侍郎判度
支第五琦京兆尹刘干共出钱三十万宴子仪于其
私第内侍鱼朝恩参其会焉朝恩出锦二十匹彩罗
五十匹彩绫一百匹为子仪缠头之费极欢而罢
旧唐书李勉传勉在天官礼贤下士以李巡张参为
判官卒于幕三岁之内每遇宴饮必设虚位于筵次
陈膳执酹辞色凄恻论者美之
唐国史补德宗非时召吴凑为京兆尹便令赴上凑
疾驱诸客至府已列筵毕或问曰何速吏对曰两市
日有礼席举铛釜而取之故三五百人之馔常可立
办也
因话录靖安李少师虽居贵位不以威重隔物与宾
僚饮宴谭笑曲尽布衣之欢不记过失善饮酒暑月
临水以荷为杯满酌密系持近人口以筋刺之不尽
则重饮燕散有人言昨饮大欢者公曰今日言欢则
明前之不欢无论好恶一不得言段相文昌性介狭
燕席宾客有眉睫之失必致怪讶在西川有进士薛
太白饮酒称名太多明日遂不复召
册府元龟杜佑为司徒置第于安仁里及城南创别
墅日公卿宴游广陈妓乐
杜式方佑之子也以荫授扬府参军入为太常寺主
簿父作镇扬州家财巨万甲第安仁里杜城有别墅
亭馆林池为城南之最昆仲皆在朝廷与时贤游从
乐而有节
唐书白居易传居易尝与胡杲吉旼郑据刘真卢真
张浑狄兼谟卢贞宴集皆高年不事者人慕之绘为
九老图
册府元龟元稹为越州刺史浙东观察使会稽佳山
水稹所辟幕职皆当时文士而镜湖秦望之游月三
四焉而讽咏诗什动盈卷帙副使窦巩海内诗名与
稹酬唱最多至今称兰亭绝唱
本事诗元相公稹为御史奉使东川于城题黄明
府诗其序云昔年曾于解县饮酒余尝为觥录事尝
于窦少府厅有一人后至频犯语令连飞十数觥不
胜其困□席而去醒后问人前虞乡黄丞也此后绝
不复知元和四年三月奉使东川十六日至城望
驿有大池楼榭甚盛逡巡有黄明府见迎瞻其形容
髣□似识问其前衔即往日之□席黄丞也说向前
事黄生惘然而悟因馈酒一□舣舟请余同载余不
免其意与之尽欢□问座隅山水则女所奔走城
在其左诸葛所征之路次其右感今怀古作赠黄明
府诗曰昔年曾痛饮黄令困飞觥席上当时走马前
今日迎依稀迷姓字即渐识平生故友身皆远他乡
眼暂明便邀同榻坐兼共摘船行酒思临风乱霜棱
拂地平不看深浅酌贪怆古今情逦迤七盘路陂□
数大城花疑女笑栈想武侯征一种埋幽石老闲
千载名
干子裴钧仆射大宴巡官裴弘泰后至钧不悦弘
泰曰请在座银器尽斟酒满之随饮以赐弘泰可乎
钧许之遂竭座上小爵至觥船凡饮皆竭随即填于
怀有银海受一斗以上以手捧而饮尽踏其海卷抱
之索马而去钧使人问弘泰方箕踞而坐秤所得银
器二百余两不觉大笑
全唐诗话裴令公居守东洛夜宴半酣公索句元白
有德色时公为破题次至杨汝士曰昔日兰亭无艳
质此时金谷有高人白知不能加遽裂之曰笙歌鼎
沸勿作冷淡生活元顾曰乐天所谓能全其名者也
桂苑丛谈周郑客唐衢有文学老而无成善哭每一
声音调哀切闻者泣下常游太原遇享军酒酣乃哭
满座不乐主人为之罢宴矣
全唐诗话宝历中杨于陵仆射入觐其子嗣复率两
榜门生迎于潼关宴新昌里第仆射与所执坐正寝
嗣复领诸生翼两序元白俱在赋诗席上汝士诗后
成元白览之失色诗曰隔座应须赐御屏尽将仙翰
入高冥文章旧价留鸾掖桃李新阴在鲤庭再岁生
徒陈贺宴一时良史尽传馨当时疏广虽云盛讵有
兹筵醉醁醽其日大醉归谓其子弟曰吾今日压倒
元白
白乐天退居洛中作尚齿九老之会序曰胡吉刘郑
卢张等六贤皆多年寿余亦次焉于东都弊居履道
坊为尚齿之会七老相顾既醉且欢静而思之此会
希有因各赋七言六韵诗一章以记之或传诸好事
者时会昌五年三月二十四日乐天云其年夏又有
二老年貌绝伦同归故乡亦来斯会续命书姓名年
齿写其形貌附于图右与前七老题为九老图仍以
一绝赠之云雪作须眉云作衣辽东华表暮双归当
时一鹤犹希有何况今逢两令威又时秘书狄兼谟
河南尹卢贞以年未及七十虽与会而不及列
剧谈录通义坊刘相国宅本文宗朝朔方节度使李
进贤旧第进贤起自戎旅而倜傥瑰玮累居藩翰富
于财宝虽豪侈奉身雅好宾客有中朝宿德常话在
名场日失意边游进贤接纳甚至其后京华相遇时
亦造其门属牡丹盛开因以赏花为名及期而往听
事备陈饮馔宴席之间已非寻常举杯数巡复引众
宾归内室宇华丽楹柱皆设锦绣列筵甚广器用悉
是黄金□前有花数丛覆以锦幄妓妾俱服纨绮执
丝簧善歌舞者至多客之左右皆有女仆双鬟者二
人所须无不必至承接之意常日指使者不如芳酒
绮肴穷极水陆至于仆乘供给靡不丰盈自午迄于
明晨不睹杯盘狼籍朝士云迩后历观豪贵之属筵
席臻此者甚稀
河南府伊阙县前临大溪每僚佐有入台者即水中
先有小滩涨出石砾金沙澄澈可爱牛相国为县尉
一旦忽报滩出翌日宰邑者与同僚列筵于亭上观
之因召耆宿询其事有老吏云此必分司御史非西
台之命若是西台滩上当有双鸂鶒立前后居人以
此为则相国潜揣县僚无出于己因举杯祝曰既能
有滩何惜一双鸂鶒宴未终俄有飞下不旬日拜西
台监察御史
朱崖李相国德裕尝因日休澣邀同列宰相及朝
士宴语时畏景赫曦咸有郁蒸之病轩盖候门已及
亭午搢绅名士交扇不暇将期□息于清凉之所既
而筵于小斋不甚高敞四壁施设皆古书名画俱有
炎烁之虑及别列坐开樽烦暑都尽良久觉清飙爽
气凛若高秋备设酒肴及昏而罢出户则火云烈日
熇然焦灼有好事者求亲信问之云此日唯以金盆
贮水渍白龙皮置于座末
玉泉子李德裕退朝多与亲表裴璟破体笑语询以
新事李问更有何说裴云别无新事但昨日坡下郎
官集送某官出牧湖州饮饯邮亭人客甚众有仓部
白员外末至崔骈郎中作录事下筹白自以卑秩人
乘凌竞更固辞上次酌四大器白连饮三器讫饮一
器持之而请第四器名崔郎中云亦别无事但何必
要到处出头脑白踉跄仆于下座竟不饮而去坐中
有笑者有缩头者但不知此官人今日起得未李大
怒曰何由可奈弟斯言果有之乎曰固然又问弟知
白员外所止否璟曰知其某坊某曲李曰为某传语
曰员外请至宅白捧命又忧恐比至李曰久欲从容
中外事屏然旬朔不要出人事既而白授翰林学士
崔骈汾州刺史续改洛州刺史流落外不复更游郎
署终鸿胪卿
崔郢为京兆尹日三司使在永达亭子宴丞郎崔乘
醉突饮众人皆延之时谯公夏侯孜为户部使问曰
尹曾任给舍否崔曰无谯公曰若不曾历给舍京兆
尹不合冲丞郎宴命酒□来要下筹且吃罚爵取三
大器物引满饮之良久方起决引马将军至毙崔出
为宾客分司
郑余庆清俭有重德一日忽召诸朋朝官数人会食
众皆朝僚以故相重望皆凌晨诣之至日高余庆方
出闲话移时诸人皆嚣然余庆呼左右曰处分厨家
烂蒸去毛勿拗折项诸人相顾以为必蒸鹅鸭之类
逡巡舁□盘出酱醋亦极香新良久就食人前下粟
米饭一碗蒸葫芦一枚相国食美诸人强进而罢
剧谈录干符中洛中有豪贵子弟承藉勋荫物用优
足恣陈锦衣玉食不以充诎为戒饮馔华鲜极口腹
之欲有李史君出牧罢归居止亦在东洛深感其家
恩旧欲召诸子从容有敬爱寺僧圣刚者常所来往
李因以其宴为说僧曰某与之门徒久矣每见其饮
食穷极水陆滋味常馔必以炭炊往往不惬其意此
乃骄逸成性史君召之可乎李曰若求象白猩唇恐
不可致止于精洁修办小筵未为难事于是广求珍
异俾妻孥亲为调鼎备陈绮席雕盘选日为请弟兄
列坐矜持俨若冰玉肴羞每至曾不下筋主人揖之
再三唯沾果实而已及至水餐俱致一匙于口然相
盼良久咸若荼食蘗李莫究其由以失□为谢明
日复睹圣刚备述诸子情貌僧曰某前所说岂谬哉
而因造其门以问之曰李史君特备一筵庖膳间可
为丰洁何不略领其意诸子曰燔炙煎和未得其法
僧曰他物纵不可食炭炊之又嫌何事复曰上人
未知凡以炭炊先烧令熟谓之炼火方可入爨不
然犹有烟气李史君宅炭不经炼是以难于啖僧
抚掌大笑曰此非贫道所知也
卢氏杂说大中年丞郎宴席蒋伸在座忽斟一杯言
曰席上有孝于家忠于国及名重于时者饮此爵举
皆肃然无敢举者独李公景让起引此爵蒋曰此宜
其然
小学柳玭曰高侍郎兄弟三人俱居清列非速客不
二羹胾夕食龁卜匏而已
注
高越翰林学士次铢给
事中次锴礼部侍郎
酒谱唐进士刘遇刘参郭保衡王仲张道隐每春选
妓三五人乘犊小军裸袒园中叫笑自若曰颠饮
北梦琐言唐罗给事隐顾博士云俱受知于相国令
狐公绹顾虽鹾商之子而风韵详整罗亦钱塘人乡
音乖刺相国子弟每有宴会顾独与之丰韵谈谐莫
辨其寒素之士也
唐孙会宗仆射即偓相大王父也宅中集内外亲表
开宴有一甥侄闻朝官后至及中门见绯衣官人衣
襟前皆是酒污咄咄而出不相识洎即席说与主人
咸讶无此官沉思之乃是行酒时于□上酹酒草草
倾泼也自此每酹酒侧身恭跪一酹而已自孙氏始
也今人三酹非也有裴迪者贽相之堂弟无文学于
荆南投笔事赵司徒为虞总小将对客侧身一酹赵
公未谕朝贤问风规极怪之笞七下何不幸也
中山诗话杨安国判监集学官饮必诵诗谱以侑酒
举杯属客曰诗之兴也谅不于上皇之世且饮酒裴
如晦亦举杯曰古者伏羲氏之王天下也不能饮矣
一坐皆笑而杨不悟
衣冠盛事李某为中丞奏孔尚书温徐相商为监察
御史孔为中丞李在外多年除宗正少卿归而为丞
郎每燕集时人以为盛事
全唐诗话王衍五年宴饮无度衍自唱韩琮柳枝词
曰梁苑隋堤事已空万条犹舞旧春风何如思想千
年事惟见杨花入汉宫内侍宋光溥咏胡曾诗曰吴
王恃霸弃雄才贪向姑苏醉绿醅不觉钱塘江上月
一宵西送越兵来衍怒罢宴曾有咏史诗百篇行于
世
朝野佥载周岭南首领陈元光设客令一袍□行酒
光怒令曳出遂杀之须臾烂煮以食客后呈其二手
客惧攫喉而吐
珍珠船崔林群从多至大官每宴集组绶相辉设一
榻置象笏犹重迭其上三十年间无中外缌麻之丧
云溪友议麻衣黎瓘者南海狂士也游于漳州频于
席上喧酗乡饮之日诸宾悉赴客司独不召瓘瓘作
翻韵诗赠崔使君坐中皆大笑崔使驰骑迎之其诗
曰惯向溪边折柳杨因循行客到州漳无端忤触王
衙押不得今朝看饮乡
郡阁雅言崔公佐牧名郡日宴宾僚有一客巾屦不
完衣破肘见突筵而入崔喜其来令下牙筹引满数
觥神色自若饮妓骇其蓝缕因大噱客献诗曰破额
头衫也穿使君犹许对华筵今朝幸倚文章守遮
莫青蛾笑揭天崔令掩口无咍贤士

　宴集部纪事二
册府元龟晋卢詹高祖天福初拜礼部尚书分司雒
下与右仆射卢质散骑常侍卢重俱在西都数相过
从三人俱嗜酒好游山水塔庙林亭花竹之地无不
同往酣饮为乐人无间然雒中朝士目为三卢会
遗史记闻钱镠临安人里中有大木镠幼时常戏其
下后为吴越国王宴父老山林皆覆锦名其木衣锦
将军
马令南唐书先主书初徐氏诸子不齿知诰而知训
尤悖尝召知诰饮酒伏□士欲害之行酒吏刁彦能
酒至知诰以手瓜掏之知诰悟起走乃免后知诰自
润州入觐知训与饮于山光寺又欲害之徐知谏以
谋告知诰知诰起遁去
王夷邺传夷邺性率易好饮酒不拘小节常遗亲友
书曰今宵好月能相过乎赴召者甚众夷邺已醉指
酒壶曰本用相待酒兴辄来自倒之矣其疏豁多类
此
邵拙传拙饮酒常至百盏偶沈酗遂绝饮虽筵宴终
日唯茶而已
陆游南唐书徐知谔传知谔一日游蒜山除地为场
连虎皮为大幄号虎帐与宾僚会饮其中
史虚白传虚白与北海韩熙载来归时烈祖辅吴方
任用宋齐丘虚白诵言曰吾可代彼齐丘不平欲穷
其技能召与宴饮设倡乐奕棋博戏酒数行使制书
檄诗赋碑颂虚白方半醉命数人执纸口占笔不停
缀俄而众篇悉就词采磊落座客惊服
陈曙传曙蜀人乡人有会集或祭神曙不行召而至
醉饱乃辞去由是人多设虚座陈酒肴以待之同日
或至数家
张易传元宗立易以水部员外郎通判歙州刺史朱
匡业平居甚谨然醉则使酒陵人果于诛杀无敢犯
者易至赴其宴先已饮醉就席酒甫一再行掷杯推
案攘袂大呼诘责锋起匡业尚醒愕然不敢对惟曰
通判醉甚不可当也易巍峨喑呜自若俄引去匡业
使吏掖就马自是见易加敬不敢复使酒郡事亦赖
以济太弟景遂初立高选官僚召为赞善大夫景遂
召饮以玉杯行酒因与座客传玩至易忽大言曰殿
下有重宝轻士之意何耶扺于柱础碎之在座皆失
色
清异录侯元亮马氏时湖湘宰退居长沙门常有客
宴会无虚日人目为□侯
珍珠船五代汉韦思守上党未尝与宾佐宴会有从
事求见思怒曰必是求猎酒也命典客饮而遣之
酒谱五代之乱干戈日寻而郑云叟隐于华山与罗
隐终日怡然对饮有酒诗二十章好事绘为图以相
贶遗
十国春秋前蜀潘岏传天复元年东平王全忠初兼
四镇高祖使岏往聘以通彼我之怀岏至言辞宛转
饮酒一石不乱每过饮礼容益恭全忠爱之酒酣谓
岏曰押牙尚能作豪饮乎岏谢不敢全忠乃簇席间
叵罗尊罍器皿次第注酌岏一饮而尽愈益温克全
忠即彻诸物赐之意其归馆应倾写委顿已令人侦
岏岏方簪笋箨冠子徐理所得酒器涤而藏之一时
号为雅量
宋光浦传光浦事后主为内侍监干德中后主宴饮
无度常以重阳日宴群臣于宣华苑夜半酒酣后主
唱韩琮柳枝词光浦意欲以讽为谏遂咏胡曾诗曰
吴王恃霸弃雄才贪向姑苏醉绿醅不觉钱塘江上
月一宵西送越兵来后主闻之不乐而罢
吴越武肃王世家天宝三年冬十月戊寅王亲巡衣
锦军有邻媪年九十余携壶浆迎王曰钱婆留宁馨
富贵王下车拜之王置酒高会父老男妇八十岁以
上者金尊百岁者玉尊王执爵上寿制还乡歌曰三
节还乡兮挂锦衣碧天朗朗兮爱日晖功臣道上兮
列旌旗父老远来兮相追随家山乡眷兮会时稀今
朝设宴兮觥散飞斗牛无孛兮民无欺吴越一王兮
驷马归时父老不能解王复高揭吴音为歌举座赓
之叫笑振席
吴越孙承佑传承佑在浙日凭借亲宠恣为奢侈每
一燕会杀物命千数家食亦数十器方下箸设十银
镬构火以次荐之常馔客指其盘曰今日南之蝤蛑
北之红羊东之虾鱼西之嘉粟无不毕备可云富有
小四海矣
宋史陶榖传榖性急率尝与兖帅安审信集会杯酒
相失为审信所奏时方姑息武臣榖坐责授太常少
卿
国老谈苑陶谷以翰林学士奉使吴越忠懿王宴之
因食蝤蛑询其名类忠懿命自蝤蛑至蟛□凡罗列
十余种以进榖视之笑谓忠懿曰此谓一代不如一
代也
太祖以范质寝疾令内夫人问讯质家迎奉器皿不
具内夫人奏知太祖即令翰林司送果子床酒器凡
十副以赐之因谓质曰卿为宰相何自苦如此质奏
曰臣向在中书门无私谒所与饮酌皆贫贱时亲戚
安用器皿因循不置非力不及也
宋史王溥传溥字齐物父祚溥在相位祚以宿州防
御使家居每公卿至必首谒祚置酒上寿溥朝服趋
侍左右座客不安席辄引避祚曰此豚犬尔勿烦诸
君起
王审琦传审琦素不能饮尝侍宴太祖酒酣仰祝曰
酒天之美禄审琦朕布衣交也方与朕共享富贵何
靳之不令饮也祝毕顾谓审琦曰天必赐卿酒量试
饮之勿惮也审琦受诏饮十杯无苦自此侍宴常引
满及归私家即不能饮或强饮辄病
审琦子承衍雍熙中知天雄军府兼都部署时契丹
扰镇阳候骑至冀州去魏二百余里邻境戒严城中
大恐属上元节承衍下令市中及佛寺燃灯设乐与
宾佐宴游达旦人赖以安
李昉传太宗即位加昉户部侍郎从攻太原车驾至
常山常山即昉之故里因赐羊酒俾召公侯相与饮
宴里中父老及尝与游从者咸预焉七日而罢人以
为荣师还以劳拜工部尚书兼承旨昉年七十以特
进司空致仕所居有园亭别墅之胜多召故人亲友
宴乐其中既致政欲寻洛中九老故事时吏部尚书
宋琪年七十九左谏议大夫杨徽之年七十五郢州
刺史魏丕年七十六太常少卿致仕李运年八十水
部郎中朱昂年七十一庐州节度副使武允成年七
十九太子中允致仕张好问年八十五吴僧赞宁年
七十八议将集会蜀寇而罢
安守忠传守忠累迁瀛州防御使淳化二年徙知雄
州方与僚佐宴饮有军校谋变擐甲及阍阍者仓卒
入白守忠言笑自若徐顾坐客曰此辈酒狂尔擒之
可也人服其量焉
张齐贤传齐贤以司空致仕归洛得裴度午桥庄有
池榭松竹之盛日与亲旧觞咏其间意甚旷适
太宗女荆国大长公主传主下嫁驸马都尉李遵勖
遵勖宾客皆一时贤士每燕集主必亲视饔饎
国老谈苑陈省华以大卿居家其子尧叟参枢密尧
咨掌制诰每朝退端服夹侍偶宾至则导茗酪焉
晏丞相知南京王琪张亢为幕客泛舟湖中只以诸
妓自随晏公把柁王张操篙琪南方人知行舟次第
至桥下故使船触柱而横厉声呼曰晏稍使柁不正
也
宋史张秉传秉官礼部侍郎加枢密直学士好饰衣
服洁馔具每公宴及朋友家集会多自挈肴膳而往
家甚贫常质衣以给费焉
吕蒙正传咸平七年授太子太师封蔡国公改封随
又封许景德二年春表请归洛蒙正至洛有园亭花
木日与亲旧宴会子孙环列迭送寿觞怡然自得
寇准传景德元年契丹大入准请帝幸澶州帝遂渡
河御北门城楼远近望见御盖踊跃欢呼声闻数十
里契丹相视惊愕不能成列帝尽以军事委准准承
制专决号令明肃士卒喜悦敌数千骑乘胜薄城下
诏士卒迎击斩获大半乃引去上返行宫留准居城
上徐使人视准何为准方与杨亿饮博歌谑欢呼帝
喜曰准如此吾复何忧
魏仁浦传仁浦子咸熙尝会宾客家童数辈覆案碎
器客皆惊愕咸熙色不变止令更设馔具其宽厚若
此
张雍传大中祥符元年以尚书左丞致仕雍性鄙吝
莅事勤恪善为米盐苛察以肃下恃其清干受遇于
时益矫厉以取名誉所至藩镇宴犒率皆裁节聚公
钱为羡余以输官帑集会宾佐粝食而已
杜镐传镐常州无锡人南唐集贤校理入宋累迁工
部侍郎所居僻陋仅庇风雨处之二十载不迁徙燕
居暇日多挈醪馔以待宾友性和易清素有懿行士
类推重之
田景咸传咸性鄙吝务聚敛每使命至惟设肉一器
宾主共食在邢州日使者王班至景咸劝班酒曰王
班请满饮典客曰是使者姓名也景咸悟曰我意王
班是官尔何不早谕我闻者笑之
张茂直传真宗居藩时茂直与朱昂并在诸王府每
预宴集屡因酬唱识其名即位选用旧臣得茂直及
昂与梁周翰师颜辈相继知制诰茂直既入西合会
元杰生旦遣持礼币为赐复至旧府时人荣之
周起传起为枢密副使尝与寇准过同列曹璋家饮
酒既而客多引去者独起与寇准尽醉夜漏上乃归
明日入见引咎伏谢真宗笑曰天下无事大臣相与
饮酒何过之有
薛奎传奎以枢密直学士知益州尝夜宴有戍卒杀
人人皆奔走奎密遣捕杀之坐客莫有知者
王旦传寇准为武胜军节度使在藩镇生辰造山棚
大宴又服用僭侈为人所奏帝怒谓旦曰寇准每事
欲效朕可乎旦徐对曰准诚贤能无如騃何真宗意
遂解曰然此正是騃尔遂不问
向敏中传敏中为鄜延路缘边安抚使会大傩有告
禁卒欲倚傩为乱者敏中密使麾兵被甲伏庑下幕
中明日尽召宾僚兵官置酒纵阅无一人预知者命
傩入先驰骋于中门外后召至阶敏中振袂一挥伏
出尽擒之果各怀短刃即席斩焉既屏其尸以灰沙
扫庭张乐宴饮坐客皆股栗边藩遂安
曹彬传彬子玮用士得其死力平居甚闲暇及师出
多奇计出入神速不可测一日张乐饮僚吏中坐失
玮所在明日徐出视事而贼首已掷庭下矣
沈伦传伦子继宗善营产业厚于养生不饮酒不嗜
音律而喜接宾客终日宴集无倦
退朝录魏野居于陕郊其地颇有水竹之胜客至必
留连饮酒
龙川别志李允则守雄州以知术显世多能道之者
予从事北都父老谓予曰允则自雄入奏过魏魏守
寇莱公也谓允则曰闻君在雄筵会特盛能为老夫
作小会否允则曰方入奏不敢留还日当奉教及还
莱公宴之幄帟器皿饮食伎乐百物华侈意将压之
既罢谓允则曰君许我作会来日可乎允则唯唯公
顾谓左右伎乐如今日每设百戏幄帟床榻留以假
之允则曰伎乐百戏皆如今日其他随行略可具也
明日视其幄帟皆蜀锦绣床榻皆吴越漆作百物称
是公已愕然矣及百戏入允则曰恐外尚有伎使
召之则京师精伎至者百数十人公视之大惊使人
伺之则床榻脱卸毡裹□载伎变服为商贾以入
明日荐之于朝极称其才雄之僚吏尢之曰莱公尚
气奈何以此胜之允则曰吾非夸之示之以行军出
没之巧耳
梦溪笔谈晏元献公为馆职时天下无事许臣寮择
胜燕饮当时侍从文馆士大夫为燕集以至市楼酒
肆往往皆供帐为游息之地公是时贫甚不能出独
家居与昆弟讲习一日选东宫官忽自中批除晏殊
执政莫谕所因次日进覆上谕之曰近闻馆阁臣寮
无不嬉游宴赏弥日继夕唯殊杜门与兄弟读书如
此谨厚正可为东宫官公既受命得对上面谕除授
之意公语言质野则曰臣非不乐燕游者直以贫无
可为之臣若有钱亦须往但无钱不能出耳上益嘉
其诚实知事君体眷注日深仁宗朝卒至大用
世说补宋子京多内宠后庭曳罗绮者甚众尝宴锦
江微寒命取半臂诸婢各送一枚凡十余枚皆至子
京视之茫然恐有厚薄之嫌竟不敢服忍冻而归
遁斋闲览程丞相琳性严毅无所推下出镇大名每
晨起据案决事左右皆惴恐无敢喘息及开宴召僚
佐饮酒则笑歌欢谐释如无间于是人畏其刚果而
乐其旷达
宋史何中立传中立官枢密直学士嗜酒无行庆历
中集贤校理苏舜钦监进奏院为赛神会预者皆一
时知名士中立亦在召中已而辞不往后舜钦等得
罪中立有力焉
东轩笔录京师百司库务每年春秋赛神各以本司
余物贸易以具酒馔至时吏史列坐合乐终日庆历
中苏舜钦提举进奏院至秋赛承例卖拆封纸以充
舜钦欲因其举乐而召馆阁同舍遂自以十千助席
预会之客亦醵金有差酒酣命去优伶却吏史而更
召两军女伎先是洪州人太子中舍李定愿预醵厕
会而舜钦不纳定衔之遂腾谤于都下既而御史刘
元瑜有所希合弹奏其事事下右军穷治舜钦以监
主自盗论削籍为民坐客皆斥逐梅尧臣亦被逐者
也尧臣作客至诗曰客有十人至共食一鼎珍一客
不得食覆鼎伤众宾盖为定发也
刘待制元瑜既弹苏舜钦而连坐者甚众同时俊彦
为之一空刘见宰相曰聊为相公一网打尽是时南
郊大礼而舜钦之狱断于赦前数日舜钦有诗曰不
及鸡竿下坐人盖谓不得预赦免之囚也舜钦死欧
阳文忠公序其文集叙及赛神之事略曰一时俊彦
举网而尽矣盖述御史之言也舜钦以大理评事集
贤校理废为民后二年得湖州长史年四十余卒
宋史程颢传颢父□知磁州徙汉州尝宴客开元僧
舍酒方行人欢言佛光见观者相腾践不可禁□安
坐不动顷之遂定
王曙传钱惟演留守西京欧阳修尹洙为官属修等
颇游宴曙后至尝厉色戒修等曰诸君纵酒过度独
不知寇莱公晚年之祸邪修起对曰以修闻之莱公
正坐老而不知止尔曙默然
渑水燕谈录天圣末欧阳文忠公文章三冠多士国
学补试国学解礼部奏登甲科为西京留守推官府
尹钱思公通判谢希深皆当世伟人待公优异公与
尹师鲁梅圣俞杨子德张太素张尧夫王几道为七
友以文章道义相切劘率常赋诗饮酒间以谈戏相
得尤乐洛中山水园亭塔庙佳处莫不游览思公恐
其废职事微戒之一日府会语及寇莱公思公曰知
莱公所以取祸否由晚节奢纵宴饮过度耳文忠曰
宴饮小过不足招祸莱公之责由老不知退尔坐客
为之耸然时思公年已七十
清波杂志欧阳公为西京留守推官事钱思公一日
群游嵩山取颍阳路归暮抵龙门雪作登石楼望都
城次忽烟霭中有车马渡伊木者既至乃思公遣厨
传歌妓且致俾从容胜赏毋还归之意思公既贬汉
东王文康公晦叔为代一日讶幕客游有责曰君等
自比寇莱公如何莱公尚坐奢纵取祸众不敢对公
取手板起立曰以某论之莱公之祸不在杯酒在老
不知退尔四座伟之
按欧文忠老不知退之说
前段各有异同故并载之

东轩笔录钱文僖公惟滨生贵家而文雅乐善出天
性晚年以使相留守西京时通判谢绛掌书记尹洙
留府推官欧阳修皆一时文士游宴吟咏未尝不同
洛下多水竹奇花凡园囿之胜无不到者有郭延卿
者居水南少与张文定公吕文穆公游累举不第以
文行称于乡闾张吕相继作相更荐之得职官然延
卿亦未尝出仕葺幽亭艺花足迹不及城市至是年
八十余矣一日文僖率僚属往游去其居一里外即
屏骑从腰舆张盖而访之不以告名氏洛下士族多
过客众延卿未始出盖莫知其何人也但欣然相接
道服对谈而已数公疏爽闿朗天下之选延卿笑曰
陋居罕有过从而平日所接之人亦无若数君者老
夫甚惬愿少留对花小酌也于是以陶□果蔌而进
文僖爱其野逸为引满不辞既而吏报申牌府史牙
兵列庭中延卿徐曰公等何官而从吏之多也尹洙
指而告曰留守相公也延卿笑曰不图相国肯顾野
人遂相与大笑又曰尚能饮否文僖欣然从之又数
杯延客之礼数杯盘无少加于前而谈笑自若日入
辞去延卿送之门顾曰老病不能造谢希勿讶也文
僖登车茫然自失翊日语僚属曰此真隐者也彼视
富贵为何等物耶叹息累日不止
宋史郑戬传戬为陕西四路都总管兼经略安抚招
讨使行边至镇戎军趣莲花堡天寒与将佐置酒元
昊拥兵近塞会暮尘起有报敌骑至者戬曰此必三
川将按边回非敌骑也已而果然
青箱杂记少师赵公□字叔平天圣初尧臣下第三
人及第为人宽厚长者留滞内相十余年晚始大用
参贰大政治平中退老雎阳素与欧阳文忠公友善
时文忠退居东颍公即自雎阳乘兴拿舟访之文忠
喜公之来特为展宴而颍守翰林吕公亦预会文忠
乃自为口号一联云金马玉堂三学士清风明月两
闲人两闲人谓公与文忠也
挥麈后录张耆既贵显尝启章圣欲私第置酒以邀
禁从诸公上许之既画集尽欢曰更愿毕今夕之乐
幸毋辞也于是罗帏翠幕稠迭围绕继之以烛列屋
蛾眉极其殷勤豪侈不可状每数杯则宾主各少愒
如是者凡三数诸公但讶夜漏如是之永暨至彻席
出户询之则云已再昼夜矣
谈苑张咏自益州寄书与杨大年进奏院监官窃计
云大臣密书相遗恐累我发视之纸尾批云近日白
超用事否乃缴奏之真宗以示寇准准笑曰臣知开
封有伍伯姓白能用杖都下但翘楚者以白超目之
每饮席浮大觥遂以为况真宗方悟而笑
闻见前录文潞公知成都府成都风俗喜行乐公多
燕集有飞语至京御史何剡圣从蜀人因谒告归上
遣伺察之圣从将至潞公亦为之动张俞少愚者谓
公曰圣从之来无足念因迎见于汉州有营妓善舞
圣从喜之问其姓妓曰杨圣从曰所谓阳台柳者少
愚即取妓之项帕罗题诗曰蜀国佳人号细腰东台
御史惜妖娆从今唤作阳台柳舞尽春风万万条命
其妓作柳枝词歌之圣从为之沾醉后数日圣从至
成都颇严重一日潞公大作乐以燕圣从迎其妓
府妓中歌少愚之诗以酌圣从圣从每为之醉圣从
还朝潞公之谤乃息事与陶榖使江南邮亭词相类
云张少愚者奇士潞公固重其人也
续闻见近录文潞公守蜀一日宴饮夜深雪作诸卒
辄毁马屋五间为薪指使入白潞公曰更毁五间与
之酒竟不辍即论取佗屋补之
张文懿为邓国公既致政还乡时范文正守邓置酒
高会军校皆命坐文懿既坐即据主席而客文正席
中骇之文懿徐曰公知邓州蹔守此土耳老夫开国
于此所以主席无嫌识者是之明日文懿复置会挥
金甚盛以帛三百端为文正寿时人荣之
山家清供章艺斋鉴宰德清时虽槐古马高尢喜延
客然饮食多不取诸市恐旁缘而扰人一日往访之
留以晚酌数杯命左右造玉井饭甚香美
春坊赵湖璧弟竹潭雍亦在焉论诗把酒及夜无可
供者湖曰吾有镜湖之□潭曰雍有稽山之笋仆笑
可有一杯羹矣乃命庖作玉带羹以笋似玉□似带
也是夜甚适今犹喜其清高而爱客也
刘彝学士宴集间必欲主人设苦□狄武襄公青帅
边时边郡难以时置一日集彝与韩魏公对坐偶此
不设谩骂狄公至黔卒狄公声色不动仍以先生呼
之魏公知狄真将相器
诚斋杂记范蜀公居许下于长啸堂前作荼蘪架每
春季花时宴其下有花堕酒中者饮一大白微风过
则举坐无遗当时谓之飞英会
彦周诗话伯父娶邯郸孙女尝闻邯郸公与小宋饮
酒举一物隶僻事以多者为胜饮不胜者他人不敢
造席
尊尧录仁宗一夕既寝闻乐声命烛兴坐使内侍审
之曰矾楼百姓饮酒乐声也帝欣然曰朕为天下父
母得百姓长如此足矣听彻乃就寝
闻见前录司马温公尝曰昔与王介甫同为群牧司
判官包孝肃公为使时号清严一日群牧司牡丹盛
开包公置酒赏之公举酒相劝某素不喜酒亦强饮
介甫终席不饮包公不能强也某以此知其不屈
仁宗朝王安石为知制诰一日赏花钓鱼宴内侍各
以金楪盛钓饵药置几上安石食之尽明日帝谓宰
辅曰王安石诈人也使误食钓饵一粒则止矣食之
尽不情矣帝不乐之
宋史范纯仁传纯仁提举西京留司御史台时耆贤
多在洛纯仁及司马光皆好客而家贫相约为真率
会脱粟一饭酒数行洛中以为胜事
王素传素于巩有隽才长于诗从苏轼游轼守滁州
巩往访之与客游泗水登魋山吹笛饮酒乘月而归
轼待之于黄楼上谓巩曰李太白死世无此乐三百
年矣
王韶传韶知鄂州尝宴客出家姬奏乐客张缋醉挽
一姬不前将拥之姬泣以告韶徐曰本出汝曹娱客
而令失欢如此命酌大杯罚之谈笑如故人亦服其
量
文彦博传彦博以太师致仕居洛阳与富弼司马光
等十三人用白居易九老会故事置酒赋诗相乐序
齿不序官为堂绘像其中谓之洛阳耆英会好事者
莫不慕之
闻见前录元丰五年文潞公以太尉留守西都时富
韩公以司徒致仕潞公慕唐白乐天九老会乃集洛
中卿大夫年德高者为耆英会以洛中风俗尚齿不
尚官就资胜院建大厦曰耆英堂命闽人郑奂绘像
其中时富韩公年七十九文潞公与司封郎中席汝
言皆七十七朝议大夫王尚恭年七十六太常少卿
赵丙秘书监刘几卫州防御使冯行己皆年七十五
天章阁待制楚建中朝议大夫王慎言皆七十二大
中大夫张问龙图直学士张寿皆年七十时宣徽使
王公拱辰留守北京贻书潞公愿预其会年七十一
独司马温公年未七十潞公素重其人用唐九老狄
兼故事请入会温公辞以晚进不敢班富文二公
之后潞公不从令郑公自幕后传温公像又至北京
传王公像于是预其会者凡十三人潞公以地主携
妓乐就富公宅第一会至富公会送羊酒不出余皆
次为会洛阳多名园古剎有水竹林亭之胜诸老须
眉皓白衣冠甚伟每宴集都人随观之潞公又为同
甲会司马郎中程太中□席司封汝言皆丙午人也
亦绘像资胜院其后司马公与数公又为真率会有
约酒不过五行食不过五味惟菜无限楚正议违约
增饮食之数罚一会皆洛阳太平盛事也
东轩笔录有王永年者娶宗室女得右班殿直监汝
州税时窦卞通判汝州与之接熟尔后卞知深州永
年复为州监押益相亲昵遂至通家既而卞在京师
永年求监金曜门书库卞为干提举监司杨绘绘遂
荐之永年常置酒延卞绘于私室出其妻间坐妻以
左右手掬酒以饮卞绘谓之曰白玉莲花杯其亵狎
至是后永年盗卖库书事发下狱永年引卞绘尝受
其馈送乃尝纳玑贝于两家方穷治未竟而永年死
狱中朝议有两制交通匪人至为奸利落绘翰林学
士知制诰降为荆南副使落卞待制降监舒州灵仙
观明年卞卒于贬所绘性少真无检操居荆南日事
游宴往往与小人接一日出家妓延客夜饮有选人
胡师文预会师文本鄂州豪民子及第为荆南府学
教授尢少士检半醉狎侮绘之家妓无所不至绘妻
自屏后窥之大以为耻叱妓入挞于屏后师文离席
排绘使呼妓出绘愧于其妻遽欲彻席师文狂怒奋
拳殴绘赖众客救之几至委顿近臣不自重至为小
人凌暴士论尢鄙之
闻见前录二程先生侍太中公访康节于天津之庐
康节携酒饮月陂上欢甚语其平生学术出处之大
明日怅然谓门生周纯明曰昨从尧夫先生游听其
论议振古之豪杰也惜无所用于世纯明曰所言何
如明道曰内圣外王之道也是日康节有诗云草软
波平风细溜云轻日淡柳低摧狂言不记道何事剧
饮未尝如此杯好景只知闲信步朋欢那觉大开怀
必期快作赏心事却恐赏心难便来明道和云先生
相与赏西街小子亲携几杖来行处每容参剧论坐
隅还许沥余杯槛前流水心同乐林外青山眼重开
时泰心闲两难得直须乘兴数追陪明道敬礼康节
如此
贤奕编范氏自文正公贵显以清苦俭约称于世子
孙皆守其家法忠宣正拜后常留晁美叔同匕箸美
叔退谓人曰丞相变家风矣或问之晁答曰盐豉棋
子上有肉两簇岂非变家风乎闻者大笑
谈苑朱柬之自言作滁州推官时欧阳永叔为太守
杜彬作倅晓音律永叔自琅琊山幽谷亭醉归妓扶
步行前引以乐彬自亭下舞一曲破直到州衙前凡
一里余
范希文知邓州是时法网疏阔监司尚预宴游张去
惑为提点刑狱醉中起舞既而曰启谏议坏了提刑
也
闻见前录熙宁初王宣徽之子名正甫字茂直监西
京粮料院一日约康节先公同吴处厚王平甫会饭
康节辞以疾明日茂直来康节谓曰某之辞会有以
姑听之吴处厚者好议论平甫者介甫之弟介甫方
执政行新法处厚每讥刺之平甫虽不甚主其兄若
人面骂之则亦不堪矣此某所以辞会也茂直笑曰
先生料事之审如此昨处厚席间毁介甫平甫作色
欲列其事于府某解之甚苦乃已呜呼康节以道德
尊一代平居出处一饭食之间其慎如此为子孙者
当念之
传讲记温公熙宁三年辞枢密副使不拜四年自
永兴路安抚使迁京西路安抚使又辞不赴请西京
留台闲局许之优游多暇访求河南境内佳山水处
凡目之所观足之所历穷尽幽胜之趣十数年间□
于登览于是乃与楚政叔通议王安之朝议耆老六
七人时相与会于城中之名园古寺且为之约果实
不过三品馔膳不过五品酒则无算以为俭则易供
简则易继也命之曰真率会文潞公时以太尉守洛
求欲附名于其间温公不许为其贵显弗纳也一日
潞公伺其为会戒中厨具盛馔直往造焉温公笑而
延之戏曰俗却此会矣相与欢饮夜分而散亦一时
之盛事也后温公语人曰吾不知合放此人入来
能改斋漫录司马温公有真率会盖本于东晋初时
拜官相饬供馔羊曼在丹阳日客来早者得佳设日
晏则渐不复精随客早晚而不问贵贱时羊固拜临
海守竟日皆美虽晚至者犹获精馔时言固之丰腆
不如曼之真率
梦溪笔谈石曼卿居蔡河下曲邻有一豪家日闻歌
钟之声其家僮仆数十人常往来曼卿之门曼卿呼
一仆问豪为何人对曰姓李氏主人方二十岁并无
昆弟家妾曳罗绮者数十人曼卿求欲见之其人曰
郎君素未尝接士大夫他人必不可见然喜饮酒屡
言闻学士能饮酒意亦似欲相见待试问之一日果
使人延曼卿曼卿即着帽往见之坐于堂上久之方
出主人着头巾系勒帛都不具衣冠见曼卿全不知
拱揖之礼引曼卿入一别馆供张赫然坐良久有二
鬟妾各持小盘至曼卿前盘中红牙牌十余其一盘
是酒凡十余品令曼卿择一牌其一盘肴馔名令择
五品既而二鬟去有群妓十余人各执肴果乐器
服人品皆艳丽粲然一妓酌酒以进酒罢乐作群妓
执果肴者萃立其前食罢则分列其左右京师人谓
之软盘酒五行群妓皆退主人者亦翩然而入略不
揖客曼卿独步而出曼卿言豪者之状懵然愚騃殆
不分菽麦而奉养如此极可怪也他日试使人通郑
重则闭门不纳亦无应门者问其近邻云其人未尝
与人往返虽邻家亦不识面古人谓之钱痴信有之
文昌杂录石曼卿善豪饮与布衣刘潜为友尝通判
海州刘潜来访之曼卿与剧饮中夜酒欲竭顾船中
有醋斗余乃倾入酒中并饮之至明日酒醋俱尽每
与客痛饮露发跣足着械而坐谓之囚饮饮于木杪
谓之巢饮以□束之引首出饮复就束谓之□饮其
狂纵大率如此
扪虱新话石曼卿刘潜尝会饮于京师酒楼主人知
其贤特为供设美酒嘉殽终日不倦既暮主人具笔
研请题名愿与其列刘潜石曼卿不得已相顾曰捧
研可也予往过永兴造一人家圃坐池亭上梁间有
题名其末云主人乞书予顾谓同行者曰此乞书字
便可对捧研也闻者亦笑
过庭录右丞居许太守韩持国秋日于郡国会景亭
置宴张乐会诸郡公程正叔及右丞以故不至持国
以诗寄云曲肱饮水程夫子宴坐焚香范使君顾我
未能忘旧乐绿樽红妓对西曛
忠宣守洛游师雄景叔忠宣门生也赴陕漕任过洛
留数日启行忠宣饯于郊拉程正叔会而使妓侑酒
盖忘正叔之来旋悔之无及景叔以正叔年德高让
居上坐正叔亦不辞酒数行景叔启白忠宣曰数妓
远出颇劳某愿各□一杯遂执爵遍劝诸妓正叔不
乐忠宣甚惶怖劝将毕正叔厉言曰景叔愿公爱陕
之百姓亦如此景叔执爵从容操西音言曰覆侍讲
只有此一勺里正叔亦为一嗤忠宣意遂解
晁端彦美叔一日会贾易及东坡贾时在台谏盖尝
劾坡于朝晁亦忘其事遂同会酒酣坡言曰某昨日
造朝有一人乘酒卧东衢略不相避某颇怒之因命
左右曰擒而□之酒者曰尔又不是台谏只有胡□
乱□易应声曰谁教尔辨坡公终席不乐美叔终身
自悔拙于会客忠宣曰吾向非景叔之佞亦当抱美
叔之恨矣
见闻搜玉有美堂在凤山之顶鲁少卿会客堂上妓
乐殷作子瞻从湖中望之戏以诗云指点云间数点
红笙歌正拥紫□公谁知爱酒龙山客却在渔舟一
叶中
漫笑录东坡尝谓钱穆父曰寻常往来心知称家有
无草草相聚不必过为具穆父一日折柬召坡食皛
饭乃设饭一盂萝卜一楪白汤一盏而已盖以三白
为皛也后数日坡复召穆父食毳饭穆父意坡必有
毛物相报比至日晏并不设食穆父馁甚坡曰萝卜
汤饭俱毛也穆父叹曰子瞻可谓善戏谑者也
山家清供暑月命客棹舟莲荡中先以酒入荷叶饮
之又包鱼鲊作供真佳适也坡云碧筒时作象鼻弯
白酒凝带荷心苦坡守杭时想屡作此供也
师友谈记东坡帅定武诸馆职饯于惠济坡举白浮
欧阳叔弼陈伯修二校理常希古少尹曰三君但饮
此酒酒釂当言所罚三君饮竟东坡曰三君为主司
而失李方叔兹可罚也三君者无以为言惭谢而已
张文潜舍人在坐辄举白浮东坡先生曰先生亦当
饮此东坡曰何也文潜曰先生昔知举而遗之与三
君之罚均也举坐大笑
轩渠录东坡有歌舞妓数人每留宾客饮酒必云有
数个搽粉虞候欲出来祇应也
读书镜东坡谪齐安日用不过百五十每月朔取钱
四千五百断为三十块挂屋梁上平旦用尽又挑取
一块即藏去又以竹筒贮用不尽者以待宾客云此
贾耘老法也
宋史顾临传绍圣初龙图阁学士知定州徙应天河
南府中人梁惟简坐尝事宣仁太后得罪过洛转运
使郭茂恂徇时宰意劾临与之宴集夺职知歙州
管师仁传师仁以枢密直学士知定州时承平百余
年边备不整而辽横使再至为西人请侵疆朝廷诏
师仁设备至则下令增陴浚隍缮葺甲冑僚吏惧不
知所裁师仁预为计度一日而举众十万转盼迄成
外间无知者于是日与宾客宴集以示间暇使敌不
疑帝手书诏奖激
挥麈后录姚舜明庭辉知杭州有老姥自言故娼也
及事东坡先生云公春时每遇休暇必约客湖上早
食于山水佳处饭毕每客一舟令队长一人各领数
妓任其所适晡后鸣锣以集之复会望湖楼或竹合
之类极欢而罢至一二鼓夜市犹未散列烛以归城
中士女云集夹道以观千骑之还实一时胜事也
名臣言行录外集吕希哲为郡令公帑多蓄鳆鱼诸
干物及笋干蕈干以待宾客以减鸡鸭生命也
云斋广录桑门仲殊赴润州郡宴于北固楼太守命
坐客赋诗殊先成曰北固楼前一笛风碧云飞尽建
康宫江南二月多芳草春在蒙蒙烟雨中
汝阳溪穆清叔因寒食纵步郊外会数年少同饮松
梨花下以香轮莫辗青青破各赋梨花诗清叔得愁
字诗曰共饮梨花下梨花插满头清香来玉树白蚁
泛金瓯靓青娥妒光凝粉蝶羞年年寒食夜吟绕
不胜愁众客阁笔
钱功淡山杂识张文潜饮酒能及斗余每过先君未
尝不醉吾家酒器惟银葵花最大几容一升一日先
君以盘盏饮之潜意不快谓先君曰愿借水心亭饮
之先君命换盏且问文潜所以名文潜曰饮必有余
沥蝇子正飞在残蕊上岂非人之水心亭乎坐客皆
大笑
宋史陈东传东字少阳镇江丹阳人早有隽声俶傥
负气不戚戚于贫贱蔡京王黼方用事人莫敢指言
独东无所隐讳所至宴集坐客惧为己累稍引去
名臣言行录外集胡文定公子弟或近出宴集虽夜
已深犹未寝必俟其归验其醉否且问其所集何客
所论何事有益无益以是为常
鸡肋编米元章有好洁之癖宗室华源邵王仲家多
声妓常欲验之大会宾客独设一榻待之使数卒解
衣袒臂奉其酒馔是姬环于他客杯盘狼籍久之亦
自迁坐于众宾之间
梦华录如州东仁和店新门里会仙楼正店常有十
分厅馆动使各各足备不尚少阙一件大抵都人风
俗奢侈度量稍宽凡酒店中不问何人止两人对坐
饮酒亦须用注一副盘盏两副果菜楪各五片水
菜三五只即银近百两矣虽一人独饮遂亦用
银盂之类其果子菜蔬无非精洁若别要下酒即使
人外买软羊龟背大小骨诸色包子玉板鲊生削巴
子瓜姜之类
春渚纪闻姑苏李章敏于调戏偶赴邻人小集主人
者虽富而素鄙会次章适坐其傍既进馔章视主人
之前一煎鲑特大于众客者章即请于主人曰章与
主人俱苏人也每见人书苏字不同其鱼不知合在
左边者是在右边者是也主人曰古人作字不拘一
体移易从便也章即引手取主人之鱼示众客曰领
主人指撝今日左边之鱼亦合从便移过右边如何
一座辍饭而笑终席乃已
清波杂志蕲王每与军官饮用巨觥无算不设果肴
王权一日窃怀一萝卜蕲王见之大怒曰小子如此
口馋俾趋前以手按其额痛不可忍随成痕肿既乃
复与之饮
行都纪事杨诚斋名万里字廷秀为监司时巡历至
一郡郡守盛礼以宴之时适初夏有官妓歌贺新郎
词以送酒其中有万里云帆何时到诚斋遽曰万里
昨日到太守大惭即监系官妓
朱晦庵为仓使时某郡太守遭捃摭几为按治忧惶
百端未几晦庵易节它路喜可知也有寄居官署者
因召守饮出宠姬歌大圣乐至末句云休眉锁问朱
颜去了还更来么太守为之起舞也
春渚纪闻毛泽民为嘉兴郡守于郡城绝景处增广
楼居名月波者日与宾客燕集其上
见闻搜玉韩忠武王归第绝口不言兵自号清凉居
士时乘小骡放荡西湖一日至香林园苏仲虎方宴
客王径造之尽醉而归明日手书一词遗之云冬日
春山潇洒静春来山暖花浓少年衰老与花同世间
名利客富贵与贫穷贪忙不是长生药清闲不是死
家风劝君识取主人翁单方只一味尽在不言中
清波杂志辉居建康春晚赴张德共会于西园呼数
辈为侑酒酣忽有传府命呼其人时张安国开府方
两日其人临去求自解之说众谓但以实告况社中
二客不至必留铃斋翌日询之如所料焉歌者既去
坐客骆适正即席赋诗云花随春尽□无痕尚续余
欢侑素樽一曲未终人已去西园灯火欲黄昏辉尝
赓和不记也
群赴郡宴甲年少勇于见色甫就席乙以服辞乃命
彻乐甲尤乙曰败一席之欢尔也真所谓不自殒灭
祸延过客也宾主为之烘堂五十年前服亲丧终制
不觞客人亦不敢招置亲旧欲相款必就寺观具素
馔仍不置酒时谓当然不以为异
近年上官遇僚属日益简倨纵有从厚者皆以失体
之名归之顷黄徽猷为漕江东尝对客言公厅上论
职事或未免厉辞色若杯酒间讵可无和气以相接
晚会彻俎有应循廊者岂有竟夕相陪笑语从容昏
夜使其偕执事者仆仆疾趋者乎当悉俾就席次登
车且云是亦前辈故事也后得一小说韩黄门持国
典藩觞客早食则凛然谈经史节义及政事设施晚
集则命妓劝酒尽欢而罢虽簿尉小官悉令登车上
马而去黄所云前辈故事其谓是耶
齐东野语帝尝禁诸司官非时会合以其族谈不修
职业故也李安国为郎官一日有荐术士至部中同
省因会集言命翼日御批问故同省窘甚咸欲饰辞
自解安国独曰以实告其过小为欺其罪大因援鲁
肃简市饮故事引咎以闻同者从之既而事寝不行
越三日李遂除吏部侍郎
宋史陈韡传崔福者故群盗因隶军籍累从韡捕贼
积功至刺史大将军后从韡留隆兴既而韡移金陵
而福犹在隆兴属通判与郡僚燕滕王阁福恚其不
见招道遇民诉冤者福其人直至饮所责以郡官
不理民事麾诸卒尽碎饮具官吏皆惴恐窜去莫敢
婴其锋韡知之遂檄建康署为钤辖

　宴集部纪事三
金史纥石烈牙吾塔传塔不喜文士僚属有长裾者
辄以刀截去又喜凌侮使者凡朝廷遣使来必以酒
食困之或辞以不饮因并食不给使饿而去司农少
卿张用章以行户部过宿塔饮以酒张辞以寒疾塔
笑曰此易治耳趣左右持艾来卧张于□灸之数十
李复亨传复亨为宣慰使奏乞禁宣慰司官吏不得
与州府司县行总管府及管军官会饮
侯挚传挚为平章事改封萧国公致仕居汴中有园
亭蔡水滨日与耆旧燕饮
元史赛典赤赡思丁传赡思丁分镇四川宋将昝万
寿拥强兵守嘉定与赛典赤军对垒一以诚意待之
不为侵掠万寿心服未几赛典赤召还万寿请置酒
为好左右皆难之赛典赤竟往不疑酒至左右复言
未可饮赛典赤笑曰若等何见之小耶昝将军能毒
我其能尽毒我朝之人乎万寿叹服
续夷坚志定襄魏仲仪以经童出身得辽阳警巡院
判将复应词赋举与同辈结夏课十日一宴集中一
举子物故他日旬会诸人感叹存殁仍于故人设位
少选食至诸人举匕箸而设位者亦然合座哭皆失
声竟至罢食
辍耕录林昉田间书载会友人游山檄云人有残缣
败素绘一山一水爱之若宝售之必千金至于目与
真景会则略不加喜毋乃贵伪而贱真耶求乐之真
今日正在我辈春雪既霁春风亦和或坐钓于鸥边
或行歌于犊外百年瞬息欢乐几何肴核杯盘遂意
所命毋以丰约拘也檄书驰告盍勇而前此文殊清
新向予避兵云间泗滨时其地有林泉之胜而无烽
燧之虞同时嘉遁者皆文人高士因仿司马温公故
事俾予作约语云百岁光阴万物乃天地逆旅四时
行乐我辈亦风月主人幸居同泗水之滨况地接九
山之胜尽可傍花随柳庶几游目骋怀节序骎骎莫
负芒□竹杖杯盘草草何惭野蔌山肴虽云一饷之
清欢亦是百年之嘉话敢烦同志互作遨头慨元佑
之耆英衣冠远矣集永和之少长觞咏依然订约既
勤践言弗替用附于此以见真率之会不让游山之
乐也
嘉兴林叔大镛掾江浙行省时贪墨鄙吝然颇交接
名流以沽美誉其于达官显宦则刲羔杀豕品馔甚
盛若士夫君子不过素汤饼而已一日延黄大痴作
画多士毕集而此品复出扪腹阔步讥谑交作叔大
赧甚不敢仰视遂揖潘子素求题其画子素即书一
绝句云阿翁作画如说法信手拈来种种佳好水好
山涂抹尽阿婆脸上不曾搽大痴笑谓曰好水好山
言达官显宦也阿婆脸不搽言素面也言未已子素
复加一句云诸佛菩萨摩诃萨俱不解其意子素曰
此谢语即僧家忏悔也哄堂大笑而散叔大数日羞
出见客人之鄙吝一至于此亦可慨已
京师城外万柳堂亦一宴游处也野云廉公一日于
中置酒招疏斋卢公松雪赵公同饮时歌儿刘氏名
解语花者左手折荷花右手执杯歌小圣乐云绿叶
阴浓遍池亭水阁偏□凉多海榴初绽朵朵蹙红罗
乳燕雏莺弄语对高柳鸣蝉相和骤雨过似琼珠乱
撒打遍新荷人生百年有几念良辰美景休放虚过
富贫前定何用苦张罗命友邀宾宴赏饮芳醑浅斟
低歌且酩酊从教二轮来往如梭既而行酒赵公喜
即席赋诗曰万柳堂前数亩池平铺云锦盖涟漪主
人自有沧洲趣游女仍歌白雪词手把荷花来劝酒
步随芳草去寻诗谁知只尺京城外便有无穷万里
思此诗集中无小圣乐乃小石调曲元遗山先生好
问所制而名姬多歌之俗以为骤雨打新荷者是也
琅嬛记江都王宴客忽大雪寒甚子主剪红纸为日
帖于壁上顷刻光生射照一室暖于三夏坐客解衣
注
子主仙人也
无锡县志杨铁崖与云林会饮某所杨脱妓鞋置杯
传饮云林大恚而去
江阴县志李时可名凤元季居马沙喜结客杨维
桢尝浮江过其家凤访之舟中器黄金犀毗相半也
及凤燕维桢玛瑙作埒赤玉盘盛脯白玉斗盛浆皆
盈尺佐酒歌舞又皆绝代维桢为色动龙凤中再征
粟助军兴再以万石应后竟治巨舰浮海去不知所
终
见闻搜玉张士诚弟士德豪占民田一日雪大作设
宴邀门下士请各赋诗有张明善者醉题词曰漫天
堕扑地飞白占许多田地教众口嗷嗷吃甚的早知
如此谁道是国家祥瑞
列朝诗集杨廉夫游杭州访瞿士衡于传桂堂士衡
之从孙宗吉年十四见廉夫香□八题即席倚和俊
语迭出其花尘春迹云燕尾点波时有韵凤头踏月
悄无声黛眉颦色云恨从张敞毫边起春向梁鸿案
上生金钱卜欢云织锦轩窗闻笑语采苹洲渚听愁
吁香颊啼痕云斑斑湘竹非因雨点点杨花不是春
廉夫叹赏谓士衡曰此君家千里驹也时席上以□
杯行酒即命制词宗吉赋沁园春云一掬娇春弓样
新裁莲步未移笑书生量窄爱渠尽小主人情重酌
我休迟酝酿朝云斟量暮雨能使曲生风味奇何须
去向花尘留迹月地偷期风流到手偏宜便豪吸雄
吞不用辞任凌波南浦惟夸罗□赏花上苑祇劝金
卮罗帊高擎银瓶低注绝胜翠裙深掩时华筵散奈
此心先醉此恨谁知廉夫大喜命妓敲歌以行酒极
欢而罢
明外史宋濂传濂尝与客饮帝密使人侦视翼日问
昨饮酒否坐客为谁馔何物濂具以实对帝笑曰
诚然卿不朕欺
秦从龙传从龙生日太祖与世子皆赠遗或亲至其
家燕饮
见闻搜玉方正学偕叶夷仲辈夜登巾山绝顶饮酒
望月剧谈千古竟夕不眠因曰昔苏子瞻与王定国
诸公登桓山吹笛饮酒乘月而归以为太白死三百
年无此乐矣斯乐又子瞻死三百年后所无也诸君
皆大笑
大和刘伯川善观人陈孟洁杨士奇皆以故人之子
入见因雪留饮命各赋诗洁云十年勤苦事鸡□有
志青云白玉堂会待春风杨柳陌红楼争看绿衣郎
奇云飞雪初停酒未消溪山深处踏琼瑶不嫌寒气
侵人骨贪看梅花过野桥伯川顾洁笑曰风流进士
顾奇笑曰子当大用尚勉之卒如其言岂非诗言志
耶
明外史渖简王模传模子康王佶焞嗣景泰中数与
州官置酒大会巡抚朱鉴以闻帝令诸王非时令寿
节不得辄会有司饮酒着为令
见闻录陈白沙家在新会两司往返几日谈论至午
刻留款止鱼□而已家甚清淡
客座新闻昆山叶文庄公盛为礼侍转吏侍礼书桐
庐姚公夔治宴于公台贺之及暮复于私第宴叶公
公谢曰何劳郑重姚公曰某乡里亲友干谒者众烦
公垂意公唯唯而已无何姚公进太宰公置酒往贺
执杯献于姚公曰今日送乡里还先生矣文庄处事
之善如此
常熟县志雅集亭在致道观北麓令计宗道同沈周
杨循吉辈凡十有六人觞□其处沈周绘雅集图宗
道为记
太仓州志弘治年间一日会宴靖逸先生宅式斋先
生后至诸公方分韵赋诗谓先生曰君当得某韵先
生亟索笔赋诗七言律立就始登席前辈风流不可
及矣
贤奕编董损斋公成进士后以差过岳州时刘忠宣
公宅忧在里造谒焉忠宣留之饭饭麦糈馔惟糟虾
无他具公因感省终身持雅操云噫嘻贤□之相与
以有成也岂在情好周洽语意恳款哉虽然亦存乎
人耳昔胡纮嗛晦庵无只鸡斗酒之共而酿成禁学
之祸董公顾以是感奋励修其识岂不远哉
见闻搜玉张庄简公悦有言客至留馔俭约适情肴
随有而设酒随量而倾虽新亲不□饭虽大宾不宰
牲匪直戒奢侈而可久亦将免烦劳以安生
异林曾公棨伟容干善饮喜啖人莫测其量张英国
辅欲试之密使人围其腹作纸俑置厅事后命仓头
视公饮饮几许如器注俑中乃邀公饮竟日俑已溢
别注瓮中又溢公神色不动夜半英国具轝从送归
第属使者善侍之意公必醉坐伺使者返命公归亟
呼家人设酒劳轝隶公取觞复大酌隶皆醉公方就
寝英国闻之大惊
史百户者性嗜饮昼夜沈醉不少醒尝旦谒上官与
之语懵然无所答上官怒叱之曰汝醉耶其父闻之
遂绝其饮久之病且作吴中名医莫疗有张致和皆
善于脉理诊之曰夜半当绝勿复纷纷及期果欲绝
其妻泣曰汝素嗜饮酒今死矣然久不得饮聊荐一
杯与尔永诀当死无恨遂启其齿以温酒灌之须臾
鼻窍绵绵若有息焉又灌之而唇动又灌之而渐苏
以报致和致和曰彼以酒为生酒绝则生绝慎勿药
之当饮以醇酒耳如其言果愈又饮数年乃终
逌旃璅言正德丙子东塘毛公巡按河南华泉边公
督视学政会饮华泉命承差酌酒劝饮毛公曰承差
差矣乎边公曰副使使之也二公文雅并见
明外史李东阳传东阳罢政居家购请诗文书篆者
填塞户限颇资以给朝夕一日夫人方进纸墨东阳
有倦色夫人笑曰今日设客可使案无鱼菜耶乃欣
然命笔移时而罢其风操如此
见闻搜玉一布衣与谢方石契厚以故李西涯阁老
器重之邀饮间适有台谏数人与席置布衣上坐诸
客为之不平有以花酒令难之不堪者罚以巨觥布
衣即答曰园林到处消得洒风雨等闲落尽花诸客
竟为改容
江南通志何唐字宗尧桐城人正德辛巳进士少孤
贫沉潜有大志以斯道自任尝布袍踽踽过大司寇
钱如京第京方宴客帷锦绮觞金玉闻唐至易以练
缯瓦缶乃迎入其为人所严惮如此
明外史吴岳传知庐州时王廷守苏州以公事遇京
口岳召为金山游携酒一瓶肉一斤菜数束廷笑曰
只是乎岳亦笑曰吾两人食足矣欢竟日而还
李中传中守官廉自广西归欲饭客贷米邻家米至
又乏薪将以浴器爨会日已暮竟不及饭而别
张居正传居正还朝所过郡邑牙盘上食水陆过百
品吴中善庖者召募且尽道经襄阳襄王出候要居
正宴故事虽公侯谒王执臣礼居正具宾主而出过
南阳唐王亦如之
沈炼传炼为锦衣卫经历炼为人刚直嫉恶如雠然
颇疏狂每饮醉辄箕踞笑傲旁若无人锦衣帅陆炳
善遇之炳于严嵩父子交至深以故炼亦数从世蕃
饮屡忤世蕃世蕃以酒虐客炼心不平辄为反之世
蕃惮不敢较
列朝诗集汪道昆字伯玉歙县人伯玉以襄阳守迁
臬副丹阳姜宝以翰林出提学四川道经楚省会饮
于黄鹤楼伯玉举杯大言曰蜀人如苏轼者文章一
字不通此等秀才当以劣等处之众皆愕眙姜亦唯
唯而已数日会饯伯玉又大言如初姜笑而应之曰
访问蜀中胥吏秀才中并无此人想是临考畏避耳
众为哄堂大笑伯玉初不以为愧此事殊可入笑林
也
郭第字次甫长洲人嘉靖戊午宝应朱子价为南主
客建康顾孝常在太常何元朗方去翰林姑苏文德
承黄淳甫避寇客留都次甫至自泰山与金子坤及
孝常诸弟为文酒之会篇篇传播海内以为美谈
贤奕编方司徒钝有郎差临清者谆谆诲之曰往闻
荐绅过此者必具丰饩华燕今民穷极矣如此皆膏
脂非尔我所藉以奉人面皮者召同乡中士绅饮序
以齿列不论官座中常有进士以齿加于京堂上者
具常恶草而情固款洽也
麈余万历初江陵张相与司礼冯内使交欢甚一日
会饮蒲州张相与焉江陵为令曰一枝红杏出墙来
里面也好外面也好司礼曰杖藜扶我过桥东我也
靠也靠我蒲州曰满地榆钱不当饥这也使不
得那也使不得
列朝诗集屠隆字长卿遨游吴越间寻山访道啸傲
赋诗晚年出盱江登武夷穷八闽之胜阮坚之司理
晋安以癸卯中秋大会词人于乌石山之邻霄台名
士宴集者七十余人而长卿为祭酒梨园数部观者
如堵酒阑乐罢长卿幅巾白衲奋袖作渔阳掺鼓声
一作广场无人山云怒飞海水起立林茂之少年下
坐长卿起执其手曰子当为挝鼓歌以赠屠生快哉
此夕千古矣
魏之璜字考叔上元人业丹青以糊口取给于十指
不以干人轩车过访不一报谢惟招之饮酒则往清
言献酬坐无考叔不乐也
中州野录乐平彭福字绥之举进士守泰州为人刚
介自守以直道忤于部使者而归时寓鄱阳有故旧
新登进士第者归饶绥之具酌邀之值微雨累速不
至绥之遗以诗云倘来名利若游尘何事痴儿太认
真咫尺泥途行不得山阴雪夜是何人人多传颂之
觚不觚录河南淮北山陕诸郡士夫多仍王威宁康
德涵之习大小会必呼伎乐留连宿饮至着之词曲
不以为□若吴中旧有之则大概考察削籍不堪复
收者既而听用在告诸公亦染指矣又既而见任升
迁及奉使过里者复澜倒矣乃至居丧亦轻缣白夹
左州侯右夏姬以纵游湖山之间从人指目了不知
忸呜呼异哉
余在山东日待郡守礼颇简留饭一次彼必侧坐虽
迁官谒辞送之阶下而已遣人投一刺亦不答盖其
时皆然其后复起累迁山西按察使一日清军提学
二道偶约余同宴二郡守升官者置酒于书院余甚
难之第令列名与分而辞不往乃闻具糖席张嬉乐
具宾主纵饮夜分而罢颇以为□后问之余弟乃知
近日处处皆然不以为异也
余初任山东时布按二司后堂无留郡守坐者留之
坐则必于私衙虽设饭无害而起官至山西臬则自
守以至倅理无不留坐后堂者矣当时抚按不留郡
守令坐司理县令行取亦只立待茶而已今两直隶
至留饭矣闻之各省尚不尽然
贤奕编黄宪副公卷解绶归性故孤介悃朴而甚好
客客至座已徐起临庖服犊鼻衣治具具无兼味治
毕乃盥手更衣出率以为常耿先生一日偕元孚周
进士候公欢甚纵谈名理因及疆场时事奋然有请
缨之志移日不辍已有婢从屏间禀曰烹鸡熟矣请
割时剧谈方适公曰少需如是者三而公谈益剧乃
命婢曰汝姑自割既供馔出肋狼藉不为意也先
生退谓元孚曰吾与子今幸游羲皇世矣相与嗟叹
不置云
浙之长兴里人某事母有至性其旧业俱以养母故
至衰落其从父一日饮诸姻呼孝子侍□多豪贵人
馔具腆甚孝子时时左右盼伺宾所不顾急摘诸甘
脆裹纳袖中纸尽袖盈盈矣酒酣主人出金卮饮贵
客贵客不胜酒置卮楼檐间覆以瓦先间归俄侍者
报亡其卮众客约曰请急扃户令人袒捡之必得乃
已孝子两手扪袖中至羞涩也仓卒不得计即谬曰
由我无何贵客忆前卮乃折简主人语以其故主人
如言捡之得急呼孝子至孝子犹谬对如初从父曰
痴儿吾业已得卮矣顾若何苦自诳负不韪名孝子
始吐实泪淋漓下曰某苦不能勉奉母氏欢而儿女
态若此比诸贵客在设令把我袖将大诟我且重为
叔父羞故宁尔尔从父大感悟乃召前上客遍语之
曰是子如是如是吾终不忍使孝子无以为悦分其
产令得终奉母焉
南京国子祭酒陈敬宗师道卓立名重一时丰城侯
李公隆居守于先生最所敬重过其第必留宴宴或
以家姬作乐谈笑竟日未尝一目之常以拇指掐中
指自持翊旦□其指甲痕犹在惟恐失色于人也其
检身之功如此此其所以模范多士云
刘公仁宅常与同僚约过除岁各具一肉一蔬或具
肉二豆酒一壶同僚深讶其奢
江宁府志武晌号橙墩溧水人家金陵富而好学能
仗义晌有妾苏氏善持家尝宴客失金杯一只诸仆
惊索苏氏曰无容觅已收入矣客去谓晌曰杯实亡
去然公平日好客任侠岂可以一杯之故而令座客
不欢乎晌善其言
百可漫志近日翰林诸公饮宴有供汤未至欲去且
留者席尊出题曰东面而征西夷怨南面而征北狄
怨请诸公破之皆不喻其意只如本旨席尊曰皆不
是诸公曰如何才是曰只是等汤满坐捧腹

　宴集部杂录
诗经豳风七月章九月肃霜十月涤场朋酒斯飨
小雅常棣章傧尔豆饮酒之饫兄弟既具和乐且
孺
六月章吉甫燕喜既多受祉来归自镐我行永久饮
御诸友炰□脍鲤侯谁在矣张仲孝友
正月章彼有旨酒又有嘉殽洽比其邻婚姻孔云念
我独兮忧心殷殷
楚茨章为宾为客献酬交错礼仪卒度笑语卒获
朱
注

主人酌宾曰献宾饮主人曰酢主人又自饮而复饮
宾曰酬宾受之奠于席前而不举至旅而后少长相
劝而交错以遍也
礼记孔子燕居食飨之礼所以仁宾客也
扬子修身篇或曰日昃不食肉肉必干日昃不饮酒
酒必酸宾主百拜而酒三行不已华乎曰实无华则
野华无实则史华实副则礼
诗小序伐木燕朋友故旧也自天子至于庶人未有
不须友以成者亲亲以睦友贤不弃不遗故旧则民
德归厚矣
焦氏易林讼之大过哑哑笑言与喜饮食长乐行觞
千秋起舞拜受大福
汉书文帝本纪文帝即位诏酺五日
注
服虔曰酺音
蒲文颍曰音步汉律三人以上无故群饮酒罚金四
两今诏横赐得令会聚饮食五日也师古曰酺之为
言布也主德布于天下而合聚饮食为酺服音是也
字或作脯音义同
抱朴子畅元篇宴安逸豫清醪芳醴乱性者也
颜氏家训风操篇尝有甲设燕席请乙为宾而且于
公庭见乙之子问之曰尊侯早晚顾宅乙子称其父
已往时以为笑如此比例触类慎之不可陷于轻脱
谭子化书有宾主之敬则鸡黍可以为大享岂在乎
箫韶也
封氏闻见记士子初登荣进及迁除朋僚慰贺必盛
置酒馔音乐以展欢宴谓之烧尾说者有虎变为人
唯尾不变须为烧除乃得成人故以初蒙拜授如虎
得为人本尾犹在脱体既合方为焚之故云虎尾一
云新羊所触不相亲附火烧其尾则定贞观中太宗
尝问朱子奢以羊事对
朝野佥载真腊国在欢州南五百里其俗有客设槟
榔龙脑香合屑等以为赏宴
全唐诗话李肇国史补云曲江大会比为下第举人
迩来渐侈靡皆为上列所占向之下第举人不复预
矣所以逼大会则先牒教坊请奏上御紫云楼垂帘
观焉时或拟作乐则为之移日故曹松诗云追游若
遇三清乐行从应妨一日春敕下后人置皮袋例以
图障酒器钱绢实其中逢花即饮故张籍诗云无人
不借花园宿到处皆携酒器行其皮袋状元录事同
点捡阙一则罚金曲江之宴行市罗列阛阓为之半
空公卿家率以是日拣选东□车马阗塞莫可殚述
清异录广席多宾必差一人惯习精俊者充瓯宰使
举职律众
□水家仪凡父母有疾子不宴游
谈苑都人士女正月十五后乘车跨马郊野中为探
春之宴
闻见前录洛中风俗岁正月梅巳花二月桃李杂花
盛三月牡丹开于花盛处作园囿四方伎艺举集都
人士女载酒争出择园亭胜地上下池台间引满歌
呼不复问其主人扺暮游花市以筠笼卖花虽贫者
亦戴花饮酒相乐
清波杂志合堂同席以觞客客非其人则四座欢不
洽而饮易醉反以应接为苦选诗从军有苦乐但问
所从谁或欲易从军为饮酒饮酒欲欢无由自醉得
劝则沈湎劝尤在乎劝侑辞逊之间五十年前宴客
止一劝今则巡杯止三劝则无筭颠仆者相属不但
沈湎而已亦见风俗随时奢俭之不侔然一席欢洽
全在致劝辞受之际若杯行到手不留残气固豪矣
于留连光景似欠从容是皆少年态度老去夫何能
为
读书杂抄诗币帛筐篚注曰饮之而有币酬币也食
之而有币侑币也正义曰饮有酬宾送酒之币食有
侑宾劝饱之币昭五年楚薳启强曰宴有好货□有
倍鼎入有郊劳出有赠贿礼之至也注宴饮以货为
好衣服车马在客所无熟食为□陪加也加鼎所以
厚殷勤宾至逆劳之于郊去则赠之货贿
懒真子今之同席者皆谓之客非也古席面谓之客
列座谓之旅主谓之献客谓之酬故宋享晋楚之大
夫赵孟为客注云客一座所尊也季氏饮大夫酒臧
纥为客既献臧孙命北面重席新樽洁之召悼子降
逆之大夫皆起及旅而召公鉏注云献酬礼毕而通
行为旅然则古者主先献客客复酬之然后同席皆
饮不如今之时不待献酬而同席皆饮也
国初号令犹有汉唐之遗风大中祥符元年正月三
日天书降大赦改元东都赐酺三日此盖汉遗事也
汉律三人以上无故饮酒罚金四两故汉以赐酺为
惠泽令得群饮酒也酺音蒲注曰王德布于天下而
令聚饮酒食为酺或问赐酺起于汉乎仆对曰赵世
家载武灵王行赏大赦置酒酺五日则自战国时已
如此矣
梦华录凡民间吉凶筵会椅棹陈设器皿合盘酒檐
动使之类自有茶酒司管赁吃食下酒自有厨司以
至托盘下请书安排坐次尊前执事歌说劝酒谓之
白席人总谓之四司人欲就园馆亭榭寺院游赏命
客之类举意便办亦各有地分承揽排备自有则例
亦不敢过越取钱虽百十分厅馆整肃主人只出钱
而已不用费力
槁简赘笔唐人酒戏极多钓鳌竿堂上五尺庭中七
尺红丝线系之石盘盛诸鱼四十品逐一作牌子刻
鱼名各有诗于牌上或一钓连二物录事择其一以
行劝罚焉又有采珠局格与钓鳌实同而名异后人
复以名易鱼李建中谦谓金吾巡使虞候之名不雅
驯乃易以毕卓等古善饮酒人名赵昌言为之序又
有劝酒烛酌酒之分数为劝每诗状人之形如体之
肥瘦髭之多少所好尚伎艺分为赏罚诗皆有味其
言大抵皆出于钓鳌诗海底仙鳌难比俦黄金顶上
有瀛洲当时龙伯如何钓虹作长竿月作钩请以流
霞杯劝登科人十分余皆类此今不复见为此戏者
人但传其诗图其罚格今酒仙投曼倩亦其遗制也
传讲杂记今人以往来宴会书问为徒费日力不若
省之是未知先王治人道之意人之所以异于禽兽
者以有礼乐相交接之道故曰粲然有文以相接欢
然有恩以相与此其所以讲信修睦而免于争夺相
杀之患者常消祸于未萌也
中山诗话唐人饮酒以令为罚韩吏部诗云令征前
事为白傅诗云醉翻襕衫抛小令今人以丝管歌讴
为令者即白傅所谓大都欲以酒劝故始言送而继
承者辞之摇首挼舞之属皆却之也至八遍而穷斯
可受矣其举故事物色则韩诗所谓耳近岁有以进
士为举首者其党人意侮之会其人出令以字偏傍
为率曰金银钗钏铺次一人曰丝绵绸绢纲至其党
人曰鬼魅魍魉魁俗有谜语曰急打急圆慢打慢圆
分为四段送在□前初以陶瓦乃为令耳
延漏录凡饮以一人为录事以纠坐人须择有饮材
者材有三谓善令知音大户也
墨娥漫录越俗饮宴即鼓盘以为乐取数圆盘以广
尺六者抱以着服以右手五指更弹之以为节奏舞
者应节而舞
倦游杂录桂州妇人产男者取其胞衣净濯细切五
味煎调之召至亲者合宴置酒而若不预者必致
忿争
石林燕语公燕合乐每酒行一终伶人必唱催酒然
后乐作此唐人送酒之辞本作碎音今多为平声文
士亦或用之王仁裕诗淑景易从风雨去芳樽须用
管弦催
唐书言大臣初拜官献食天子召曰烧尾苏为相
以食贵百姓不足独不进然唐人小说所载与此不
同乃云士子初登科及在官者迁除朋僚慰贺皆盛
置酒馔音乐宴之为烧尾举韦嗣立入三品赵彦昭
假金紫崔湜复旧官中宗皆令于兴庆池烧尾则非
献食天子也其解烧尾之义以为虎豹化为人惟尾
不化必以火烧之乃成人犹人之新除必乐饵燕客
乃能成其荣其言迂诞无据然谓太宗已尝问朱子
奢则其来盖已久矣近世献食天子固无是而朋僚
以音乐燕集亦未之讲也
老学庵笔记前辈置酒饮客终席不褫带毛达可守
京口时尚如此后稍废然犹以冠带劝酬后又不讲
绍兴末胡邦衡还朝每与客饮至劝酒必冠带再拜
朝士皆笑其异众然邦衡名重行之自若
朱子语类因言仁宗朝讲书杨安国之徒一时聚得
几个朴钝无能之人可笑先生曰此事缘范文正招
引一时才俊之士聚在馆阁如苏子美梅圣俞之徒
此辈虽有才望虽皆是君子党然轻儇戏谑又多分
流品一时许公为相张安道为御史中丞王拱辰之
徒皆深恶之求去之未有策而苏子美又杜祁公婿
杜是时为相苏为馆职兼进奏院每岁院中赛神例
卖故纸钱为饮燕之费苏承例卖故纸因出己钱添
助为会请馆阁中诸名胜而分别流品非其侣者皆
不得与会李定愿与而苏不肯于是尽招两军女妓
作乐烂饮作为傲歌王胜之句云欹倒太极遣帝扶
周公孔子驱为奴这一队专探伺他败阙才闻此句
拱辰即以白上仁宗大怒即令中官捕捉诸公皆已
散走逃匿而上怒甚捕捉甚峻城中喧然于是韩魏
公言于上曰陛下即位以来未尝为此等事一旦遽
如此惊骇勿听仁宗怒少解而馆阁之士罢逐一空
故时有一网打尽之语杜公亦罢相子美除名为民
永不叙复子美居湖州有诗曰不及鸡竿下坐人言
不得比罪人引赦免放也虽是拱辰安道辈攻之甚
急然亦只这几个轻薄做得不是纵有时名然所为
如此终亦何补于天下国家耶仁宗于是征才士轻
薄之弊这几个承意旨尽援引纯朴持重之人以愚
仁宗凡解经不过释训诂而已如杨安国彭乘之徒
是也是时张安道为御史中丞助吕公以攻范
郑氏家范亲宾会聚若至十人不许于夜中谈宴时
有小酌亦不许至一更昼则不拘
岳阳风土记岳州自元正献岁邻里以饮宴相庆至
十二日罢谓其日为云开节
湖湘间宾客燕集供鱼清羹则众皆退如中州之水
饭也
溪蛮丛笑秋冬之交聚饮以乐名吃乡
容斋续笔王戎诣阮籍时兖州刺史刘昶字公荣在
坐阮谓王曰偶有二斗美酒当与君共饮彼公荣者
无预焉二人交觞酬酢公荣遂不得一杯而言语谈
戏三人无异或有问之者阮曰胜公荣者不得不与
饮酒不如公荣者不可不与饮酒此事见戎传而世
说为详又一事云公荣与人饮酒杂秽非类人或讥
之答曰胜公荣者不可不与饮不如公荣者亦不可
不与饮是公荣辈者又不可不与饮故终日共饮而
醉二者稍不同公荣待客如是费酒多矣顾不蒙一
杯于人乎东坡诗云未许低头拜东野徒言共饮胜
公荣盖用前事也
春渚纪闻吴兴溪鱼之美冠于他郡而郡人会集必
以斫鲙为勤
鼠璞摭言载唐进士赐燕曲江置团司年最少为探
花郎本朝胡旦榜冯拯为探花太宗赐诗曰二三千
客里成事七十四人中少年蔡宽夫诗话亦言期集
择少年为探花是杏园赏花之会使少年者探之本
非贵重之称今以称鼎魁不知何义东轩笔录谓期
集选年少三人为探花使赋诗熙宁畲中为状元乞
罢宴席探花以厚风俗从之恐因此讹为第三人
西畴常言酒用于馈祀燕集以成礼若常饮则商刑
所儆彝酒则周诰所戒况居官必有职业处家亦有
应酬无故日饮则神昏思乱安保其不舛谬哉君子
制之有节焉惟宾飨则卜昼余非烛后不举盏
金史阿里补传女直旧风凡酒食会聚以骑射为乐
辍耕录俗称四司六局者多不能举其目古杭梦游
录云官府贵家置四司六局各有所掌故筵席排当
凡事整齐都下街市亦有之常时人户每遇礼席以
钱倩之四司六局皆可致四司者帐设司厨司茶酒
司台盘司也六局者果子局蜜煎局菜蔬局油烛局
香药局排办局也凡四司六局人祇应惯熟便省宾
主一半力
觞政述容斋随笔云白乐天诗鞍马呼教住骰盘喝
遣输长驱波卷白连掷采成卢注云骰盘卷白波莫
走鞍马皆当时酒令余按皇甫崧所著醉乡日月三
卷载骰子令云聚十只骰子掷自手出而人依采饮
焉堂印本采人劝合席碧油劝掷外三人骰子聚于
一处谓之酒星依采聚散骰子令中改易不过三章
次改鞍马令不过一章又有旗旛令闪令抛打令
今人不复晓其法矣唯优伶家犹用手打令以戏云
以上皆洪说余谓酒令盖始于投壶之礼虽其制皆
不同而胜者饮不胜则罚后汉贾逵亦尝作酒令唐
世最盛乐天诗如筹插红螺碗觥飞白玉卮打嫌调
笑易饮讶卷波迟碧筹攒米碗红袖拂骰盘之句不
一不特如洪所云本朝欧阳文忠公作九射格独不
别胜负饮酒者皆出于适然其说云九射为一大侯
而寓以八侯熊中虎上鹿下雕雉猿居右雁兔鱼居
左而物各有筹射其物则视筹所在而饮之射者所
以为群居之乐也而古之君子以争九射之格以为
酒起为争争而为欢不若不争而乐也故无胜负
无赏罚中者不为功则无好胜之矜不中者无所罚
则无不能之诮探筹而饮饮非觥也无所耻故射而
自中者有不得免饮而屡及者亦不得辞所以息争
也终日为乐而不耻不争君子之乐也探筹之法一
物必为三筹盖射宾之数多少不常故多为之筹以
备凡今宾主之数九人则人探其一而置其余筹可
也益以筹而人探其一或二皆可也惟主人临时之
约然皆置其熊筹中则在席皆饮若一物而中再则
视执筹者饮量之多少而饮器之大小亦惟主人之
命若两筹而一物者亦然凡射者一周既饮釂则饮
筹而复探之筹新而屡变矢中而无情或适当之或
幸而免此所以欢然为乐而不厌也周文忠谓醉翁
亭记云射者中奕者胜觥筹交错恐或谓此陈述古
亦尝作酒令每用纸帖子其一书司举其二书秘阁
其三书隐君子其余书士令在座默探之得司举则
司贡举得秘阁则助司举搜寻隐君子进于朝搜不
得则司举并秘阁自受罚酒后增置新格聘使馆主
各一员若搜出隐君子则二人伴饮二人直候隐君
子出即时自陈不待寻问隐君子未出之前即不得
先言违此二条各倍罚酒注云聘使盖赏其能聘贤
之义馆主兼取其馆伴之义唐有昭文馆学士时人
号为馆主人又云秘阁虽同搜访隐君子或司举不
用其言亦不得争权或偶失之即不得以司举不用
己言而辞同罚也然则倍罚司举秘阁既探得即各
明言之不待人发问如违先罚一觞司举秘阁止得
三搜客满二十人则五搜余人探得帖子并默然若
妄宣传罚巨觞别行令昔人集载潘家山同章衡饮
次行令探得隐君子为章衡搜出赋诗云吾闻隐君
子大隐廛市间道义充诸中测度非在颜尧帝神且
知知人亦孔艰勉哉二秘阁贤行如高山近李宝之
作汉法酒云汉法酒立官十曰丞相曰御史大夫曰
列卿曰京兆尹曰丞相司直曰司隶校尉曰侍中曰
中书令曰酒泉太守曰协律都尉拜司隶校尉者持
节钺举劾劾及中书令酒泉太守者则太守以佞幸
湎唾即得罪劾及侍中则司隶去节劾及京兆尹则
上爱其才事留中不下皆别举劾劾丞相司直则劾
之劾列卿则列卿自讼廷辩之罪其不直者劾丞相
御史大夫者亦听须先谒而后劾丞相御史亦得罪
丞相得罪则中书令酒泉太守皆望风自劾御史得
罪则惟酒泉太守自劾司隶以不畏强御后若有罪
以赎论若泛劾而及丞相御史者罪司隶劾及中书
令者事虽留中酒泉太守亦自劾劾及中书令者侍
中自劾诸劾自劾得罪者皆降平原督邮协律都尉
歌以饯之劾及协律者下之蚕室弦歌诗为新声而
求幸又书其后云右酒令也官用汉制为之集者止
九人则缺京兆尹八人则缺侍中七人则缺御史大
夫行丞相事六人则缺司直当饮者皆即饮之或未
举饮者亦可计集者之数以为除官之数每官饮者
予一算除官既周视其算以为饮齐三算者即饮之
二算者与其算等者决之一算则留以须后律令载
所不及者比附从事云馆阁有小酒令一卷庆历中
锦江赵景撰饮戏助劝三卷元丰中安阳窦黾撰酒
令在焉酒签诗一卷皇朝知黔南县黄铸撰诗百首
为签使探得者随文劝酒铸字海器柳州人钓鳌图
一卷不知作者刻木为鳌鱼之属作水中钓之以行
劝罚凡四十类各有一诗又有采珠局亦此类序称
撰人为王公不知其名凡三十余数亦各有一诗又
有投卧瓮人格皇朝李庭中撰以毕卓嵇康刘伶阮
籍仪狄颜回屈原陶潜孔融陶侃张翰李白白乐天
为目盖与陈李之格大同小异特各更其名耳投壶
经唐上官仪尝奉敕删定史道元续注盖集周颙郝
同梁简文数家之书为之司马文正公更以新格旧
书为之尽废晁子正侍郎公武郡斋读书志又有木
射图一卷云唐陆乘撰为十五笋以代候击球以触
之笋饰以朱墨字以贵贱之朱者仁义礼智信温良
恭俭让墨者慢傲佞贪滥仁者胜滥者负而行赏罚
焉亦此具也梁王魏帝金谷兰亭又皆于游宴之际
以赋诗作赋不成者罚酒高似孙纬略已详此不重
出
苏孟淑曰闻古人几筵既设佐史是临故众偶敌觞
则终宵竞谑而一人司政满座无哗若夫藏阄射覆
折字联篇亦足以禁沉湎之思发才情之致矣昔之
觞政可无述云
见闻搜玉苏明允至京韩忠献置酒私第与欧阳诸
执政同饮明允席间赋诗有佳节屡从愁里过壮心
偏傍醉中来一座为之敬服夫明允一布衣也乃若
是士其可以文章道德自任
酒谱诗雅云人之齐圣饮酒温恭又云既立之监或
佐之史然则饮之立监史也所以巳乱而备酒祸也
后世因之有酒令焉
史记纣及齐威王晋书王道子秦苻坚王悦皆为长
夜饮
家则一江右士大夫家燕会绝希惟冠婚乃延亲朋
岁时享祀则会家族品物亦简约非大礼不用鼓乐
若戏剧则绝无之此风俗最敦朴近古矣窃谓亲朋
远来则当具饭冠婚祭享因事而会人必亲戚故旧
物必随力礼必可常或款叙情素或商较事理心孚
义洽即鼓乐犹厌喧杂何况作戏作戏一事猖狂妖
冶于礼俗俱无益而宾主一席之欢乃在是甚无谓
也大抵情伪则文繁有弊则事侈士大夫以耳目相
安不复反求所学且有以古议相笑而作俑时弊者
尚望其述作前修正世训俗呜呼其难乎
一古者以膏粱为鄙蔬茹为贤肉食乃富贵之供兼
味岂家常之素至于宰杀尤属饕残吾徒自顾功能
兼图作法日用口腹当有节度至于相知偶过随有
而设杂具园蔬稍加于自养不脱乎家风事则美矣
若特柬设客酌于丰约第取可常于客不为凉于我
不为愧礼至情周何辞见愆脱有权豪之客过责丰
仪彼或能尊俎风波谨当以贫率辞谢宋张文节公
知白为相自奉清约所亲或规之公曰人之常情由
俭入奢易由奢入俭难吾今日之俸岂能常有身岂
能常存一旦异于今日家人习奢已久不能顿俭必
至失所岂若吾居位去位身存身亡如一日乎公此
意自是远图不是公孙干誉吾郡张庄简公悦国朝
名臣也晚岁归闲常书揭屏闲曰客至设馔俭约适
情肴随有而设酒随量而倾虽新亲不代饭虽大宾
不宰牲匪直戒奢侈而可久亦将免烦劳以安生
范竹溪集今人滥于匕箸有以一杯酌而费中人一
岁之需消耗物力暴殄天物莫此为甚呜呼一饱之
外皆剩余也宁俭君子大家务从省约可也品肴以
精洁堪食为度不必备物不必多设不必特杀坐席
正午速止一次不须秉烛不用娼妓不必苦劝非盛
宴不宜响器戏乐不用围屏坐褥不设箸签不用围
碟薄暮告散不宜流连夜饮分为盛筵特集常集小
集四等
陈几亭集己巳送仲女至吴氏与子往先生约曰五
□一盒二汤二点荤味八簋添碟十二此外糕糖花
罩间案等物及攒盒用二用四俗例浮费一切罢之
风云每食四簋小雅云陈馈八簋古之飨贤以四为
隆朝宴以八为极况在士民而可逾之司马温公所
谓会数而礼勤物约而情厚遵之当自我辈始行之
当自今日始
贤奕今人饮馔务尚丰腆一筵之设水陆毕具宾客
入口无几堆盘累碟深杯大瓢祇以厌饫诸仆从耳
不知此何益也宋司马温公言其先公为郡牧判官
时客至未尝不置酒或三行或五行不过七行酒沽
于市果止梨栗枣柿殽止脯醢菜羹器用瓷漆当时
士大夫皆然人不相非也会数而礼勤物薄而情厚
近日士夫家酒非内法果非远方珍异食非多品器
皿非满案不敢会宾友常数日营聚然后敢发书即
不然人争非之以为鄙□故不随俗奢靡者鲜矣风
俗颓弊如是居位者虽不能禁忍助之乎公之在洛
也文潞公范忠宣公相约为真率会脱粟一饭酒数
行过从不间一日今人盍少思此事惜福养财不细
杨文贞公士奇以元宰归省过湖中邂逅一张参政
者风驶舟上下则各举手一笑竟别抵维扬郡守令
先日候无耗翊日舟至守令竟不相闻过去访友人
则相与联寝语达旦自常廪外无别供乡人得以只
鸡束薪相辞受其简易如此
章文懿公懋尝谓门人董遵曰待客之礼当存古意
今人多以酒食相尚非也闻薛文清公居家留客止
用一鸡黍盛以瓦器酒三行就饭而罢又魏文靖公
居家客至必留饭止一肉一菜虽不之公府必回访
舟次有所相遗必答礼不虚受人惠此二公可法云
读书镜司马温公在洛下与诸故老时游集相约酒
行果实食品皆不过五谓之真率会子瞻在黄州与
邻里往还子瞻既绝俸而往还者亦多贫自言有三
养曰安分以养福宽胃以养气省费以养财叶石林
云山居馔具不时得吾又不能多饮乃兼取二者而
参行之戏以语客曰古者行宾客之礼有燕有享而
享其杀也施之各有宜今邂逅而集者用子瞻以当
享非时而特会者用温公以当燕遇所当用必先举
以告客虽无不笑然亦莫吾夺也近如吴越之俗水
陆饾饤至客散而馔不止使司马东坡见之当推案
不食矣
太仓州志沧江风月楼在城北巷口相传杨铁崖张
伯雨尝游燕其上
楚雄府志和泥
种
落名
饮酒以一人吹芦笙为首男女
牵手周旋跳舞为乐

　宴集部外编
异苑东阳徐公居在长山下常登岭见二人坐于山
崖对饮公索之二人乃与一小杯公饮之遂醉后常
不食亦不饥
树萱录王缙尝读书嵩山有四叟携榼来相访自称
木巢南林大节孙文蔚石媚□高谈剧饮既醉具化
为猿升木而去
潜居录昔有人好客夜梦有佳宾至喜甚诘旦汛扫
以待果有一客至谈论甚旨巳问主人平生何者最
好主人曰好弹方取弓理弦客遂化为雀飞去后人
因呼雀为佳宾