
　穷通部艺文一
　　樊郦滕灌列传赞　　　　　汉司马迁
太史公曰吾适丰沛问其遗老观故萧曹樊哙滕公
之家及其素异哉所闻方其鼓刀屠狗卖缯之时岂
自知附骥之尾垂名汉庭德流子孙哉余与他广通
为言高祖功臣之兴时若此云

　穷通部艺文二
诗

　　初加朝散大夫又转上柱国　唐白居易
紫微今日烟霄地赤岭前年泥土身得水鱼还动鳞
鬣乘轩鹤亦长精神且惭身官阶贵未敢家嫌活
计贫柱国勋成私自问有何功德及生人

　穷通部杂录
庄子让王篇子贡曰吾不知天之高也地之下也古
之得道者穷亦乐通亦乐所乐非穷通也道德于此
则穷通为寒暑风雨之序矣
荀子荣辱篇先义而后利者荣先利而后义者辱荣
者常通辱者常穷通者常制人穷者常制于人
史记外戚世家褚先生曰丈夫龙变传曰蛇化为龙
不变其文家化为国不变其姓当时富贵百恶灭除
光耀荣华贫贱之时何足累之哉

　穷通部总论
孔子家语
　　三恕
伯常骞问于孔子曰骞固周国之贱吏也不自以不
肖将北面以事君子敢问正道宜行不容于世隐道
宜行然亦不忍今欲身亦不穷道亦不隐为之有道
乎孔子曰善哉子之问也自丘之闻未有若吾子所
问辩且说也丘尝闻君子之言道矣听者无察则道
不入奇伟不稽则道不信又尝闻君子之言事矣制
无度量则事不成其政晓察则民不保又尝闻君子
之言志矣刚折者不终径易者则数伤浩倨者则不
亲就利者则无不弊又尝闻养世之君子矣从轻勿
为先从重勿为后见像而勿强陈道而勿怫此四者
丘之所闻也
风俗通
　　穷通
易称悬象着明莫大乎日月然时有昏晦诗美滔滔
江汉南北之纪然时有壅滞论语固天纵之莫盛于
圣然时有困否日月不失其体故蔽而复明江汉不
失其源故穷而复通圣人不失其德故废而复兴非
惟圣人俾尔亶厚夫有恒者亦允臻矣是故君子厄
穷而不悯劳辱而不苟乐天知命无怨尤焉故录先
否后喜曰穷通也

　穷通部纪事
风俗通孔子困于陈蔡之间七日不尝粒藜羹不糁
而犹弦琴于室颜回择菜于户外子路子贡相与言
曰夫子逐于鲁削迹于卫拔树于宋今复见厄于此
杀夫子者无罪籍夫子者不禁夫子弦歌鼓舞未尝
绝音盖君子之无耻也若此乎颜回无以对以告孔
子孔子恬然推琴喟然而叹曰由与赐小人也召吾
语之子路与子贡入子路曰如此可谓穷矣夫子曰
由是何言也君子通于道之谓通穷于道之谓穷今
丘抱仁义之道以遭乱性之患其何穷之为故内省
不疚于道临难而不失其德大寒既至霜雪既降吾
是以知松柏之茂也昔者桓公得之莒晋文公得之
曹越得之会稽陈蔡之厄于丘其幸乎自卫反鲁删
诗书定礼乐制春秋之义着素王之法复相定公会
于夹谷昭旧以正其礼抗辞以拒其侮齐人谢过来
归郓歡龟阴之田焉
庄子秋水篇孔子游于匡宋人围之数匝而弦歌不
辍子路入见曰何夫子之娱也孔子曰来吾语女我
讳穷久矣而不免命也求通久矣而不得时也当尧
舜而天下无穷人非知得也当桀纣而天下无通人
非知失也时势适然知穷之有命知通之有时临大
难而不惧者圣人之勇也由处矣吾命有所制矣
战国策苏秦说秦王书十上而说不行黑貂之裘敝
黄金百斤尽资用乏绝去秦而归嬴縢履蹺负书担
囊形容枯槁面目黎黑状有愧色归至家妻不下
嫂不为炊父母不与言苏秦喟然叹曰妻不以我为
夫嫂不以我为叔父母不以我为子是皆秦之罪也
乃夜发书陈箧数十得太公阴符之谋伏而诵之简
练以为揣摩读书欲睡引锥自刺其股血流至足曰
安有说人主不能出其金玉锦绣取卿相之尊者乎
□年揣摩成曰此真可以说当世之君矣于是乃摩
燕乌集阙见说赵王于华屋之下抵掌而谈赵王大
悦封为武安君受相印革车百乘锦绣千纯白璧百
双黄金万镒以随其后约从散横以抑强秦故苏秦
相于赵而关不通当此之时天下之大万民之众王
侯之威谋臣之权皆欲决于苏秦之策不费斗粮未
烦一兵未战一士未绝一弦未折一矢诸侯相亲贤
于兄弟夫贤人在而天下服一人用而天下从故曰
式于政不式于勇式于廊庙之内不式于四境之外
当秦之隆黄金万镒为用转毂连骑炫熿于道山东
之国从风而服使赵大重且夫苏秦特穷巷掘门桑
户桊枢之士耳伏轼撙衔横历天下庭说诸侯之主
杜左右之口天下莫之伉将说楚王路过洛阳父母
闻之清宫除道张乐设饮郊迎三十里妻侧目而视
侧耳而听嫂蛇行匍伏四拜自跪而谢苏秦曰嫂何
前倨而后卑也嫂曰以季子位尊而多金苏秦曰嗟
乎贫穷则父母不子富贵则亲戚畏惧人生世上势
位富厚盖可以忽乎哉
风俗通韩信常从南昌亭长食数月亭长妻患之乃
晨早食食时信往不为具食信亦知意遂绝去钓城
下有一漂母见信饥饭之竟漂数十日信曰吾必重
报母母怒曰大丈夫不能自食吾哀王孙耳岂望报
乎淮阴少年有侮信者曰君虽姣丽好带长剑怯耳
能死刺我不能则出我跨下于是信熟视之俯出跨
下匍匐一市人皆笑以为信怯后佐命大汉功冠天
下封为楚王赐所食母千金及亭长与百钱公小人
也为德不竟召辱信之少年以为中尉告诸侯将相
曰此人壮士也方辱我时岂不能杀之杀之无名故
忍至于此也
史记滑稽传东郭先生久待诏公车贫困饥寒衣敝
履不完行雪中履有上无下足尽践地道中人笑之
东郭先生应之曰谁能履行雪中令人视之其上履
也其履下处乃似人足者乎及其拜为二千石佩青
緺出宫门行谢主人故所以同官待诏者等比祖道
于都门外荣华道路立名当世此所谓衣褐怀宝者
也当其贫困时人莫省视至其贵也乃争附之谚曰
相马失之瘦相士失之贫其此之谓邪
主父偃传主父偃者齐临灾人也学长短纵横之术
晚乃学易春秋百家言游齐诸生间莫能厚遇也齐
诸儒生相与排摈不容于齐家贫假贷无所得乃北
游燕赵中山皆莫能厚遇为客甚困孝武元光元年
中以为诸侯莫足游者乃西入关见卫将军卫将军
数言上上不召资用乏留久诸公宾客多厌之乃上
书阙下朝奏暮召入见是时赵人徐乐齐人严安俱
上书言世务各一事书奏天子天子召见三人谓曰
公等皆安在何相见之晚也于是上乃拜主父偃徐
乐严安为郎中数见上疏言事诏拜偃为谒者迁乐
为中大夫一岁中四迁偃
汉书公孙弘传弘家贫牧豕海上年四十余乃学春
秋杂说年六十以贤良征博士
独异志后汉马略年十七闭室读书九年不出三日
一食续命而已乡里谓之潜龙三十谒桓帝曰我贤
人也遂拜关内侯光州刺史略弃官入海恶虫猛兽
悉避路
魏志苏则传则起家为酒泉太守转安定武都按注
魏略曰则世为着姓兴平中三辅乱饥穷避难北地
客安定依富室师亮亮待遇不足慨然叹曰天下会
安当不久尔必还为此郡守折庸辈士也后与冯翊
吉茂等隐于郡南太白山中以书籍自娱及为安定
太守而师亮等皆欲逃走则闻之预使人解语以礼
报之
南史刘穆之传穆之少时家贫诞节嗜酒食不修拘
检好往妻兄家乞食多见辱不以为耻其妻江嗣女
甚明识每禁不令往江氏后有庆会属令勿来穆之
犹往食毕求槟榔江氏兄弟戏之曰槟榔消食君乃
常饥何忽须此妻复截发市殽馔为其兄弟以饷穆
之自此不对穆之梳沐及穆之为丹阳尹将召妻兄
弟妻泣而稽颡以致谢穆之曰本不匿怨无所致忧
及至醉穆之乃令厨人以金柈贮槟榔一斛以进之
南齐书王谌传谌少贫尝自纺绩及通贵后每为人
说之世称其志达
梁书王僧孺传僧孺除游击将军兼御史中丞僧孺
幼贫其母鬻沙布以自业尝携僧孺至市道遇中丞
卤簿驱迫沟中及是拜日引驺清道悲感不自胜
沈约传约少时孤贫丐于宗党得米数百斛为宗人
所侮覆米而去及贵不以为憾用为郡部传
颜氏家训勉学篇梁世彭城刘绮交州刺史勃之孙
早孤家贫灯烛难办常买荻尺寸折之燃明夜读孝
元初出会稽精选寮采绮以才华为国常侍兼记室
殊蒙礼遇终于金紫光禄
义阳朱詹世居江陵后出扬都好学家贫无资累日
不爨乃时吞纸以实腹寒无毡被抱犬而卧犬亦饥
虚起行盗食呼之不至哀声动邻犹不废业卒成学
士官至镇南录事参军为孝元所礼
大唐新语刘仁轨为给事中与中书令李义府不协
出为青州刺史时有事辽海义府逼仁轨运粮果漂
没□御史袁异式按之异式希义府意遇仁轨不以
礼或对之猥泄曰公与当朝雠者为谁何不引决仁
轨曰乞方便乃于房中裂布将头自缢少顷仁轨出
曰不能为公死刘仁轨岂失却死耶坐此除名大将
军刘仁愿□百济奏以为带方州刺史仁愿凯旋高
宗谓之曰卿将家子处置补署皆称朕意何也仁愿
拜谢曰非臣能为乃前青州刺史教臣耳遽发诏征
之至则拜大司宪御史大夫也初仁轨被征次于莱
州驿舍于西厅夜久有御史至驿人曰西厅稍佳有
使止矣御史问谁答曰带方州刺史命移仁轨于东
厅既拜大夫此御史及异式俱在台内不自安仁轨
慰之曰公何瘦也无以若事不安耶知君为势家所
逼仁轨岂不如韩安国但恨公对仁轨卧而泄耳又
谓诸御史曰诸公出使当举冤滞发明耳目兴行礼
义无为烦扰州县而自重其权指行中御史曰只如
某御史夜到驿驿中东厅西厅复有何异乎若移乃
公就东厅岂忠恕之道愿诸公不为也
摭言王播少孤贫尝客扬州木兰院随僧斋僧厌之
播至已饭矣题诗于壁后二纪来镇是邦向题字已
碧纱幕其上播作诗曰二十年前此院游木兰花发
院新修而今再到经行处树老无花僧白头上堂已
了各西东惭愧阇黎饭后钟二十年来尘扑面如今
始得碧纱笼
北梦琐言唐段相文昌家寓江陵少以贫窭常患口
食不给每听曾口寺斋钟动辄诣谒为寺僧所厌
自此乃斋后扣钟冀其晚至而不逮食也后入登台
座连出大镇拜荆南节度有诗题曾口寺云曾遇阇
黎饭后钟盖为此也富贵后打金莲花盆盛水濯足
徐相商致书规之邹平曰人生几何要酬平生不足
也夏侯孜相国未偶伶俜风尘蹇驴无故坠井每及
朝士之门舍逆旅之馆多有龃龉时人号曰不利市
秀才后登将相何先塞而后通也
录异记邹平公段文昌负才傲俗落魄荆楚间常半
酣靸履于江陵大街往来雨霁泥甚街侧有大宅门
枕流渠公乘醉于渠上脱履濯足旁若无人自言我
作江陵节度使必买此宅闻者皆掩口而笑不数年
果镇荆南遂买此宅
摭言卢肇宜春人与同郡黄颇赴举颇富肇贫郡牧
饯颇甚盛肇策蹇而过明年肇状元及第归刺史以
下迎接因看竞渡肇席上赋诗曰向道是龙刚不信
果然衔得锦标归
玉泉子苗□以进士及第困居洛中有年矣不堪其
穷或意谓将来通塞可以响卜即命儿侄洒扫厅事
设几焚香束带秉笏端坐以俟一言所居穷僻久之
无闻日晏有货枯鱼者至焉耽复祝其至而谛听之
其家童连呼之且挈鱼以入其实元无一钱良久方
出货者迟其出固怒之矣又儿或微刳其鱼货者视
之因骂曰乞索儿终饿死尔何滞我之如是耶初□
尝自外游归途遇疾甚不堪登降忽见辇棺而过者
以其价贱即僦之寝息其中既至洛东门阍者不知
其中有人诘其所由来□恐其讶己徐答曰衣冠道
路得贫病不能至他舆奈何□也阍者退曰吾守此
三年矣未尝见有解语神柩后□亦终江州刺史
北梦琐言梁李相国琪唐末以文学策名仕至御史
昭宗播迁衣冠荡析因与弘农杨玢藏迹于荆楚间
杨即沂蜀琪相盘桓于夷道之清江自晦其迹号华
原李长官其堂兄光符宰宜都尝厌薄之琪相寂寞
每临流跋石摘树叶而试草制词吁嗟怏怅而投于
水中梁祖受禅征入拜翰林学士寻登廊庙尔后宜
都之子彬羇旅渚宫因省相国乃数厥父之所短而
遣之
清异录温韬少无赖拳人几死市魁将送官谢过魁
前拜逾数百魁释之韬每念之以为耻既贵达拍金
薄搭膝带之曰聊酬此膝
闻见前录吕文穆公讳蒙正微时于洛阳之龙门利
涉院土室中与温仲舒读书有诗云八滩风急浪花
飞手把鱼竿傍钓矶自是钓头香饵别此心终待得
鱼归又云怪得池塘春水满夜来雷雨起南山后状
元及第位至宰相温仲舒第三人及第官至尚书公
在龙门时一日行伊水上见卖瓜者意欲得之无钱
可买其人偶遗一枚于地公怅然取食之后作相买
园洛城东南下临伊水起亭以饐瓜为名不忘贫贱
之义也
东轩笔录李太后始入掖庭纔十余岁维有一弟七
岁太后临别手结刻丝鞶囊与之拍其背泣曰汝虽
沦落颠沛不可弃此囊异时我若遭遇必访汝以此
为物色也言讫不胜呜咽而去后其弟佣于凿纸钱
家然常以囊悬于□臆间未尝斯须去身也一日苦
下痢势将不救为纸家弃于道左有入内院子者见
而怜之收养于家□其衣服百结而□悬鞶囊因问
之具以告院子者惄然惊异盖尝受旨于太后令物
色访其弟也复问其姓氏小字世系甚悉遂解其囊
明日持入示太后及具道本末是时太后封宸妃时
真宗已生仁宗皇帝闻之悲喜遽以其事白真宗遂
官之为右班殿直即所谓李用和也及仁宗立太后
上仙谥曰章懿召用和擢以显官后至殿前都指挥
使领节钺赠陇西郡王世所谓李国舅者是也
闻见前录纪公实为余言尝闻其父言王冀公钦若
以使相尹洛振车骑入城士民聚观富韩公方为举
子与士人魏叔平段希元一张姓者同观于上东门
里福先寺三门上门高富公魁伟三人者挽之以登
见其旌节导从之盛富公叹曰王公亦举子耶三人
者曰君何叹安知吾辈异日不尔也后富公历将相
以三公就第年八十乃薨谥曰文忠其名位不在冀
公之下而功德则过之魏叔平段希元至富公为宰
相以特奏名命官张姓穷老而死云
梦溪笔谈刘美少时善锻金后贵显赐与中有上方
金银器皆刻工名其间多有美所造者又杨景宗微
时常荷畚为丁晋公筑第后晋公败籍没其家以第
赐景宗二人者方其微贱时一造上方器一为宰相
筑第安敢自期身飨其用哉
却扫编王文安公尧臣登第之日狄武襄公始隶军
籍王公唱名自内出传呼甚宠观者如堵狄公与侪
类数人立于道傍或叹曰彼为状元而吾等始为卒
穷达之不同如此狄曰不然顾才能如何尔闻者笑
之后狄公为枢密使王公为副适同时焉
闻见前录狄武襄公青初以散直为延州指挥使时
西夏用兵武襄以智勇收奇功尝被发带铜铸人面
突围陷阵往来如神震畏慑服无敢当者而识达光
远贤士大夫翕然称之尢为范文正范忠献韩正献
诸公所知文正公授以春秋汉书曰为将而不知古
今匹夫之勇耳武襄感服自勉励无怠后位枢密或
告以当推狄梁公为远祖武襄愧谢曰某出田家少
为兵安敢祖唐之忠臣梁公者又或劝去鬓间字则
曰某虽贵不忘本也每至韩忠献家必拜于庙庭之
下入拜夫人甚恭以郎君之礼待其子弟其异于人
如此郭宣徽达少时人物已魁伟日怀二饼读汉书
于京师州西酒楼上饥则食其饼沽酒一升饮再读
书抵暮归率以为常酒家异之后亦以散直为延州
指挥范文正公为帅令主私藏端坐终日不出门文
正益任之韩魏公代文正公宣徽又事之魏公尤器
重屡立大功进至副都总管治平中召为签书枢密
院杨太尉遂微时为文潞公虞候吏每燕会太尉独
不食余馔他人与之亦不顾潞公以此奇之公定贝
州太尉穴地道入城先登受上赏后官至节度使苗
太尉授为小官时客京师逆旅中未尝出行同辈以
为笑后为名将帅官节度使两除殿帅四人者其功
业智勇贫贱遇合略相似故并书之
杜祁公少时客济源有县令者能相人厚遇之与县
之大姓相里氏议婚不成祁公亦别娶久之祁公妻
死令曰相里女子当作国夫人矣相里兄弟二人前
却祁公之议者兄也令召其弟曰秀才杜君人材足
依也当以女弟妻之议定其兄尤之弟曰杜君令之
重客令之意其可违兄怅然曰姑从之俾教诸儿读
书耳祁公未成婚赴试京师登科相里之兄厚资往
见公曰婚已议定其敢违某既出仕颇忧门下无教
儿读书者尔兄遗却之相里之兄大惭以归祁公既
娶相里夫人至从官以两郊礼奏异姓恩任相里之
弟后官至员外郎任道司门为先公云
余为潞州长子县尉西寺中有王文康公祠其老僧
为余言文康公之父邑人也以教授村童为业有儿
年七八岁不能养欲施寺之祖师祖师善相谓曰儿
相贵可令读书因以钱币资之是谓文康公后公贵
祖师已死命寺僧因祠之文康公最受寇莱公之知
因妻以女居洛阳陶化坊洛人至今谓之西州王相
公宅云有子益恭益柔益柔官龙图阁直学士有时
名孙慎言慎行慎术俱列大夫皆贤从康节先生交
游也
闻见前录孙文懿公眉州鱼蛇人少时家贫欲典田
赴试京师自经县判状尉李昭言戏之似君人物求
试京师者有几文懿以第三登第后判审官院李昭
言者赴调见公恐甚意公不忘前日之言也公特差
昭言知眉州又公尝聚徒荥州贫甚得束修之物持
归过一村镇镇将悉税之至公任监左藏库镇将者
部州绢纲至见公愧惧公慰谢之以黄金一两赠其
归其盛德如此
东轩笔录钱思公嫁女令银匠龚美打造装奁器皿
既而美拜官思公即取美为妹婿向所打造器皿归
美家
欧阳文忠公自馆下谪夷陵令移光化军干德县知
军者虞部员外郎张询询河北经生也不能知文忠
而待以常礼后二年询移知清德军而文忠自龙图
阁学士为河北都转运使询乃部属初迎见文忠于
郊外询虽负恐惕犹敛板操北音曰龙图久别安乐
诸事且望揜恶扬善文忠知其朴野亦笑之而已
玉照新志郑绅者京师人少日以宾赞事政府坐累
被逐贫窭之甚妻弃去适他人一女流落宦寺家不
暇访其生死日益以困偶往相监问命于日者日者
惊曰后当官极品未论其他而今已为观察且喜在
今日君其识焉同行侪辈笑且排之甫出寺门有快
行家者数辈宣召甚急始知其女已入禁中得幸九
重矣即除阁门宣赞舍人未及岁以女正长秋拜廉
察不数年位登帅垣爵封郡王极其富贵荣宠妻再
适张公缊夤缘肺腑亦至正任承宣使韩髦斯士郑
氏婿也见语如此
明良记况司徒锺少贫贱有御史过聊城县官发徒
前驱公在遣中御史就舆假寐忽见神人谓曰尚书
导舆能安坐耶觉而异之因物色诸执事见公年少
状貌雄伟令县收录教之果大显
奚囊橘柚陶士行贫时冬日母子尝着敝葛及士行
贵母恒于公服袖口内缝一片曰汝当作佳官尽心
恤民勿忘着葛衫时也