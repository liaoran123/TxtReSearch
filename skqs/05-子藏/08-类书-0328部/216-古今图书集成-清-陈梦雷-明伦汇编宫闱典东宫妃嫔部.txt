
　东宫妃嫔部汇考
　　汉
汉初定礼皇太子纳妃以奉常迎
按汉书礼志不载　按杜佑通典汉制皇太子纳妃
奉常迎时叔孙通定礼以天子无亲迎之义皇太子
以奉常迎也
　　晋
晋太子婚礼及太子妃金玺之制
按晋书礼志江左以来太子婚纳征礼用玉璧一兽
皮二未详何所准或者兽取其威猛有斑彩玉以象
德而有珪璋亦玉之美者豹皮采蔚以譬君子王
萧纳征辞云元纁束帛俪皮雁羊前汉聘后黄金二
百斤马十二匹亦无用羊之旨郑氏婚物赞曰羊者
祥也然则婚之有羊自汉末始也王者六礼尚未用
焉　按舆服志皇太子妃用金玺龟钮纁朱绶佩瑜
玉
　　宋
文帝元嘉十五年立皇太子妃百官上礼大宴于太
极殿
按宋书文帝本纪元嘉十五年夏四月立皇太子妃
殷氏赐王公以下各有差　按礼志元嘉十五年四
月皇太子纳妃六礼文与纳后不异百官上礼其月
壬戌于太极殿西堂叙宴二宫队主副司徒征北镇
南三府佐扬兖江三州纲彭城江夏南谯始兴武陵
庐陵南豊七国侍郎以上诸二千石在都邑者并豫
会又诏今小会可停妓乐时有临川曹太妃服
孝武帝孝建三年春正月壬子立皇太子妃何氏甲
寅大赦天下
按宋书孝武帝本纪云云
大明五年太子妃何氏薨有司议樟宫山茔及丧服
之制又议不合作乐及行烝祠之礼
按宋书孝武帝本纪大明五年闰月戊子皇太子妃
何氏薨　按礼志宋孝武大明五年闰月皇太子妃
薨樟木为榇号曰樟宫载以龙輴造陵于龙山置大
匠卿断草司空告后土谓葬曰山茔祔文元皇后庙
之阴室在正堂后壁之外北向御服大功九月设位
太极东宫堂殿中监黄门侍郎仆射并从服从服者
御服衰乃从服他日则否宫臣服齐衰三月其居宫
者处宁假　大明五年闰月有司奏依礼皇太后服
太子妃小功五月皇后大功九月右丞徐爰参议宫
人从服者若二御哭临应着衰时从服者悉着衰非
其日如常仪太子既有妃□服诏见之日还着公服
若至尊非哭临日幸东宫太子见亦如之宫臣见至
尊皆着朱衣　大明五年闰月有司奏皇太子妃薨
至尊皇后并服大功九月皇太后小功五月未详二
御何当得作鼓吹及乐博士司马兴之议案礼齐衰
大功之丧三月不从政今临轩拜授则人君之大典
今古既异赊促不同愚谓皇太子妃祔庙之后便可
临轩作乐及鼓吹右丞徐爰议皇太子妃虽未山茔
临轩拜官旧不为碍樟棺在殡应县而不作祔后三
御乐宜使学官拟礼上兴之又议案礼大功至则辟
琴瑟诚无自奏之理但王者体大理绝凡庶故汉文
既葬悉皆复吉唯县而不乐以此表哀今准其轻重
侔其降杀则下流大功不容撤乐终服夫金石宾飨
之礼箫管警涂之卫实人君之盛典当阳之威饰固
亦不可久废于朝又礼无天王服嫡妇之文直后学
推贵嫡之义耳既已制服成丧虚悬终窆亦足以甄
崇冢正摽明礼归矣爰参议皇太子期服内不合作
乐及鼓吹　又按大明五年十月甲寅有司奏今月
八日烝祠二庙公卿行事有皇太子献妃服前太常
丞庾蔚之议礼所以有丧废祭由祭必有乐皇太子
以元嫡之重故主上服妃不以尊降既正服大功愚
谓不应祭有故三公行事是得祭之辰非今之比卿
卒犹不绎况于太子妃乎博士司马兴之议夫缌则
不祭礼之大经卿卒不绎春秋明义又寻魏代平原
公主薨高堂隆议不应三月废祠而犹云殡葬之间
则权废事改吉芬馥享祠寻此语意非使有司此无
服之丧尚以未葬为废况皇太子妃及大功未祔者
耶上寻礼文下准前代不得烝祠领军长史周景远
议案礼缌不祭大功废祠理不俟言今皇太子故妃
既未山茔未从权制则应依礼废烝尝至尊以大功
之服于礼不得亲奉非有故之谓亦不使公卿行事
右丞徐爰议以为礼缌不祭盖惟通议大夫以尊贵
降绝及其有服不容复异祭统云君有故使人可者
谓于礼应祭君不得齐祭不可阙故使臣下摄奉不
谓君不应祭有司行事也晋咸宁四年景献皇后崩
晋武帝伯母宗庙废一时之祀虽名号尊崇粗可依
准今太子妃至尊正服大功非有故之比既未山茔
谓烝祠宜废寻蔚之等议指归不殊阙烝为允过卒
哭祔庙一依常典诏可
明帝泰始五年奏定太子纳征之礼
按宋书明帝本纪不载　按礼志泰始五年十一月
有司奏按晋江左以来太子婚纳征礼用玉一虎皮
二未详何所准况或者虎取其威猛有彬炳玉以象
德而有栗珪璋既玉之美者豹皮义兼炳蔚熊罴
亦婚礼吉征以类取象亦宜并用未详何以遗文晋
氏江左礼物多阙后代因袭未遑研考今法章徽仪
方将大备宜宪范经籍稽诸旧典今皇太子婚纳征
礼合用珪璋豹皮熊罴皮与不下礼官详依经记更
正若应用者为各用一为应用两博士裴昭明议案
周礼纳征元纁束帛俪皮郑元注云束帛以仪注以
虎皮二太元中公主纳征以虎豹皮各一具岂谓婚
礼不辨王公之序故取虎豹皮以尊革其事乎虎豹
虽文而征礼所不用熊罴吉祥而婚典所不及珪璋
虽美或为用各异今帝道弘明徽则光阐储皇聘纳
宜准经诰凡诸僻谬并合详裁虽礼代不同文质或
异而郑为儒宗既有明说守文浅见盖有惟疑兼太
常丞孙诜议以为聘币之典损益惟义历代行事取
制士婚若珪璋之用实均璧品采豹之彰义齐虎文
熊罴表祥繁衍攸寄今储后崇聘礼先训远皮玉之
美宜尽晖备礼称束帛俪皮则珪璋数合同璧熊罴
文豹各应用二长兼国子博士虞龢议案仪礼纳征
直云元纁束帛杂皮而已礼记郊特牲云虎豹皮与
玉璧非虚作也则虎豹之皮居然用两珪璧宜仍旧
各一也参诜龢二议不异今加珪璋各一豹熊罴皮
各二以龢议为允诏可
泰始六年二月癸丑皇太子纳妃甲寅大赦天下巧
注从军不在赦例班赐各有差
按宋书明帝本纪云云
　　南齐
高帝建元元年冬十一月辛亥立皇太子妃裴氏
按南齐书高帝本纪云云
建元三年为太子宫置三内职
按南齐书高帝本纪不载　按后妃传序建元三年
太子宫置三内职良娣比开国侯保林比五等侯才
人比驸马都尉
武帝永明　年以婚礼奢侈□诸王纳妃惟上枣栗
按南齐书武帝本纪不载　按礼志武帝永明中以
婚礼奢费□诸王纳妃上御及六宫依礼止枣栗腶
修加以香泽花粉其余衣服皆停惟公主降嫁则止
遗舅姑也
明帝建武二年冬十月乙卯纳皇太子妃褚氏大赦
王公以下班赐各有差断四方上礼
按南齐书明帝本纪云云
　　梁
武帝天监七年夏四月乙卯皇太子纳妃赦大辟以
下颁赐朝臣及近侍各有差
按梁书武帝本纪云云
　　陈
文帝天嘉三年皇太子纳妃王氏
按陈书文帝本纪天嘉三年秋七月己丑皇太子纳
妃王氏在位文武赐帛各有差孝悌力田为父后者
赐爵二级
宣帝大建元年皇太子纳妃沈氏
按陈书宣帝本纪大建元年秋七月辛卯皇太子纳
妃沈氏王公以下赐帛各有差
　　北齐
北齐定皇太子纳妃之礼
按隋书礼仪志后齐皇太子纳妃礼皇帝遣使纳采
有司备礼物会毕使者受诏而行主人迎于大门外
礼毕会于厅事其次问名纳吉并如纳采纳征则使
司徒及尚书令为使备礼物而行请期则以太常宗
正卿为使如纳采亲迎则太尉为使三日妃朝皇帝
于昭阳殿又朝皇后于宣光殿择日群官上礼他日
妃还又他日皇太子拜合　后齐聘礼一曰纳采二
曰问名三曰纳吉四曰纳征五曰请期六曰亲迎皆
用羔羊一口雁一只酒黍稷稻米各一斛纳征皇
子王用青三匹纁二匹束帛十匹大璋一兽皮二锦
彩六十匹绢二百匹羔羊一口羊四口犊一头酒黍
稷稻米各十斛
　　北周
武帝建德二年九月壬午纳皇太子妃杨氏
按周书武帝本纪云云
　　隋
隋定皇太子纳妃之礼
按隋书礼仪志皇太子纳妃礼皇帝临轩使者受诏
而行主人俟于庙使者执雁主人迎拜于大门之东
使者入升自西阶立于楹间南面纳采讫乃行问名
仪事毕主人请致礼于从者礼有币马其次择日纳
吉如纳采又择日以玉帛乘马纳征又择日告期又
择日命有司以特牲告庙册妃皇太子将亲迎皇帝
临轩谯而诫曰往迎尔相承我宗事勖帅以敬对曰
谨奉诏既受命羽仪而行主人几筵于庙妃服褕翟
立于东房主人迎于门外西面拜皇太子答拜主人
揖皇太子先入主人升立于阼阶西面皇太子升进
当房户前北面跪奠雁俯伏兴拜降出妃父少进西
面戒之母于西阶上施衿结帨及门内施鞶申之出
门妃升辂乘以几姆加幜皇太子乃御轮三周御者
代之皇太子出大门乘辂羽仪还宫妃三日鸡鸣夙
兴以朝奠笲于皇帝皇帝抚之奠笲于皇后皇后抚
之席于户牖间妃立于席西祭奠而出　皇太子妃
乘翟车以赤为质驾三马画辕金饰犊车为副紫幰
朱络网良娣以下并乘犊车青幰朱里
文帝开皇十一年春正月景午皇太子妃元氏薨上
举哀文思殿
按隋书文帝本纪云云
　　唐
唐定皇太子纳妃礼及卤簿服饰金玺之制
按唐书礼乐志皇太子纳妃皇帝遣使者至于主人
之家不持节无制书纳采问名纳吉纳征告期如后
礼其册妃前一日主人设使者次大门之外道右南
向又设宫人次于使者西南俱东向障以行帷奉礼
设使者位于大门外之西副及内侍又于其南举册
案及玺绶命服者又南差退俱东向设主人位于门
东北面又设位于内门外如之设典内位于内门外
主人之南西面宫人位于门外使者之后重行东向
向典内预置一案于合外使副朝服乘辂持节鼓吹
备而不作至妃氏大门外次掌严奉褕翟衣及首饰
内厩尉进厌翟于大门之外道西东向以北为上诸
卫帅其属布仪仗使者出次持节前导及宫人典内
皆就位主人朝服出迎于大门之外北面再拜使者
入门而左持案从之主人入门而右至内门外位奉
册宝案者进授使副册宝内侍西面受之东面授典
内典内持入跪置于合内之案奉衣服及侍卫者从
入皆立于典内之南俱东面傅姆赞妃出立于庭中
北面掌书跪取玉宝南向掌严奉首饰褕翟与诸宫
官侍卫者以次入司则前赞妃再拜北面授册宝于
掌书南向授妃妃以授司闺司则又赞再拜乃请妃
升坐宫官以下皆降立于庭重行北面西上赞者曰
再拜皆再拜司则前启礼毕妃降座入于室主人傧
使者如礼宾之仪临轩醮戒前一日卫尉设次于东
朝堂之北西向又设宫官次于重明门外其日皇太
子服冕出升金辂至承天门降辂就次前一日有
司设御座于太极殿阼阶上西向设群官次于朝堂
展县陈车辂其日尚舍设皇太子席位于户牖间南
向莞席藻席尚食设酒尊于东序下又陈脯一豆
醢一在尊西前三刻设群官版位于内奉礼设版
位于外如朝礼侍中版奏请中严前三刻诸侍卫之
官侍中中书令以下俱诣合奉迎典仪帅赞者先入
就位吏部兵部赞群官出次就门外位侍中版奏外
办皇帝服通天冠绛纱袍乘舆出自西房即御座西
向群官入就位典仪曰再拜赞者承传在位者皆再
拜皇太子入县南典仪曰再拜赞者承传皇太子再
拜诣阶脱升席西南面立尚食酌酒于序进诣皇
太子西东面立皇太子再拜受爵尚食又荐脯醢于
席前皇太子升席坐左执爵右取脯擩于醢祭于
豆之间右祭酒兴降席西南面坐啐酒奠爵兴再拜
执爵兴奉御受虚爵直长彻荐还于房皇太子进当
御坐前东面立皇帝命之曰往迎尔相承我宗事勖
帅以敬皇太子曰臣谨奉制旨遂再拜降自西阶纳
出门典仪曰再拜赞者承传在位者皆再拜以次
出侍中前跪奏礼毕皇帝入皇太子既受命执烛前
马鼓吹至于妃氏大门外道西之次回辂南向左庶
子跪奏降辂之次主人设几筵妃服褕翟花钗立于
东房主妇立于房户外之西南向主人公服出立于
大门之内西向在庙则祭服左庶子跪奏请就位皇
太子立于门西东面傧者受命出请事左庶子承传
跪奏皇太子曰以兹初婚某奉制承命左庶子俯伏
兴传于傧者入告主人曰某谨敬具以须傧者出传
于左庶子以奏傧者入引主人迎于门外之东西面
再拜皇太子答再拜主人揖皇太子先入掌畜者以
雁授左庶子以授皇太子执雁入及内门主人让曰
请皇太子入皇太子曰某弗敢先主人又固请皇太
子又曰某固弗敢先主人揖皇太子入门而左主人
入门而右及内门主人揖入及内溜当曲揖当阶揖
皇太子皆报揖至于阶主人曰请皇太子升皇太子
曰某敢辞主人固请皇太子又曰某敢固辞主人终
请皇太子又曰某终辞主人揖皇太子报揖主人升
立于阼阶上西面皇太子升进当房户前北面跪奠
雁再拜降出主人不降送内厩尉进厌翟于内外傅
姆导妃司则前引出于母左师姆在右保姆在左父
少进西面戒之曰必有正焉若衣花命之曰戒之敬
之夙夜无违命母戒之西阶上施衿结帨命之曰勉
之敬之夙夜无违命庶母及门内施鞶申之以父母
之命命之曰敬恭听宗父母之言夙夜无愆视诸衿
鞶妃既出内门至辂后皇太子授绥姆辞不受曰未
教不足与为礼妃升辂乘以几姆加景皇太子驭轮
三周驭者代之皇太子出大门乘辂还宫妃次于后
主人使其属送妃以族从同牢之日司闺设妃次于
合内道东南向设皇太子御幄于内殿室内西厢东
向设席重茵施屏障设同牢之席于室内皇太子之
席西厢东向妃席东厢西向席间量容牢馔设洗于
东阶东南设妃洗于东房近北馔于东房西墉下豆
各二十簠簋各二钘各三瓦豋一俎三尊在室内北
墉下元酒在西又设尊于房户外之东无元酒篚在
南实四爵合卺皇太子车至左合回辂南向左庶子
跪奏请降辂入俟于内殿门外之东西面妃至左合
外回辂南向司则请妃降辂前后扇烛就次立于内
殿门西东面皇太子揖以入升自西阶妃从升执扇
烛者陈于东西阶内皇太子即席东向立妃西向立
司馔进诣阶间跪奏具牢馔司则承令曰诺遂设馔
如皇后同牢之礼司馔跪奏馔具皇太子及妃俱坐
司馔跪取脯取韭菹皆擩于醢授皇太子又取授妃
俱受祭于豆之间司馔跪取黍实于左手遍取稷
反于右手授皇太子又授妃各受祭于菹醢之间司
馔各立取胏皆绝末跪授皇太子及妃俱受又祭于
菹醢之间司馔俱以肺加于俎掌严授皇太子妃巾
涗手以柶扱上钘遍擩之祭于上豆之间司馔品尝
妃馔移黍置于席上以次跪授胏脊皇太子及妃皆
食以湇酱三饭卒食司馔北面请进酒司则承令曰
诺司馔二人俱盥手洗爵于房入室酌于尊北面立
皇太子及妃俱兴再拜一人进授皇太子一人授妃
皇太子及妃俱坐祭酒举酒司馔各以肝从司则进
受虚爵奠于篚司馔又俱洗爵酌酒再酳皇太子及
妃俱受爵饮三酳用卺如再酳皇太子及妃立于席
后司则俱降东阶洗爵升酌于户外北面俱奠爵兴
再拜皇太子及妃俱答拜司则坐取爵祭酒遂饮啐
爵奠遂拜执爵兴降奠爵于篚司馔奏彻馔司则前
跪奏称司则妾姓言请殿下入皇太子入于东房释
冕服着□褶司则启妃入帏幄皇太子乃入室媵馂
皇太子之馔御馂妃之馔　按仪卫志皇太子妃卤
簿清道率府校尉六人骑分左右为三重佩横刀弓
箭次青衣十人分左右次导客舍人四人内给使六
十人皆分左右后属内人车次偏扇团扇方扇各十
八分左右宫人执者间彩衣革带次行障四坐障二
宫人执以夹车次典内二人骑分左右次厌翟车驾
三马驾士十四人次合帅二人领内给使十八人夹
车次六柱二内给使执之次供奉内人乘犊车次伞
一雉尾扇二团扇四曲盖二皆分左右各内给使执
之次戟九十执者绛綦袄冒分左右太子良娣良媛
承徽青衣二人偏扇团扇方扇十行障二坐障一安
车驾二马驭人八内给使十人从车二乘戟二十白
铜饰犊车从人十人　又按志皇太子妃之服有三
褕翟者受册助祭朝会大事之服也青织成文为摇
翟青质五色九等素纱中单黼领朱罗縠褾蔽膝
随裳色用緅为领缘以翟为章二等青衣革带大带
随衣色不朱里青□加金饰佩绶如皇太子鞠衣
者从蚕之服也以黄罗为之制如褕翟无雉蔽膝大
带随衣色钿钗礼衣者燕见宾客之服也九钿其服
用杂色制如鞠衣加双佩小绶去加履首饰花九
树有两博鬓　皇太子妃玺以金为之藏而不用封
令书以内坊印
高宗咸亨四年皇太子纳妃裴氏
按唐书高宗本纪咸亨四年十月乙未以皇太子纳
妃赦岐州赐脯三日
按旧唐书高宗本纪咸亨四年二月壬午以左金吾
将军裴居道女为皇太子弘妃
元宗开元二十年中书令萧嵩上开元新礼定皇太
子纳妃册妃及朝见之礼
按唐书元宗本纪不载　按旧唐书元宗本纪开元
二十年九月乙巳中书令萧嵩奏上开元新礼一百
五十卷命所司行用之
按开元礼皇太子纳妃临轩命使将行纳采制命使
者吏部承以戒之前一日尚书奉御设御幄于太极
殿北壁下南向卫尉设群官次于东西朝堂大乐令
展宫悬并如常仪其日典仪设文武一品以下五品
以上位于横街之北西面北上朝集使五品以上合
班六品以下位于横街南朝集使六品以下合班蕃
客又于其南皆西面北上设武官五品以上位于横
街北东面北上朝集使五品以上合班诸亲位于其
下六品以下位于横街南朝集使六品以下蕃客等
又于其南东面北上设典仪位于悬之东北赞者一
人在南少退东面西向设举麾位于殿上西阶之西
东面设使者受命位于横街南道东北面西上奉礼
设门外位文官一品以下五品以上位于顺天门外
道东每等异位重行西面武官三品以下位于门西
每等异位俱重行东面以北为上未明二刻诸卫勒
所部屯门布黄麾半仗入陈于殿庭如常仪群官依
时刻集朝堂俱就次各服朝服侍中量时刻版奏请
中严钑戟近仗就陈于合外太乐令以下师二人入
就位请侍卫之官各服其器服侍中中书令以下诸
侍臣俱诣合奉迎典仪帅赞者先入就位吏部兵部
各赞群官出次典谒各引就门外位侍中版奏外办
皇帝月衮冕出坐如常仪通事舍人引群官以次入
就位立定典仪曰再拜赞者承传群官在位者皆再
拜吏部与礼部侍郎赞使主副出典谒引就受命位
侍中前承制降诣使者西北东面称有制使主副俱
再拜侍中还侍位典谒引使主副出初使者将出典
仪曰再拜赞者承传群官在位者皆再拜通事舍人
引群官出侍中前跪奏称侍中臣某言礼毕俯伏兴
还侍位皇帝降座入自东房侍卫警跸如来仪侍臣
从至合使主副乘辂备仪仗而行从者乘车以从
纳采
前一日主人设使者次于大门之外道右南向其日
大昕使者公服至于妃氏大门外掌次者延入次（
凡宾
主及行事者皆公服）
主人受其礼于庙
无庙者
受于正寝
掌事者布神
席于室户外之西莞筵纷纯加藻席画纯南向右雕
几使者出次谒者引立于大门外之西东面主人在
大门内西面傧者立于主人之左北面受命出立于
门东西面曰敢请事使者曰奉制作俪储宫允归令
德率由旧章使某纳采傧者入告主人曰臣某之女
不教若如人既蒙制访臣某不敢辞傧者出告掌畜
者以雁授使副进授使者退复位使者左手执之傧
者引主人迎于大门之南北面再拜使者不答拜谒
者引使者入门而左主人入门而右使者升自西阶
立于楹间俱南面西上主人升自东阶进使者前北
面使者曰某奉制纳采主人升诣阶间北面再拜稽
首升进北面受雁退立于东阶上西面使者降自西
阶以出
问名
使者既出立于门外之西东面初使者降左右受雁
于序端主人降立于内门东厢西面傧者进受命出
请事使者曰某将加卜筮奉制问名傧者入告主人
曰制以某之子备数于储宫臣某不敢辞傧者出告
掌畜者以雁授使副主人拜迎入俱升堂南面如纳
采仪使者曰某奉制问名将加诸卜筮主人降诣阶
间北面再拜稽首升进北面受雁少退仍北面曰臣
某第某女某氏出使者降自西阶出立于内门外之
西东面初使者降主人退于阼阶东左右受雁于序
端主人降立于内门东厢西面傧者进命出请事使
者曰礼毕傧者入告主人曰某公为事故至于某之
室某有先人之礼请礼从者
其仪与纳
后礼宾同

纳吉
前一日主人设使者次如常其日大昕使者至妃氏
大门以下傧者出请事如纳采仪使者曰加诸卜筮
占曰协从制使某也纳吉傧者入告主人曰臣某之
女弗教惟恐不堪龟筮云吉臣某谨奉典制傧者出
告掌畜者以雁授使副主人迎拜入俱升堂南面并
如纳采仪主人降诣阶间北面再拜稽首升进北面
受雁使者降自西阶立于大门外之西东面初使者
降主人还阼阶东左右受雁于序端主人降立于内
门西面傧者进受命出请事使者曰礼毕其傧使者
皆如问名之仪
纳征
前一日主人设使者次如常仪其日大昕使者至妃
氏大门外掌次者延入次执事者设布幕于内门之
外元纁朿帛陈于幕上乘马陈于幕南北首西上执
事者奉谷珪以匮俟于幕东西面主人掌事者设几
筵如常使者出次谒者引立于大门外之西东面主
人立于大门内西面傧者进受命出请事使者曰制
使某以玉帛乘马纳征傧者入告主人曰奉制赐臣
以重礼臣某祗奉典制傧者出告又傧者引主人迎
于大门外之南北面再拜使者不答拜谒者引使者
入门而左主人入门而右至于内门外使者立于门
西东面北上主人立于门东西面执事者坐启匮取
珪于元纁上兴以授使副使副进授使者退复位使
者受玉帛谒者引使者入门而左主人入门而右牵
乘马者从入三分庭一在南首西上使者升自西阶
立于楹间俱南面西上主人升自东阶进使者前北
面使者曰某奉制纳征主人降阶间北面再拜稽首
升进北面受玉帛使者降自西阶出立于内门外之
西东面初使者降主人还阼阶东左右受玉帛受马
自左受之以东牵马者既授马自前西出傧者进受
命出请事使者曰礼毕其傧使者如纳吉之仪
告期
前一日主人设次设几筵及傧者受命请事等并如
纳采仪使者曰询于龟筮某月某日吉制使某告期
其授雁升堂受命之仪一如纳采使者曰某奉制告
期主人降诣阶间北面再拜以下礼毕以纳采傧从
使者如纳征仪
告庙
有司以特牲告如常礼祝文临时撰
册妃
前一日主人设使者次如常仪设宫人次于使者西
南俱东面障以行帏其日奉礼设使者位于大门外
之西东向使副及内侍位于使者之南举册案及玺
绶命服者在南差退俱东向设主人位于门南北面
设使者以下及主人位于内门外仪皆如之设典内
位于内门外主人南西面设宫人位于门外于使者
之后俱重行东向以北为上障以行帏设赞者二人
位于东阶东南西向典内先置一案于合外近限使
主副朝服乘辂持节备仪仗鼓吹备而不作至妃氏
大门外使者降辂掌次者延入次宫人等各之次掌
严奉褕翟衣及首饰内厩尉进厌翟车于大门之外
道之西东向以北为上诸卫率其属布妃仪仗如常
使者出次典谒引使者以下持节者前导及宫人典
内各就位持节者立于使者之北少退俱东向主人
朝服出迎于大门外之东西面立定少顷南北面再
拜使者不答拜典谒引使者持节者前导入门而左
持案以下从之主人入门而右至内门外各就位立
定奉册宝案者进当使副前使副受册宝奉案者退
复位使副以册宝进授使者退复位内侍进使者前
西面受册宝东面授典内退复位典内持册宝立入
于合外之西东面跪置册宝于案典内俯伏兴奉衣
服及侍卫者从入皆立于典内之南俱东面北上傅
姆赞妃出引立于庭中北面掌书进跪取玉宝兴进
立于妃前南向掌严奉首饰及褕翟与诸宫侍卫者
次入侍卫如常典内还复位司则前赞妃再拜还侍
位妃再拜司则进掌书前北面受册宝进妃前南向
授妃妃受命以授司闺司则又前赞妃再拜还侍位
妃又再拜讫司则前请妃升座还侍位司闺引妃升
座南向座宫官以下俱降立于庭重行北向以西为
上立定赞唱者曰再拜宫官以下皆再拜讫诸应侍
位者各升立于侍位司则前启礼毕妃降座司闺引
妃入室主人傧使者如礼宾之仪使者乘辂而还
临轩醮戒
前二日本司宣摄内外各供其职前一日卫尉设次
于东朝堂之北西向又设宫官次于重明门外如常
仪其日前三刻宫官俱集于次各至次各服其服诸
卫各勒所部依图陈设左庶子赞请中严内仆进金
辂于合外南向率一人执刀立于辂前北向前二刻
诸卫之官各服其器服以次诸合奉迎
左庶子
负玺如式
宫
官应从者各出次立于门外文东武西重行相向北
上左庶子奏外办太仆奋衣而升执辔皇太子着衮
冕之服以出左右侍卫如常仪皇太子乃升仆立授
绥车驱左庶子以下夹侍如常出门车权停令车左
升辂陪乘宫臣上马讫皇太子车动鼓吹振作如式
文武官皆乘马如常至承天门下车所回辂南向左
庶子进当辂跪奏称左庶子臣某言请降辂俯伏兴
还侍位皇太子降辂典谒引舍人舍人引皇太子就
位侍卫如常仪前一日尚舍奉御整设御座于太极
殿阼阶上西向卫尉设群官次于朝堂太乐令展宫
悬于殿庭乘黄令陈车辂并如常仪其日尚舍直长
铺皇太子席位于牖间南向
其席莞筵纷
纯嘉藻席绩纯
尚食奉
御设酒□于东序下有坫加勺设羃实爵一又陈
脯一豆醢一在□西晡前三刻典仪设群官版位于
内奉礼设版位于外如朝礼诸卫勒所部屯门布仗
立仗入陈于殿庭群官依时刻集朝堂俱就次各服
其服其侍中版奏请中严钑戟近仗就陈于合外太
乐令帅工人入就位晡前三刻诸卫侍之官各服其
器服侍中中书令以下俱诣合奉迎典仪帅赞者先
入就次吏部兵部赞群官俱出次通事舍人各引就
门外位侍中版奏外办皇帝服通天冠绛纱袍乘舆
以出曲直华盖警跸侍卫如常仪皇帝将出仗动皇
帝出自西房即御座西向坐符宝郎奉宝置于御座
如常通事舍人引群官以次入就位群官立定典仪
曰再拜赞者承传群官在位者皆再拜初群官入讫
典谒引舍人舍人引皇太子（
侍从如常式皇太子每行事在左庶子执仪赞
相）
至悬南北面立典仪曰再拜赞者承传皇太子再
拜典仪引舍人舍人引皇太子诣西阶皇太子脱
舍人引升就席西南面立尚食奉御酌酒于序进诣
皇太子西南东面立皇太子再拜受爵尚食直长又
荐脯醢于席前皇太子升荐座左执爵右取脯糯于
醢祭于豆之间右祭酒兴降席面南面坐啐酒奠
爵再拜执爵兴奉御受虚爵直长彻荐还于房舍人
引皇太子进当御座东面立皇帝命曰往迎尔相承
我宗事勖帅以敬皇太子曰臣谨奉制旨遂再拜舍
人引皇太子降自西阶纳讫典谒引舍人舍人引
皇太子出门典仪曰再拜赞者承传群官在位者皆
再拜通事舍人引群官以次出侍中前跪奏称侍中
臣某言礼毕俯伏兴还侍位皇帝降座入自东房警
跸侍卫如来仪侍臣从至合
亲迎
前一日卫尉设皇太子次于妃氏大门之外道西南
向设侍卫群官次于皇太子次西南东向北上皇太
子既受命遂适妃第执烛马前鼓吹振作如式侍从
如常皇太子车至妃氏大门外次前回辂南向左庶
子进当辂前跪奏称左庶子臣某言请降辂俯伏兴
还侍位皇太子降辂之次车将至主人设几筵如常
礼女如别仪妃服褕翟花钿立于东房侍从如常主
妇衣礼衣钿钗立于房户外之西南向主人公服出
立于大门之内西向
在庙则主人
以下着祭服
傧者公服立于主
人之左北向左庶子前跪奏称左庶子臣某言请就
位俯伏兴还侍位皇太子出次立于门西东面侍卫
警跸如常傧者进受命出门东西面曰敢请事左庶
子承传进跪奏如常皇太子曰以兹初婚某奉制承
命左庶子俯伏兴传于傧者入告主人曰某谨敬具
以顷傧者出传于左庶子奏如初傧者引主人迎于
门外之东西面再拜左庶子前跪奏称左庶子臣某
请答拜俯伏兴还侍位皇太子答再拜主人揖皇太
子先入掌畜者以雁授左庶子进东南向奉授皇太
子既授雁进入侍卫者量入侍从及内门主人让曰
请皇太子入皇太子曰某弗敢先主人又曰固请皇
太子入皇太子曰某固不敢先主人揖入皇太子从
入皇太子入门而左主人入门而右内门主人揖入
内溜将曲揖当阶揖皇太子皆报揖至于阶主人曰
请皇太子升皇太子曰某敢辞主人曰固请皇太子
升皇太子曰某固敢辞主人又曰终请皇太子升皇
太子又曰某敢终辞主人揖皇太子报揖主人升立
于阼阶上西面皇太子升进当房户前北面跪奠雁
俯伏兴再拜降出主人不降送内厩尉进厌翟于内
门外傅姆导妃司则前引出于姆左傅姆在右保姆
在左
执烛及
侍从如式
父少进西面戒之必有正焉若衣若
笄命之曰戒之敬之夙夜毋违命母戒之西阶上施
衿结帨命之曰勉之敬之夙夜毋违庶母及门内施
鞶申之以父母之命命之曰恭敬听宗尔父母之言
夙夜无愆视诸衿鞶妃既出内门至辂后皇太子授
绥母辞不受曰未教不足与为礼妃升辂乘以几姆
嘉幜皇太子驭轮三周驭者代之皇太子出大门乘
辂还宫侍卫如来仪妃侍次于后主人使其属送妃
以傧从
同牢
其日司闺设妃次于东合内道东南向掌筵铺褥席
将夕司闺设皇太子幄于殿室西厢东向铺地重茵
施屏障设同牢之席于室内皇太子之席西厢东向
妃东厢西向
席皆莞筵纷
纯嘉藻席绩纯
席间量容牢馔典膳监
设洗于东阶东南东西东溜南北以堂深罍水在洗
东篚在洗西南肆
篚实以
二巾二爵
设妃洗在东房筵北罍
水在洗西篚在洗东北肆皆加勺巾羃典膳监先馔
于房西牖下豆各二十簠簋各二钘各三瓦甒一
皆加巾羃盖俎三□在室内北牖下元酒在西加羃
勺南柄
羃夏用
纱冬用緆
□在房户外之东无元酒篚在南
实四爵合卺
其器皆乌漆
惟以陶卺以瓢
皇太子车至侍臣下马
所车权停文武侍臣皆下马车左降立于辂右车动
车右夹辂而趋车至左合回辂南向左庶子进当辂
前跪奏称左庶子臣某言请降辂俯伏兴还侍位皇
太子降辂入俟于内殿门外之东西面侍卫如常仪
左庶子以下皆退妃至宫门卤簿仗卫停于门外近
侍者从如常入至左合外回辂南向司则进当辂前
启请妃降辂掌筵依式执扇前后执烛如常仪妃降
辂就次整饰司闺引妃诣内殿门西东面皇太子揖
妃以入又司闺前升自西阶妃后升执扇烛者陈于
东西阶内皇太子执席东向立妃执席西向立司馔
进诣阶间北面跪奏称司馔妾姓言请具牢馔兴司
则承令曰诺司馔率其属升奉馔入设于皇太子及
妃座前酱在席前俎醢在其北俎三入陈于豆东豕
俎持于俎北
豆俎醢
在豕东
司馔设黍于酱东稷在东设湇
于酱南
馔在
西也
设对酱于东
对酱妇酱也
设之当特俎
俎醢在其南
北上设黍于豕俎北其西稷稻粱设湆于酱北司馔
启会于簠簋之南对簠簋于北
启发也豆
盖彻于房内
各加匕
箸于设讫司馔北面跪奏馔具兴皇太子及妃俱坐
司馔跪取脯糯于醢取韭俎糯醢授皇太子又司馔
取脯糯于醢取韭俎糯醢授妃皇太子及妃受俱祭
于豆之间司馔兴取黍实于左手□取稷于右手
授皇太子又司馔取黍实于左手□取稷于右手授
妃皇太子及妃各受祭于俎醢之间司馔俱兴各立
取胏皆绝末跪授皇太子及妃俱受又祭于俎醢之
间司馔俱以胏加于俎掌严授皇太子巾又掌严授
妃巾皇太子及妃皆帨手以柶极上钘□糯之祭于
上豆之间司馔品尝皇太子馔又司馔品尝妃馔司
馔各移黍置于席上以次跪授胏脊皇太子及妃皆
食以湇酱三饭卒食司馔北面跪奏称司馔妾姓言
请进酒司则承令曰依奏兴司馔北面俱盥手洗爵
于房入室诣酒□所酌酒进北面立皇太子及妃俱
再拜兴一人进授爵皇太子一人以爵授妃皇太子
及妃俱受爵司馔俱退北面答再拜皇太子及妃俱
坐皇太子及妃俱祭酒司馔各以肝从司则俱进受
虚爵奠于篚司馔又俱洗爵酌酒再酳皇太子及妃
俱受爵俱饮司则进受虚酌奠于篚三酳用卺如礼
再拜皇太子及妃立于席后司则降东阶洗爵升酌
于户外□进北面俱奠爵兴再拜皇太子及妃俱答
拜司则俱坐取爵祭酒遂饮卒爵奠爵遂拜执爵降
奠爵于篚还侍位司馔北面奏称司馔妾姓言牢馔
毕司则承令曰诺司馔彻馔设于房司则前跪奏称
司则妾姓言请殿下入俯伏兴还侍位皇太子入于
东房释冕服着□褶司则启妃入帏幄皇太子及妃
俱入室媵馂皇太子之馔御馂妃之馔
妃朝见
其日昼漏上水一刻所司列御座于所御殿阼阶上
西面
其席莞筵纷纯嘉藻席
画纯次席黼纯左右玉几
司设司皇后座于室
户外之西近北南向尚食帅司膳设酒□于房内东
壁下有坫加勺羃
□用瓦纪实
以醴酒
一豆一实以醢脯设
于□北又设洗于东房近北罍水在洗西篚在东北
肆
篚实以巾羃
觯一角柶一
其日夙兴妃沐浴司则启请妃内严
质明诸卫帅其属陈布仪仗如常仪近仗入陈于寝
门外内厩尉进厌翟于正寝西阶之前南向司则启
外办妃服褕翟加首饰以出降自西阶升辂侍卫如
常至降车所司则赞妃降辂司言引妃入仗卫停于
合外障扇侍从如常妃至寝门之外立于西厢东面
诸卫勒所部屯门布仗三仗入陈于所御殿合外如
常侍中奏请皇后内严妃既至寝门侍中版奏外办
皇帝服通天冠绛纱袍以出升自阼阶即御座西向
坐侍卫如常仪尚仪又奏皇后外办皇后袆衣首饰
司言引尚宫尚宫引皇后出即御座南向坐侍从如
常妃奉笲枣栗司馔又执奉笲腶修以从司则引妃
入立于庭北再拜司宾引妃升自西阶进东面跪奠
笲于御座前皇帝抚之尚食进彻以东司言引妃自
西阶降复北面位奉笲腶修再拜司言引妃升进北
面跪奠笲于皇后座前皇后抚之尚食进彻以东司
言引妃退立于西序东面又再拜司设设妃席于户
牖之间近北面南向司言引妃立于席西南向尚食
又入东房盥手洗觯酌醴齐加柶面柄出进诣妃席
前北面立妃进东面再拜受醴尚食荐脯醢于席妃
升席坐左手执觯右取脯糯于醢祭于豆之间以
柶祭醴三始极一祭又极再祭降席进东面跪取觯
兴即位席坐奠觯于荐东兴降席司宾引妃降自西
阶出合乘车还宫障扇侍从如来仪
会群臣
皇帝会群臣于太极殿如正至之仪唯上寿辞云皇
太子嘉聘礼成克崇景福臣某等不胜庆抃谨上千
秋万岁寿
开元二十一年皇太子纳妃薛氏
按唐书元宗本纪开元二十一年五月戊子以皇太
子纳妃降死罪流以下原之
按旧唐书元宗本纪开元二十一年皇太子纳妃制
天下死罪降从流流以下放释京文武官赐勋一转
　　辽
圣宗太平八年皇太子纳妃诏诸族备会亲之帐
按辽史圣宗本纪太平八年六月癸巳权北院大王
耶律郑留奏今岁十一月皇太子纳妃诸族备会亲
之帐诏以豪盛者三十户给其费十一月丙申皇太
子纳妃萧氏
　　宋
徽宗政和三年议礼局上皇太子妃卤簿及车舆之
制
按宋史徽宗本纪不载　按仪卫志皇太子妃卤簿
之制政和三年议礼局上清道率府校尉六人骑次
青衣十人次导客舍人四人内给使六十人偏扇团
扇方扇各十八
并宫
人执
行障四坐障二夹车
宫
人执
典内
二人骑厌翟车驾三马驾士十四人次合帅二人领
内给使十八人夹车六柱二扇内给使执次供奉内
人乘犊车次伞一正道雉尾扇二团扇四曲盖二（
执伞
扇各内给使二人）
次给九十宋制臣子无卤簿名遇升储则
草具仪注政和礼虽创具卤簿然未及行也南渡后
虽尝讨论然皇太子皆冲挹不受朝谒宫庙及陪祀
及常朝皆乘马止以宫僚导从有伞扇而无围子用
三接青罗伞一紫罗障扇四人从指使二人直省官
二人客司四人亲事官二十人辇官二十人翰林司
四人仪鸾司四人厨子六人教骏四人背印二人步
军司宣效一十人步司兵级七十八人防警兵士四
人朝位在三公上扈从在驾后方围子内　皇太子
妃政和亦有卤簿南渡后亦省之妃出入惟乘襜子
三接青罗伞一黄红罗障扇四人从以皇太子府亲
事官充辇官前执从物襜子前小殿侍一人抱涂金
香球先驱则教骏兵士呵止　按舆服志皇太子妃
则有厌翟车驾以三马出入亦乘襜子中兴简俭惟
用藤襜子顶梁舁杠皆饰以元漆四角刻兽形素藤
织花为面如政和之制
政和六年秋七月癸未皇太子纳妃朱氏
按宋史徽宗本纪云云　按礼志政和五年三月诏
选皇太子妃六年六月诏选少傅恩平郡王朱伯材
女为皇太子妃命所司备礼册命庚辰帝服通天冠
绛纱袍御文德殿发册先是议礼局上五礼新仪皇
太子纳妃乘金辂亲迎皇太子三奏辞乘辂及临轩
册命诏免乘辂而发册如礼焉
高宗绍兴九年增定太子妃首饰龙凤冠及博鬓冠
之制
按宋史高宗本纪不载　按舆服志皇太子妃首饰
花九株小花同并两博鬓褕翟青织为摇翟之形青
质五色九等素纱中单黼领罗縠褾皆以朱色蔽
膝随裳色以緅为领缘以摇翟为章二等大带随衣
色不朱里纰其外上以朱锦下以绿锦纽约用青组
革带以青衣之白玉双佩纯朱双大绶章采尺寸与
皇子同受册朝会之鞠衣黄罗为之蔽膝大带革带
随衣色余与褕翟同唯无翟从蚕服之中兴仍旧制
其龙凤花钗冠大小花二十四株应乘舆冠梁之数
博鬓冠饰同皇太后皇后服之绍兴九年所定也
孝宗干道元年九月乙卯立广国夫人钱氏为皇太
子妃
按宋史章宗本纪云云
干道七年三月丙子立恭王夫人李氏为皇太子妃
按宋史孝宗本纪云云　按舆服志花钗冠小大花
十八株应皇太子冠梁之数施两博鬓去龙凤皇太
子妃服之干道七年所定也其服后惟备袆衣礼衣
妃备褕翟凡三等其当服后妃大袖生色领长裙霞
帔玉坠子背子生色领皆用绛罗盖与臣下不异
理宗景定二年册永嘉郡夫人全氏为皇太子妃
按宋史理宗本纪景定二年冬十月甲寅皇太子择
配帝诏其母族全昭孙之女择日入见宝佑中昭孙
没于王事全氏见上上曰尔父死可念对曰臣妾父
固可念淮湖百姓尤可念上曰即此语可母天下十
一月癸未封全氏永嘉郡夫人十二月辛卯宰臣奏
太子语臣等言近奉圣训夫妇之道王化之基男女
正位天地大义平日所讲修身齐家之道当真履实
践勿为口耳之学请宣付史馆永为世程法从之癸
卯册永嘉郡夫人全氏为皇太子妃
　　明
太祖洪武　年定命妇朝贺东宫妃之仪
按明会典东宫妃正旦冬至命妇朝贺仪洪武间定
前期女官陈设东宫妃座于宫中南向至日清晨内
官陈设仪仗于丹陛之东西及丹墀之东西赞礼女
官设外命妇班位于丹墀重行北向设赞礼位于丹
墀之东西设引礼二人位于外命妇班之北东西相
向设内赞女官二人位于宫内之东西外命妇既至
宫门引礼引命妇入就拜位侍卫者侍班如常仪尚
仪入阁启东宫妃服礼服以出侍从如常仪乐作升
座乐止赞礼赞班齐乐作赞四拜外命妇皆四拜乐
止引礼引班首由西阶升乐作自西门入进当座前
北向立定乐止内赞赞跪班首跪质礼赞跪外命妇
皆跪班首致辞云某国夫人妾某氏等兹遇（
履端之节履长
之节）
敬诣皇太子妃殿下称贺内赞唱兴外命妇皆兴
引礼引班首由西门出复至拜位赞礼赞四拜外命
妇皆四拜平身乐止尚仪启礼毕皇太子妃兴乐作
还宫乐止引礼引外命妇以次出
洪武三年定皇太子妃礼服与皇妃同惟常服异其
制
按明会典皇太子妃礼服洪武三年定与皇妃同常
服犀冠刻以花凤首饰钏镯用金玉珠宝翠诸色团
领衫金绣鸾凤惟不用黄带用金玉犀
洪武四年四月戊申册开平忠武王常遇春女为皇
太子妃
按大政纪云云
成祖永乐二年三月甲戌册长子妃张氏为皇太子
妃
按大政纪云云
按明会典永乐二年定前一日内官设节册案于东
宫内殿设香案于其南女乐于内殿设仪仗如常仪
设内赞引礼女官各二人至日正副使等官持节捧
册至左顺门以节册授内官入行礼北向立俟报内
官持节册由正门入将至内引礼请皇太子妃具礼
服宫人执扇从卫引赞导妃降自东阶出迎于宫门
外比至皇太子妃随至拜位内官置节册于案内赞
赞四拜赞宣册赞跪女官捧册立宣于皇太子妃之
左宣毕内赞赞受册赞搢圭女官取册授皇太子妃
皇太子妃受讫以授女官女官跪受于皇太子妃之
右内赞赞出圭赞兴赞四拜礼内官持节出皇太子
妃送出宫门外内官报正副使礼毕正副使复命皇
太子妃乃具礼服诣奉先殿行谒告礼如常仪礼毕
女官导诣宫门俟上具皮弁服皇后燕居冠服升座
女官导妃就内殿行八拜礼毕出
永乐三年更定太子妃礼服常服之制
按明会典皇太子妃冠服礼服永乐三年定九翚四
凤冠漆竹丝为圆匡冒以翡翠上饰翠翚九金凤四
皆口衔珠滴珠翠云四十片大珠花九树皆牡丹花
每树花一半开一蕊头二个翠叶九叶小珠花
如大珠花之数皆穰花飘枝每枝花一半开一
翠叶五叶双博鬓左右共四扇饰以鸾凤皆垂珠滴
翠口圈一副上饰珠宝钿花九翠钿如其数托里金
口圈一副　珠翠面花五事珠排环一对珠皂罗额
子一描金凤文用珠二十一颗　翟衣深青为质织
翟文九等凡一百三十八对间以小轮花红领褾
裾织金云凤文纻丝纱罗随用　中单玉色纱为之
红领褾裾领织黻文十一或用线罗　蔽膝随衣
色织翟为章二等间以小轮花三以緅为领缘织金
云凤文纻丝纱罗随用　玉榖圭长七寸剡其上瑑
谷文以锦约其下井韬　玉革带青绮□描金云凤
文玉事件十金事件四　大带表里俱青红相半其
末纯红而下垂织金云凤文上以朱缘下以绿缘并
青绮副带一　绶四采赤白缥绿纁质皆织成间施
二玉环小绶三色同大绶　玉佩二珩以下瑑饰云
凤文描金上有金钩以小绶四采副之四采赤白缥
绿纁质织成　青□□以青线罗为之用青绮
饰以描金云凤文皂线纯每首加珠三颗常服永
乐三年定燕居冠以皂縠为之附以翠博山上饰宝
珠一座翊以三珠翠凤皆口衔珠滴前后珠牡丹花
二蕊头八个翠叶三十六叶珠翠穰花鬓二珠
翠云十六片翠口圈一副金宝钿花九上饰珠九颗
金凤一对口衔珠结双博鬓左右共四扇饰以鸾凤
金宝钿十八边垂珠滴金簪一对珊瑚凤冠觜一副
　大衫霞帔衫用红色纻丝纱罗随用霞帔深青为
质织金或绣或铺翠圈金饰以珠纻丝纱罗随用玉
坠子瑑凤文　四袄子即褙子桃红色金绣团凤
文纻丝纱罗随用　鞠衣青色胸背鸾凤云文用织
金或绣或加铺翠圈金饰以珠或素除黄外余色并
纻丝纱罗随用　大带青线罗为之有缘余或红或
绿各随鞠衣色　缘袄子青色红领褾裾织金
采色云凤文纻丝纱罗随用　缘裙红色绿缘
织金采色花凤文纻丝纱罗随用　玉带青绮□描
金云凤文玉事件十金事件三玉花采结绶以红绿
线罗为结上有玉绶花一瑑云凤文绶带上玉坠珠
六颗井金垂头花瓣四片小金叶六个红线罗系带
一　白玉云样玎珰二如佩制每事上有金钩一金
如意云盖一件两面钑云凤文下悬红组五贯金方
心云板一件两面亦钑云凤文俱衬以红绮下垂金
长头花四件中有小金钟一个末缀白玉云朵五
青□与前翟衣内制同
永乐二十二年更定太子妃册立仪
按明会典永乐二十二年册立乐设而不作节册至
引赞赞妃就拜位宣册受册毕行四拜礼奉先殿谒
告毕诣几筵行谒告礼如常仪皇帝皇后前谢恩礼
毕诣皇妃前行四拜礼回宫诣皇太子前行四拜礼
毕导升座侍卫如常仪王妃公主郡主及宫人女官
应贺者于丹墀内行四拜礼毕各退
宪宗成化二十三年定皇太子纳妃仪
按明会典成化二十三年定皇太子纳妃仪
纳采问名
前期择日遣官告太庙牲用犊各一用祝文至期前
一日所司设御座于奉天殿鸿胪设制案节案于御
座前内官监礼部陈礼物于文楼下教坊司设中和
乐于殿内至日清晨锦衣卫设卤簿于丹陛丹墀礼
部设采舆教坊司设大乐俱于奉天门外上具衮冕
御华盖殿鸿胪寺奏执事官行叩头礼请升殿导驾
奉引如常仪上御奉天殿文武官朝服叩头讫执事
官引正副使朝服就拜位行四拜礼传制官奏传制
讫由左门出执事官举制案节案亦由左门出伞盖
遮护置丹墀中道传制官宣制曰兹择某官某女为
皇太子妃命卿等持节行纳采问名礼正副使又行
四拜礼鸿胪寺奏礼毕上兴引礼引制案节案由奉
天门左门出执事官引文楼下礼物随出至奉天门
外正副使取节制书置采舆中仪仗大乐前导从二
门行出东长安门外正副使易吉服乘马随行诣皇
太子妃家行礼皇太子妃家前一日设正副使幕次
于大门外道左南向设香案于正堂中设制案节案
于香案南别设案于香案之北其日正副使至大门
外仪仗大乐分列置采舆于正中设制案节案于采
舆北引礼引正副使入幕次执事官陈礼物于正堂
正副使至幕次取节制书置案上礼官一员先入正
堂立于东主婚者朝服出见立于西礼官曰奉制聘
皇太子妃遣使行纳采问名礼引礼引主婚者出迎
引礼引正副使捧节及制书先行主婚者随行至正
堂置节及制书于案正使立于案左副使立于案右
引礼引主婚者就拜位行四拜礼诣案前跪正使取
纳采制宣讫授主婚者主婚者受之授执事者置于
北案上稍左副使取问名制宣讫授主婚者主婚者
受之授执事者置于北案上稍右主婚者俯伏兴平
身执事者举答问名表案于主婚者后少西取表授
主婚者主婚者受表跪授正使正使置表于案主婚
者俯伏兴平身退就拜位又行四拜礼毕正副使出
置表采舆中讫主婚者至正副使前致词云请礼从
者酒馔毕主婚者奉币以劳正副使正副使出主婚
者送至大门外正副使进发采舆于东长安门入至
奉天门外以节表授司礼监官奏闻复命
纳采问名礼物
元纁纻丝二匹元一匹纁一匹用红绿罗销金束子
六个　金六十两珍珠十两用红绿纱销金袋二个
　花银六百两各色纻丝四十匹用红绿罗销金束
子一百二十个　里绢四十匹大红罗四匹用红绿
罗销金束子十二个　生纱四匹用红绿罗销金束
子十二个　绵胭脂一百个金花胭脂二两用抹金
合一对计六两重　铅粉二十袋计一十两重用红
绿罗销金袋两个　北羊六牵用红绿销金盖袱六
条并牵羊红麻索六条　猪四口鹅二十八只酒一
百二十瓶用红绿罗销金小盖袱一百二十条每条
坠角铜钱四个　圆饼一百二十个用红纸花贴面
　末茶一十二袋用红绿罗销金袋一十二个　枣
二合栗二合胡桃二合木弹二合白熟米四石作八
合每合上用染红米二升　六十袋用红纸花贴
面　媒人纻丝二匹用红绿罗销金束子六个里绢
二匹　开合纻丝二匹用红绿罗销金束子六个里
绢二匹珠翠花一朵　以上礼物媒人并内官一员
送至妃家媒人就引妃家回奉礼物从东华门入如
命官则皇帝前复命外命妇则皇后前复命
纳征告期册封
先期一日遣官告太庙所司设制案节案册案妃冠
服礼物中和乐至日清晨设卤簿采舆大乐传制遣
使礼仪并同前纳采问名仪但设妃仪仗车辂于左
顺门外候礼物过随行又改制词云兹择某官某女
为皇太子妃命卿等持节行纳征告期册封礼皇太
子妃家前一日设正副使幕次香案制案节案册案
玉帛案并同前受纳采问名仪但纳征用元纁束帛
谷圭八马等物其日正副使至皇太子妃家于采舆
中取节制书册玉帛置于案少候执事先设皇太子
妃冠服诸礼物于正堂八马陈于堂下礼官一员先
入正堂主婚者朝服出见礼官曰奉制封皇太子妃
遣使行纳征告期册封礼主婚者出迎执事举玉帛
册案前行正使于案取节及纳征制书副使取告期
制书捧之以次行主婚者后随至正堂正副使各以
节制书置于案退立于案之左右东西向置玉帛册
案于制书案之南引礼引主婚者就拜位行四拜礼
引诣案前跪正使取纳征制书宣讫授主婚者主婚
者受之以授执事者执事者跪受置于北案正使捧
圭授主婚者主婚者受之以授执事者执事者跪受
置于北案副使捧纁授主婚者主婚者受之以授执
事者置于北案毕副使取告期制书宣讫授主婚者
主婚者受之以授执事者置于北案主婚者俯伏兴
平身复位行四拜礼毕正副使入次少候女官捧皇
太子妃首饰冠服入中堂左内官陈仪仗车辂等物
于大门之内女官以首饰冠服进皇太子妃内官进
皇太子妃仪仗于中堂前司礼监官进前受节册正
副使于案取节册授之仍前立候内官二人引捧节
册监官入中堂前各置于案皇太子妃具服出合女
官及宫人拥护诣香案前向阙立赞礼女官赞行四
拜礼赞宣册赞跪皇太子妃跪宣册女官取册立宣
于妃左讫赞受册赞搢圭宣册官以册进授皇太子
妃妃受册以授女官女官跪受于右立于西赞出圭
兴四拜礼毕皇太子妃入合持节监官由正门出授
正副使报受册礼毕正副使出大门外置节采舆中
主婚者请礼从者及以币劳正副使正副使还至奉
天门外以节授司礼监官捧入复命
纳征礼物
玉谷圭一枝裹玉圭锦袋二件盛玉圭戗金云凤朱
红木匣一个内锦褥一片　元纁纻丝四匹元二匹
纁二匹用红绿罗销金束子一十二个　珠翠燕居
冠一顶冠盝金冠上大珠博鬓结子等项全金凤二
个金宝钿花二十七个金簪一对冠上珊瑚凤冠觜
一副　大衫素夹三件大红纻丝一件大红线罗一
件大红银丝纱一件　燕居服四件大红纻丝一件
大红线罗一件青线罗一件大红素纱一件　大带
四条内大红线罗三条青线罗一条　玉革带一条
玉事件九件金事件三件　玉花采结绶一副红绿
线罗采结大红线罗系带采结上玉绶花一个绶带
上玉坠珠六颗绶带上金垂头花板四片金叶儿六
个　白玉钩碾凤文佩一副玉事件二十件串珠全
金钩二个　红罗销金夹袱大小五条包燕居及玉
革带等用　珠翠面花四副珠翠花四枝金脚八钱
重　金脚四珠环一双金脚五钱重　梅花环一双
金脚五钱重　金钑花钏一双二十两重　金光素
钏一双二十两重　金龙头连珠镯一双一十四两
重　金八宝镯一双八两重外宝石一十四块　金
二百两九成色一百两八成色一百两　花银一千
两珍珠十六两用红绿纱销金袋二个　宝钞四千
贯乘马八匹红笼头锦鞯八副　各色纻丝六十匹
用红绿罗销金束子一百八十个　各色绫六十匹
用红绿罗销金束子一百八十个　各色纱六十匹
用红绿罗销金束子一百八十个　各色罗六十匹
用红绿罗销金束子一百八十个　各色锦四十段
用红绿罗销金束子一百二十个　大红罗六匹用
红绿罗销金束子一十八个　生纱六匹用红绿罗
销金束子一十八个　各色绢三百匹白绵二十八
斤各色衣服五十三件纻丝十八件罗十七件纱八
件绫十件　各色被六□锦二□纻丝二□绫二□
　白绢卧单四条朱红戗金皮箱十五对朱红漆柳
箱二对胭脂二合二两重金合一对一十两重　铅
粉二十袋一十两重用红绿罗销金袋二个　北羊
四十牵用红绿罗销金盖袱四十个牵羊红麻索四
十条　猪二十口鹅四十只酒二百四十瓶用红绿
罗销金盖袱二百四十条每条坠角折二铜钱四个
　末茶四十袋用红绿罗销金袋四十个　响糖二
合芝麻缠糖二合茶缠糖二合砂仁缠糖二合胡桃
缠糖二合木弹二合蜜煎二合枣子二合干葡萄二
合胡桃二合圆饼六百个用红纸花贴面　白一
百二十袋用红纸花贴面　红纱罩盝大小一十二
个　开合纻丝八匹用红绿罗销金束子二十四个
　红绢八匹珠翠花一朵　媒人纻丝一十二匹用
红绿罗销金束子三十六个
发册礼物
金册一副两叶计足色金一百两重每叶高一尺二
寸阔五寸周尺籍册锦一片红绢里联贯册叶用红
丝垫册锦褥一个红绢里裹册红罗销金小夹袱
一条浑金沥粉云凤册盝一个内用红纻丝发衬花
银钉铰一副一两二钱重嵌金丝铁锁钥一副覆盝
红罗销金大夹袱一条　九翚四凤冠一顶首饰一
副冠上大花九树小花九树宝钿九个翠云博鬓描
金珠皂罗额珠眉心珠牌环金冠上金凤四个牌环
脚一双　翟衣三套描金云凤沈香色木匣一个铜
锁钥索扛全青纻纱绣翟衣一件青纻丝绣蔽膝一
件玉色线罗中单一件红缘　青线罗绣翟衣一
件青线罗绣蔽膝一件玉色线罗中单一件红缘
　青纱绣翟衣一件青纱绣蔽膝一件玉色纱中单
一件　霞帔三副青红线罗销金大带一条上有青
纻丝副带一条五色线锦绶一副上有玉环二个青
红罗采结全　白玉钩碾凤文佩一副玉事件二十
件串珠全金钩子并圈二个五色线锦衬一副　白
玉革带一副青纻丝裹□描金文翟文玉事件一十
件金事件五件　青纻丝一双上有珠六颗　青
罗□一双红罗销金夹袱大小五条包裹翟衣玉佩
玉带等用　凤轿一乘锦坐褥一个锦踏褥一个红
交□一把红穿绦全红帘一扇青罗销金沿边绣带
全红罗销金轿衣一件沥水顶罩全采结四串抹金
银香圆宝盖四副计八件共花银一十六两　红油
绢销金雨轿衣一件沥水顶罩全
仪仗
红杖二清道旗二绛引旛二戟氅二弋绣旛二绣
旛二班剑二结子绢袋全仪刀二结子红绢袋全吾
杖二绢袋全镫杖二绢袋全立瓜二绢袋全卧瓜二
绢袋全骨朵二绢袋全斧二响节四绢袋全红绣伞
一把绢袋全青方伞二把绢袋襻全红绣团扇四把
绢袋全青绣团扇四把绢袋全红纱灯笼四个竿全
拂子二结子全坐障一竿全行障二竿全抹金交椅
脚踏一副除木外计花银一百两重撘坐踏褥结子
全抹金银水罐一个六十两重抹金银水盆一个六
十两重抹金银唾壶一个一十六两重抹金银唾盂
一个一十六两重抹金银香炉一个一十六两重抹
金银香合一个一十六两重
擎执宫人销金罗袍一十四领抹金钑花银带一十
四条翠花纱帽一十四顶皂麂皮靴一十四双
女轿夫衣袍一十六领汗□一十六副铜束带一十
六条花纱帽一十六顶红锦布□一十六双
催妆礼物
北羊四牵红绿绢销金盖袱四条酒四十瓶红绿罗
销金盖瓶袱四十条每条坠角折二铜钱四个果四
合用花八枝以上礼物内官二员送至妃家
醮戒
先期一日所司设皇太子幕次于中左门前丹墀内
设皇太子受醮戒位于御座南北向设皇太子拜位
于丹陛上北向设赞礼二人位于皇太子丹陛上拜
位之北东西相向知班二人位于赞礼之南东西相
向设酒馔案于醮戒位之东稍北设司爵司馔各二
人位于案之南西向执膳内官先备金爵果合以候
是日早鸿胪寺赞引二人具朝服并东宫侍从官先
入至文华殿门前候皇太子出行叩头礼赞引二人
及侍从官导从由奉天左门入至幕次具衮冕以候
鼓三严上服通天冠绛纱袍出鸿胪寺请升座上御
奉天殿乐作警跸文武官盛服行叩头礼分班列侍
如常仪乐止赞引及侍从官导引皇太子出幕次至
东陛下侍从官止赞引导引皇太子由东阶升至丹
陛拜位北向立赞礼赞鞠躬四拜兴平身赞引导引
皇太子由奉天殿左门入就醮戒位北向立司爵斟
酒以进赞引赞跪皇太子跪赞搢圭赞受爵司爵者
以爵立授皇太子皇太子啐酒讫以爵授内使内使
跪受爵退置于案司馔者以果合跪进皇太子皇太
子取少许食讫司馔者兴以果合退置于案赞出圭
赞恭听戒命上命之曰往迎尔相承我宗事勖帅以
敬皇太子曰臣谨受命赞俯伏兴平身赞复位赞引
仍导由左门出至丹陛上拜位立定赞礼赞鞠躬四
拜兴平身赞礼毕乐作警跸上降座还宫乐止赞引
导皇太子由东陛降丹墀东宫内外官皆导从由奉
天左门出午门外幕次易服
妃受醮戒
亲迎日妃家先于祠堂陈设祭物妃服燕居冠服妃
父母率妃诣祖宗前行礼奠酒读祝礼毕执事者具
酒馔于内进妃饮食讫父母坐于正堂女执事引妃
诣父母前各四拜父命之曰尔往大内夙夜勤慎孝
敬毋违母命之曰尔父有训尔当敬承妃听受讫次
诣诸尊长行礼毕改服翟衣以俟
亲迎
是日早先设皇太子幕次及仪仗奠雁并所乘辂教
坊司大乐及随侍官舍侍卫官军俱于午门外妃家
先设皇太子幕次于中门之外南向设香案奠雁案
于中堂皇太子受醮戒讫赞引导引至午门外幕次
易皮弁服讫赞引跪请升辂皇太子升辂执雁者后
随乐作仪从先导随侍官舍官军导从由东长安门
至妃家门外赞引跪请皇太子降辂导引至幕次礼
官一员先入至正厅立于东西向主婚者具朝服出
见立于西东向礼官曰皇太子奉制行亲迎礼引礼
二人具服引主婚者迎皇太子于幕次之外内官二
员具服引皇太子出幕次主婚者请皇太子入中堂
皇太子先行内官具服捧雁随入主婚者后行至中
堂主婚者进立于堂中之左妃母立于堂中之右东
西相向皇太子至中堂女执事二人引妃出房立于
妃母之下内官引皇太子至案前内官捧雁跪进皇
太子皇太子以雁奠于案内官引皇太子稍退近东
西向立主婚者诣雁案前行八拜礼退复位执事者
彻案引礼内官导皇太子先行至中门女轿夫举凤
轿至于中门之内内官具妃仪仗于中门之外女执
事引妃出内官跪请皇太子诣轿所启请揭帘妃升
轿内官启请皇太子升辂前行妃具仪仗从后行由
东长安门进至午门外车驾仪仗侍卫官舍官军俱
止妃仪仗入左顺门内候内官跪请皇太子降辂导
引入幕次候妃至轿止内官跪请皇太子揭帘妃降
轿皇太子先行内执事以帷幕拥护妃后行俱步入
左顺门内官跪请皇太子乘舆先行女官跪请皇太
子妃升轿后行至宫门外皇太子降舆候妃至女官
跪启请皇太子妃降轿入幕次候行合卺礼
亲迎礼物
活雁一对
合卺
其日内官先于皇太子内殿外设妃幕次设皇太子
座于殿东西向设妃座于西东向各设拜位于座之
南设酒案于正中稍南置两爵两卺于案上皇太子
至宫门外降舆入候于内殿门外之东西向妃降轿
女官以帷幕拥护导引入幕次整饰讫导引至内殿
门西东向赞引二人导皇太子前升殿女官二人导
妃随升赞请就拜位皇太子与妃各就拜位赞皇太
子两拜妃四拜赞请升座皇太子与妃皆升座女执
事二人举馔案进于皇太子及妃之前女官司尊者
取金爵酌酒以进皇太子与妃各受爵饮讫女官进
馔皇太子与妃皆举馔讫女官再以金爵进酒皇太
子与妃饮讫女官进馔皆举馔讫女官再以卺盏酌
酒合和以进皇太子与妃皆饮讫又进馔皇太子与
妃皆举馔凡三举酒馔毕执事者彻馔案赞皇太子
与妃兴就拜位相向赞两拜如前仪毕皇太子从者
馂妃之馔妃从者馂皇太子之馔皇太子从者导皇
太子入宫更礼衣妃从者及女官导妃入宫易常服
供用器皿
金器壶瓶一对六十两重酒注一对六十两重盂子
一对二十两重贽礼盘二面六十两重盘盏二副二
十两重托里胡桃木□四个六十四两重楞边胡桃
木托四个五两重托里胡桃木锺子一对一十一两
重撒盏一对八两重葫芦盘盏一副一十两重茶匙
一双一两重匙一双五两重箸二双五两重
银器壶瓶二把共五十两重果合一对一百六十两
重汁瓶二把共五十两重茶瓶一对五十两重汤鼓
四个八十两重案酒楪一十二个四十二两重果楪
一十二个三十两重茶楪一十二个二十四两重
朝见两宫
第二日清晨皇太子冕服妃翟衣女官赞引各启请
出宫至某宫门外俟某宫服燕居服升座赞引引皇
太子及妃自左门入皇太子先入妃从之赞礼赞诣
某宫前皇太子立于东妃立于西宫人以腶修盘立
于妃之右赞皇太子与妃皆四拜执事二人举案至
某宫前宫人以腶修盘授妃妃捧盘置于案执事者
举案妃随案进至某宫前妃复位赞皇太子与妃皆
四拜兴执事者彻腶修案于东赞礼毕引皇太子与
妃出诣上位宫前俟上位具常服升座赞引引皇太
子及妃自左门入诣上位前进枣栗盘行礼同前毕
诣皇后宫进腶修盘行礼同前毕赞引引皇太子及
妃出是日赐皇太子与妃宴
盥馈
第三日清晨妃服翟衣赞引引妃至某宫由左门入
俟膳至赞引引妃至前赞四拜尚食以膳授妃妃捧
膳置于案复位又赞四拜礼赞引引妃退立于西南
俟膳毕引妃出升轿诣干清宫门外降轿由左门入
俟膳至赞引引妃诣上位前并皇后前礼俱同
庙见
第四日内官于奉先殿陈设牲醴祝帛赞引二人引
皇太子二人引妃至奉先殿诣德祖元皇帝皇后神
御之前赞皇太子与妃皆两拜赞跪皇太子跪妃亦
跪赞搢圭皇太子搢圭赞进帛执事者跪进于皇太
子右赞献帛皇太子受帛以献授执事者赞奠帛执
事者以帛奠于神御前赞进爵执事官以爵跪进于
右赞献爵皇太子受爵以献授执事者赞奠爵执事
者以爵奠于神御前赞俯伏兴皇太子俯伏兴妃亦
兴赞复位赞皇太子与妃皆两拜平身次诣各神御
礼同前赞诣读祝位皇太子与妃诣读祝位赞跪皇
太子跪妃亦跪读祝讫赞俯伏兴平身皇太子俯伏
兴平身妃亦兴赞复位赞皇太子与妃皆两拜平身
赞执事者捧祝帛各诣燎所赞诣燎位赞礼毕引礼
引皇太子及妃还宫
庆贺
是日早上具皮弁服御华盖殿执事官引礼奏请升
殿导驾乐作陈设如常仪文武百官具朝服先行四
拜礼鸿胪寺官诣丹陛上跪致词曰某官臣某等恭
惟皇太子嘉礼既成益绵宗社隆长之福臣某等不
胜忻忭之至谨当庆贺又四拜礼毕上起易服宴群
臣如冬至正旦之仪其日命妇庆贺皇太后行礼致
词如前但致词前称某夫人妾某氏等末称妾某氏
等礼毕庆皇后礼同前但改致词曰皇太子嘉聘礼
成益绵景福余并同礼毕皇太后赐宴
神宗万历三十三年封皇太子正宫为妃余皆才人
按明通纪万历三十三年十一月十四日皇太子第
一子生上喜得元孙谕礼封皇太子正宫为妃余皆
才人

　东宫妃嫔部总论
太平御览
　　太子妃
白虎通云妃者匹也妃匹者何谓也相与偶焉古者
天子后宫嫡庶皆曰妃
史记曰黄帝有四妃帝
喾有四妃虞舜有二妃
周以
天子之正嫡为王后秦称皇帝因称皇后以太子之
正嫡称妃汉因之汉书外戚传太子妃有良娣有孺
子妻妾凡三等是也魏晋以后咸遵之

　东宫妃嫔部列传
　　汉
　　史良娣
按汉书后妃传卫太子史良娣宣帝祖母也太子有
妃有良娣有孺子妻妾凡三等子皆称皇孙史良娣
家本鲁国有母贞君兄恭以元鼎四年入为良娣生
男进号史皇孙武帝末巫蛊事起卫太子及良娣史
皇孙皆遭害史皇孙有一男号皇曾孙时生数月犹
坐太子系狱积五岁乃遭赦治狱使者邴吉怜皇曾
孙无所归载以付史恭恭母贞君年老见孙孤甚哀
之自养视焉后曾孙收养于掖庭遂登至尊位是为
宣帝而贞君及恭已死恭三子皆以旧恩封长子高
为乐陵侯曾为将陵侯元为平台侯及高子丹以功
德封武阳侯侯者凡四人高至大司马车骑将军丹
左将军自有传
　　晋
　　愍怀太子妃王氏
按晋书烈女传愍怀太子妃王氏太尉衍女也字惠
风贞婉有志节太子既废居于金墉衍请绝婚惠风
号哭而归行路为之流涕及刘曜陷洛阳以惠风赐
其将乔属属将妻之惠风拔剑距属曰吾太尉之女
皇太子妃义不从贼属遂害之
　　唐
　　韦妃
按旧唐书后妃传肃宗韦妃父元珪兖州都督肃宗
为忠王时纳为孺人及升储位为太子妃生兖王僩
绛王佺永和公主永穆公主天宝中宰相李林甫不
利于太子妃兄坚为刑部尚书林甫罗织起柳绩之
狱坚连坐得罪兄弟并赐死太子惧上表自理言与
妃情义不睦请离婚元宗慰抚之听离妃遂削发被
尼服居禁中佛舍西京失守妃亦陷贼至德二年薨
于京城
　　明
　　常妃
按明外史后妃传懿文太子妃常氏开平王遇春女
洪武四年四月册为皇太子妃十一年十一月薨谥
敬懿建文元年追尊为孝康皇后永乐元年复称敬
懿皇太子妃祔葬于懿文陵
　　继妃李氏
按明外史后妃传继妃李氏寿州人父本累官太常
卿建文初尊为皇太后燕兵至金川门迓太后至军
中述不得已起兵之故太后还未至宫中已火已随
其子允居懿文陵永乐元年复称皇嫂懿文太子
妃后生虞怀王雄英建文皇帝吴王允熥衡王允熞
徐王允

　东宫妃嫔部艺文一
　　临城公夫人停省太子妃令　梁简文帝
纁雁之仪既称合于二姓酒食之会亦有因不失亲
若使榛栗腶修贽馈必举副笄编珈盛饰斯备不应
妇见之礼独以亲阙顷者敬进酏醴已传妇事之则
而奉盘沃盥不行侯服之家是知繁省不同质文异
世临城公夫人于妃既是姑侄宜停省
　　册苏亶女为太子妃诏　　　　唐太宗
诏曰配德元良必俟邦媛作丽储贰允归冠族秘书
丞苏亶长女门袭轩冕家传义方柔顺表质幽闲成
性训彰国史誉流邦国正位储闱实惟朝典可皇太
子妃所司备礼册命施行
　　册太子妃文　　　　　　　　　同前
惟尔秘书丞苏亶长女族茂冠冕庆成礼训贞顺自
然言容有则作合春宫实协三善曰嫔守器或昌万
乘备兹令典仰惟国章是用命立为皇太子妃钦惟
哉其光膺命可不慎欤

　东宫妃嫔部艺文二
诗
　　太子纳妃太平公主出降　　　唐高宗
龙楼光景鲁馆启朝扉艳日浓妆影低星降婺辉
玉庭浮瑞色银榜藻祥徽云转花萦盖霞飘叶缀旗
雕轩回翠陌宝驾归丹殿鸣珠佩晓衣镂璧轮初扇
华冠列绮筵兰醑申芳宴环阶凤乐陈玳席珍羞荐
蝶舞袖香新歌分落素尘欢凝欢懿戚庆□庆初姻
暑阑炎气息凉早吹□频方期六合泰共赏万年春
　　奉贺太子纳妃　　　　　　　裴守真
云路移彤辇天津转明镜仙珠照乘归宝月重轮映
望园嘉宴洽主第欢娱盛丝竹扬帝熏簪裾奉宸庆
藂云蔼晓光湛露晞朝阳天文天景丽睿藻睿词芳
玉庭散秋色银宫生夕凉太平超邃古万寿乐无疆
　　奉和太子纳妃太平公主出降　刘袆之
梦梓光青陛秾桃霭紫宫德优宸念远礼备国姻崇
万户声明发三条骑吹通香轮送重景彩□引仙虹
　　奉和太子纳妃太平公主出降　郭正一
桂宫初服冕兰掖早升笄礼盛亲迎晋声芳出降齐
金龟开瑞钮宝翟上仙□转扇承宵月扬旌照夕霓

　东宫妃嫔部纪事
汉书孝景薄皇后传后孝文薄太后家女也景帝为
太子时薄太后取以为太子妃
孝武陈皇后传后长公主嫖女也曾祖父陈婴与项
羽俱起后归汉为堂邑侯传子至孙午午尚长公主
生女初武帝得立为太子长公主有力取主女为妃
汉武故事初武帝为太子时长公主欲以女配帝时
帝尚少长公主指女问帝曰得阿娇好否帝曰若得
阿娇以金屋贮之主大喜乃以配帝阿娇后字也
西京杂记宣帝被收系郡邸狱臂上犹带史良娣合
采婉转丝绳系身毒国宝镜一枚大如八铢钱旧传
此镜见妖魅得佩之者为天神所福故宣帝从危获
济及即大位每持此镜感咽移辰常以琥珀笥盛之
缄以戚里织成锦一曰斜文锦帝崩不知所在
汉书孝元王皇后传禁字稚君少学法律长安为廷
尉史本始三年生女政君即元后也禁有大志不修
廉隅好酒色多取傍妻凡有四女八男长女次君侠
即元后政君次君力次君弟长男凤孝卿次曼元卿
谭子元崇少子商子夏立子叔根稚卿逢时季卿唯
凤崇与元后政君同母母适妻魏郡李氏女也后以
□去更嫁为河内苟宾妻初李亲任政君在身梦月
入其怀及壮大婉顺得妇人道尝许嫁未行所许者
死后东平王聘政君为姬未入王薨禁独怪之使卜
数者相政君当大贵不可言禁心以为然乃教书学
鼓琴五凤中献政君年十八矣入掖庭为家人子岁
余会皇太子所爱幸司马良娣病且死谓太子曰妾
死非天命乃诸娣妾良人更祝诅杀我太子怜之且
以为然及司马良娣死太子悲恚发病忽忽不乐因
以过怒诸娣妾莫得进见者久之宣帝闻太子恨过
诸娣妾欲顺适其意乃令皇后择后宫家人子可以
虞侍太子者政君与在其中及太子朝皇后乃见政
君等五人微令旁长御问知太子所欲太子殊无意
于五人者不得已于皇后强应曰此中一人可是时
政君坐近太子又独衣绛缘于诸长御即以为是皇
后使侍中杜辅掖庭令浊贤交送政君太子宫见丙
殿得御幸有身先是者太子后宫娣妾以十数御幸
久者七八年莫有子及王妃壹幸而有身甘露三年
生成帝于甲馆画堂为世适皇孙后三年宣帝崩太
子即位是为孝元帝立太孙为太子以母王妃为倢
后三日立为皇后
孝成许皇后传后大司马车骑将军平恩侯嘉女也
元帝悼伤母恭哀后居位日浅而遭霍氏之辜故选
嘉女以配皇太子初入太子家上令中常侍黄门亲
迎者侍送还白太子欢悦状元帝喜谓左右酌酒贺
我左右皆称万岁
孝哀傅皇后传后定陶太后从弟子也哀帝为定陶
王时傅太后欲重亲取以配王王入为汉太子傅氏
女为妃
后汉书明德马皇后传后讳某伏波将军援之小女
也少丧父母兄客卿敏惠早夭母蔺夫人悲伤发疾
慌惚后时年十岁干理家事□制僮御内外谘禀事
同成人初诸家莫知者后闻之咸叹异焉后尝久疾
太夫人令筮之筮者曰此女虽有患状而当大贵兆
不可言也后又呼相者使占诸女见后大惊曰我必
为此女称臣然贵而少子若养他子者得力乃当逾
于所生初援征五溪蛮卒于师虎贲中郎将梁松黄
门侍郎窦固等因谮之由是家益失埶又数为权贵
所侵侮后从兄严不胜忧愤白太夫人绝窦氏婚求
进女掖庭乃上书曰臣叔父援孤恩不报而妻子特
获恩全戴仰陛下为天为父人情既得不死便欲求
福窃闻太子诸王妃匹未备援有三女大者十五次
者十四小者十三仪状发肤上中以上皆孝顺小心
婉静有礼愿下相工简其可否如有万一援不朽于
黄泉矣又援姑姊妹并为成帝婕妤葬于延陵臣严
幸得蒙恩更生冀缘先姑当充后宫由是选后入太
子宫时年十三奉承阴后傍接同列礼则修备上下
安之遂见宠异常居后堂
贾贵人传贵人南阳人建武末选入太子宫中元二
年生肃宗
蜀志敬哀皇后传后车骑将军张飞长女也章武元
年纳为太子妃
魏志毛皇后传后河内人也黄初中以选入东宫明
帝时为平原王进御有宠出入与同舆辇
晋东宫旧事皇太子纳妃有漆龙头支髻枕一银花
环钮百副又曰皇太子纳妃有金涂连盘鸭灯一
太子纳妃有绛地文履一量又曰皇太子纳妃有漆
花簏二具
皇太子纳妃织成衮带白玉佩
皇太子纳妃四望车羽葆前后部鼓吹各一部又曰
步摇一具九钿函盛之
太子有铜□头灯铜倚灯纳妃有金涂四尺长灯银
涂二尺连盘灯
太子纳妃有白縠白纱白绢衫并紫结缨
皇太子纳妃有绛纱复裙绛碧结绫复裙丹碧纱纹
双裙紫碧纱文双裙紫碧纱文绣缨双裙紫碧纱縠
双裙丹碧杯文罗裙
太子纳妃有玳瑁钿镂镜台一
太子纳妃有龙头金缕交刀四银牙□彩带二副
太子纳妃有石砧一枚又捣衣砧杵十枚
皇太子纳妃有着衣大镜尺八寸银花小镜尺二寸
漆匣盛翡翠铜镜二枚嵌金龙头受福莲华钩□四
副
皇太子纳妃有绿石绮绢里□幨二
太子纳妃有青布碧里梁下帏一绀绢青布窗户帏
各一
太子纳妃有彩杯文绮被一绛具文罗一幅一绛被
罗□文四五幅被一又有七彩文绮被绛文罗面一
太子纳妃有赤花双文簟
皇太子纳妃有□上屏风十二牒织成漆连银钩钮
织成连地屏风十四牒铜环钮
皇太子纳妃同心扇二十单竹扇二十
太子纳妃有漆书银带唾壶一
皇太子初拜有铜博山香炉一枚纳妃
泰元中皇太子纳妃王氏有银涂博山莲盘三十香
炉一
皇太子纳妃有绫裹帊五具绢裹帊五具
皇太子纳妃有绛直文罗□七彩杯文锦□五
皇太子纳妃有绛纱复裙绛碧结绫袄裙丹碧纱纹
双裙紫碧纱纹双裙紫碧纱纹□缨双裙紫碧纱縠
双裙丹碧杯文双裙
太子纳妃有绛地纹履一双
太子纳妃有绛绫袍一领
晋书惠帝贾皇后传后讳南风平阳人也小名□父
充别有传初武帝欲为太子娶卫瓘女元后纳贾郭
亲党之说欲婚贾氏帝曰卫公女有五可贾公女有
五不可卫家种贤而多子美而长白贾家种妒而少
子丑而短黑元后固请荀顗荀勖并称充女之贤乃
定婚始欲聘后妺午午年十二小太子一岁短小未
胜衣更娶南风时年十五大太子二岁泰始八年二
月辛卯册拜太子妃妒忌多权诈太子畏而惑之嫔
御罕有进幸者帝常疑太子不慧且朝臣和峤等多
以为言故欲试之尽召东宫大小官属为设宴会而
密封疑事使太子决之停信待反妃大惧倩外人作
答答者多引古义给使张泓曰太子不学而答诏引
义必责作草主更益谴负不如直以意对妃大喜语
泓便为我好答富贵与汝共之泓素有小才具草令
太子自写帝省之甚悦先示太子少傅卫瓘瓘大踧
踖众人乃知瓘先有毁言殿上皆称万岁充密遣语
妃云卫瓘老奴几破汝家妃性酷虐尝手杀数人或
以戟掷孕妾子随刃堕地帝闻之大怒已修金墉城
将废之充华赵粲从容言曰贾妃年少妒是妇人之
情耳长自当差愿陛下察之其后杨珧亦为之言曰
陛下忘贾公闾耶荀勖深救之故得不废惠帝即位
立为皇后
愍怀太子传初贾后母郭槐欲以韩寿女为太子妃
太子亦欲婚韩氏以自固而寿妻贾午及后皆不听
而为太子聘王衍小女惠风太子闻衍长女美而贾
后为谧聘之心不能平
明穆庾皇后传后讳文君颍川鄢陵人也父琛见外
戚传后性仁慈美姿仪元帝闻之聘为太子妃以德
行见重
安僖王皇后传后讳神爱琅邪临沂人也父献之见
别传母新安愍公主后以太元二十一年纳为太子
妃
宋书少帝司马太妃传太妃讳茂英河内温人晋恭
帝少女也初封海盐公主少帝以公子尚焉宋初拜
皇太子妃
前废帝何皇后传后讳令婉庐江灊人也孝建三年
纳为皇太子妃大明五年薨于东宫徽光殿时年十
七葬
阙
谥曰献妃上更为太子置内职二等曰保林
曰良娣纳南中郎长史太山羊瞻女为良娣宜都太
守袁僧惠女为保林
后废帝江皇后传后讳简珪济阳考城人北中郎长
史智渊孙女太始五年太宗访求太子妃而雅信小
数名家女多不合后弱小门无强荫以卜筮最吉故
为太子纳之讽朝士州郡令献物多者将直百金始
兴太守孙奉伯止献琴书其外无余物上大怒封药
赐死既而原之
南齐书武穆裴皇后传后讳惠昭河东闻喜人也祖
朴之给事中父玑之左军参军后少与豫章王妃庾
氏为娣姒庾氏勤女工奉事太祖昭后恭谨不倦后
不能及故不为舅姑所重世祖家好亦薄焉性刚严
竟陵王子良妃袁氏布衣时有过后加训罚升明三
年为齐世子妃建元元年为皇太子妃三年后薨谥
穆妃葬休安陵
文安王皇后传后讳宝明琅邪临沂人也祖韶之吴
兴太守父煜之太宰祭酒宋世太祖为文惠太子纳
后桂阳贼至太祖在新亭传言已没宅复为人所抄
掠文惠太子竟陵王子良奉穆后庾妃及后挺身送
后兄昺之家事平乃出建元元年为南郡王妃四年
为皇太子妃无宠太子为宫人制新丽衣裳及首饰
而后□帷陈设故旧钗镊十余枚
东昏褚皇后传后名令璩河南阳翟人太常澄女也
建武二年纳为皇太子妃明年谒敬后庙东昏即位
为皇后
梁书太宗王皇后传后讳灵宾琅邪临沂人也祖俭
太尉南昌文宪公后幼而柔明淑德叔父暕见之曰
吾家女师也天监十一年拜晋安王妃生哀太子大
器南郡王大连长山公主妙大通三年十月拜皇
太子妃
陈书废帝王皇后传后金紫光禄大夫固之女也天
嘉元年为皇太子妃废帝即位立为皇后
后主沈皇后传后讳婺华仪同三司望蔡贞宪侯君
理女也母即高祖女会稽穆公主主早亡时后尚幼
而毁瘠过甚及服毕每至岁时朔望独坐涕泣哀
恸左右内外咸敬异焉太建三年纳为皇太子妃
魏书明元杜皇后传后魏郡邺人阳平王超之妹也
初以良家子选入太子宫有宠生世祖
景穆郁久闾皇后传后河东王毗妹也少以选入东
宫有宠真君元年生高宗
献文李皇后传后中山安喜人南郡王惠之女也姿
德婉淑年十八以选入东宫显祖即位为夫人生高
祖
北齐书后主斛律皇后传后斛律氏左丞相光之女
也初为皇太子妃后主受禅立为皇后
周书宣帝杨皇后传后名丽华隋文帝长女帝在东
宫高祖为帝纳后为皇太子妃宣政元年闰六月立
为皇后
宣帝朱皇后传后名满月吴人也其家坐事没入东
宫帝之为太子后被选掌帝衣服帝年少召而幸之
遂生静帝
隋书独孤皇后传时太子多内宠妃元氏暴薨后意
太子爱妾云氏害之由是讽上黜高颎竟废太子
唐书太宗长孙皇后传后长孙氏河南洛阳人其先
魏拓拔氏后为宗室长因号长孙高祖大丞相冯
翊王曾祖裕平原公祖兕左将军父晟字季涉书史
趫鸷晓兵仕隋为左骑卫将军后喜图传视古善恶
以自鉴矜尚礼法晟兄炽为周通道馆学士尝闻太
穆劝抚突厥女心志之每语晟曰此明睿人必有奇
子不可以不图昏故晟以女太宗后归宁舅高士廉
妾见大马二丈立后舍外惧占之遇坤之泰卜者曰
坤顺承天载物□疆马地类也之泰是天地交而万
物通也又以辅相天地之宜繇协归妹妇人事也女
处尊位履中而居顺后妃象也时隐太子衅阋已构
后内尽孝事高祖谨承诸妃消释嫌猜及帝授甲宫
中后亲慰勉士皆感奋寻为皇太子妃
高宗废后王氏传后并州祁人魏尚书左仆射思政
之孙从祖母同安长公主以后婉淑白太宗以为晋
王妃王居东宫妃亦进册
旧唐书孝敬皇帝弘传弘纳右卫将军裴居道女为
妃所司奏以白雁为贽适会苑中获白雁高宗喜曰
汉获朱雁遂为乐府今获白雁得为婚贽彼礼但成
谣颂此礼便首人伦异代相望我无□德也裴氏甚
有妇礼高宗尝谓侍臣曰东宫内政吾无忧矣
唐书中宗韦庶人传韦氏京兆万年人祖弘表贞观
中曹王府典军帝在东宫后被选为妃
元宗元献皇后传后杨氏华州华阴人曾祖士达为
隋纳言天授中以武后母党追封士达为郑王父知
庆太尉帝在东宫后以景云初入宫为良媛时太平
公主忌帝而宫中左右持两端纤悉必闻媛方娠帝
不自安密语侍读张说曰用事者不欲吾多子奈何
命说挟剂以入帝于曲室自煮之梦若有介而戈者
环鼎三而三煮尽覆以告说说曰天命也乃止生男
是为肃宗帝即位为贵嫔其娣节愍太子妃也
肃宗张废后传后邓州向城人家徙新丰祖母窦昭
成皇后女弟也元宗幼失昭成母视姨鞠爱笃备帝
即位封邓国夫人亲宠无比五息子曰去惑去疑去
奢去逸去盈皆显官去盈尚常芬公主去逸生后肃
宗为忠王时纳韦元娃女为孺人既建太子以孺人
为妃后为良娣妃兄坚为李林甫构死太子惧请与
妃绝毁服幽禁中安禄山反陷于贼至德中薨始妃
既绝良娣得专侍太子慧中而能辩能迎意傅合元
宗西幸娣与太子从度渭民障道乞留复长安太子
不听中人李辅国密启娣又赞其谋遂定计北趣灵
武时军卫单寡夕次娣必寝前太子曰暮夜可虞且
捍贼非妇人事宜少戒对曰方多事若仓卒妾自当
之殿下可徐为计驻灵武产子三日起缝战士衣太
子□止对曰今岂自养时邪
肃宗章敬皇后吴氏传后濮州濮阳人父令珪以郫
丞坐事死故后幼入掖庭肃宗在东宫宰相李林甫
阴构不测太子内忧鬓发斑秃后入谒元宗见不悦
因幸其宫顾廷宇不汛扫乐器尘蠹左右无嫔侍帝
愀然谓高力士曰儿居处乃尔将军叵使我知乎诏
选京兆良家子五人虞侍太子力士曰京兆料择人
得以借口不如取掖庭衣冠子可乎诏可得三人而
后在中因蒙幸忽寝厌不寤太子问之辞曰梦神降
我介而剑决我胁以入殆不能堪烛至其文尚隐然
生代宗为嫡皇孙生之三日帝临澡之孙体挛弱负
姆嫌陋更取它宫儿以进帝视之不乐姆叩头言非
是帝曰非尔所知趣取儿来于是见嫡孙帝大喜向
日视之曰福过其父帝还尽留内乐宴具顾力士曰
可与太子饮一日见三天子乐哉后性谦柔太子礼
之甚渥年十八薨
顺宗庄宪皇后王氏传后琅邪人祖王难得有功名
于世代宗时后以良家选入宫为才人顺宗在藩帝
以才人幼故赐之为王孺人是生宪宗王在东宫册
为良娣
宪宗懿安皇后传后郭氏汾阳王子仪之孙父暧尚
升平公主实生后宪宗为广陵王聘以为妃顺宗以
其家有大功烈而母素贵故礼之异诸妇是生穆宗
穆宗恭僖皇后传后王氏越州人本仕家子幼得侍
帝东宫生敬宗长庆时册为妃
穆宗宣懿皇后传后韦氏失其先世穆宗为太子后
得侍生武宗长庆时册为妃
敬宗郭贵妃传妃右威卫将军义之女失义何所人
长庆时妃以容选入太子宫太子即位为才人生晋
王普帝以早得子又淑丽冠后庭故宠异之
懿宗郭淑妃传妃幼入郓王邸宣宗在位春秋高恶
人言立太子事王以嫡长居外宫心常忧惴妃护侍
左右慰安起居终得无恙
宋史钦宗朱皇后传后开封祥符人父伯材武康军
节度使钦宗在东宫徽宗临轩备礼册为皇太子妃
孝宗成穆郭皇后传后开封祥符人奉直大夫直卿
之女孙其六世祖为章穆皇后外家孝宗为普安郡
王时纳郭氏封咸宁郡夫人生光宗及庄文太子
魏惠宪王恺邵悼肃王恪绍兴二十六年薨年三十
一追封淑国夫人三十一年用明堂恩赠福国夫人
既建太子追封皇太子妃
光宗慈懿李皇后传后安阳人庆远军节度使赠太
尉道之中女初后生有黑凤集道营前石上道心异
之遂字后曰凤娘道帅湖北闻道士皇甫坦善相人
乃出诸女拜坦坦见后惊不敢受拜曰此女当母天
下坦言于高宗遂聘为恭王妃封荣国夫人进定国
夫人干道四年生嘉王七年立为皇太子妃性妒悍
尝诉太子左右于高孝二宫高宗不怿谓吴后曰是
妇将种吾为皇甫坦所误
度宗全皇后传后会稽人理宗母慈宪夫人侄孙女
也略涉书史幼从父昭孙知岳州开庆初秩满归道
潭州时大元兵自罗鬼入破全衡永桂围潭州人有
见神人卫城者已而潭独不下逾年事平至临安会
忠王议纳妃初丁大全请选知临安府顾□女已致
聘矣大全败□亦罢去台臣论□大全党宜别选名
族以配太子臣僚遂言全氏侍其父昭孙往返江湖
备尝艰险其处贵富必能尽警戒相成之道理宗以
母慈宪故乃诏后入宫问曰尔父昭孙昔在宝佑间
没于王事每念之令人可哀后对曰妾父可念淮湖
之民尤可念也帝深异之语大臣曰全氏女言辞甚
令宜配冢嫡以承祭祀景定二年十一月诏封永嘉
郡夫人十二月册为皇太子妃
金史显宗孝懿皇后传后徒单氏其先忒里辟剌人
也曾祖抄从太祖取辽有功命以所部为猛安世袭
之祖婆卢火以战功多累官开府仪同三司赠司徒
齐国公父贞尚辽王宗干女梁国公主加驸马都尉
赠太师广平郡王后以皇统七年生于辽阳母梦神
人授以宝珠光焰满室既寤而生红光烛于庭后性
庄重寡言父母尝令总家事细大毕办诸男不及也
世宗初即位贞为御史大夫自南京驰见世宗喜谓
之曰卿虽废主腹心臣然未尝助彼为虐况卿家法
可尚其以卿女为朕子妃及显宗为皇太子大定四
年九月备礼亲迎于贞第世宗临宴尽欢而罢是年
十一月显宗生辰初封为皇太子妃八年七月上遣
宣徽使移剌神独干以名马宝刀御膳赐太子及妃
仍谕之曰妃今临蓐愿平安得雄有庆之后宜以此
刀置左右既而皇孙生是为章宗时上幸金莲川次
冰井翌日上临幸抚视宴甚欢又赐御服佩刀等物
谓显宗曰祖宗积庆且皇后阴德至厚而有今日社
稷之洪福也又谓李石纥石烈志宁曰朕诸子虽多
皇后止有太子一人而已今幸得嫡孙观其骨相不
凡又生麻达葛山山势衍气清朕甚嘉之因以山名
为章宗小字后素谦谨每畏其家世崇宠见父母流
涕而言曰高明之家古今所忌愿善自保持其后家
果以海陵事家败盖其远虑如此世宗尝谓诸王妃
公主曰皇太子妃容止合度服饰得中尔等当法效
之
显宗昭圣皇后传后刘氏辽阳人天眷二年九月己
亥夜后家若见有黄衣女子入其母室中者俄顷后
生性聪慧凡字过目不忘初读孝经旬日终卷最喜
佛书世宗为东京留守因击球见而奇之使见贞懿
皇后于府中进退闲雅无恣睢之色大定元年选入
东宫时年二十三
元史裕宗徽仁裕圣皇后传后伯蓝也怯赤一名阔
阔真弘吉剌氏生顺宗成宗先是世祖出田猎道渴
至一帐房见一女子缉驼茸世祖从觅马湩女子曰
马湩有之但我父母诸兄皆不在我女子难以与汝
世祖欲去之女子又曰我独居此汝自来自去于理
不宜我父母即归姑待之须臾果归出马湩饮世祖
世祖既去叹息曰得此等女子为人家妇岂不美耶
后与诸臣谋择太子妃世祖俱不允有一老臣尝知
向者之言知其未许嫁言于世祖世祖大喜纳为太
子妃后性孝谨善事中宫世祖每称之为贤德媳妇
侍昭睿顺圣皇后不离左右至混□所用纸亦以面
擦令柔软以进一日裕宗有病世祖往视见□上设
织金卧褥世祖愠而语之曰我尝以汝为贤何乃若
此耶后跪答曰常时不曾敢用今为太子病恐有湿
气因用之即时彻去
明外史建文皇后传后马氏光禄少卿全女洪武二
十六年册为皇太孙妃
仁宗诚孝皇后传后张氏永城人父兵马副指挥麒
具外戚传洪武十六年册为燕世子妃永乐二年册
为皇太子妃后始为太子妃操妇道至谨雅得成祖
及仁孝皇后欢而仁宗为太子颇被汉赵二王间体
肥硕复不习骑射成祖恚至减太子宫膳濒易者数
矣卒以后故得不废
宣宗恭让皇后传后胡氏名善祥济宁人父荣生七
女洪武初长女入宫为女官荣授锦衣卫百户后其
第三女也永乐十五年册为皇太孙妃久之为皇太
子妃
宪宗孝贞皇后传后王氏上元人父中军都督镇见
外戚传初宪宗在东宫英宗为择配得十二人选后
及吴氏柏氏留宫中
孝宗孝康皇后传后张氏兴济人母金梦月入怀而
生后成化二十三年选为太子妃
光宗孝元皇后传后郭氏顺天人父维城以女贵封
博平伯进侯卒后于万历二十九年册为皇太子妃