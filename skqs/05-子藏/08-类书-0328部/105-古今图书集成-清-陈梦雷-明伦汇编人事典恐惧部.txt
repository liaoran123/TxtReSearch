
　恐惧部纪事
左传庄公八年齐侯田于贝丘见大豕从者曰公子
彭生也豕人立而啼公惧坠于车伤足丧屦
僖公三年齐侯与蔡姬乘舟于囿荡公公惧变色禁
之不可公怒归之未绝之也蔡人嫁之
文公十二年冬秦伯伐晋晋人御之乃皆出战交绥
秦行人夜戒晋师曰两君之士皆未慭也明日请相
见臾骈曰使者目动而言肆惧我也将遁矣薄诸河
必败之
襄公十年宋公享晋侯以桑林
注殷天
子之乐名
舞师题以
旌夏晋侯惧而退入于房去旌卒享而还及着雍疾
卜桑林见
韩子难三篇郑子产晨出过束匠之闾闻妇人之哭
也抚其御之手而听之有间遣吏执而问之则手绞
其夫者也异日其御问曰夫子何以知之子产曰其
声惧凡人于其亲爱也始病而忧临死而惧已死而
哀今哭夫已死不哀而惧是以知其有奸也
新序义勇篇齐崔杼□庄公也有陈不占者闻君难
将赴之比去餐则失匕上车失轼御者曰怯如是去
有益乎不占曰死君义也无勇私也不以私害公遂
往闻战斗之声恐骇而死人曰不占可谓仁者之勇
也
白公之难楚人有庄善者辞其母将往死之其母曰
弃其亲而死其君可谓义乎庄善曰吾闻事君者内
其禄而外其身今所以养母者君之禄也身安得无
死乎遂辞而行比至公门三废车中其仆曰子惧矣
曰惧既惧何不返庄善曰惧者吾私也死义吾公也
闻君子不以私害公及公门刎颈而死君子曰好义
乎哉
左传哀公二年齐人输范氏粟郑子姚子般送之士
吉射逆之赵鞅御之遇于戚阳虎曰吾车少以兵车
之□与罕驷兵车先陈罕驷自后随而从之彼见吾
貌必有惧心于是乎会之必大败之从之甲戌将战
邮无恤御简子卫太子为右登铁上望见郑师众太
子惧自投于车下子良授太子绥而乘之曰妇人也
注言
其怯
卫太子祷曰曾孙蒯瞶敢昭告皇祖文王烈祖
康叔文祖襄公郑胜乱从晋午在难不能治乱使鞅
讨之蒯瞶不敢自佚备持矛焉敢告无绝筋无折骨
无面伤以集大事无作三祖羞大命不敢请佩玉不
敢爱郑人击简子中肩毙于车中获其□旗太子救
之以戈郑师北获温大夫赵罗太子复伐之郑师大
败获齐粟千车赵孟喜曰可矣按注喜太子前怯今
更勇
晋语赵襄子使新穆子伐翟胜左人中人遽人来
告襄子将食寻饭有恐色侍者曰狗之事大矣而主
色不怡何也襄子曰吾闻之德不纯而福禄并至谓
之幸夫幸非福非德不当雍雍不为幸吾是以惧
知襄子为室美士茁夕焉知伯曰室美夫对曰美则
美矣抑臣亦有惧也知伯曰何惧对曰臣以秉笔事
君志有之曰高山峻原不生草木松柏之地其土不
肥今土木胜臣惧其不安人也室成三年而知氏亡
孔丛子嘉言篇齐东郭亥欲攻田氏执贽见夫子而
访焉夫子曰子为义也丘不足与计事揖子贡使答
之子贡谓之曰今子士也位卑而图大位卑则人不
附也图大则人惮之殆非子之任也盍姑已乎夫以
一缕之任系千钧之重上悬之于无极之高下垂之
于不测之深旁人皆哀其绝而造之者不知其危子
之谓乎马方骇鼓而惊之系方绝重而镇之马奔车
覆六辔不禁系绝于高坠入于深其危必矣东郭亥
免战而跪曰吾已矣愿子无言既而夫子告子贡曰
东郭亥欲为义者也子亦告之以难易则可矣奚至
惧之哉
庄子田子方篇列御寇为伯□无人射伯□无人曰
是射之射非不射之射也尝与女登高山履危石临
百仞之渊若能射乎于是无人遂登高山履危石临
百仞之渊背逡巡足二分垂在外揖御寇而进之御
寇伏地汗流至踵伯□无人曰夫至人者上窥青天
下潜黄泉挥斥八极神气不变今女怵然有恂目之
志尔于中也始矣
荀子解蔽篇夏首之南有人焉曰涓蜀梁其为人也
愚而善畏明月而宵行俯见其影以为伏鬼也仰视
其发以为立魅也背而走比至其家失气而死
韩子外储说郑县人有屈公者闻敌恐因死恐已因
生
战国策天下合从赵使魏加见楚春申君曰君有将
乎曰有矣仆欲将临武君魏加曰臣少之时好射臣
愿以射譬之可乎春申君曰可加曰异日者更嬴与
魏王处京台之下仰见飞鸟更嬴谓魏王曰臣为王
引弓虚发而下鸟魏王曰然则射可至此乎更嬴曰
可有间雁从东方来更嬴以虚发而下之魏王曰然
则射可至此乎更嬴曰此孽也王曰先生何以知之
对曰其飞徐而鸣悲飞徐者故疮痛也鸣悲者久失
群也故疮未息而惊心未去也闻弦者音烈而高飞
故疮陨也今临武君尝为秦孽不可为拒秦之将也
燕太子丹遣荆轲至秦持千金之资币物厚遗秦王
宠臣中庶子蒙嘉嘉为先言于秦王秦王见燕使者
咸阳宫荆轲奉樊于期之头函而秦武阳奉地图匣
以次进至陛秦武阳色变震恐群臣怪之荆轲顾笑
武阳前为谢曰北蛮夷之鄙人未尝见天子故振慑
愿大王少假借之使得毕使于前
史记齐悼惠王传灌婴在荥阳闻魏勃本教齐王反
既诛吕氏罢齐兵使使召责问魏勃勃曰失火之家
岂暇先言大人而后救火乎因退立股战而栗恐不
能言者终无他语灌将军熟视笑曰人谓魏勃勇妄
庸人耳何能为乎乃罢魏勃
晋书谢安传简文帝疾笃桓温上疏荐安宜受顾命
及帝崩温入赴山陵止新亭大陈兵卫将移晋室呼
安及王坦之欲于坐害之坦之甚惧问计于安安神
色不变曰晋祚存亡在此一行既见温坦之流汗沾
衣倒执手板安从容就席坐定谓温曰安闻诸侯有
道守在四邻明公何须壁后置人耶温笑曰正自不
能不尔耳遂笑语移日坦之与安初齐名至是方知
坦之之劣苻坚率众号百万次于淮肥京师震恐加
安征讨大都督元入问计安夷然无惧色答曰已别
有旨既而寂然元不敢复言乃令张元重请安遂命
驾出山墅亲朋毕集方与元围□赌别墅安常□劣
于元是日元惧便为敌手而又不胜安顾谓其甥羊
昙曰以墅乞汝
宋书邓琬传刘胡出身郡将讨伐诸蛮往无不捷蛮
至今畏之小儿啼语之云刘胡来便止
癸辛杂识刘胡面黝黑似胡蛮人畏之小儿啼语云
刘胡来便止杨大眼威声甚振淮泗荆沔之间童儿
啼者呼云杨大眼至即止将军麻秋有威名儿啼辄
呼麻秋来即止檀道济雄名大振魏甚惮之图以禳
鬼江南人畏桓康以其名怖小儿且图其形于寺中
病疟者写其形贴□壁无不立愈
唐书李元道者本陇西人世居郑州仕隋为齐王府
属李密据洛口署记室密败为王世充所执众惧不
能寐独元道曰死生有命忧能了乎寝甚安及见世
充辞色不挠释缚为著作佐郎
玉泉子皮日休尝游江湖间时刘允章镇江夏幕中
有穆判官者允章亲也或谮日休薄焉允章素使酒
一旦方宴忽怒曰君何以薄穆判官乎君知身之所
来否鹦鹉洲在此即黄祖沈祢衡之所也举席为之
惧日休雨涕而已
朝野佥载周定州刺史孙彦高被突厥围城数十重
不敢诣厅文符须征发者于小□接入锁州宅门及
贼登垒乃入匮中藏令奴曰牢掌钥匙贼来索慎勿
与昔有愚人入京选皮袋被贼盗去其人曰贼偷吾
袋将终不得吾物用或问其故答曰钥匙尚在我衣
带上彼将何物开之此孙彦高之流也
北梦琐言西川自唐刘辟构逆后久无干戈人不习
战每岁诸道差兵屯戍大渡河蛮旗纔举望风而溃
咸通中长驱直抵府城居人有扃户而拒之蛮亦不
敢扣门也尝有一蛮迷路入广都县村墅里人相率
数百辈叫噪而逐之蛮一回顾却走如堵墙崩焉自
昼及暝终不能擒致其怯懦如此
宋史王昭远传昭远益州成都人仕蜀同平章事昭
远好读兵书颇以方略自许宋师入境昶遣昭远与
赵崇韬率兵拒战始发成都昶遣其宰相李昊等饯
郊外昭远酒酣攘臂曰是行也非止克敌当领此二
三万雕面恶少儿取中原如反掌耳及行执铁如意
指麾军事自方诸葛亮将至汉源闻剑门已破昭远
股栗发言失次崇韬布阵将战昭远据胡□皇恐不
能起俄崇韬败乃免胄弃甲走投东川匿仓舍下悲
嗟流涕目尽肿惟诵罗隐诗云运去英雄不自由俄
为追骑所执送阙下太祖释之授左领军卫大将军
广南平奉使交址开宝八年卒
龙川别志真宗晚年得风疾自疑不起尝卧枕宦者
周怀正股与之谋欲命太子监国怀正东宫官也出
与寇准谋之遂议立太子废刘氏黜丁谓等使杨亿
草具诏书亿私语其妻弟张演曰数日之后事当一
新稍泄丁谓夜乘妇人车与曹利用谋之诛怀正黜
准召亿至中书亿惧便泄俱下面无人色谓素重亿
无意害之徐曰谓当改官烦公为作一好麻耳亿乃
少安
渑水燕谈录王武恭公□用宽厚善抚士其貌魁伟
而面色正黑虽匹夫下卒闾巷小儿外至远裔君长
皆知其名职称之曰黑相北卤常呼其名以惊小儿
为外方畏服如此
闻见前录李稷移陕漕方五路兴兵取灵武稷随军
一日早作入鄜延军营军士鸣鼓声喏帅种谔卧帐
中未兴谔忙出对稷呼鼓角将问曰军有几帅曰太
尉耳曰帅未升帐辄为转运粮草官鸣鼓声喏何也
借汝之头以代运使者叱出斩之稷仓皇引去怖甚
不能上马自此不敢入谔军
挥麈后录杨原仲愿秦会之腹心为之鹰犬凡与会
之异论者驱除殆尽以此致位二府出守宣城王公
明与原仲为中表原仲为之经营举削改官得知蕲
水县往谢原仲款集醉中戏语原仲云昔尝于吕丞
相处得公顷岁所与渠书其间颇及秦之短尚记忆
否公明初出无心也原仲闻之色如死灰即索之云
偶已焚之原仲自此疑公明虑其以告秦出入起居
跬步略不蹔舍夜则多以人阴加防守公明屡求归
而不从深以为苦如此者几岁原仲移帅建业途中
亦如是焉既抵金陵馆于玉麟堂后宇诸司太合乐
开燕守卒辈往观优戏稍怠公明忽□客船缆于隔
岸亟与其亲仆挈囊唤而登之遁去会散原仲呼之
则已远矣即遣人四散往访之邈不可得原仲忧挠
成疾而毙
东轩笔录边人传诵一诗云昨夜阴山吼贼风帐中
惊起紫髯翁平明不待全师出连把金鞭打铁骢有
张师雄者西京人好以甘言悦人晚年尤甚洛中号
曰翁翁出官在边郡一夕贼马至界忽城中失师
雄所在至晓方见师雄重衣披裘伏于土窟中巳痴
矣西人呼土窟为空寻为人改旧诗以嘲曰昨夜阴
山吼贼风帐中惊起蜜翁翁平明不待全师出连着
皮裘入土空张亢尝谓蜜翁翁无可为对者一日亢
有侄不率教令将杖之其侄方醉大呼曰安能挞吾
但堂伯伯耳亢笑曰可对蜜翁翁释而不问
常秩以处士起为左正言直集贤院判国子监不逾
年待制宝文阁兼判太常寺中间谒告归汝阴主上
特降诏自秩始也会放进士徐铎榜秩密以太学生
之薄于行者籍名于方册贮怀袖间每唱名有之则
揭册指名进呈乞赐黜落如是者三四上方披阅试
卷或与执政语往往不省秩言秩大以为沮遂谒告
不朝一日翰林学士杨绘方坐禁中俄有报太常寺
吏人到院者绘昔掌判事立命至前乃故吏也询其
来之故即云常待制以谒告月余未有诏起令探刺
消息杨曰此禁中汝得妄入乎我若致汝于法则连
及待制汝速出无取祸也先是秩未谒告时差护向
经葬事至是经葬有日上亲奠祭护葬官例合迎驾
秩不候朝参而出迎驾于经门上祭奠毕登辇而去
亦不顾秩秩愈不得意或告以不朝参而出就职又
尝私觇禁中台官欲有言者秩大恐遂以病还汝阴
既而卒或云方卒时狂乱若心疾将自杀者然未得
其详
明外史周新传新改监察御史敢言多所弹劾贵戚
震惧目为冷面寒铁长安中至以其名怖小儿小儿
群戏于道或骇之曰冷面寒铁公来辄恐皆奔走


　恐惧部杂录
书经五子之歌予临兆民凛乎若朽索之驭六马按
注以喻其危惧可畏之甚
仲虺之诰小大战战罔不惧于非辜按注战战恐惧
貌商众小大震恐无不惧陷于非罪
泰誓百姓懔懔若崩厥角按注商民畏纣之虐懔懔
若崩摧其头角然人心危惧如此
君牙心之忧危若蹈虎尾涉于春冰
诗经小雅小旻章战战兢兢如临深渊如履薄冰按
注战战恐也兢兢戒也如临深渊恐坠也如履薄冰
恐陷也惧及其祸之词也
小宛章温温恭人如集于木惴惴小心如临于谷战
战兢兢如履薄冰按注如集于木恐坠也如临于谷
恐陨也
家语致思篇子贡问治民于孔子子曰懔懔焉若持
腐索之扞马子贡曰何其畏也孔子曰夫通达御皆
人也以道导之则吾畜也不以道导之则吾雠也如
之何其无畏也
韩子解老篇人有祸则心畏恐心畏恐则行端直行
端直则思虑熟思虑熟则得事理
淮南子泛论训怯者夜见立表以为鬼也见寝石以
为虎也惧揜其气也
册府元龟夫禀脆弱之性有巽懦之惧故乃临事而
示怯畏威而夺气终于败辱不能有立是以无拳无
勇诗人之所讥浅为丈夫昔贤之所丑虽率励以义
仅或自强然授任于事终为不武遂成愧耻固其分
哉
遁斋闲览今人呼麻胡以怖小儿其说有二朝野佥
载云伪赵石勒虎以麻将军秋为帅秋胡人暴戾好
杀国人畏之市有儿啼母辄恐之曰麻胡来啼声即
绝至今以为故事又大业拾遗云炀帝将幸江都令
将军麻胡浚河胡虐用其民每以木鹅为试鹅流不
迅谓浚河不深皆抵死百姓惴栗常呼其名以恐小
儿小儿夜啼不止呼麻胡来应时止大业拾遗在佥
载前当以拾遗为是或云胡本名佑胡者为其多髭
髯也

　恐惧部艺文
　　惧箴　　　　　　　　　　唐柳宗元
人不知惧恶可有为知之为美莫若去之非曰童昏
昧昧勿思祸至而惧是诚不知君子之惧惧乎未始
几动乎微事迁乎理将言以思将行以止中决道符
乃顺而起起而获祸君子不耻非道之僭非中之诡
惧而为惧虽惧焉如君子不惧为惧之初


　恐惧部总论
易经
　　履
九四履虎尾訴訴终吉

本
义
訴訴畏惧之貌若能畏惧则得终吉
　　震
震亨震来虩虩笑言哑哑震惊百里不丧匕鬯

本
义
震动也虩虩恐惧惊顾之貌不丧匕鬯以长子
　言也此卦之占为能恐惧则致福而不失其所主
　之重
象曰洊雷震君子以恐惧修省
六三震苏苏

程
传
苏苏神气缓散自失之状
上六震索索视矍矍

程
传
索索消索不存之状矍矍不安定貌
尔雅
　　释诂
战栗震惊戁竦恐慑惧也

注
诗曰不戁不竦慑即慑也
疏
皆惶怖也论语曰
　使民战栗诗秦风黄鸟云惴惴其栗易曰震雷虩
　虩又曰惊远而惧迩也诗曰不戁不竦月令曰国
　时有恐乐记曰柔气不慑是皆惧也慑即慑也
　　释训
惴惴憢憢惧也

注
皆危惧
疏
秦风黄鸟云惴惴其栗豳风鸱鸮云
　予维音哓哓此皆危恐战惧也
方言
　　杂释
蛩战栗也荆吴曰蛩蛩又恐也
西畴常言
　　知惧
人情处顺适则安值猜沮则惧惧则知防安则靡戒
故悔吝多生于念虑所不加而动必检饬者可保无
咎也
朱文公政训
　　治惧
胡叔器问每常多有恐惧何由可免曰须是自下工
夫看此事是当恐惧不当恐惧遗书云治怒难治惧
亦难克己可以治怒明理可以治惧若于道理见得
了何惧之有