
　十五岁部纪事
史记五帝本纪高辛氏生而神灵按注帝王纪云年
十五而佐颛顼
孔子家语六本篇荆公子年十五而摄相事孔子闻
之使人往观其为政焉使者反曰视其朝清净而少
事其堂上有五老焉其堂下有二十壮士焉孔子曰
合二十五人之智以治天下其固免矣况荆乎
说苑尊贤篇介子推行年十五而相荆仲尼闻之使
人往视还曰廊下有二十五俊士堂上有二十五老
人仲尼曰合二十五人之智智于汤武并二十五人
之力力于彭祖以治天下其固免矣乎
战国策王孙贾年十五事闵王王出走失王之处其
母曰女朝出而晚来则吾倚门而望女暮出而不还
则吾倚闾而望女今事王王出走女不知其处女尚
何归王孙贾乃入市中曰淖齿乱齐国杀闵王欲与
我诛齿者袒右市人从者四百人与之诛淖齿刺而
杀之
前汉书万石君石奋传奋父赵人也赵亡徙温高祖
东击项籍过河内时奋年十五为小吏侍高祖高祖
与语爱其恭问曰若能从我乎曰愿尽力于是高祖
以奋为中涓受书谒
外戚传惠帝崩太后发丧哭而泣不下留侯子张辟
疆为侍中年十五谓丞相陈平曰太后独有帝今哭
而不悲君知其解未陈平曰何解辟疆曰帝毋壮子
太后畏君等今请拜吕台吕产为将将兵居南北军
及诸吕皆官居中用事如此则太后心安君等幸脱
祸矣丞相如辟疆计太后悦其哭乃哀
西京杂记庆安世年十五为成帝侍郎善鼓琴能为
双凤离鸾之曲赵后悦之白上得出入御内绝见爱
幸
后汉书廉范传范祖父丹王莽时为大司马范父遭
丧乱客死于蜀汉范年十五辞母西迎父丧蜀郡太
守张穆丹之故吏乃重资送范范无所受与客步负
丧归葭萌载船触石破没范抱持棺柩遂俱沈溺众
伤其义钩求得之疗救仅免于死穆闻复驰遣使持
前资物追范范又固辞
彭修传修字子阳会稽毗陵人也年十五时父为郡
吏得休与修俱归道为盗所劫修困迫乃拔佩刀前
持盗帅曰父辱子死卿不顾死耶盗相谓曰此童子
义士也不宜逼之遂辞谢而去
霍谞传谞字叔智魏郡邺人也少为诸生明经有人
诬谞舅宋光于大将军梁商者以为妄刊章文坐系
洛阳诏狱掠考困极谞时年十五奏记于商曰将军
天覆厚恩愍舅光冤结前者温教许为平议虽未下
吏断决其事已蒙神明顾省之听皇天后土实闻德
音窃独踊跃私自庆幸谞闻春秋之义原情定过赦
事诛意故许止虽弒君而不罪赵盾以纵贼而见书
此仲尼所以垂王法汉世所宜遵前修也传曰人心
不同譬若其面斯盖谓大小窳隆丑美之形至于鼻
目众窍毛发之状未有不然者也情之异者刚柔舒
急倨敬之间至于趋利避害畏死乐生亦复均也谞
与光骨肉义有相隐言其冤滥未必可谅且以人情
平论其理光衣冠子孙径路平易位极州郡日望征
辟亦无瑕秽纤介之累无故刊定诏书欲以何名就
有所疑当求其便安岂有触冒死祸以解细微譬犹
疗饥于附子止渴于鴆毒未入肠胃已绝咽喉岂可
为哉昔东海孝妇见枉不辜幽灵感革天应枯旱光
之所坐情既可原守阙连年而终不见理呼嗟紫宫
之门泣血两观之下伤和致灾为害滋甚凡事更赦
令不应复案夫以罪刑明白尚蒙天恩岂有冤谤无
征反不得理是为刑宥正罪戮加诬侵也不偏不党
其若是乎明将军德盛位尊人臣无二言行动天地
举厝移阴阳诚能留神沛然晓察必有于公高门之
福和气立应天下幸甚商高谞才志即为奏原光罪
由是显名
申屠蟠传蟠同郡缑氏女玉为父报雠杀夫氏之党
吏执玉以告外黄令梁配配欲论杀玉蟠时年十五
为诸生进谏曰玉之节义足以感无耻之孙激忍辱
之子不遭明时尚当表旌庐墓况在清听而不加哀
矜配善其言乃为谳得减死论乡人称美之
陈蕃传蕃字仲举汝南平舆人也祖河东太守蕃年
十五尝闲处一室而庭宇芜秽父友同郡薛勤来候
之谓蕃曰孺子何不洒扫以待宾客蕃曰大丈夫处
世当扫除天下安事一室乎勤知其有清世志甚奇
之
臧洪传洪父旻有干事才熹平元年会稽妖贼许昭
起兵句章自称大将军立其父生为越王攻破城邑
众以万数拜旻扬州刺史旻率丹阳太守陈夤击昭
破之昭遂复更屯结大为人患旻等进兵连战三年
破平之获昭父子斩首数千级迁旻为使匈奴中郎
将洪年十五以功拜童子郎知名太学按注汉法孝
廉试经者拜为郎洪以年幼才俊故拜童子郎也
李固传梁冀诛固而露固尸于四衢令有敢临者加
其罪固弟子汝南郭亮年始成童（
成童年十五也礼记曰十五成童舞
象也）
游学洛阳乃左提章钺右秉鈇锧诣阙上书乞收
固尸不许因往临哭陈辞于前遂守丧不去夏门亭
长呵之曰李公为大臣不能安上纳忠而兴造无端
卿曹何等腐生公犯诏书干试有司乎亮曰亮含阴
阳以生戴干履坤义之所重岂知性命何为以死相
惧亭长叹曰居非命之世天高不敢不局地厚不敢
不蹐耳目适宜视听口不可以妄言也太后闻而不
诛
广州先贤传董正字伯和南海人少有令姿贫寒不
戚耽意术籍志在规俗年十五通毛诗三礼春秋
儿世说鲁肃十五好为奇计周瑜提兵过候肃并求
资粮肃家有二囷米三千斛指与瑜遂相结纳
魏志温恢传恢字曼基太原祁人也父恕为涿郡太
守卒恢年十五送丧还归乡里内足于财恢曰世方
乱安以富为一朝尽散振施宗族州里高之比之郇
越
刘卲传注庐江何氏家传曰明帝时有谯人胡康年
十五以异才见送又陈损益求试剧县诏特引见众
语翕然号为神童诏付秘书使博览典籍
管辂别传辂年八九岁便喜仰视星辰得人辄问其
名夜不肯寐自言家鸡野鹄犹尚知时况于人乎与
比邻儿共戏土壤中辄书地作天及日月星辰每答
言说事语皆不常宿学耆人不能折之父为琅琊顿
丘长时年十五来在官舍始读论及易便开源布华
辞义斐然时黉上诸生四百余人皆服其才琅琊太
守单子春雅有才度闻辂一黉之隽欲见之父遣辂
造之大会宾客百余人辂既年少惧失精神请先饮
三升清酒然后言子春大喜便酌酒独使饮之子春
曰吾欲自与卿旗鼓相当于是唱大论之端遂经乎
阴阳子春及众士互共攻劫论难锋起而辂荅对言
皆有余至日向暮酒食不行子春语众人曰此年少
盛有才器听其言语正似司马犬子游猎之赋何其
磊落雄壮英神以茂必能明天文地理变化之数于
是发声徐州号之为神童
晋书刘聪载记聪年十五习击刺猿臂善射弯弓三
百斤膂力骁捷冠绝一时太原王浑见而悦之谓元
海曰此儿吾所不能测也弱冠游于京师名士莫不
交结乐广张华尤异之也
庾龢传龢字道季好学有文章叔父翼将迁襄阳龢
年十五以书谏曰承进据襄阳耀威荆楚且田且戍
渐临河洛使向化之萌怀德而附凶愚之徒畏威反
善太平之基便在于旦夕昔殷伐鬼方三年而克乐
生守齐遂至历载今皇朝虽隆无有殷之盛凶羯虽
衰犹丑类有徒而沔汉之水无万仞之固方城虽峻
无千寻之险加以运漕供继有溯流之艰征夫勤役
有劳来之叹若穷寇虑逼送死一决东西互出首尾
俱进则廪粮有抄截之患远略乏率然之势进退惟
思不见其可此明暗所共见贤愚所共闻况于临事
者乎愿回师反□详择全胜修城池立垒壁勤耕农
练兵甲若凶运有极天亡此虏则可泛舟北济方轨
齐进水陆骋迈亦不逾旬朔矣愿详思远猷算其可
者翼甚奇之
慕容盛载记盛燕其群臣于新昌殿盛曰诸卿各言
其志朕将览之七兵尚书丁信年十五盛之舅子也
进曰在上不骄高而不危臣之愿也盛笑曰丁尚书
年少安得长者之言乎盛以威严驭下骄暴少亲多
所猜疑故信言及之
王戎传戎父浑阮籍与为友戎年十五随浑在郎舍
戎少籍二十岁而籍与之交籍每适浑俄顷辄去过
视戎良久然后出谓浑曰浚冲清赏非卿伦也共卿
言不如共阿戎谈
荀羡传羡年十五将尚寻阳公主羡不欲连婚帝室
仍远遁去监司追不获已乃出尚公主拜驸马都尉
会稽典录夏香字曼卿永兴人也年十五县长葛君
会客饮宴时郡遭大旱香进谏曰昔殷汤遭旱以六
事自责而雨泽应澍成王悔过偃禾复起自古贤圣
畏惧天异必思过以济民命今始罗天灾县界独甚
未闻明达崇殷周之德饮宴独欢百姓枯瘁神祇有
灵必不享也百姓不足君孰与足宜当还县葛即罗
会身捐俸禄以赡民饥
梁书吉翂传翂幼有孝性天监初父为吴兴原乡令
为奸吏所诬逮诣廷尉翂年十五号泣衢路祈请公
卿行人见者皆为陨涕其父理虽清白耻为吏讯乃
虚自引咎罪当大辟翂乃挝登闻鼓乞代父命高祖
异之敕廷尉卿蔡法度曰吉翂请死赎父义诚可嘉
但其幼童未必自能造意卿可严加胁诱取其款实
法度受敕还寺盛陈徽纆备列官司厉色问翂曰尔
求代父死敕已相许便应伏法然刀锯至剧审能死
不且尔童孺志不及此必为人所教姓名是谁可具
列答若有悔异亦相听许翂对曰囚虽蒙弱岂不知
死可畏惮顾诸弟稚藐唯囚为长不忍见父极刑自
延视息所以内断胸臆上千万乘今欲殉身不测委
骨泉壤此非细故奈何受人教耶明诏听代不异登
仙岂有回贰法度知翂至心有在不可屈挠乃更和
颜诱语之曰主上知尊侯无罪行当释亮观君神仪
明秀足称佳童今若转辞幸父子同济奚以此妙年
苦求汤镬翂对曰凡鲲鲕蝼蚁尚惜其生况在人斯
岂愿齑粉但囚父挂深劾必正刑书故思殒仆冀延
父命今瞑目引领以听大戮情殚意极无言复对翂
初见囚狱掾依法备加桎梏法度矜之命脱其二械
更令着一小者翂弗听曰翂求代父死死罪之囚唯
宜增益岂可减乎竟不脱械法度具以奏闻高祖乃
宥其父丹阳尹王志求其在廷尉故事并请乡居欲
于岁首举充纯孝之选翂曰异哉王尹何量翂之薄
乎夫父辱子死斯道固然若翂有腼面目当其此举
则是因父买名一何甚辱拒之而止
萧几传几年十岁能属文早孤有弟九人并皆稚幼
几恩爱笃睦闻于朝野性温和与物无竞清贫自立
好学善草隶书湘州刺史杨公则曲江之故吏也每
见几谓人曰康公此子可谓桓灵宝出及公则卒几
为之诔时年十五沈约见而奇之谓其舅蔡撙曰昨
见贤甥杨平南诔文不减希逸之作始验康公积善
之庆
荀匠传匠祖琼年十五复父雠于成都市以孝闻
何□传□年十五从兄引受业一期并通五经章句
陈书周弘正传弘正十五召补国子生仍于国学讲
周易诸生传习其义以季春入学孟冬应举学司以
其日浅弗之许焉博士到洽议曰周郎年未弱冠便
自讲一经虽曰诸生实堪师表无俟策试
徐伯阳传伯阳字隐忍东海人也祖度之齐南徐州
议曹从事史父僧权梁东宫通事舍人领秘书以善
书知名伯阳敏而好学善色养进止有节年十五以
文笔称学春秋左氏家有史书所读者近三千余卷
北齐书王纮传纮年十五随父在北豫州行台侯景
与人论掩衣法为当左为当右尚书敬显□曰孔子
云微管仲吾其被发左衽矣以此言之右衽为是纮
进曰国家龙飞朔野雄步中原五帝异仪三王殊制
掩衣左右何足是非景奇其早慧赐以名马
周书崔彦穆传彦穆幼明悟神彩卓然年十五与河
间邢子才京兆韦孝宽俱入中书学偏相友爱伏膺
儒业为时辈所称魏吏部尚书陇西李神□有知人
之鉴见而叹曰王佐才也
隋书许善心传善心九岁而孤为母范氏所鞠养幼
聪明有思理所闻辄能诵记多闻默识为当世所称
家有旧书万余卷皆遍通涉十五解属文笺上父友
徐陵陵大奇之谓人曰才调极高此神童也
李德林传德林年十五诵五经及古今文集日数千
言俄而该博坟典阴阳纬候无不通涉善属文辞核
而理畅魏收尝对高隆之谓其父曰贤子文笔终当
继温子升隆之大笑曰魏常侍殊己嫉贤何不近比
老彭乃远求温子
史万岁传万岁父静周沧州刺史万岁少英武善骑
射骁捷若飞好读兵书兼精占候年十五值周齐战
于芒山万岁时从父入军旗鼓正相望万岁令左右
趣治装急去俄而周师大败其父由是奇之
唐书苏烈传烈字定方以字行冀州武邑人后徙始
平父邕当隋季率里中数千人为本郡讨贼定方骁
悍有气决年十五从父战数先登陷阵
权德舆传德舆生四岁能属诗七岁居父丧以孝闻
十五着文数百篇编为童蒙集七十卷名声日大
孙逖传逖幼有文属思警敏年十五见雍州长史崔
日用令赋土火炉援笔成篇理趣不凡日用骇叹遂
与定交举手笔俊哲人奇士隐沦屠钓及文藻宏
丽等科
珍珠船开元初常敬忠十五岁能一过诵千言张燕
公召问曰能十过诵万言乎以万字试之七过通熟
辽史韩延徽传延徽子德枢年甫十五太宗见之谓
延徽曰是儿卿家之福朕国之宝真英物也
宋史黄友传友字龙文温州平阳人少不羁十五入
太学语同辈曰大丈夫不能为国立功亦造化中赘
物耳因投笔西游边帅刘法一见奇之延致门下
魏了翁传了翁字华父□州蒲江人年数岁从诸兄
入学俨如成人少长英悟绝出日诵千余言过目不
再览乡里称为神童年十五着韩愈论抑扬顿挫有
作者风
李师中传师中字诚之楚丘人年十五上封事言时
政父纬为泾源都监夏人十余万犯镇戎纬帅兵出
战而帅司所遣别将郭志高逗遛不进诸将以众寡
不敌不敢复出纬坐责降师中诣宰相辩父无罪时
吕夷简为相诘问不屈夷简怒以为非布衣所宜言
对曰师中所言父事也由是知名
元史孟速思传孟速思畏兀人世居别失八里古北
庭都护之地幼有奇质年十五尽通本国书太祖闻
之召至阙下一见大悦曰此儿目中有火它日可大
用
溶溪杂记卓敬生质秀敏孝悌年十五读书宝香山
风雨夜归迷失道路得一兕牛冯之归比入门乃异
虎也
见闻录王元美十五咏宝刀诗师为之避席

　十五岁部汇考
释名
　　释长幼
十五曰童故礼有阳童牛羊之无角者曰童山无草
木曰童言未巾冠似之也
白虎通
　　入太学
古者所以年十五入太学何以为八岁毁齿始有识
知入学学书计七八十五阴阳备故十五成童志明
入太学学经术