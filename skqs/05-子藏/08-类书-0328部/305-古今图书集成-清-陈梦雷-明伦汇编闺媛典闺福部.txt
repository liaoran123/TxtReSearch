
　闺福部艺文一
　　太傅安乐侯胡公夫人灵表　　汉蔡邕
夫人编县旧族章氏之长女也字曰显章令仪小心
秉操塞渊仁孝婉顺率礼无遗体季兰之姿蹈思齐
之迹永初二年年十有五爰初来嫁诞成家道仰奉
慈姑竭欢致敬俯诲膝下化导周悉至德修于几微
徽音畅于神明故能□□姒之功兼生人之荣朝春
路寝赞桑蚕宫光宠有祭祭服有珫前后奉期礼者
三十余载夫人生五男长曰整伯齐次曰千懿叔韡
次曰宁威次曰硕季睿伯仲各未加冠遭厉气同
时夭折叔上郡孝廉季更历州郡举茂才叶令京令
为议郎季以高第为侍御史谏议大夫侍中虎贲中
郎将陈留太守皆早即世夫人哀悼劬悴由是被疾
遭太夫人忧笃年七十七建宁三年薨夫人之存也
契阔中馈婉恋供养依生奉仁绍述雅意其闰月祔
于太夫人窀穸于兹地魂而有灵钦明定省神心欣
焉其实宁之元女金盈追慕永思憯怛罔极遂及斯
表镌着坚颂曰悲母氏之不永怀殷恤以摧伤惟
子道之无穷惜闻诲之未央庶黄耇以期颐胡委我
以夙丧恒思心以激切亦割肝以绝肠昔先圣之遗
辞言仁者其寿长嗟母氏之忧患体恺悌以慈良失
延年之报祜独何弃于穹苍日月忽已将暮抱长结
以含愁寻修念于在昔原疾病之所由遭元子之弱
夭心伤瘁以自忧暨叔季之殒终哀情结以弥绸皇
姑殁而中感遂大渐兮速流疾焰焰兮日遘气微微
而长浮销精魂以遐翔曾不可乎援留尔乃顺旨于
冥冥继存意于不违爰祔灵于皇姑尚魂魄之有依
潜幽室之黯漠惜昭明之景辉一往超以未及倾徂
邈其弥迟顾新庙以累欷伏几筵而增悲嗟既逝之
益远眇悠悠而莫追
　　汾阳王夫人王氏碑记　　　　唐杨绾
鹊巢配德合好之义深象服建封宠光之至极况动
循法度躬事苹蘩揭四德而表仪高门秉一心而辅
佐君子则有夫人王氏有唐元辅汾阳王之伉俪本
其盛族着于太原高祖长谐皇左武卫大将军秦州
都督平原郡公赠荆州大都督陪葬献陵曾祖德元
银青光禄大夫唐州刺史祖士会河南府陆浑县令
父守一宁王府掾赠兖州大都督或勋阀可称或理
行尤异积仁储庆奕叶联华夫人即兖州府君之长
女敏悟生知孝慈天性诞含柔范光起韶仪亲执组
紃备详图史女宗之美灿然有光年既及笄礼从纳
币言告师氏归于汾阳时宠禄未崇盛业犹晦夫人
循节俭之行服澣濯之衣祗事舅姑恪恭朝夕视庖
主馈未尝假人下气怡声率由至性生既极其养殁
又过乎戚慎徽众善敦叙六宗睦娣姒以仁接中表
以义由是闺门以穆妇道有闻天宝中汾阳分镇河
中策勋王府夫人从夫之义封琅邪县君寻又进封
太原郡君其后寇盗横厉风云元感汾阳乃首起戎
行宣力王室出则统一师旅入则燮赞台阶元勋既
崇殊赏斯至若其内训之功其子或内列通侯或室
殡贵主姻联右戚荣冠中朝门通河汉之津地成冠
盖之里每令节佳赏长筵高会青紫照庭环佩盈室
熏灼人代莫之与京然约己尚柔从夫体顺服仁不
倦率理无违总是具美允应多福亦尝排凤阙谒龙
颜及承制曰汾阳郡主妻太原郡君王氏婉娩淑德
齐庄令容禀训母师友于琴瑟作宾君子宜尔室家
克着艰难之勋实由辅助之力可封霍国夫人初汾
阳受命东征长驱河朔夫人处于西土三徙其居导
诸子以义方规众女以典则用能聿尊礼度伊加等
之顾问奉殊常之宠锡容止合度威仪可观帝嘉其
贤尤所称重宜其阜昌盛业蕃衍华绪荷恩渥于上
天保荣耀于当代而夫人蕴高世之度抱出尘之节
以为致盈必损理有固然誓弃浮华愿皈正觉于是
捐其服玩斥其爱染思契理于胜因将息心于了义
乃舍京城西别业置法雄寺又于法云寺写藏经修
塔院置经行之室立禅诵之堂景福所凭斯焉茫昧
遐龄未及奄尔薨殂享年七十三以大历十二年正
月辛未终于平康里之私第皇慈兴叹中使临吊汾
阳以暌偕老之期深遗挂之恨抚襟长恸悼亡何及
即以其年六月二日卜葬于万年县凤栖之原恩诏
赠赙率加常典哀荣之盛今昔罕俦有子六人长曰
银青光禄大夫詹事上柱国太原郡开国公曜次曰
开府仪同三司行左散骑常侍赵国公晞次曰开府
仪同三司行尚书吏部司封郎中上柱国乐平郡开
国公晤次曰银青光禄大夫试殿中监驸马都尉暧
次曰银青光禄大夫守殿中少监曙幼曰朝散大夫
守校书省著作佐郎映有女八人长女适成都县令
卢让金次女适鄂州观察使吴仲孺次女适卫尉卿
张浚次女适殿中少监李洞清次女适司门郎中郑
浑次女适邠州别驾张邕次女适和州刺史赵纵幼
女适太常寺丞王宰并衔恤在疚是宗窀穸帝女降
天人之贵从主妇之仪手制衣衾亲临祖载自宫徂
野徒行号擗此又盛德所感明灵永慰者也汾阳属
当出镇瞻望不及思刻金石以纪徽猷绾顾无赞美
之能虚承叙德之命式扬茂实以副永怀铭曰赫赫
崇勋郁为元臣峨峨淑德奄有方国夫贵妻尊恩深
宠极聿修阃政以懋嫔则爰自中年嘉声克宣鱼轩
照耀翟茀婵娟嫔从如云歌钟沸天永言浮世载悟
贞筌兀夜何速青乌斯卜恻怆笳箫苍茫陵谷惟贞
石之不朽庶斯言之可复
　　寿母赋　　　　　　　　　明何景明
春仲之望为母寿节时诸子举觞诸妇进履诸孙罗
舞及女侄诸婿咸在少子景明前跪称赋曰美吾母
之降辰兮惟岁月之协良当白日之鼎盛兮值昭灼
之春阳华鄂鄂以含干兮草萋萋以交芳兽駪駪于
原隰兮鸟雍雍而载翔秉明檠于中室兮征丰膳于
下房荐五丝之文履兮举九缊之芬觞矧翁甫之齐
年兮亦欣欣而乐康仰令则于家人兮夙孝着于宗
祊固圣善之慈惠兮爰日臻于嘉祥赋毕又称歌曰
惟南山兮日遐母寿考兮休嘉秉春阳兮茂草列灵
茎兮丹葩中有萱兮芾芾言树之兮堂背春容滋兮
秋华永忘忧兮千岁于是众咸称寿乃命诸子妇孙
女侄诸婿饮食无不醉饱欢喜
　　祭诰封严母吕太夫人　　　　王世贞
呜呼畴不有伉惟夫人伉衮衣偕□翟茀以相畴不
有嗣惟夫人嗣手握大斗斟酌元气畴不有养惟夫
人养鼎釜之腴分大官饷畴不有归惟夫人归柱石
在堂庭玉相辉畴不有祀惟夫人祀宗伯司之饔飧
牢醴畴不有葬惟夫人葬司空佐之金吾复圹贞山
之阳□芊佳城大隧丰碑三公九卿千里而内守令
摄统及乡先生牛酒上冢呜呼哀哉妇德幽闲誉不
上逮扬于王庭有来纶綍女教习专不出阃帏长使
迩远备荣致哀夫人休哉天子所贲夫人仁哉大保
所启视不佞贞实大母行永媾庆门天作之祥敢攀
崇楸以酹□金冀骈云车俨其来歆尚飨
　　少傅吕公元配一品夫人夏氏诔　屠隆
万历十四年丙戌七月七日柱国少傅余姚吕公元
配一品夫人夏氏卒享年八十有三呜呼哀哉少傅
公起家史馆历宫坊由司成大拜光辅肃皇帝皇帝
英明当时号称多故小大臣工惴惴救过率不自全
少傅公忠勤任事卒与福会当公居密勿重地日夕
周庐靡皇休沐夫人督诸子妇拮据家事厘然就理
以故公得壹意竭忠事主上不以家务婴心论其大
者即如力劝少傅公上建储疏却陆卫尉昏斯盖踔
绝伟丈夫之识乎又弘樛木之义下逮群姬嗣鸡鸣
之风躬亲浣濯贵而能降富而不汰于都哉光于女
史烈于彤管矣少傅公一代异人翊运綦隆相业鸿
鬯然夫人内助之功不□少矣呜呼哀哉夫人捐馆
舍余姚邵中丞为之状山阴朱少宰为之铭新都汪
司马为之传少傅公自草行实而不谷隆辱知于夫
人长子祠部君元及长孙宛陵理引昌乃作诔曰
罗剎西注大海东奔秦望宛委盘薄吐吞山川灵秀
句余是屯是生巨公曰岳降神才誉闛鞳勋华訇
甄陶埏埴天阃地垠平允六符协和三辰方诸阳燧
乃有夫人猗与夫人胄出神禹节度功宋赐第东土
夫人玉质兰畦蕙圃幼躬令闻来嫔于吕来嫔于吕
妇德罔疵上事宗祊下倡诸姬厕牏滫瀡捆政维宜
少傅直馆簪笔赤墀辟雍振鹭为多士师载出载入
南北马棰夫人理家不严而肃烧畬以田诛茅以屋
饰不珠琲衣必浣濯义踵葛覃贤称樛木鳞趾发祥
螽斯多育少傅绿发晋司鼎铉夙夜在公忠智并宣
绝昏贵幸折节才贤建储一疏挽日回天夫人相之
其有劳焉功成身退六月乃息娱东山之丝管眷赞
皇之泉石酌松下兮觞罍坐花间兮博奕卿云烂兮
彩衣宝月灿兮絇嗟靓守之与鲍姑方同占乎仙
籍夫何七夕夫人告徂姮娥奔月南岳归图明珠逝
浦连城去都呜呼哀哉兰风含凄桂露荐冷蟏蛸昼
翳熠耀宵耿镜在奁而长弢衣在笥而永屏龙笙折
兮无声鸾驭征兮断影少傅暮年当此忧悴台空凤
翠汉捐霞帔令仪不存女诫犹在名花开而孤映华
灯张而独对歌褰珠箔舞上高堂酒肉层累钿翠成
行此芳榭而嘉木彼殡宫而白杨羌俯景而感事转
懰栗而凄伤呜呼哀哉生荣一品殁登上寿恤典有
加宠灵孔后金缸玉座文轩朱柩千人挽歌诸孤哀
疚梁溪令妻鹿门嘉偶敬姜之共勤无斁樊姬之嫕
淑不朽呜呼哀哉

　闺福部艺文二
诗

　　相逢行　　　　　　　　　　唐李白
妾年初二八家住洛桥头玉户临驰道朱门近御沟
使君何暇问夫婿大长秋女弟新承宠诸兄近拜侯
春生百子殿花发五城楼出入千门里年年乐未休
　　古乐府　　　　　　　　　　权德舆
光风淡荡百花吐楼上朝朝学歌舞身年二八婿侍
中幼妹承恩兄尚主绿□珠箔绣鸳鸯侍婢先焚百
和香莺啼日出不知曙寂寂罗帏春梦长
　　世彩堂　　　　　　　　　　宋朱震
公家王母九十余大父侍立垂白须子孙还如祖妣
寿康强不用傍人扶谁家高曾见五世不比徐卿生
二雏闻说一门能养志膳羞壶酒随亲意畏暑黄童
扇枕忙学啼莱子斑衣戏公为碧落新除吏儿齿庞
眉复鲐背得寿当如卫武贤著书拟藐张苍贵饵菊
三公未闻道芳泉万斛空劳费岂知安乐便延年无
意益生生自至高堂大幅垂轻绡画出婵娟金翠翘
不如画出彩云去使民知德如唐尧
　　强氏母　　　　　　　　　元杨维桢
　毗陵强可事母以孝闻至正戊子十一月二十三
　日长至适为夫人初度日也母子恩命皆以是日
　至故为赋燕喜诗一首俾伶官歌之
强氏母毗陵人年已八十又一春强家郎未七旬五
十入官教邑民六十转官在邻郡大府婉画方咨询
守将急移檄候吏持在门强家郎捧檄告母母欣欣
一笑还一嚬庭中大树风不停孝子惜阴寸寸勤强
家郎养母素不贫食有祝鲠寝有五色絪其肯贪天
之禄一日离其亲年未及致仕辞檄奉晨曛中书重
尔天性真驰文笺天天不嗔赐尔孝子七品秩绯衣
姶妠青丝纶强家母随牒封邑君一阳复为生辰邑
官里老走侁侁上堂与母千百寿烹羊炮豕罗鲑珍
强家母抱牒谢天恩强家郎百拜百舞称□尊日日
起居太夫人项间寿带日见双绦文眼前离立五世
之儿孙寿无匹兮荣无伦

　闺福部艺文三
　　渔家傲
寿颜惟
清母八十
宋吴子孝
箫鼓门阑人竞羡高堂耆母身偏健家圃潘舆游不
厌斑衣绚老莱得侍春风面　五十年儿乌鬓艳儿
啼母笑欢无限桂实荪枝香满院分甘遍年年共醉
长安宴

　闺福部列传
　　汉
　　孔氏妇
按三吴郡国志孔氏妇有八子训以义方汉哀帝时
俱为郡守后人名其居曰八子墩在乌程西三十八
里
　　北魏
　　王云妻崔氏
按青州府志崔氏清河人王云妻有学识风训生九
子崔皆督诲成立风流蕴藉世号王氏九龙而晞尢
知名
　　唐
　　李光弼母李氏
按唐书李光弼传光弼母李有须数十长五寸许封
韩国太夫人二子节制皆一品死葬长安南原将相
奠祭凡四十四幄时以为荣
　　张延赏妻苗氏
按唐国史补苗夫人其父太师也其舅张河东也其
夫延赏也其子弘靖也其子婿韦太尉也近代衣冠
妇人之贵无如此者
按石林燕语唐人记张延赏妻苗晋卿女父为宰相
舅嘉贞子弘靖皆宰相婿韦□虽不为真宰相而食
王爵以为有唐衣冠之盛一门而已
　　宋
　　陈损之妻
按茅亭客话伪蜀王氏时有郎官陈损之至孟氏朝
年已百岁妻亦九十余当时朝士家有婚聘筵会必
请老夫妇以乞年寿为名至蜀末年其夫先死后圣
朝□复至太平兴国中老妇犹存仅一百二十岁远
孙息辈住西市造花为业供侍稍给有好事者时往
看之形质瘦状若十二三岁小儿短发皓然顾视
外人有同异类寒暑风霜亦不知也尝见神仙传云
人寿有一百二十岁非因修养而致皆由禀受以得
之则老妇是也
　　张齐贤母孙氏
按宋史张齐贤传齐贤母孙氏封晋国太夫人每入
谒禁中上叹其福寿有令子多手诏存问加赐与缙
绅荣之
避暑录话张司空齐贤初被遇太宗骤至佥书枢密
院时母晋国夫人孙氏年八十余尚无恙帝数召至
宫中眷礼甚厚如家人朝散郎仲咨其曾孙也尝出
帝亲礼面赐孙氏一诗示余云往日贫儒母年高寿
太平齐贤行孝侍神理甚分明又有一幅云张齐贤
拜相不是今生宿世遭逢本性于家孝事君忠婆婆
老福见儿荣贵
　　韩亿妻王氏
按石林燕语本朝韩忠宪亿夫人王魏公女忠宪参
知政事虽不为相而康公玉汝皆持国又为门下侍
郎长子综亦为知制诏皆王氏出婿李内翰淑与苗
氏殆不相远他士族未有比者
　　韩治妻文氏
按挥麈前录韩循之奉常治之妻鲁国太夫人文氏
潞公之孙魏公之孙妇仪公之□妇吕惠穆之外孙
鲁简肃之外曾孙吕文靖之曾外孙身见其子肖胄
为枢密婿郑亿年为资政殿大学士仪同执政他子
与孙俱被饰擢寿逾八秩妇人中罕有唐张延赏苗
夫人可俪之也
鲁简肃之外曾孙吕文靖
之曾外孙二句原本疑有误

　　陈尧叟母冯氏
按宋史陈尧叟传尧叟父省华母冯氏性严尧叟事
亲孝谨怡声侍侧不敢以贵自处家本富禄赐且厚
冯氏不许诸子事华侈景德中尧叟掌枢密弟尧佐
直史馆尧咨知制诰与省华同在北省诸孙任官者
十数人宗亲登科者又数人荣盛无比宾客至尧叟
兄弟侍立省华侧客不自安多引去旧制登枢近者
母妻即封郡夫人尧叟以父在朝母止从父封遂以
妻封表让于母朝廷援制不许父既卒帝欲褒封其
母以问王旦旦曰虽私门礼制未阕公朝降命亦无
嫌也乃赠上党郡太夫人进封滕国年八十余无恙
后尧叟数年卒
　　苏绅妻陈氏
按闽书魏国太夫人陈氏龙图阁直学士从易之女
内翰苏绅之妻而丞相颂母也从易守广州有清德
为仁宗所知元丰中神宗问颂母谁氏颂以从易女
对神宗曰天圣间学士耶从易绅颂皆尝守杭夫人
三至杭邸题邸柱云吾少从父至此中与吾夫偕来
今同吾儿凡三阅江山之胜苏文忠挽词□鸣为膳
日日新八十三年如一晨岂惟家室宜寿母实为朝
廷生异人
　　胡寅妻翁氏
按建宁府志胡夫人翁氏崇安人密州司户揆女也
生前一日其祖殿撰梦有通谒者曰吾婺女星也当
生君家翼日夫人生红光满堂殿撰曰必贵而寿长
归寅以妇德闻见元孙者三累封太原宁郡太夫人
　　曾夫人李氏
按赣州府志曾文清公夫人李氏闺仪甚肃家教尤
端生子逢逮贵而有贤行陈止斋先生傅良尝曰余
不及见文清公然获从六卿原伯侍郎仲躬游甚久
忆在都下时文清夫人尚亡恙生日当寿余与高炳
如博士修拜母之敬见诸妇各年六七十盛服夹侍
夫人出对客已而原伯帅妇及诸孙罗拜奉觞且遍
饮客乃罢故家孝敬之风可观也原伯逢字仲躬逮
字诸孙概登进士为总卿盘为工部世庆□衍盖
有自云
　　元
　　王文荣妻张氏
按绍兴府志张氏名妙真余姚王文荣妻性至孝姑
老且死祝曰愿新妇如我寿多贤子孙后生嘉闾兄
弟五人皆有才望初以高年耆德被殊旌后嘉闾贵
复封太原郡君寿百有四岁曾元孙几百人如其姑
之祝云
　　明
　　余鸣雷妻金氏
按婺源县志金氏名寄闺休邑全州丞金甫公女冢
卿余懋衡冢媳鸣雷妻也性庄静孩时太史陈时冈
见之谓性度不凡当福备人世陈与冢卿同谱移书
令雷委禽焉归余克全妇道姑江早殁家事一委于
氏服劳奉养以孝闻时雷声气遍天下实赖内助之
贤课诸子以敬姜陶孟为方厥后皆为名臣老居于
乡凡吉凶诸礼征典坟者多咨后行身垂一方母仪
历三十余载里党化之年八十有三躬见七代福备
人世卒符陈太史之言云
　　何思鳌妻方氏
按安庆府志方氏桐城乡贤何思鳌妻相国如宠母
也思鳌为诸生诵读之外一切勿问居青山诸妇姑
娣姒尊卑咸聚方周旋其间内外无间翁松坡晚年
半体不仁啖粥必以昧爽方未明求衣手小釜置火
按其候躬进膳五年手受釜处茧坟起至老不愈姑
章氏患痰不慧凡衵衣亵器皆亲涤之后思鳌以明
经令栖霞仲季相继举进士家世贵显每语诸孙妇
亲属必举纺织治盘箸诸事为训享禄养四十年凡
先后官帔一服即置高阁衣不十澣不易年九十五
三子一女历孙曾五代繞膝者数十余人长子如达
上林丞次子如申浙江右布政赠恭人三子如宠大
学士赠一品夫人
　　左出□妻周氏
按安庆府志周氏桐城人赠都御史左出□妻世居
清净乡出□学不群弟子从者日众周躬营家业生
九子皆同胞出□教诸子有义方之训光斗其第五
子也第七子光先按两浙有兄之风九子所出四十
余人孙曾至二百余人桐邑子姓之盛无右之者
　　陈守分妻薛氏
按陕西通志薛氏西安韩城人陈守分妻事翁姑孝
处妯娌和教子有方律身以礼勤俭治家见子孙六
十余人年百有二岁
　　吴文弘妻鲍氏
按乐清县志鲍氏吴文弘妻性不妒自举七子二媵
各举一子又一媵无子鲍欲以一子子之又为晨夕
焚香祈子于天不逾年亦举一子鲍喜不自胜躬为
缓带均产如一凡十子二十八孙绳绳滋蕃而咸有
树立焉
　　陶生之妻徐氏
按金溪县志徐氏陶生之妻性端庄慈厚终身无疾
百岁寿日有司拜贺皆以其饮食为瑞二子长八十
二岁次八十孙六十余曾孙已五十俱捧觞上寿尽
人伦之乐及卒扶杖居丧次者皆白发子孙

　闺福部纪事
册府元龟开元二十七年加尊号诏天下百岁已上
妇人版授郡君九十已上妇人版授县君八十已上
妇人版授乡君
家世旧事文简公一夕梦紫衣持箱其中若敕书
授之曰寿州陈氏不测所谓以问伯祖殿直亦莫能
晓后登科有媒氏来告有陈氏求婿必欲得高科名
问其乡里乃寿州人文简公年少气高欲昏名家弗
许伯祖曰尔梦如是盖默定也岂可违强之使就后
累年犹怏怏陈夫人贤德宜家夫妇偕老享封大国
子孙相继岂偶然哉