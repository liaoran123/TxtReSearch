
　公主驸马部汇考一
　　汉
汉制公主所食曰邑
按汉书百官表列侯所食县曰国皇太后皇后公主
所食曰邑
高祖十二年三月诏女子公主为列侯食邑者赐佩
印及大第室
按汉书高祖本纪十二年三月诏曰吾立为天子帝
有天下十二年于今矣其有功者上致之王次为列
侯下乃食邑而重臣之亲或为列侯皆令自置吏得
赋敛女子公主为列侯食邑者皆佩之印赐大第室
吏二千石徙之长安受小第室入蜀汉定三秦者皆
世世复吾于天下贤士功臣可谓无负矣其有不义
背天子擅起兵者与天下共伐诛之布告天下使明
知朕意

注
公羊传曰天子嫁女于诸侯必使诸侯同姓者
　主之故谓之公主百官表列侯所食曰国皇后公
　主所食曰邑帝姊妹曰长公主诸王女曰翁主师
　古曰如说得之天子不亲主婚故谓之公主诸王
　即自主婚故谓女曰翁主翁者父也言父主其婚
　也亦曰王主言王自主其婚也或云公者比于上
　爵或云主者妇人尊称皆失之　刘攽曰予谓公
　主之称本出秦旧男为公子女为公主古者大夫
　妻称主故以公配之若谓同姓主之故谓之公主
　则周之事秦不知用也古之嫁女当如周使大夫
　为主可不谓之夫主乎然则谓之王主者犹言王
　子也谓之翁主者缘公而生耳
惠帝三年以宗室女为公主嫁匈奴单于
按汉书惠帝本纪云云
武帝后元二年昭帝即位益封鄂邑长公主
按汉书昭帝本纪后元二年二月太子即皇帝位谒
高庙帝姊鄂邑公主益汤沐邑为长公主共养省中
秋七月赐长公主及宗室昆弟各有差
昭帝始元元年益封鄂邑长公主万三千户
按汉书昭帝本纪云云
始元四年夏六月皇后见高庙赐长公主钱帛
按汉书昭帝本纪云云
成帝绥和二年哀帝即位诏有司议公主田宅及奴
婢之数
按汉书哀帝本纪绥和二年四月丙午太子即皇帝
位六月诏曰制节谨度以防奢淫为政所先百王不
易之道也列侯公主多畜奴婢田宅亡限与民争利
百姓失职重困不足其议限列有司条奏列侯公主
名田不得过三十顷奴婢百人年六十以上十岁以
下不在数中犯者以律论诸名田畜奴婢过品皆没
入县官
平帝元始四年定公主家令门尉属于宗伯
按汉书百官表宗正秦官掌亲属有丞平帝元始四
年更名宗伯属官有都司空令丞内官长丞又诸公
主家令门尉皆属焉
　　后汉
后汉定公主署置家及加封袭封名号之制
按后汉书百官志诸公主每主家令一人六百石丞
一人三百石本注曰其余属吏增减无常

注
汉书曰主簿一人秩六百石仆一人秩六百石
　私府长一人秩六百石家丞一人三百石直吏三
　人从官三人东观书曰其主薨无子置傅一人守
　其家
按后纪末汉制皇女皆封县公主仪服同列侯其尊
崇者加号长公主仪服同蕃王诸王女皆封乡亭公
主仪服同乡亭侯肃宗唯特封东平宪王苍琅邪孝
王京女为县公主其后安帝桓帝妹亦封长公主同
之皇女其皇女封公主者所生之子袭母封为列侯
皆传国于后乡亭之封则不传袭其职僚品秩事在
百官志　按汉官仪长公主傅一人私府长一人食
官一人永巷长一人家令一人秩皆六百石各有员
吏而乡公主傅一人秩六百石仆一人六百石家丞
一人三百石也
按独断王者子女封邑之差帝之女曰公主仪比诸
侯帝之姊妹曰长公主仪比诸侯王异姓妇女以恩
泽封者曰君比长公主
顺帝永建五年冬十月乙亥定远侯班始坐杀其妻
阴城公主腰斩同产皆弃市

注
始班固孙也尚顺帝姑阴城公主东观记曰阴
　城公主名贤得
　　魏
魏公主下嫁之礼用绢百九十匹
按魏志不载　按晋书礼志云云
　　晋
晋制公主下嫁及成婚一如故事始以驸马都尉奉
朝请以尚主者为之更定车舆印佩服饰之制
按晋书礼志晋公主下嫁故事用绢三百匹诏曰公
主嫁由夫氏不宜皆为备物赐钱使足而已惟给璋
余如故事又汉魏之礼云公主居第尚公主者来第
成婚司空王朗以为不可其后乃革　按职官志奉
朝请本不为官无员汉东京罢三公外戚宗室诸侯
多奉朝请奉朝请者奉朝会请召而已武帝亦以宗
室外戚为奉车驸马骑三都尉而奉朝请焉元帝为
晋王以参军为奉车都尉掾属为驸马都尉行参军
舍人为骑都尉皆奉朝请后罢奉车骑二都尉唯留
驸马都尉奉朝请诸尚公主者刘惔桓温皆为之
按舆服志长公主赤罽軿车驾两马公主油骈车驾
两马右騑公主油画安车驾三青交路以紫绛罽軿
车驾三为副助蚕乘油画安车驾三公主有先置者
乘青交路安车驾三　诸长公主公主封君金印紫
绶佩山元玉　长公主公主见会太平髻七蔽髻
其长公主得有步摇皆有簪珥衣服同制自公主封
君以上皆带绶以彩组为绲带各如其绶色金辟邪
首为带玦
孝武帝太元　年公主纳征始用兽豹之皮
按晋书孝武帝本纪不载　按礼志太元中公主纳
征以兽豹皮各一其礼岂谓婚礼不辨王公之序故
取兽豹以尊革其事乎
　　宋
宋始以尚主者专拜驸马都尉
按宋书百官志奉朝请无员亦不为官汉东京罢省
三公外戚宗室诸侯多奉朝请奉朝请者奉朝会请
召而已晋武帝亦以宗室外戚为奉车驸马骑都尉
而奉朝请焉元帝为晋王以参军为奉车都尉掾属
为驸马都尉行参军舍人为骑都尉皆奉朝请后省
奉车骑都尉唯留驸马都尉奉朝请永初以来以奉
朝请选杂其尚主者唯拜驸马都尉三都尉□汉武
帝置孝建初奉朝请省驸马都尉三都尉秩比二千
石
　　南齐
齐仍以驸马为都尉与奉朝请俱隶侍中
按南齐书百官志奉朝请驸马都尉集书省职置正
书令史朝散用衣冠之余人数猥积永明中奉朝请
至六百余人
　　梁
梁专以尚主者拜驸马都尉
按隋书百官志梁武帝受命之初驸马奉车车骑三
都尉并无员驸马以加尚公主者无班秩
　　陈
武帝永定三年诏南康始兴王女仪秩一同皇女
按陈书武帝本纪永定三年春正月辛丑诏曰南康
始兴王诸妹已有封爵依礼止是藩主此二王者有
殊恒情宜隆礼数诸主仪秩及尚主可□同皇女
　　北齐
后齐制诸公主则置家令丞主簿录事等员
按隋书百官志云云
　　北周
武帝天和五年六月庚子降宥罪人并免逋租悬调
等以皇女生故也
按周书武帝本纪云云
　　隋
隋定公主印绶服饰之制
按隋书礼仪志诸长公主公主封君金印龟钮紫绶
八
十首
佩山元玉兽头鞶囊公主大手髻七蔽髻长
公主得有步摇公主封君已上皆带绶以彩组为绲
带各以其绶色金辟邪首为带玦
　　唐
唐定公主品秩及食邑封地卤簿车舆之制
按唐书百官志皇姑为大长公主正一品姊为长公
主女为公主皆视一品皇太子女为郡主从一品亲
王女为县主从二品凡公主之家卜祝占相不入门
公主郡县主嫠居有子者不再嫁食邑皆有课户名
山大川畿内之地皆不以封　按仪卫志内命妇夫
人卤簿青衣六人偏扇团扇皆十六执者间彩裙襦
彩衣革带行障三坐障二厌翟车驾二马驭人十内
给使十六人夹车从车六乘伞雉尾扇皆一团扇二
内给使执之戟六十外命妇一品亦如之厌翟车驭
人减二有从人十六人非公主王妃则乘白铜饰犊
车驾牛驭人四无雉尾扇　按车服志公主乘厌翟
车
太宗贞观五年长乐公主出降敕有司资送倍于长
公主以秘书监魏征谏止
按唐书太宗本纪不载　按杜佑通典贞观五年长
乐公主出降太宗以皇后所生敕有司资送倍于永
嘉长公主秘书监魏征谏曰不可昔汉明帝欲封其
子云我子岂得与先帝子等可半楚淮阳前史以为
美谈天子姊妹为长公主天子之女为公主既加长
字即是有所尊崇或可情有浅深无容礼有逾越上
然其言长孙皇后遣使赍绢四百匹诣征家送之
贞观　年公主下降始行妇见舅姑之礼
按唐书太宗本纪不载　按杜佑通典贞观中侍中
王珪子敬直尚太宗女南平公主礼有妇见舅姑之
仪自王姬下降此事多略珪曰此礼之废由来久矣
今上钦明动循法制吾受公主谒见岂为身荣哉所
以成国家之美耳于是夫妻西向坐公主执行盥馈
之道礼成而退物议善之是后公主有舅姑者皆备
妇礼自珪始也
贞观十四年弘化公主归于吐谷浑薛延陀吐蕃并
遣使求婚
按唐书太宗本纪不载　按旧唐书太宗本纪贞观
十四年二月庚辰左骁卫将军淮阳王道明送弘化
公主归于吐谷浑六月己丑薛延陀遣使求婚闰月
丙辰吐蕃遣使献黄金器千斤以求婚
贞观十五年春正月丁卯吐蕃遣其国相禄东赞来
逆女丁丑礼部尚书江夏王道宗送文成公主归吐
蕃
按唐书太宗本纪不载　按旧唐书太宗本纪云云
贞观十七年闰月戊午薛延陀遣其兄子突利设献
马五万匹牛□一万羊十万以请婚许之
按唐书太宗本纪不载　按旧唐书太宗本纪云云
高宗永徽元年侍中于志宁奏公主有丧服者不得
于未除服时下降
按唐书高宗本纪不载　按杜佑通典永徽元年正
月衡山公主欲出降长孙氏议以时既公除合行吉
礼侍中于志宁上疏曰伏见衡山公主出降欲就今
秋成礼窃按礼记云女十五而笄二十而嫁有故二
十三而嫁郑元云有故谓遭丧也固知须终三年其
有议者云准制公除之后须并从吉此汉文创制其
仪为天下百姓至于公主服是斩缞纵使服随例除
不宜情随例改心丧之内方复成婚非唯违于礼经
亦是人情不可陛下方奖仁孝之日敦崇名教之秋
此事行之若难犹宜抑而守礼况行之甚易何容废
而受讥伏愿遵高宗之令轨略孝友之权制国家于
法无亏公主情礼得毕则天下幸甚
永徽四年二月甲申驸马都尉房遗爱薛万彻柴令
武高阳巴陵公主谋反伏诛
按唐书高宗本纪云云
按旧唐书高宗本纪永徽四年春正月丙子新除房
州剌史驸马都尉房遗爱司徒秦州刺史荆王元景
司空安州刺史吴王恪宁州刺史驸马都尉薛万彻
岚州刺史驸马都尉柴令武谋反二月乙酉遗爱万
彻令武等并伏诛元景恪巴陵高阳公主并赐死三
月丙辰上御观德殿陈逆人房遗爱等口马资财为
五垛引王公诸亲蕃客及文武九品以上射
显庆二年三月戊申禁舅姑拜公主父母拜王妃
按唐书高宗本纪云云
按杜佑通典显庆二年诏曰比闻公主出适舅姑皆
降礼答拜此乃子道云替妇德不循何以式序家邦
仪刑列辟自今以后可明加禁断使一依礼法若更
有以贵加于所尊者令所司随事纠闻
显庆三年诏公主不得与县主同称出降
按唐书高宗本纪不载　按杜佑通典显庆三年诏
曰古称厘降唯属王姬比闻县主适人皆云出降娶
王女者亦云尚主滥假名器深乖礼经其县主出嫁
宜称适取王女者称娶仍永以为式
龙朔三年三月丁卯长女追封安定公主谥曰思其
卤簿鼓吹及供葬所须并如亲王之制
按唐书高宗本纪不载　按旧唐书高宗本纪云云
开耀元年以太平公主下嫁赦京师
按唐书高宗本纪云云
中宗神龙元年诏姑叔之尊不得致敬子侄
按唐书中宗本纪不载　按旧唐书中宗本纪神龙
元年诏曰君臣朝序贵贱之礼斯殊兄弟大伦先后
之仪亦异圣人之制率由斯道朕临兹宝极位在崇
高负扆当阳虽受宗枝之敬退朝私谒仍用家人之
礼近代以来罕遵轨度上及公主曲致私情姑叔之
尊拜于子侄违法背礼情用恻然自今以后宜从革
弊安国相王某及镇国太平公主更不得辄拜卫王
重俊弟兄及长宁公主姊妺等宜告宗属知朕意焉
先是诸王及公主皆以亲为贵天子之子诸姑叔见
之必先致拜若致书则称为启事上志欲敦睦亲族
故下制革之
神龙二年闰月丙午公主开府置官属
按唐书中宗本纪云云
景龙二年以安乐公主出降盛其仪饰大赦赐酺
按唐书中宗本纪景龙二年冬十一月己卯大赦赐
酺三日
按旧唐书中宗本纪景龙二年十一月己卯以安乐
公主出降假皇后仗出于禁中以盛其仪帝及后御
安福楼以观之礼毕大赦天下赐酺三日
景龙三年八月乙巳幸安乐公主山亭宴侍臣学士
赐缯帛有差冬十月庚寅幸安乐公主金城新宅宴
侍臣学士
按唐书中宗本纪不载　按旧唐书中宗本纪云云
景龙四年安乐公主反
按唐书中宗本纪景龙四年二月庚戌及后妃公主
观三品以上拔河六月皇后及安乐公主散骑常侍
马秦客反
按旧唐书中宗本纪景龙四年正月丁丑命左骁卫
大将军河源军使杨矩为送金城公主入吐蕃使己
卯幸始平送金城公主归吐蕃庚戌令中书门下供
奉官五品以上文武三品以上并诸学士等自芳林
门入集于黎园球场分朋拔河帝与皇后公主亲往
观之五月丁卯前州司兵参军燕钦融上书言皇后
干预国政安乐公主武延秀宗楚客等同危宗社帝
怒召钦融廷见扑杀之时安乐公主志欲皇后临朝
称制而求立为皇太女由是与后合谋进鸩六月壬
午帝遇毒崩于神龙殿
睿宗景云二年置金仙玉真两观
按唐书睿宗本纪景云二年三月癸丑作金仙玉真
观
按旧唐书睿宗本纪景云二年五月辛丑改西域公
主为金仙公主昌隆公主为玉真公主仍置金仙玉
真两观
元宗开元元年七月甲子太平公主及岑羲萧至忠
窦怀贞谋反伏诛
按唐书元宗本纪云云
开元五年十一月己亥契丹首领松漠郡王李失活
来朝以宗女为永乐公主以妻之
按唐书元宗本纪云云
开元十年制公主驸马非至亲不得出入门庭
按唐书元宗本纪不载　按旧唐书元宗本纪开元
十年九月乙亥制曰朕君临宇内子育黎元内修睦
亲以叙九族外协庶政以济兆民勋戚加优厚之恩
兄弟尽友于之至务崇敦本克慎明德今小人作孽
已伏宪章恐不逞之徒犹未能息凡在宗属用申惩
诫自今以后公主驸马外戚家除非至亲以外不得
出入门庭妄说言语所以共存至公之道永协和平
之义克固藩翰以保厥休贵戚懿亲宜书座右
开元十六年唐昌公主出降以右补阙施敬本等疏
请改易紫宸殿行礼之制
按唐书元宗本纪不载　按杜佑通典开元十六年
唐昌公主出降有司进仪注于紫宸殿行五礼右补
阙施敬本等上疏曰窃以紫宸殿者汉之前殿周之
路寝陛下所以负黻扆正黄屋飨万国朝诸侯人臣
至敬之所犹元极可见不可得而升也昔周女出降
于齐而以鲁侯为主但有外馆之法而无路寝之事
今欲紫宸会礼即当臣下摄行马入于庭醴升于牖
主人授几逡巡紫宸之间宾使就筵登降赤墀之地
又据主人辞称吾子有事至于寡人之室言辞僭越
事理乖张既黩威灵深亏典制其问名纳采等事并
请权于别所从之遂移于光顺门外设次行礼
开元二十年以中书令萧嵩奏请定册公主及出降
之仪
按唐书元宗本纪开元二十年九月乙巳中书令萧
嵩奏上开元新礼一百五十卷制所司行用之
按开元礼册公主前一日尚书奉御设御幄于太极
殿如常守宫设群官次于东西朝堂奉礼设版位太
乐令展宫悬典仪设举麾位如常又设文武群官版
位五品以上于横街北六品以下于横街南文东武
西俱重行诸亲于五品之南
皇亲在东
诸亲在西
设典仪位如
常仪赞者二人在南少退俱西向册使立于悬北西
上俱北面
副使立于大使
东少退后准此
其日诸卫屯门列仗如常
册使群官等依时刻集朝堂次改服朝服通事舍人
各引就朝堂位侍中量时刻版奏请中严钑戟近仗
入陈于殿庭太乐令帅工人入就位协律郎入就举
麾位典仪帅赞者先入就位诸守卫之官各服其器
服符宝郎先请宝俱诣阁奉迎通事舍人分引王公
群官入就位又通事舍人引册使及副使并入立于
殿门外道东西面以俟黄门侍郎帅主节奉节及幡
立于阶仗南节在前中书侍郎先请册置于案令史
降公服各对举案立于节南道东西面中书侍郎立
于案后侍中版奏外办所由承旨索扇扇上皇帝服
通天冠绛纱袍御舆以出曲直华盖警跸侍卫如常
皇帝出自西房御座南向坐扇开协律郎偃麾敔
乐作符宝郎奉宝置于御座典仪赞拜群官在位者
俱再拜讫通事舍人引册使入就位册使等初入门
舒和之乐作至位乐止立定典仪曰再拜赞者承传
册使等皆再拜侍中进当御座前北面跪奏称侍中
臣某言册公主请命使俯伏兴又侍中少前称制曰
可退复位侍中承制降诸使者北面称有制册使副
等俱再拜侍中宣制曰册某公主命公等持节展礼
宣制讫使副又再拜侍中还侍立赞礼者引册使少
前黄门侍郎引主节诣册使东北主节以节授黄门
侍郎
主节者后
立于使左
黄门侍郎持节西南授册使跪受兴
付主节幡随节立于使左黄门侍郎退赞礼者导中
书令诣册使东北面立又赞礼者导中书侍郎引诸
公主册案立于中书令之右中书令于案取公主册
举案者皆由后立
于使左以后准此
授册使册使跪受兴置于案（
案者退立
于使后以后准此）
赞礼者引中书令与册使俱向北退复位
典仪曰再拜讫通事舍人引册使等右旋而出持节
者前导持案者次之册使等初行乐作出门乐止侍
中前跪奏称侍中臣某言礼毕俯伏兴还侍中位所
由承旨索扇扇上皇帝兴太乐令令撞蕤宾之钟右
五钟皆应鼓柷奏太和之乐皇帝降座御舆入自东
房侍卫警跸如来仪侍臣从至阁门开乐止通事舍
人引群官在位者以次出举册者及册使至长乐门
外次如后仪
公主受册
尚仪二人
读
册
司赞二人
引
公主
掌赞二人
知
赞拜
女史四
人
对举
册案
前一日尚舍守宫计会设使者及册案便次
于光范门及长乐门外皆道右东向司赞设公主位
于长乐门外内殿前近南当阶北面西上又设内命
妇应陪位者位于公主东北及西北嫔御等在东宫
官等在西阶重行相对北上又于内命妇之前设尚
仪位二皆东向以西为上又于尚仪位南少退设司
赞位掌赞二人陪其后其日典仪设册使位于长乐
门外之西东向北上又设举册案者位二在南差退
东向内谒者监先取公主册案置于长乐门外近限
内命妇以下及应在位者并服礼衣先就位公主花
钗翟衣司言引就受册位侍从如常仪通事舍人引
册使副使等出就位持节者立于使者之北少退持
册案者立于册使副西南俱东向持节者去节衣持
册案者以案进册使之前北向相次而立内使二人
引使者诣门内谒者举案少前使取公主册跪置册
于案俯伏兴通事舍人引册使副使等俱进就次以
俟尚仪率女史诣门舁册案入各就尚仪之前对举
册案皆东向司赞曰再拜
凡司赞有词
掌赞皆承传
司言赞公主
再拜尚仪取公主册于案
持案
者退
少前北面称有制曰
司言赞公主再拜尚仪执册跪读讫退复位以册进
授公主公主受册以授司言讫司赞曰再拜公主再
拜在位者皆再拜司赞少前称礼毕司言引公主退
在位者以次退掌赞报内谒者监礼毕内谒者监传
报册使等诣太极殿前南横街南北面西上立中书
令立于册使等东北西面册使再拜复命曰奉制册
命某公主礼毕又再拜中书令奏闻册使等退幡节
各还本司
纳采
前一日主人设使者次于大门之外道右南向（
其纳吉纳
征请期亲迎等礼皆如之）
其日大昕使者至于主人大门外赞礼
者延入次
凡宾主及行
事者皆公服
使者出次赞礼者引至于大
门外之西东面主人立于东阶下西面傧者立于主
人之左北面受命出立于门东西面曰敢请事使者
曰朝恩贶室于某公之子某公有先人之礼使某也
请纳采傧者入告主人曰寡人敢不敬从傧者出告
掌畜者以雁授使者其余并如一品婚仪
问名
使者既出至主人还阼阶上西面曰皇帝第某女封
某公主余行事并如一品婚仪其礼使者于户牖之
间赠之篚币及两马词云吾子为事故至于寡人之
室寡人有先皇之礼请礼从者
纳吉
其日大昕使者至请事使者曰加诸卜占曰吉使某
也敢告主人曰某公有吉寡人与在焉寡人不敢辞
如纳采之仪
纳征
其日大昕使者至入次掌事者布羃内门外元纁束
帛陈于羃上乘马在羃南北首西上掌事者奉璋以
□俟于羃东使者曰朝恩贶室于某公之子某公有
先人之礼使某也以束帛乘马请纳征主人曰某公
顺先典贶以重礼寡人敢不承命余并如一品婚仪
请期
其日大昕使者至入次至请事依使者曰某公有赐
既申受命某公使某请吉日傧者入告主人曰寡人
既前受命惟命是听使者曰某公命某听命于王傧
者入告主人曰寡人固惟命是听使者曰某公使某
受命于王王不许某敢不告期曰某日余并如一品
婚仪
亲迎
其日大昕□之父告庙醮子并如一品婚仪子再拜
降出乘辂备仪仗诣主人之第宾将至内赞者布席
于东房当户南向设□甒醴等于东房主人醴公主
如一品醴女之仪公主着花钗褕翟纁袡入房以下
并如一品醴女仪讫主人降立于东阶东南西面赞
礼引宾出次立于门西东面傧者进受命出门东面
曰敢请宾曰某主命某之父以兹初昏命某将请承
命傧者入告主人曰寡人固敬具以请至奠雁出如
常礼初宾入门主妇出立于房户外之西南面于宾
拜讫姆导公主出主人少进西面戒之如有正焉若
衣若笄命之曰戒之敬之夙夜无违命主妇戒之于
西阶上施衿结帨戒之曰勉之敬之夙夜无违宫事
公主出以下并如常仪
同牢
初婚掌事者设洗于东阶东南及陈设牢馔钘俎之
数各依其品羊豕节折大羹在于爨（
其器皆明乌漆惟以陶卺以
瓢）
余并如一品仪
见舅姑
见之日公主夙兴沐浴着花钗服褕翟舅服公服姑
着钿钗礼衣其仪同一品婚礼公主降西阶以出无
取脯授妇氏之仪
盥馈舅姑
公主盥馈以少牢舅姑公主服如见礼及酳舅姑讫
内赞者设公主席于舅姑东北南面余并如一品礼
婚会　妇人礼仪　以上并如一品婚仪
飨丈夫送者同一品仪加送以乘马设从者乃于西
廊下
飨妇人送者女相者引宾升降酬以束帛余如丈夫
礼
天宝三载十一月癸卯玉真公主先为女道士让号
及实封赐名摘盈
按唐书元宗本纪不载　按旧唐书元宗本纪云云
天宝四载封两外孙女为公主出降契丹及奚寻杀
公主以叛
按唐书元宗本纪天宝四载春三月壬申以外孙独
孤氏女为静乐公主嫁于契丹松漠都督李怀节杨
氏女为宜芳公主嫁于奚饶乐都督李延宠九月契
丹奚皆杀其公主以叛
肃宗干元元年秋七月丁亥制上皇第二女宁国公
主出降回纥英武威远毗伽可汗
按唐书肃宗本纪不载　按旧唐书肃宗本纪云云
代宗永泰元年七月甲午升平公主出降驸马都尉
郭暧
按唐书代宗本纪不载　按旧唐书代宗本纪云云
大历四年五月辛卯以仆固怀安女为崇徽公主嫁
回纥可汗仍令兵部侍郎李涵往册命
按唐书代宗本纪不载　按旧唐书代宗本纪云云
德宗贞元四年十月戊子回纥公主将妾媵六十余
人马二千匹来迎咸安公主命刑部尚书关播送公
主归蕃
按唐书德宗本纪不载　按旧唐书德宗本纪云云
贞元十五年秋七月丙午故唐安公主赐谥曰庄穆
公主赐谥自唐安始也
按唐书德宗本纪不载　按旧唐书德宗本纪云云
贞元十七年夏四月丁未始命驸马及郡县主□无
子者养男不用母荫
按唐书德宗本纪不载　按旧唐书德宗本纪云云
宪宗元和六年三月乙卯畿内军镇牧放驸马贵族
掠获并不得带兵仗恐杂盗也
按唐书宪宗本纪不载　按旧唐书宪宗本纪云云
元和八年削夺驸马都尉于季友官
按唐书宪宗本纪不载　按旧唐书宪宗本纪元和
八年二月辛卯殿中少监驸马都尉于季友诳罔公
主藏隐内人转授凶兄移贮外舍伤风黩礼莫大于
兹宜削夺所任官令在家修省
穆宗长庆元年正月翰林学士李德裕疏驸马不得
至宰臣及台省官私第从之五月以皇妹太和公主
出降回纥
按唐书穆宗本纪不载　按旧唐书穆宗本纪长庆
元年正月己酉以前检校大理少卿驸马都尉刘士
泾为太仆卿给事中韦弘景薛存庆封还诏书上谕
之曰士泾父昌有边功久为少列十余年又以尚云
安公主朕欲加恩制官敕下制命始行翰林学士司
勋员外郎李德裕上疏曰臣见国朝故事驸马国之
亲密不合与朝廷要官往来开元中禁止尢切近日
驸马多至宰相及要官宅此辈无他才可以延接唯
是漏泄禁密交通中外伏望宣示驸马等今后有事
任至中书见宰臣此外不得至宰臣及台省官私第
从之五月癸亥皇妹太和公主出降回纥登罗骨没
施合毗伽可汗甲子命金吾大将军胡证充送公主
入回纥使兼册可汗又以太府卿李锐为入回纥婚
礼使七月辛酉太和长公主发赴回纥上以半仗御
通化门临送群臣班于章敬寺前
敬宗宝历元年六月乙酉诏公主郡主并不得进女
口
按唐书敬宗本纪不载　按旧唐书敬宗本纪云云
文宗太和二年五月丁巳命中使于汉阳公主及诸
公主第宣旨今后每遇对日不得广插钗梳不须着
短窄衣服
按唐书文宗本纪不载　按旧唐书文宗本纪云云
开成二年诏驸马为公主服期
按唐书文宗本纪不载　按旧唐书文宗本纪开成
二年十二月壬寅以前忠武军节度使杜悰为工部
尚书判度支时悰既除官久未谢恩户部侍郎李珏
奏杜悰为岐阳公主服假内珏因言比来驸马为公
主行服三年所以士族之家不愿为国戚者以此帝
大骇其奏即日诏曰制服轻重必资典礼比闻往者
驸马为公主行服三年缘情之义殊非故实违经之
制今乃闻知宜行期周永为定制
开成四年以公主衣服逾制夺驸马窦澣俸两月
按唐书文宗本纪不载　按旧唐书文宗本纪开成
四年春正月丁卯夜于咸泰殿观灯作乐三宫毕会
上性节俭延安公主衣裾宽大即时斥归驸马窦澣
待罪诏曰公主入参衣服逾制从夫之义过有所归
澣宜夺两月俸钱
武宗会昌五年中书奏公主上表不宜称妾
按唐书武宗本纪不载　按旧唐书武宗本纪会昌
五年中书奏伏见公主上表称妾某者伏以臣妾之
义取其贱称家人之礼即宜区别臣等商量公主上
表请如长公主之例并云某邑公主几女上表郡县
主亦望依此例称谓从之　又按会昌五年敕今后
先降嫁公主县主如有儿女者并不用再请从人如
无儿者陈奏委宗正寺处分而有妄称无辄请再从
人者觉察处分
宣宗大中四年二月皇女万寿公主出降右拾遗郑
颢以颢为银青光禄大夫行起居郎驸马都尉
按唐书宣宗本纪不载　按旧唐书宣宗本纪云云
大中五年敕公主邑司不得擅行文牒府县
按唐书宣宗本纪不载　按旧唐书宣宗本纪大中
五年八月敕公主邑司擅行文牒恐多影庇有紊条
章今后公主除录征封外不得令邑司行文书牒府
县如缘公事令邑司申宗正寺与酌事体施行
大中十二年三月以前乡贡进士于琮为秘书省校
书郎寻尚皇女广德公主改银青光禄大夫守右拾
遗驸马都尉
按唐书宣宗本纪不载　按旧唐书宣宗本纪云云
　　辽
辽制册王妃公主仪及公主下嫁之仪幰车之制
按辽史礼志册王妃公主仪至日押册使副并读册
等官押册东便门入持节前导至殿册案置横街北
少东引使副等面殿立而鞠躬侍中临轩称有制皆
再拜鞠躬宣制讫舞蹈五拜引册于宣庆门出使副
等押领仪仗册案赴各私第厅前向阙陈列设传宣
受册拜褥册案置褥左去羃盖使副案右序立受册
者就位立传宣称有制再拜宣制毕舁册人举册匣
于褥前跪捧引读册者与受册者皆俯伏跪读讫皆
俯伏兴受册者谢恩国王五拜王妃公主四拜若册
礼同日先上皇太后册宝次临轩同制遣使册皇后
诸王妃主次册皇太子　公主下嫁仪选公主诸父
一人为婚主凡当奥者媒者致词之仪自纳币至礼
成大略如纳后仪择吉日诘旦媒者趣尚主之家诣
宫□皇帝皇后御便殿率其族入见进酒讫命皇族
与尚主之族相偶饮翼日尚主之家以公主及□率
其族入见致宴于皇帝皇后献赆送者礼物讫朝辞
赐公主青幰车二螭头盖部皆饰以银驾□送终车
一车楼纯锦银螭悬铎后垂大毡驾牛载羊一谓之
祭羊拟送终之具至覆尸仪物咸在赐其□朝服四
时袭衣鞍马凡所须无不备选皇族一人送至家
按仪卫志青幰车二螭头盖部皆饰以银驾用□公
主下嫁以赐之古者王姬下嫁车服不系其夫下王
后一等此其遗意欤
圣宗统和元年二月甲寅以皇女长寿公主下嫁国
舅宰相萧婆项之子吴留冬十月戊子以公主淑哥
下嫁国舅详稳照姑
按辽史圣宗本纪云云
统和四年封义成公主许嫁夏国李继迁
按辽史圣宗本纪统和四年十二月丁巳李继迁引
五百骑款塞愿婚大国永作藩辅诏以王子帐节度
使耶律襄之女汀封义成公主下嫁赐马三千匹
统和七年以义成公主下嫁李继迁太师萧闼览请
尚主许之
按辽史圣宗本纪统和七年三月戊戌以王子帐耶
律襄之女封义成公主下嫁李继迁夏四月乙卯国
舅太师萧闼览为子排亚请上皇女延寿公主许之
开泰元年二月丁丑诏封皇女八人为郡主
按辽史圣宗本纪云云
兴宗景福元年十二月以兴平公主下嫁夏国王李
德昭子元昊以元昊为夏国公驸马都尉
按辽史兴宗本纪云云
重熙十六年冬十月丙辰定公主行妇礼于舅姑仪
按辽史兴宗本纪云云
道宗太康三年秋七月辛亥牌应郎君讹都斡尚皇
女赵国公主授驸马都尉
按辽史道宗本纪云云
天祚帝干统五年三月壬申以族女南仙封成安公
主下嫁夏国王李干顺
按辽史天祚帝本纪云云
干统八年六月壬寅夏国王李干顺以成安公主生
子遣使来告
按辽史天祚帝本纪云云
　　宋
宋制公主笄礼及下降之仪
按宋史礼志公主笄礼年十五虽未议下嫁亦笄笄
之日设香案于殿庭设冠席于东房外坐东向西设
醴席于西阶上坐西向东设席位于冠席南西向其
裙背大袖长裙褕翟之衣各设于椸陈于庭冠笄冠
朵九翚四凤冠各置于盘蒙以帕首饰随之陈于服
椸之南执事者三人掌之栉总置于东房内执事宫
嫔盛服旁立俟乐作奏请皇帝升御坐乐止提举官
奏曰公主行笄礼乐作赞者引公主入东房次行尊
者为之总髻毕出即席西向坐次引掌冠者东房西
向立执事奉冠笄以进掌冠者进前一步受之进公
主席前北向立乐止祝曰令月吉日始加元服弃尔
幼志顺尔成德寿考绵鸿以介景福祝毕乐作东向
冠之冠毕席南北向立赞冠者为之正冠施首饰毕
揖公主适房乐止执事者奉裙背入服毕乐作公主
就醴席掌冠者揖公主坐赞冠者执酒器执事者酌
酒授于掌冠者执酒北向立乐止祝曰酒醴和旨笾
豆静嘉受尔元服兄弟具来与国同休降福孔皆祝
毕乐作进酒公主饮毕赞冠者受酒器执事者奉馔
食讫彻馔复引公主至冠席坐乐止赞冠者至席前
赞冠者脱冠置于盘执事者彻去乐作执事者奉冠
以进掌冠者进前二步受之进公主席前北向立乐
止祝曰吉月令辰乃申尔服饰以威仪淑谨尔德眉
寿永年享受遐福祝毕乐作东向冠之冠毕席南北
向立赞冠者为之正冠施首饰毕揖公主适房乐止
执事奉大袖长裙入服毕乐作公主至醴席掌冠者
揖公主坐赞冠者执酒器执事者酌酒授于掌冠者
执酒北向立乐止祝曰宾赞既戒殽核惟旅申加尔
服礼仪有序允观尔成永天之祜祝毕乐作进酒公
主饮毕赞冠者受酒器执事者奉馔食讫彻馔复引
公主至冠席坐乐作赞冠者至席前赞冠者脱冠置
于盘执事者彻去乐作执事奉九翚四凤冠以进掌
冠者进前三步受之进公主席前向北而立乐止祝
曰以岁之吉以月之令三加尔服保兹永命以终厥
德受天之庆祝毕乐作东向冠之冠毕席南北向立
赞冠者为之正冠施首饰毕揖公主适房乐止执事
者奉褕翟之衣入服毕乐作公主至醴席掌冠者揖
公主坐赞冠者执酒器执事者酌酒授于掌冠者执
酒北向立乐止祝曰旨酒嘉荐有飶其香咸加尔服
眉寿无疆永承天休俾炽而昌祝毕乐作进酒公主
饮毕赞冠者受酒器执事者奉馔食讫彻馔复引公
主至席位立乐止掌冠者诣前相对致辞曰岁日具
吉威仪孔时昭告厥字令德攸宜表尔淑美永保受
之可字曰某辞讫乐作掌冠者退引公主至君父之
前乐止再拜起居谢恩再拜少俟提举进御坐前承
旨讫公主再拜提举乃宣训辞曰事亲以孝接下以
慈和柔正顺恭俭谦仪不溢不骄毋诐毋欺古训是
式尔其守之宣讫公主再拜前奏曰儿虽不敏敢不
祇承归位再拜见后母之礼如之礼毕公主复坐皇
后称贺次妃嫔称贺次掌冠赞冠者谢恩次提举众
内臣称贺其余班次称贺并依常式礼毕乐作驾兴
乐止　又公主下降初被选尚者即拜驸马都尉赐
玉带袭衣银鞍勒马采罗百匹谓之系亲又赐办财
银万两进财之数倍于亲王聘礼出降赐甲第余如
诸王夫人之制掌扇加四引障花烛笼各加十皆行
舅姑之礼诸亲递加赐赉其县主系亲以金带赐办
财银五千两纳财赐赉大率三分减其二宗室女特
封郡君者又差降焉
太宗至道三年二月真宗即位五月封诸姊妹为长
公主
按宋史真宗本纪至道三年二月真宗即位五月丙
戌封姊秦国晋国二公主并为长公主齐国公主改
许国长公主妹宣慈贤懿寿昌万寿四公主并为长
公主
真宗咸平六年春二月甲申封贤妃长公主为郑国
长公主
按宋史真宗本纪云云
大中祥符二年十二月辛巳诏晋国大长公主丧罢
承天节上寿及明年元旦朝会
按宋史真宗本纪云云
大中祥符四年七月壬午韩国吴国隋国长公主进
封卫国楚国越国长公主
按宋史真宗本纪云云
大中祥符六年春正月辛亥进封卫国楚国越国长
公主三人为徐国邠国宿国
按宋史真宗本纪云云
大中祥符八年春正月乙未皇女入道
按宋史真宗本纪云云
天禧二年八月甲寅徐国长公主进封福国邠国长
公主进封建国宿国长公主进封鄂国
按宋史真宗本纪云云
仁宗嘉佑二年封福康公主始备册礼及出降仪
按宋史仁宗本纪不载　按礼志公主受封降制有
册命之文多不行礼惟以纶告进内至嘉佑二年封
福康公主为兖国公主始备礼册命前一日百官班
文德殿内降册印宣制册案授卫一如册皇后仪有
司先设册仗等幕于内东门外命妇次公主本位门
之外公主受册印位于本位庭阶下北向册使位于
内东门副使及内给事于其南差退并东向设册印
案位于册使前南向内给事位于册使北南向自文
德殿奉册印将至内东门内给事诣本位请公主服
首饰褕翟册印至内东门外褥位置讫内臣引内命
妇入就位礼直官引册使副等俱就东向位内给事
就南向位通事舍人博士引册使就内给事前东向
躬称册使某副使某奉制授公主册印退复位内给
事入诣所设受册印位公主前言讫退内给事进诣
册使前西向册使跪以册印授内给事内给事跪授
内谒者内谒者及主当内臣等持入内东门内给事
从入诣本位赞公主降诣庭中北向立跪取册兴立
公主右少前西向又内给事立公主左少前东向称
有制赞者曰拜公主再拜右给事奉册跪授之公主
公主受以授左给事右给事又奉印绶公主如上仪
赞者曰拜公主再拜毕引公主升位次内臣引内命
妇贺毕遂引公主谢皇帝皇后一如内中之仪群臣
进名贺其印如贵妃有匣文曰兖国公主之印遂为
定制神宗进封邠国大长公主鲁国公主皆请免册
礼止进告入内云　又按志嘉佑初礼官言礼阁新
仪公主出降前一日行五礼古者结婚始用行卜告
以夫家采择之意谓之纳采问女之名归卜夫庙吉
以告女家谓之问名纳吉今选尚一出朝廷不待纳
采公主封爵已行诞告不待问名若纳成则既有进
财请期则有司择日宜稍依五礼之名存其物数俾
知婚姻之事重而夫妇之际严如此亦不忘古礼之
义也时兖国公主下嫁李玮诏赐出降日令夫家主
婚者具合用雁币玉马等物陈于内东门外以授内
谒者进入内侍掌事者受唯马不入
英宗治平四年正月神宗即位二月壬辰诏公主下
嫁者行见舅姑礼
按宋史神宗本纪云云　按礼志神宗即位诏以昔
侍先帝恭闻德音以旧制士大夫之子有尚帝女者
辄皆升行以避舅姑之尊岂可以富贵之故屈人伦
长幼之序宜诏有司革之以厉风俗于是着为令仍
命陈国长公主行舅姑之礼驸马都尉王师约更不
升行公主见舅姑行礼自此始旧例长公主凡有表
章不称妾礼院议谓男子妇人凡于所尊称臣若妾
义实相对今宗室伯叔近臣悉皆称臣即公主理宜
称妾况家人之礼难施于朝廷请自大长公主而下
凡上笺表各据国封称妾从王师约之请也康国公
主下降太常寺言按令公主出降申中书省请皇后
帅宫闱掌事人送至第外命妇从今请如令诏出降
日婉仪帅宫闱掌事者送至第外命妇免从
徽宗政和三年闰月丙辰改公主为帝姬
按宋史徽宗本纪云云　按礼志徽宗改公主为姬
下诏曰在熙宁初有诏厘改公主郡主县主名称当
时群臣不克奉承近命有司稽考前世周称王姬见
于诗雅姬虽周姓考古立制宜莫如周可改公主为
帝姬郡主为宗姬县主为族姬其称大长者为大长
帝姬仍以美名二字易其国号内两国者以四字其
出降日□家具五礼修表如上仪太史局择日告庙
亲迎前一日所司于内东门外量地之宜西向设□
次其□父醮子如上仪乃命之曰往迎肃雍以昭惠
宗祏子再拜曰祇率严命又再拜降出乘马至东华
门内下马礼直官引就次有司陈帝姬卤簿仪仗于
内东门外候将升厌翟车引□出次于内东门外躬
身西向掌事者执雁内谒者奉雁以进俟帝姬升车
□再拜先还第同牢其日初昏掌事者设巾洗各二
一于东阶东南一于室北水在洗东尊于室中实四
爵两□于篚□至本第下马以俟帝姬至降车赞者
引□揖之以入及寝门又揖导之升阶入室盥洗掌
事者布对位又揖帝姬皆即坐受盏三饮俱兴再拜
赞者彻酒见舅姑夙兴帝姬着花钗服褕翟以俟见
赞者设舅姑位于堂上舅位于东姑位于西各服其
服就位女相者引帝姬升自西阶诣舅位前再拜赞
者以枣栗授帝姬奉置舅位前舅即坐赞者进彻以
东帝姬退复位又再拜女相者引诣姑位前再拜赞
者以腶修授帝姬奉置姑位前姑即坐赞者升彻以
东帝姬退复位又再拜次醴妇盥馈飨妇如仪
理宗宝佑元年十一月乙卯册瑞国公主
按宋史理宗本纪云云
宝佑五年冬十月庚子皇女进封升国公主
按宋史理宗本纪云云
景定二年周国公主下嫁之仪
按宋史理宗本纪景定二年正月甲寅进封周国公
主八月壬寅筑周国公主馆于安济桥十一月庚申
周国公主馆成丁丑下嫁周国公主于杨镇
按南渡宫禁典仪南渡公主无及嫁者独理宗朝周
汉国公主出降慈明太后侄孙杨镇礼文颇盛今摭
梗概于此先是择日遣天使宣召驸马至东华门引
见便殿赐玉带靴笏鞍马及红罗百匹银器百两衣
着百匹聘财银一万两对御赐筵五盏用教坊乐俟
毕谢恩讫乘涂金御仙花鞍辔狨座马执丝鞭张三
檐伞教坊乐部五十人前引还第谓之宣系
进财物件并照国朝会要太常寺关报有司办造
先一月宣宰执常服系□诣后殿西廊观看公主房
奁
真珠九翚四凤冠　　　褕翟衣一副
真珠玉佩一副　　　　金革带一条
玉龙冠　　　　　　　绶玉环
北珠冠花篦环　　　　七宝冠花篦环
真珠大衣背子　　　　真珠翠领四时衣服
累珠嵌宝金器　　　　涂金器
贴金器　　　　　　　出从贴金银装担等
锦绣销金帐幔陈设茵褥地衣步障等物
其日驸马常服玉带乘马至和宁门易冕服至东华
门用雁币玉马等行亲迎礼用熙宁故事公主服九
翚四凤冠褕翟纁袖升檐其前
天文官　　　　　　　本位从物从人
烛笼二十　　　　　　本位使臣
插钗童子八人　　　　方扇四
圆扇四　　　　　　　引障花十
提灯二十　　　　　　行障坐障
皇后亲送乘九龙檐子皇太子乘马围子左右两重
其后太子判宗正寺荣王荣王夫人及诸命妇至第
赐御筵九盏筵毕皇后太子先还公主归位行同牢
礼
用开
宝礼
然后亲行盥馈舅姑之礼
开宝
通礼
谒见舅姑用
名纸一副衣一袭手帕一合妆盝藻豆袋银器三百
两衣着五百匹余亲各有差三朝公主驸马并入内
谢恩宣赐礼物赐宴禁中外庭奉表称贺赐宰执亲
王侍从内职管军副都指使已上金银钱盛包子有
差
依熙
宁式
驸马家亲属各等第推恩

　公主驸马部总论
易经
　　归妹卦
六五帝乙归妹其君之袂不如其娣之袂良月几望
吉

程
传
六五居尊位妹之贵高者也下应于二为下嫁
　之象王姬下嫁自古而然至帝乙而后正婚姻之
　礼明男女之分虽至贵之女不得失柔巽之道有
　贵骄之志故易中阴尊而谦降者则曰帝乙归妹
　泰六五是也贵女之归唯谦降以从礼乃尊高之
　德也不事容饰以说于人也娣媵者以容饰为事
　者也衣袂以所为容饰也六五尊贵之女尚礼而
　不尚饰故其袂不及其娣之袂良也良美好也月
　望阴之盈也盈则敌阳矣几望未至于盈也五之
　贵高常不至于盈极则不亢其夫乃为吉也女之
　处尊贵之道也
本
义
六五柔中居尊下应九二尚德
　而不贵饰故为帝女下嫁而服不盛之象然女德
　之盛□以加此故又为月几望之象而占者如之
　则吉也　丹阳都氏曰月者至阴之精而群阴之
　主女君之象也几望言女君之谦盛而未盈也望
　则盈矣吉宜家之谓也　节初蔡氏曰袂衣袖君
　小君尧降二女于妫汭而后世一称湘君一称夫
　人嫡例为君而余皆媵也　云峰胡氏曰娣以容
　饰为事五君也岂假容饰以悦人者故曰其君之
　袂不如其娣之袂良良在德而不在袂也下三阳
　皆以女德称六五柔中居尊下应九二是帝之女
　而下嫁者也而不盛其服饰德之盛无以加于此
　矣故又取月几望之象月几望在小畜中孚以位
　言阴盛而与阳亢也在归妹以德言阴盛而可与
　阳对也本义于二与四皆以女之贤称于初则曰
　在女则为贤正之德于五则曰女德之盛□以加
　此其旨深哉
象曰帝乙归妹不如其娣之袂良也其位正中以贵
行也

程
传
以帝乙归妹之道言其袂不如其娣之袂良尚
　礼而不尚饰也五以柔中在尊高之位以尊贵而
　行中道也柔顺降屈尚礼而不尚饰乃中道也
本
义
　以其有中德之贵而行故不尚饰　云峰胡氏曰
　本义于渐独释二与上之象于归妹独释初与五
　之象归妹渐之反渐之上以□应为高尚之贤归
　妹之初以□应为贤正之娣渐之二为臣志不在
　于温饱即归妹之五为君德不在于饰本义谓二
　有恒久之德五有中德之贵提出两德字真只为
　女之说以动者戒矣士大夫之轻动当如何哉
春秋四传
　庄公元年单伯逆王姬
春秋庄公元年夏单伯逆王姬
公羊传单伯者何吾大夫之命乎天子者也何以不
称使天子召而使之也逆之者何使我主之也曷为
使我主之天子嫁女于诸侯必使诸侯同姓者主之
诸侯嫁女于大夫必使大夫同姓者主之

注
大夫与诸侯同姓者不自为主者尊卑不敌其
　行婚姻之礼则伤君臣之义行君臣之礼则废婚
　姻之好故必使同姓有血脉之属宜为父道与所
　适敌体者主之礼尊者嫁女于卑者必持风旨为
　卑者不敢先求亦不可斥与之者申阳倡阴和之
　道天子嫁女于诸侯备侄娣如诸侯之礼义不可
　以天子之尊绝人继嗣之路我主书者恶天子也
　礼齐衰不接弁冕仇雠不交婚姻
谷梁传单伯者何吾大夫之命乎天子者也命大夫
故不名也其不言如何也其义不可受于京师也其
义不可受于京师何也曰躬君弒于齐使之主婚姻
与齐为礼其义固不可受也

注
礼尊卑不敌天子嫁女于诸侯必使同姓诸侯
　主之
疏
释曰天子嫁女于诸侯必使同姓诸侯主
　婚之意者天子与诸侯尊卑不敌若行君臣之礼
　则废婚姻之好若行婚姻之好则废君臣之礼故
　使诸侯主之
春秋秋筑王姬之馆于外
左传为外礼也
公羊传何以书讥何讥尔筑之礼也于外非礼也于
外何以非礼筑于外非礼也其筑之何以礼主王姬
者必为之改筑主王姬者则曷为必为之改筑于路
寝则不可小寝则嫌群公子之舍则以卑矣其道必
为之改筑者也

注
以言外知有筑内之道也于外非礼也礼同姓
　本有主嫁女之道必阙地于夫人之下群公子之
　上也
谷梁传筑礼也于外非礼也筑之为礼何也主王姬
者必自公门出于庙则已尊于寝则已卑为之筑节
矣筑之外变之正也筑之外变之为正何也仇雠之
人非所以接婚姻也衰麻非所以接弁冕也其不言
齐侯之来逆何也不使齐侯得与吾为礼也

注
公门朝之外门主王姬者当设几筵于宗庙以
　俟迎者故在公门之内筑王姬之馆
疏
释曰二十
　四年夏公如齐逆女传云亲迎恒事也不志此其
　志何也不正其亲迎于齐也然则不言齐侯之来
　迎乃是常事不录而云不使齐侯得与吾为礼也
　者春秋之例得常不书庄公亲逆是礼而书故知
　非其逆于齐也今王姬嫁于齐而使鲁为主齐侯
　如鲁亲逆当合书经但齐是鲁雠不使齐侯得与
　君为礼故不书之耳旧解天子诸侯亲迎皆不至
　妇家今恐不然何者此时王姬鲁主婚故不至京
　师诗称亲迎于渭者为造舟为梁张本焉知文王
　不至太姒之家略举所疑遗之来哲
胡传鲁于王室为懿亲其主王姬亦旧矣馆于国中
必有常处今特筑之于外者谷梁子以为仇雠之人
非所以接婚姻也衰麻非所以接弁冕也知其不可
故特筑之于外也筑之于外得变之正乎曰不正有
三年之丧天王于义不当使之主有不戴天之仇庄
公于义不可为之主筑之于外之为宜不若辞而弗
主之为正也是以君子贵端本焉或曰天王有命固
不可辞使单伯逆于京师上得尊周之义为之筑馆
于外下未失居丧之礼奚为不可曰以常礼言之可
也今庄公有父之雠方居苫块此礼之大变也而为
之主婚是废人伦灭天理矣春秋于此事一书再书
又再书者其义以复雠为重示天下后世臣子不可
忘君亲之意故虽筑馆于外不以为得礼而特书之
也
申
　　时事
尚主之制非古也厘降二女陶唐之典归妹元吉帝
乙之训王姬归齐宗周之礼以阴乘阳违天以妇凌
夫违人违天不祥违人不义
册府元龟
　　选尚
昔者尧以二女嫔于虞周以太姬配胡公盖王姬之
下嫁由古道也秦汉而降以选尚为重义取于承配
势极于崇盛曷尝不慎择世胄参求隽望或奋勋之
族隆尚贤之美或贵戚之懿笃因亲之好自魏晋之
后着之班籍预国婚之选者悉加驸马之拜爵品通
贵荣宠兼极自非履谦而思义共泰而处和者亦曷
能克终而无咎哉

　公主驸马部列传二
　　魏
　　清河公主　下嫁夏侯楙
按魏志夏侯惇传惇子楙自封列侯初太祖以女妻
楙即清河公主也楙历位侍中尚书安西镇东将军
假节
注
魏略曰楙字子林惇中子也文帝少与楙亲
及即位以为安西将军持节承夏侯渊处都督关中
楙性无武略而好治生至太和二年明帝西征人有
白楙者遂召还为尚书楙在西时多畜伎妾公主由
此与楙不和其后群弟不遵礼度楙数切责弟惧见
治乃共构楙以诽谤公主奏之有诏收楙帝意欲杀
之以问长水校尉京兆段默默以为此必清河公主
与楙不睦出于谮构冀不推实耳且伏波与先帝有
定天下之功宜加三思帝意解曰吾亦以为然乃发
诏推问为公主作表者果其群弟子臧子江所构也
　　金乡公主　下嫁何晏
按魏志曹爽传南阳何晏邓扬李胜沛国丁谧东平
毕轨咸有声名进趣于时明帝以其浮华皆抑黜之
及爽秉政乃复进叙任为腹心扬等欲令爽立威名
于天下劝使伐蜀爽从其言宣王止之不能禁正始
五年爽乃西至长安大发卒六七万人从骆谷入是
时关中及氐羌转输不能供牛马骡驴多死民夷号
泣道路入谷行数百里贼因山为固兵不得进爽参
军杨伟为爽陈形势宜急还不然将败扬与伟争于
爽前伟曰扬胜将败国家事可斩也爽不悦乃引军
还初爽以宣王年德并高父事之不敢专行及晏
等进用咸共推戴说爽以权重不宜委之于人乃以
晏扬谧为尚书晏典选举轨司隶校尉胜河南尹诸
事希复由宣王宣王遂称疾避爽晏等专政共分割
洛阳野王典农部桑田数百顷及坏汤沐地以为产
业承势窃取官物因缘求欲州郡有司望风莫敢忤
旨晏等与廷尉卢毓素有不平因毓吏微过深文致
毓法使主者先收毓印绶然后奏闻其作威如此及
免爽兄弟以侯还第张当陈爽与晏等谋反逆并先
习兵须三月中欲发于是收晏等下狱会公卿朝臣
廷议以为春秋之义君亲无将将而必诛爽以支属
世蒙殊宠亲受先帝握手遗诏托以天下而包藏祸
心蔑弃顾命乃与晏扬及当等谋图神器范党同罪
人皆为大逆不道于是收爽羲训晏扬谧轨胜范当
等皆伏诛夷三族晏何进孙也母尹氏为太祖夫人
晏长于宫省又尚公主少以才秀知名好老庄言作
道德论及诸文赋著述凡数十篇
注
晏字平叔魏略
曰太祖为司空时纳晏母并收养晏其时秦宜禄儿
阿苏亦随母在公家并见宠如公子苏即朗也苏性
谨慎而晏无所顾惮服饰拟于太子故文帝特憎之
每不呼其姓字尝谓之为假子晏尚主又好色故黄
初时无所事任及明帝立颇为冗官至正始曲合于
曹爽亦以才能故爽用为散骑侍郎迁侍中尚书晏
前以尚主得赐爵为列侯又其母在内晏性自喜动
静粉白不去手行步顾影晏为尚书主选举其宿与
之有旧者多被拔擢　魏末传曰晏妇金乡公主即
晏同母妹公主贤谓其母沛王太妃曰晏为恶日甚
将何保身母笑曰汝得无妒晏耶俄而晏死有一男
年五六岁宣王遣人录之晏母归藏其子王宫中向
使者搏颊乞白活之使者具以白宣王宣王亦闻晏
妇有先见之言心常嘉之且为沛王故特原不杀
魏氏春秋曰初夏侯元何晏等名盛于时司马景王
亦预焉晏尝曰唯深也故能通天下之志夏侯泰初
是也唯几也故能成天下之务司马子元是也惟神
也不疾而速不行而至吾闻其语未见其人盖欲以
神况诸己也初宣王使晏典治爽等狱晏穷治党与
冀以获宥宣王曰凡有八族晏疏丁邓等七姓宣王
曰未也晏穷急乃曰岂谓晏乎宣王曰是也乃收晏
　　东乡公主
按魏志文昭甄皇后传文帝纳后于邺有宠生明帝
及东乡公主
　　平原懿公主
按魏志文昭甄皇后传太和六年明帝爱女淑薨追
封谥淑为平原懿公主为之立庙取后亡从孙黄与
合葬追封黄列侯以夫人郭氏从弟□为之后承甄
氏姓封□为平原侯袭公主爵
　　齐长公主　下嫁李韬
按文献通考齐长公主明帝女下嫁李韬
　　公主　下嫁任恺
按晋书任恺传恺字元乐安博昌人也父昊魏太
常恺少有识量尚魏明帝女累迁中书侍郎员外散
骑常侍晋国建为侍中封昌国县侯恺有经国之干
万机大小多管综之性忠正以社稷为己任帝器而
昵之政事多谘焉泰始初郑冲王祥何曾荀顗裴秀
等各以老疾归第帝优宠大臣不欲劳以筋力数遣
恺谕旨于诸公谘以当世大政参议得失恺恶贾充
之为人也不欲令久执朝政每裁抑焉充病之不知
所为后承间言恺忠贞局正宜在东宫使护太子帝
从之以为太子少傅而侍中如故充计画不行会秦
雍寇扰天子以为忧恺因曰秦凉覆败关右骚动此
诚国家之所深虑宜速镇抚使人心有庇自非威望
重臣有计略者无以康西土也帝曰谁可任者恺曰
贾充其人也中书令庾纯亦言之于是诏充西镇长
安充用荀勖计得留充既为帝所遇欲专名势而庾
纯张华温颙向秀和峤之徒皆与恺善杨珧王恂华
廙等充所亲敬于是朋党纷然帝知之召充恺宴于
式干殿而谓充等曰朝廷宜一大臣当和充恺各拜
谢而罢既而充恺等以帝已知之而不责结怨愈深
外相崇重内甚不平或谓充谋曰恺总门下枢要得
与上亲接宜启令典选便得渐疏此一都令史事耳
且九流难精间隙易乘充因称恺才能宜在官人之
职帝不之疑谓充举得其才即日以恺为吏部尚书
加奉车都尉恺既在尚书选举公平尽心所职然侍
觐转希充与荀勖冯紞承间浸润谓恺豪侈用御食
器充遣尚书右仆射高阳王珪奏恺遂免官有司收
太官宰人检核是恺妻齐长公主得赐魏时御器也
恺既免而毁谤益至帝渐薄之然山涛明恺为人通
敏有智局举为河南尹坐贼发不获又免官复迁光
禄勋恺素有识鉴加以在公勤恪甚得朝野称誉而
贾充朋党又讽有司奏恺与立进令刘友交关事下
尚书恺对不伏尚书杜友廷尉刘良□忠公士也知
恺为充所抑欲申理之故迟留而未断以是恺及友
良皆免官恺既失职乃纵酒耽乐极滋味以自奉养
初何邵以公子奢侈每食必尽四方珍馔恺乃逾之
一食万钱犹云无可下筋处恺时因朝请帝或慰谕
之恺初无复言惟泣而已后起为太仆转太常初魏
舒虽历位郡守而未被任遇恺为侍中荐舒为散骑
常侍至是舒为右光禄开府领司徒帝临轩使恺拜
授舒虽以弘量宽简为称时以恺有佐世器局而舒
登三公恺止守散卿莫不为之愤叹也恺不得志竟
以忧卒时年六十一谥曰元子罕嗣罕字子伦幼有
门风才望不及恺以淑行致称为清平佳士历黄门
侍郎散骑常侍兖州刺史大鸿胪
　　吴
　　鲁班公主　下嫁周循　又嫁全琮
按吴志步夫人传夫人临淮淮阴人也得幸于权宠
冠后庭生二女长曰鲁班字大虎前配周瑜子循后
配全琮　按周瑜传瑜两男一女女配太子登男循
尚公主拜骑都尉有瑜风早卒　按全琮传琮字子
璜吴郡钱唐人也父柔汉灵帝时举孝廉补尚书郎
右丞董卓之乱弃官归州辟别驾从事诏书就拜会
稽东部都尉孙策到吴柔举兵先附策表柔为丹阳
都尉孙权为车骑将军以柔为长史徙桂阳太守柔
尝使琮赍米数千斛到吴有所市易琮至皆散用空
船而还柔大怒琮顿首曰愚以所市非急而士大夫
方有倒悬之患故便赈赡不及启报柔更以奇之是
时中州士人避乱而南依琮居者以百数琮倾家给
济与共有无遂显名远近后权以为奋威校尉授兵
数千人使讨山越因开募召得精兵万余人出屯牛
渚稍迁偏将军建安二十四年刘备将关羽围樊襄
阳琮上疏陈羽可讨之计权时已与吕蒙阴议袭之
恐事泄故寝琮表不答及禽羽权置酒公安顾谓琮
曰君前陈此孤虽不相答今日之捷抑亦君之功也
于是封阳华亭侯黄武元年魏以舟军大出洞口权
使吕范督诸将拒之军营相望敌数以轻船钞击琮
常带甲仗兵伺候不休顷之敌数千人出江中琮击
破之枭其将军尹卢迁琮绥南将军进封钱唐侯四
年假节领九江太守七年权到皖使琮与辅国将军
陆逊击曹休破之于石亭是时丹阳吴会山民复为
寇贼攻没属县权分三郡险地为东安郡琮领太守
至明赏罚招诱降附数年中得万余人权召琮还牛
渚罢东安郡黄龙元年迁卫将军左护军徐州牧尚
公主嘉禾二年督步骑五万征六安六安民皆散走
诸将欲分兵捕之琮曰夫乘危侥幸举不百全者非
国家大体也今分兵捕民得失相半岂可谓全哉纵
有所获犹不足以弱敌而副国望也如或邂逅亏损
非小与其获罪琮宁以身受之不敢侥功以负国也
赤乌九年迁右大司马左军师为人恭顺善于承颜
纳规言辞未尝切迕初权将围珠崖及夷州皆先问
琮琮曰以圣朝之威何向而不克然殊方异域隔绝
障海水土气毒自古有之兵入民出必生疾病转相
污染往者惧不能反所获何可多致猥亏江岸之兵
以冀万一之利愚臣犹所不安权不听军行经岁士
众疾疫死者十有八九权深悔之后言次及之琮对
曰当是时群臣有不谏者臣以为不忠琮既亲重家
族子弟并蒙宠贵赐累千金然犹谦虚接士貌无骄
色十二年卒子怿嗣
　　鲁育公主　下嫁朱据　又嫁刘纂
按吴志步夫人传夫人少女曰鲁育字小虎前配朱
据后配刘纂
注
吴历曰纂先尚权中女早卒故以小
虎为继室　按朱据传据字子范吴郡吴人也有姿
貌膂力又能论难黄武初征拜五官郎中补侍御史
是时选曹尚书暨艳疾贪污在位欲沙汰之据以为
天下未定宜以功覆过弃瑕取用举清厉浊足以沮
劝若一时贬黜惧有后咎艳不听卒败权咨嗟将率
发愤叹息追思吕蒙张温以为据才兼文武可以继
之由是拜建义校尉领兵屯湖熟黄龙元年权迁都
建业征据尚公主拜左将军封云阳侯谦虚接士轻
财好施禄赐虽丰而常不足用嘉禾中始铸大钱一
当五百后据部曲应受三万缗工王遂诈而受之典
校吕壹疑据实取考问主者死于杖下据哀其无辜
厚棺敛之壹又表据吏为据隐故厚其殡权素责问
据据无以自明藉草待罪数月典军吏刘助觉言王
遂所取权大感悟曰朱据见枉况吏民乎乃穷治壹
罪赏助百万赤乌九年迁骠骑将军遭二宫构争据
拥护太子言则恳至义形于色守之以死遂左迁新
都郡丞未到中书令孙弘谮润据因权寝疾弘为诏
书追赐死时年五十七孙亮时二子熊损各复领兵
为全公主所谮皆死永安中追录前功以熊子宣袭
爵云阳侯尚公主孙皓时宣至骠骑将军
　　公主　下嫁滕引
按吴志滕引传引字承嗣北海剧人也伯父耽父胄
与刘繇州里通家以世扰乱渡江依繇孙权为车骑
将军拜耽右司马以宽厚称早卒无嗣冑善属文权
待以宾礼军国书疏常令损益润色之亦不幸短命
权为吴王追录旧恩封引都亭侯少有节操美仪容
弱冠尚公主年三十起家为丹阳太守徙吴郡会稽
所在见称太元元年权寝疾诣都留为太常与诸葛
恪等俱受遗诏辅政孙亮即位加卫将军恪将悉众
伐魏引谏恪曰君以丧代之际受伊霍之托入安本
朝出摧强敌名声振于海内天下莫不震动万姓之
心冀得蒙君而息今猥以劳役之后兴师出征民疲
力屈远主有备若攻城不克野略无获是丧前劳而
招后责也不如案甲息师观隙而动且兵者大事事
以众济众苟不悦君独安之恪曰诸云不可者皆不
见计算怀居苟安者也而子复以为然吾何望乎夫
以曹芳暗劣而政在私门彼之臣民固有离心今吾
因国家之资藉战胜之威则何往而不克哉以引为
都下督掌统留事引白日接宾客夜省文书或通晓
不寐孙峻既诛诸葛恪引以恪子竦妻父辞位峻曰
鲧禹罪不相及滕侯何为峻引虽内不沾洽而外相
包容进引爵高密侯共事如前峻死以后事付綝綝
始为偏将军及峻死为侍中武卫将军领中外诸军
事代知朝政吕据闻之大恐与诸督将连名共表荐
滕引为丞相綝更以引为大司马代吕岱驻武昌据
引兵还使人报引欲共废綝綝闻之遣从兄虑将兵
逆据于江都使中使敕文钦刘纂唐咨等合众击据
遣侍中左将军华融中书丞丁晏告引取据并喻引
宜速去意引自以祸及因留融晏勒兵自卫召典军
杨崇将军孙咨告以綝为乱迫融等使有书难綝綝
不听表言引反许将军刘丞以封爵使率兵骑急攻
围引引又劫融等使诈诏发兵融等不从引皆杀之
引颜色不变谈笑若常或劝引引兵至苍龙门将士
见公出必委綝就公时夜已半引恃与据期又难举
兵向宫乃约令部曲说吕侯以在近道故皆为引尽
死无离散者时大风比晓据不至綝兵大会遂杀引
及将士数十人夷引三族
　　公主　下嫁朱宣
按吴志朱据传据二子熊损熊子宣袭爵云阳侯尚
公主孙皓时宣至骠骑将军
　　晋
　　常山公主　下嫁王济
按晋书王浑传浑子济字武子少有逸才风姿英爽
气盖一时好弓马勇力绝人善易及庄老文词秀茂
伎艺过人有名当世与姊夫和峤及裴楷齐名尚常
山公主年二十起家拜中书郎以母忧去官起为骁
骑将军累迁侍中与侍中孔恂王恂杨济同列为一
时秀彦武帝尝会公卿藩牧于式干殿顾济恂而谓
诸公曰朕左右可谓恂恂济济矣每侍见未尝不谘
论人物及万机得失济善于清言修饰辞令讽议将
顺朝臣莫能尚焉帝益亲贵之仕进虽速论者不以
主□之故咸谓才能致之然外虽弘雅而内多忌刻
好以言伤物侪类以此少之以其父之故每排王浚
时议讥焉齐王攸当之藩济既陈请又累使公主与
甄德妻长广公主俱入稽颡泣请帝留攸帝怒谓侍
中王戎曰兄弟至亲今出齐王自是朕家事而甄德
王济连遣妇来生哭人以忤旨左迁国子祭酒常侍
如故数年入为侍中时浑为仆射主者处事或不当
济性峻厉明法绳之素与从兄佑不平佑党颇谓济
不能顾其父由是长同异之言出为河南尹未拜坐
鞭王官吏免官而王佑始见委任而济遂被斥外于
是乃移第北芒山下性豪侈丽服玉食时洛京地甚
贵济买地为马埒编钱满之时人谓为金沟王恺以
帝舅奢豪有牛名八百里驳常莹其蹄角济请以钱
千万与牛对射而赌之恺亦自恃其能令济先射一
发破的因据胡□叱左右速探牛心来须臾而至一
割便去和峤性至俭家有好李帝求之不过数十济
候其上直率少年诣园共啖毕伐树而去帝尝幸其
宅供馔甚丰悉贮琉璃器中蒸肫甚美帝问其故答
曰以人乳蒸之帝色甚不平食未毕而去济善解马
性尝乘一马着连干鄣泥前有水终不肯渡济云此
必是惜鄣泥使人解去便渡故杜预谓济有马癖帝
尝谓和峤曰我将骂济而后官爵之何如峤曰济俊
爽恐不可屈帝因召济切让之既而曰知愧不济答
曰尺布斗粟之谣常为陛下耻之他人能令亲疏臣
不能使亲亲以此愧陛下耳帝默然帝尝与济奕棋
而孙皓在侧谓皓曰何以好剥人面皮皓曰见无礼
于君者则剥之济时伸脚局下而皓讥焉寻使白衣
领太仆年四十六先浑卒追赠骠骑将军及其将葬
时贤无不毕至孙楚雅敬济而后来哭之甚悲宾客
莫不垂涕哭毕向灵□曰卿常好我作驴鸣我为卿
作之体似声真宾客皆笑楚顾曰诸君不死而令王
济死乎初济尚主主两目失明而□忌尢甚然终无
子有庶子二人卓字文宣嗣浑爵拜给事中次聿字
茂宣袭公主封敏阳侯济二弟澄字道深汶字茂深
皆辨慧有才藻□历清显
　　长广公主　下嫁甄德
按晋书文明王皇后传后既笄归于文帝生武帝及
辽东悼王定国齐献王攸城阳哀王兆广汉殇王广
德公主
　　京兆公主
按晋书文明王皇后传京兆公主亦后出
　　高陆公主　下嫁杜预
按晋书杜预传预字元凯京兆杜陵人也祖畿魏尚
书仆射父恕幽州刺史预博学多通明于兴废之道
常言德不可以企及立功立言可庶几也初其父与
宣帝不相能遂以幽死故预久不得调文帝嗣立预
尚帝妹高陆公主起家拜尚书郎袭祖爵丰乐亭侯
在职四年转参相府军事锺会伐蜀以预为镇西长
史及会反寮佐并遇害唯预以智获免增邑千一百
三十户与车骑将军贾充等定律令既成预为之注
解乃奏之曰法者盖绳墨之断例非穷理尽性之书
也故文约而倒直听省而禁简例直易见禁简难犯
易见则人知所避难犯则几于刑厝刑之本在于简
直故必审名分审名分者必忍小理古之刑书铭之
锺鼎铸之金石所以远塞异端使无淫巧也今所注
皆网罗法意格之以名分使用之者执名例以审趣
舍伸绳墨之直去析薪之理也诏颁于天下泰始中
守河南尹预以京师王化之始自近及远凡所施论
务崇大体受诏为黜陟之课其略曰臣闻上古之政
因循自然虚己委诚而信顺之道应神感心通而天
下之理得逮至淳朴渐散彰美显恶设官分职以颁
爵禄弘宣六典以详考察然犹倚明哲之辅建忠贞
之司使名不得越功而独美功不得后名而独隐皆
畴咨博询敷纳以言及至末世不能纪远而求于密
微疑诸心而信耳目疑耳目而信简书简书愈繁官
方愈伪法令滋章巧饰弥多昔汉之刺史亦岁终奏
事不制算课而清浊粗举魏氏考课即京房之遗意
其文可谓至密然由于累细以违其体故历代不能
通也岂若申唐尧之旧去密就简则简而易从也夫
宣尽物理神而明之存乎其人去人而任法则以伤
理今科举优劣莫若委任达咖　÷所统在官一年
以后每岁言优者一人为上第劣者一人为下第因
计偕以名闻如此六载主者总集采案其六岁处优
举者超用之六岁处劣举者奏免之其优多劣少者
叙用之劣多优少者左迁之今考课之品所对不钧
诚有难易若以难取优以易而否主者固当准量轻
重微加降杀不足复曲以法尽也己丑诏书以考课
难成听通荐例荐例之理即亦取于风声六年顿荐
黜陟无渐又非古者三考之意也今每岁一考则积
优以成陟累劣以取黜以士君子之心相处未有官
故六年六黜清能六进否劣者也监司将亦随而弹
之若令上下公相容过此为清议大颓亦无取于黜
陟也司隶校尉石鉴以宿憾奏预免职时卤寇陇右
以预为安西军司给兵三百人骑百匹到长安更除
秦州刺史领东羌校尉轻车将军假节属卤兵强盛
石鉴时为安西将军使预出兵击之预以卤乘胜马
肥而官军悬乏宜并力大运须春进讨陈五不可四
不须鉴大怒复奏预擅饰城门官舍稽乏军兴遣御
史槛车征诣廷尉以预尚主在八议以侯赎论其后
陇右之事卒如预策是时朝廷皆以预明于筹略会
匈奴帅刘猛举兵反自并州西及河东平阳诏预以
散侯定计省闼俄拜度支尚书预乃奏立籍田建安
边论处军国之要又作人排新器兴常平仓定谷价
较盐运制课调内以利国外以救边者五十余条皆
纳焉石鉴自军还论功不实为预所纠遂相雠恨言
论喧哗并坐免官以侯兼本职数年复拜度支尚书
元皇后梓宫将迁于峻阳陵旧制既葬帝及群臣即
吉尚书奏皇太子亦宜释服预议皇太子宜复古典
以谅暗终制从之预以时历差舛不应晷度奏上二
元干度历行于世预又以孟津渡险有覆没之患请
建河桥于富平津议者以为殷周所都历圣贤而不
作者必不可立故也预曰造舟为梁则河桥之谓也
及桥成帝从百僚临会举觞属预曰非君此桥不立
也对曰非陛下之明臣亦不能施其微巧周庙欹器
至汉东京犹在御坐汉末丧乱不复存形制遂绝预
创意造成奏上之帝甚嘉叹焉咸宁四年秋大霖雨
蝗虫起预上疏多陈农要事在食货志预在内七年
损益万机不可胜数朝野称美号曰杜武库言其无
所不有也时帝密有灭吴之计而朝议多违唯预羊
祜张华与帝意合祜病举预自代因以本官假节行
平东将军领征南军司及祜卒拜镇南大将军都督
荆州诸军事给追锋车第二驸马预既至镇缮兵甲
耀威武乃简精锐袭吴西陵督张政大破之以功增
封三百六十五户政吴之名将也据要害之地耻以
无备取败不以所丧之实告于孙皓预欲间吴边将
乃表还其所获之众于皓皓果召政遣武昌监刘宪
代之故大军临至使其将帅移易以成倾荡之势预
处分既定乃启请伐吴之期帝报待明年方欲大举
预表陈至计曰自闰月以来贼但敕严下无兵上以
理势推之贼之穷计力不两完必先认上流勤保夏
口以东以延视息无缘多兵西上空其国都而陛下
过听便用委弃大计纵敌患生此诚国之远图使举
而有败勿举可也事为之制务从完牢若或有成则
开太平之基不成不过费损日月之间何惜而不一
试之若当须后年天时人事不得如常臣恐其更难
也陛下宿议分命臣等随界分进其所禁持东西同
符万安之举未有倾败之虑臣心实了不敢以暧昧
之见自此后累惟陛下察之预旬月之中又上表曰
羊祜与朝臣多不同不先博画而密与陛下共施此
计故益令多异凡事当以利害相较今此举十有八
九利其一二止于无功耳其言破败之形亦不可得
直是计不出己功不在身各耻其前言故守之也自
顷朝廷事无大小异意锋起虽人心不同亦由恃恩
不虑后难故轻相同异也昔汉宣帝议赵充国所上
事效之后诘责诸议者皆叩头而谢以塞异端也自
秋已来讨贼之形颇露若今中止孙皓怖而生计或
徙都武昌更完修江南诸城远其居人城不可攻野
无所掠积大船于夏口则明年之计或无所及时帝
与中书令张华围□而预表适至华推枰敛手曰陛
下圣明神武朝野清宴国富兵强号令如一吴主荒
淫骄虐诛杀贤能当今讨之可不劳而定帝乃许之
预以太康元年正月陈兵于江陵遣参军樊显尹林
邓圭襄阳太守周奇等率众循江西上授以节度旬
日之间累□城邑皆如预策焉又遣牙门管定周旨
伍巢等率奇兵八百泛舟夜渡以袭乐乡多张旗帜
起火巴山出于要害之地以夺贼心吴都督孙歆震
恐与伍延书曰北来诸军乃飞渡江也吴之男女降
者万余口旨巢等伏兵乐乡城外歆遣军出距王浚
大败而还旨等发伏兵随歆军而入歆不觉直至帐
下掳歆而还故军中为之谣曰以计代战一当万于
是进逼江陵吴督将伍延伪请降而列兵登陴预攻
□之既平上流于是沅湘以南至于交广吴之州郡
皆望风归命奉送印绶预仗节称诏而绥抚之凡所
斩及生获吴都督监军十四牙门郡守百二十余人
又因兵威徙将士屯戍之家以实江北南郡故地各
树之长吏荆土肃然吴人赴者如归矣王浚先列上
得孙歆头预后生送歆洛中以为大笑时众军会议
或曰百年之寇未可尽□今向暑水潦方降疾疫将
起宜俟来冬更为大举预曰昔乐毅藉济西一战以
并强齐今兵威已振譬如破竹数节之后皆迎刃而
解无复着手处也遂指授群帅径进秣陵所过城邑
莫不束手议者乃以书谢之孙皓既平振旅凯入以
功进爵当阳县侯增邑并前九千六百户封子耽为
亭侯千户赐绢八千匹初攻江陵吴人知预病瘿惮
其智计以瓠系狗颈示之每大树似瘿辄斫使白题
曰杜预颈及城平尽捕杀之预既还镇累陈家世吏
职武非其功请退不许预以天下虽安忘战必危勤
于讲武修立泮宫江汉怀德化被万里攻破山夷错
置屯营分据要害之地以固维持之势又修邵信臣
遗迹激用滍淯诸水以浸原田万余顷分疆刊石使
有定分公私同利众庶赖之号曰杜父旧水道唯沔
汉达江陵千数百里北无通路又巴丘湖沅湘之会
表里山川实为险固荆蛮之所恃也预乃开杨口起
夏水达巴陵千余里内泻长江之险外通零桂之漕
南土歌之曰后世无叛由杜翁孰识智名与勇功预
公家之事知无不为凡所兴造必考度始终鲜有败
事或讥其意碎者预曰禹稷之功期于济世所庶几
也预好为后世名常言高岸为谷深谷为陵刻石为
二碑纪其勋绩一沈万山之下一立岘山之上曰焉
知此后不为陵谷乎预身不跨马射不穿札而每任
大事辄居将率之列结交接物恭而有礼问无所隐
诲人不倦敏于事而慎于言既立功之后从容无事
乃耽思经籍为春秋左氏经传集解又参考众家谱
第谓之释例又作盟会图春秋长历备成一家之学
比老乃成又撰女记赞当时论者谓预文义质直世
人未之重唯秘书监挚虞赏之曰左丘明本为春秋
作传而左传遂自孤行释例本为传设而所发明何
但左传故亦孤行时王济解相马又甚爱之而和峤
颇聚敛预常称济有马癖峤有钱癖武帝闻之谓预
曰卿有何癖对曰臣有左传癖预在镇数饷遗洛中
贵要或问其故预曰吾但恐为害不求益也预初在
荆州因宴集醉卧斋中外人闻呕吐声窃窥于户止
见一大蛇垂头而吐闻者异之其后征为司隶校尉
加位特进行次邓县而卒时年六十三帝甚叹悼追
赠征南大将军开府仪同三司谥曰成预先为遗令
曰古不合葬明于终始之理同于无有也中古圣人
改而合之盖以别合无在更缘生以示教也自此以
来大人君子或合或否未能知生安能知死故各以
己意所欲也吾往为台郎尝以公事使过密县之邢
山山上有冢问耕父云是郑大夫祭仲或云子产之
冢也遂率从者祭而观焉其造冢居山之顶四望周
达连山体南北之正而邪东北向新郑城意不忘本
也其隧道唯塞其后而空其前不填之示藏无珍宝
不取于重深也山多美石不用必集洧水自然之石
以为冢藏贵不劳工巧而此石不入世用也君子尚
其有情小人无利可动历千载无毁俭之致也吾去
春入朝因郭氏丧亡缘陪陵旧义自表营洛阳城东
首阳之南为将来兆域而所得地中有小山上无旧
冢其高显虽未足比邢山然东奉二陵西瞻宫阙南
观伊洛北望夷叔旷然远览情之所安也故遂表树
开道为一定之制至是皆用洛水圆石开隧道南向
仪制取于法郑大夫欲以俭自完耳棺器小敛之事
皆当称此子孙一以遵之子锡嗣
　　荥阳公主　下嫁华恒
按晋书华表传表子廙廙子恒字敬则博学以清素
为称尚武帝女荥阳长公主拜驸马都尉元康初东
宫建恒以选为太子宾友赐爵关内侯食邑百户辟
司徒王浑仓曹掾属除散骑侍郎累迁散骑常侍北
军中侯俄拜领军加散骑常侍愍帝即位以恒为尚
书进爵苑陵县公顷之刘聪逼长安诏出恒为镇军
将军领颍川太守以为外援恒兴合义军得二千人
未及西赴而关中陷没时群贼方盛所在州郡相继
奔败恒亦欲弃郡东渡而从兄轶为元帝所诛以此
为疑先书与骠骑将军王导导言于帝帝曰兄弟罪
不相及况群从乎即召恒补光禄勋恒到未及拜更
以为卫将军加散骑常侍本州大中正寻拜太常议
立郊祀尚书刁协国子祭酒杜彝议须还洛乃修郊
祀恒议汉献帝居许即便郊柴宜于此修立司徒荀
组骠骑将军王导同恒议遂定郊祀寻以疾求解诏
曰太常职主宗庙烝尝敬重而华恒所疾不堪亲奉
职事夫子称吾不与祭如不祭况宗伯之任职所司
邪今转恒为廷尉顷之加特进太宁初迁骠骑将军
加散骑常侍督石头水陆诸军事王敦表转恒为护
军疾病不拜授金紫光禄大夫又领太子太保成帝
即位加散骑常侍领国子祭酒咸和初以愍帝时赐
爵进封一皆削除恒更以讨王敦功封苑陵县侯复
领太常苏峻之乱恒侍帝左右从至石头备履艰危
困悴逾年初恒为州大中正乡人任让轻薄无行为
恒所黜及让在峻军中任势多所杀害见恒辄恭敬
不肆其虐锺雅刘超之死亦将及恒让尽心救卫故
得免及帝加元服又将纳后寇难之后典籍靡遗婚
冠之礼无所依据恒推寻旧典撰定礼仪并郊庙辟
雍朝廷轨则事并施用迁左光禄大夫开府常侍如
故固让未拜会卒时年六十九册赠侍中左光禄大
夫开府谥曰敬恒清恪俭素虽居显列常布衣蔬食
年老弥笃死之日家无余财唯有书数百卷时人以
此贵之子俊嗣为尚书郎俊子仰之大长秋
　　繁昌公主　下嫁卫宣
按晋书卫瓘传武帝敕瓘第四子宣尚繁昌公主瓘
自以诸生之冑婚对微素抗表固辞不许宣尚公主
数有酒色之过杨骏素与瓘不平骏复欲自专权重
宣若离婚瓘必逊位于是遂与黄门等毁之讽帝夺
宣公主瓘惭惧告老逊位乃下诏曰司空瓘年未致
仕而逊让历年欲及神志未衰以果本情至真之风
实感吾心今听其所执进位太保以公就第给亲兵
百人置长史司马从事中郎掾属及大车官骑麾盖
鼓吹诸威仪一如旧典给厨田十顷园五十亩钱百
万绢五百匹□帐簟褥主者务令优备以称吾崇贤
之意焉有司又奏收宣付廷尉免瓘位诏不许帝后
知黄门虚构欲还复主而宣疾亡
　　襄城公主　下嫁王敦
按晋书王敦传敦字处仲司徒导之从父兄也父基
治书侍御史敦少有奇人之目尚武帝女襄城公主
拜驸马都尉除太子舍人时王恺石崇以豪侈相尚
恺常置酒敦与导俱在坐有女伎吹笛小失声韵恺
便殴杀之一坐改容敦神色自若他日又造恺恺使
美人行酒以客饮不尽辄杀之酒至敦导所敦故不
肯持美人悲惧失色而敦□然不视导素不能饮恐
行酒者得罪遂勉强尽觞导还叹曰处仲若当世心
怀刚忍非令终也洗马潘滔见敦而目之曰处仲蜂
目已露但豺声未振若不噬人亦当为人所噬及太
子迁许昌诏东宫官属不得送敦及洗马江统潘滔
舍人杜蕤鲁瑶等冒禁于路侧望拜流涕时论称之
还给事黄门侍郎赵王伦篡位敦叔父彦为兖州刺
史伦遣敦慰劳之会诸王起义兵彦被齐王冏檄惧
伦兵强不敢应命敦劝彦起兵应诸王故彦遂立勋
绩惠帝反正敦迁散骑常侍左卫将军大鸿胪侍中
出除广武将军青州刺史永嘉初征为中书监于时
天下大乱敦悉以公主时侍婢百余人配给将士金
银宝物散之于众单车还洛东海王越以敦为扬州
刺史其后征拜尚书不就元帝召为安东军谘祭酒
会扬州刺史刘陶卒帝复以敦为扬州刺史加广武
将军寻进左将军都督征讨诸军事假节陶侃之灭
弢也敦以元帅进镇东大将军开府仪同三司加都
督江扬荆湘交广六州诸军事江州刺史封汉安侯
敦始自选置兼统州郡焉建武初又迁征南大将军
开府如故中兴建拜侍中大将军江州牧遣部将朱
轨赵诱伐杜曾为曾所杀敦自贬免侍中并辞牧不
拜寻加荆州牧初敦务自矫厉雅尚清谈口不言财
色既素有重名又立大功于江左专任阃外手控强
兵群从贵显威权莫贰遂欲专制朝廷有问鼎之心
帝畏而恶之遂引刘隗刁协等以为心膂敦益不能
平于是嫌隙始构矣每酒后辄咏魏武帝乐府歌曰
老骥伏枥志在千里烈士暮年壮心不已以如意打
唾壶为节壶边尽缺俄加敦羽葆鼓吹增从事中郎
掾属舍人各二人帝以刘隗为镇北将军戴若思为
征西将军悉发扬州奴为兵外以讨寇实御敦也永
昌元年敦率众内向以诛隗为名敦党吴兴人沈充
起兵应敦敦至芜湖又上表罪状刁协帝大怒下诏
曰王敦凭恃宠灵敢肆狂逆方朕太甲欲见幽囚是
可忍也孰不可忍也今亲率六军以诛大逆有杀敦
者封五千户侯召戴若思刘隗并会京师敦兄含时
为光禄勋叛奔于敦敦至石头欲攻刘隗其将杜弘
曰刘隗死士众多未易可□不如攻石头周札少恩
兵不为用攻之必败札败则隗自走敦从之札果开
城门纳弘诸将与敦战王师败绩既入石头拥兵不
朝放肆兵士劫掠内外宫省奔散惟有侍中二人侍
帝帝脱戎衣着朝服顾而言曰欲得我处但当早道
我自还琅邪何至困百姓如此敦收周顗戴若思害
之以敦为丞相江州牧进爵武昌郡公邑万户使太
常荀崧就拜又加羽葆鼓吹并伪让不受还屯武昌
多害忠良宠树亲戚以兄含为卫将军都督沔南军
事领南蛮校尉荆州刺史以义阳太守任愔督河北
诸军事南中郎将敦又自督宁益二州及帝崩太宁
元年敦讽朝廷征己明帝乃手诏征之语在明帝纪
又使兼太常应詹拜授加黄钺班剑武贲二十人奏
事不名入朝不趋剑履上殿敦移镇姑孰帝使侍中
阮孚赍牛酒犒劳敦称疾不见使主簿受诏以王导
为司徒敦自为扬州牧敦既得志暴慢愈甚敦无子
养含子应及敦病甚拜应为武卫将军以自副及敦
病笃诏遣侍中陈晷散骑常侍虞问疾时帝将讨
敦微服至芜湖察其营垒又屡遣大臣讯问其起居
迁含骠骑大将军开府仪同三司含子瑜散骑常侍
敦以温峤为丹阳尹欲使觇伺朝廷峤至具言敦逆
谋帝欲讨之知其为物情所畏服乃伪言敦死于是
下诏遣司徒导镇南将军丹阳尹峤建威将军赵引
武旅三万十道并进平西将军邃率兖州刺史遐奋
武将军峻奋威将军瞻精锐三万水陆齐势朕亲御
六军左卫将军亮右卫将军引护军将军詹领军将
军瞻中军将军壶骁骑将军艾骠骑将军南顿王宗
镇军将军汝南王佑太宰西阳王被练三千组甲
三万总统诸军讨凤之罪时敦病笃不能御众使钱
凤邓岳周抚等率众三万向京师于是以含为元帅
帝遣中军司马曹浑等击含于越城含军败敦闻怒
曰我当力行因作势而起困乏复卧凤等至京师屯
于水南帝亲率六军以御凤频战破之敦谓羊鉴及
子应曰我亡后应便即位先立朝廷百官然后乃营
葬事初敦始病梦白犬自天而下啮之又见刁协乘
轺车导从瞋目令左右执之俄而敦死时年五十九
　　荥阳公主　下嫁卢谌
按晋书卢钦传钦弟珽珽子志志子谌字子谅清敏
有理思好老庄善属文选尚武帝女荥阳公主拜驸
马都尉未成礼而公主卒后州举秀才辟太尉掾洛
阳没随志北依刘琨与志俱为刘粲所掳粲据晋阳
留谌为参军琨收散卒引猗卢骑还攻粲粲败走谌
得赴琨先父母兄弟在平阳者悉为刘聪所害琨为
司空以谌为主簿转从事中郎琨妻即谌之从母既
加亲爱又重其才地建兴未随琨投段匹磾匹磾自
领幽州取谌为别驾匹磾既害琨寻亦败丧时南路
阻绝段末波在辽西谌往投之元帝之初末波通使
于江左谌因其使抗表理琨文旨甚切于是即加吊
祭累征谌为散骑中书侍郎而为末波所留遂不得
南渡末波死弟辽代立谌流离世故且二十载石季
龙破辽西复为季龙所得以为中书侍郎国子祭酒
侍中中书监属冉闵诛石氏谌随闵军于襄国遇害
时年六十七是岁永和六年也谌名家子早有声誉
才高行洁为一时所推值中原丧乱与清河崔悦颍
川荀绰河东裴宪北地傅畅□沦陷非所虽俱显于
石氏恒以为辱谌每谓诸子曰吾身没之后但称晋
司空从事中郎尔撰祭法注庄子及文集皆行于世
　　平阳公主　新丰公主　阳平公主
按晋书武元杨皇后传后甚被宠遇生毗陵悼王轨
惠帝秦献王柬平阳新丰阳平公主
　　万安公主
按晋书左贵嫔传万安公主薨帝痛悼不已诏芬为
诔其文甚丽
　　武安公主
按晋书胡贵嫔传泰始九年帝多简良家子女以充
内职自择其美者以绛纱系臂而芳入选生武安公
主
　　颍川长公主　下嫁王粹
按晋书王浚传浚子畅畅子粹太康十年武帝诏粹
尚颍川公主仕至魏郡太守
　　临海公主　下嫁曹统
按晋书贾后传后生河东临海始平公主及哀献皇
女临海公主先封清河洛阳之乱为人所略传卖吴
兴钱温温以送女女遇主甚酷元帝镇建邺主诣县
自言元帝诛温及女改封临海宗正曹统尚之
　　河东公主　下嫁孙会
按晋书赵王伦传孙秀子会年二十为射声校尉尚
帝女河东公主公主母丧未□便纳聘礼会形貌短
陋奴仆之下者初与富室儿于城西贩马百姓忽闻
其尚主莫不骇愕
　　始平公主　哀献皇女
按晋书贾后传后生河东临海始平公主哀献皇女
　　寻阳公主　下嫁王袆之
按晋书简文宣郑太后传建武元年纳为琅邪王夫
人甚有宠生琅邪悼王简文帝寻阳公主　按王湛
传湛子述述子袆之字文邵少知名尚寻阳公主历
中书侍郎年未三十而卒赠散骑常侍
　　公主　下嫁荀羡
按晋书荀崧传崧子羡字令则清和有准纔年七岁
遇苏峻难随父在石头峻甚爱之恒置膝上羡阴白
其母曰得一利刀子足以杀贼母掩其口曰无妄言
年十五将尚寻阳公主羡不欲连婚帝室仍远遁去
监司追不获已乃出尚公主拜驸马都尉弱冠与琅
邪王洽齐名沛国刘惔太原王蒙陈郡殷浩并与交
好骠骑将军何充出镇京口请为参军穆帝又以为
抚军参军征补太常博士皆不就后拜秘书丞义兴
太守征北将军褚裒以为长史既到裒谓佐吏曰荀
生资逸群之气将有冲天之举诸君宜善事之寻迁
建威将军吴国内史除北中郎将徐州刺史监徐兖
二州扬州之晋陵诸军事假节殷浩以羡在事有能
名故居以重任时年二十八中兴方伯未有如羡之
少者羡至镇发二州兵使参军郑袭戍淮阴羡寻北
镇淮阴屯田于东阳之石□寻加监青州诸军事又
领兖州刺史镇下邳羡自镇来朝时蔡谟固让司徒
不起中军将军殷浩欲加大辟以问于羡羡曰蔡公
今日事危明日必有桓文之举浩乃止及慕容□攻
段兰于青州诏使羡救之□将王腾赵盘寇琅邪鄄
城北境骚动羡讨之擒腾盘迸走军次琅邪而兰已
没羡退还下邳留将军诸葛攸高平太守刘庄等三
千人守琅邪参军戴萧二千人守泰山是时慕
容兰以数万众屯汴城甚为边害羡自光水引汶通
渠至于东阿以征之临阵斩兰帝将封之羡固辞不
受先是石季龙死胡中大乱羡抚纳降附甚得众心
以疾笃解职后除右军将军加散骑常侍让不拜升
平二年卒时年三十八帝闻之叹曰荀令则王敬和
相继雕落股肱腹心将复谁寄乎追赠骠骑将军
　　南康公主　下嫁桓温
按晋书桓温传温字元子宣城太守彝之子也生未
□而太原温峤见之曰此儿有奇骨可试使啼乃闻
其声曰真英物也彝以峤所赏故遂名之曰温峤笑
曰果尔后将易吾姓也彝为韩晃所害泾江令江播
豫焉温时年十五枕戈泣血志在复雠至年十八会
播已终子彪兄弟三人居丧置刃杖中以为温备温
诡称吊宾得进刃彪于庐中并追二弟杀之时人称
焉温豪爽有风概姿貌甚伟面有七星少与沛国刘
惔善尝称之曰温眼如紫石棱须作猬毛磔孙仲谋
晋宣王之流亚也选尚南康长公主拜驸马都尉袭
爵万宁男除琅邪太守累迁徐州刺史温与庾翼友
善恒相期以宁济之事翼尝荐温于明帝曰桓温少
有雄略愿陛下勿以常人遇之常□畜之宜委以方
召之任托其弘济艰难之勋翼卒以温为都督荆梁
四州诸军事安西将军荆州刺史领护南蛮校尉假
节及南康公主薨诏赙布千匹钱百万温辞不受
　　南郡公主　下嫁羊贲
按晋书羊曼传曼子贲少知名尚明帝女南郡悼公
主除秘书郎早卒
　　庐陵公主　下嫁刘惔
按晋书刘惔传惔字真长沛国相人也祖宏字终嘏
光禄勋宏兄粹字纯嘏侍中宏弟潢字冲嘏吏部尚
书并有名中朝时人语曰洛中雅雅有三嘏父耽晋
陵太守亦知名惔少清远有标奇与母任氏寓居京
口家贫织芒屩以为养虽荜门陋巷晏如也人未之
识惟王导深器之后稍知名论者比之袁羊惔喜还
告其母其母聪明妇人也谓之曰此非汝比勿受之
又有方之范汪者惔复喜母又不听及惔年德转升
论者遂比之荀粲尚明帝女庐陵公主以惔雅善言
理简文帝初作相与王蒙并为谈客俱蒙上宾礼时
孙盛作易象妙于见形论帝使殷浩难之不能屈帝
曰使真长来故应有以制之乃命迎惔盛素敬服惔
及至便与抗答辞甚简至盛理遂屈一座抚掌大笑
咸称美之累迁丹阳尹为政清整门无杂宾时百姓
颇有讼官长者诸郡往往有相举正惔叹曰夫居下
讪上此弊道也古之善政司契而已岂不以其敦本
正源镇静流末乎君虽不君下安可以失礼若此风
不革百姓将往而不反遂寝而不问性简贵与王羲
之雅相友善□愔有伧奴善知文章羲之爱之每称
奴于惔惔曰何如方回邪羲之曰小人耳何比□公
惔曰若不如方回故常奴耳桓温尝问惔会稽王谈
更进邪惔曰极进然故第三流耳温曰第一复谁惔
曰故在我辈其高自标置如此惔每奇温才而知其
有不臣之迹及温为荆州惔言于帝曰温不可使居
形胜地其位号常宜抑之劝帝自镇上流而已为军
司帝不纳又请自行复不听及温伐蜀时咸谓未易
可制惟惔以为必□或问其故云以蒱博验之其不
必得则不为也恐温终专制朝廷及后竟如其言尝
荐吴郡张凭凭卒为美士众以此服其知人尤好庄
老任自然趣疾笃百姓欲为之祈祷家人又请祭神
惔曰丘之祷久矣年三十六卒官孙绰为之诔云居
官无官官之事处事无事事之心时人以为名言后
绰尝诣褚裒言及惔流涕曰可谓人之云亡邦国殄
瘁裒大怒曰真长生平何尝相比数而卿今日作此
面向人邪其为名流所敬重如此
　　新安公主　下嫁王献之
按晋书王羲之传羲之子献之字子敬少有盛名而
高迈不羁虽闲居终日容止不怠风流为一时之冠
年数岁尝观门生樗蒱曰南风不竞门生曰此郎亦
管中窥豹时见一斑献之怒曰远惭荀奉倩近愧刘
真长遂拂衣而去尝与兄徽之操之俱诣谢安二兄
多言俗事献之寒温而已既出客问安王氏兄弟优
劣安曰小者佳客问其故安曰吉人之辞寡以其少
言故知之尝与徽之共在一室忽然火发徽之遽走
取履献之神色恬然徐呼左右扶出夜卧斋中而有
偷人入其室盗物都尽献之徐曰偷儿青毡我家旧
物可特置之群偷惊走工草隶善丹青七八岁时学
书羲之密从后掣其笔不得叹曰此儿后当复有大
名尝书壁为方丈大字羲之甚以为能观者数百人
桓温尝使书扇笔误落因画作乌驳牛甚妙起家
州主簿秘书郎转丞以选尚新安公主尝经吴郡闻
顾辟强有名园先不相识乘平肩舆径入时辟强方
集宾友而献之游历既毕傍若无人辟强勃然数之
曰□主人非礼也以贵骄士非道也失是二者不足
齿之伧耳便驱出门献之□如也不以屑意谢安甚
钦爱之请为长史安进号卫将军复为长史太元中
新起太极殿安欲使献之题榜以为万代宝而难言
之试谓曰魏时陵云殿榜未题而匠者误订之不可
下乃使韦仲将悬橙书之比讫须鬓尽白裁余气息
还语子弟宜绝此法献之揣知其旨正色曰仲将魏
之大臣宁有此事使其若此有以知魏德之不长安
遂不之逼安又问曰君书何如君家尊答曰故当不
同安曰外论不尔答曰人那得知寻除建威将军吴
兴太守征拜中书令及安薨赠礼有同异之议惟献
之与徐邈共明安之忠勋献之乃上疏曰故太傅臣
安少振元风道誉洋溢弱冠遐栖则契齐箕皓应运
释褐而王猷允塞及至载宣威灵强猾消殄功勋既
融投韨高让且服事先帝眷隆布衣陛下践阼阳秋
尚富尽心竭智以辅圣明考其潜跃始终事情缱绻
实大晋之隽辅义笃于曩臣矣伏惟陛下留心宗臣
澄神于省察孝武帝遂加安殊礼未几献之遇疾家
人为上章道家法应首过问其有何得失对曰不觉
余事惟忆与□家离婚献之前妻□昙女也俄而卒
于官安僖皇后立以后父追赠侍中特进光禄大夫
太宰谥曰宪无子以兄子静之嗣位至义兴太守时
议者以为羲之草隶江左中朝莫有及者献之骨力
远不及父而颇有媚趣桓元雅爱其父子书各为一
□置左右以翫之
　　晋陵公主　下嫁谢混
按晋书谢安传安子琰琰子混字叔源少有美誉善
属文初孝武帝为晋陵公主求婿谓王珣曰主婿但
如刘真长王子敬便足如王处仲桓元子诚可才小
富贵便豫人家事珣对曰谢混虽不及真长不减子
敬帝曰如此便足未几帝崩袁崧欲以女妻之珣曰
卿莫近禁脔初元帝始镇建业公私窘罄每得一
以为珍膳项上一脔尤美辄以荐帝群下未尝敢食
于时呼谓禁脔故珣因以为戏混竟尚主袭父爵桓
元尝欲以安宅为营混曰召伯之仁犹惠及甘棠文
靖之德更不保五亩之宅邪元闻惭而止历中书令
中领军尚书左仆射领选以党刘毅诛国除及宋受
禅谢晦谓刘裕曰陛下应天受命登坛日恨不得谢
益寿奉玺绂裕亦叹曰吾甚恨之使后生不得见其
风流益寿混小字也
　　鄱阳公主　下嫁王嘏
按晋书王导传导子悦无子以弟恬子琨为嗣袭导
爵丹阳尹卒子嘏嗣尚鄱阳公主历中领军尚书卒
子恢嗣
　　海盐公主　宋少帝后
按宋书司马太妃传太妃讳茂英河内温人晋恭帝
女也初封海盐公主少帝以公子尚焉宋初拜皇太
子妃少帝即位立为皇后
　　富阳公主
按文献通考恭帝女富阳公主

　公主驸马部列传一
　　汉
　　鲁元公主　下嫁张敖
按汉书高祖本纪高祖为亭长吕后生孝惠帝鲁元
公主高祖尝告归之田吕后与两子居田中有一老
父过请饮吕后因餔之老父相后曰夫人天下贵人
也令相两子见孝惠帝曰夫人所以贵者乃此男也
相鲁元公主亦皆贵汉二年项羽大破汉军雎水上
围汉王三匝大风从西北起折木发屋扬砂石昼晦
楚军大乱而汉王得与数十骑遁去过沛使人求室
家室家亦已亡不相得汉王道逢孝惠鲁元载行楚
骑追汉王汉王急推堕二子滕公下收载遂得脱
按惠帝本纪孝惠二年冬十月齐悼惠王来朝献城
阳郡以益鲁元公主邑尊公主为太后
注
如淳曰张
敖子偃为鲁王故公主得为太后师古曰此说非也
盖齐王忧不得脱故从内史之言请尊公主为齐太
后以母礼事之用悦媚吕太后耳若鲁元以子为鲁
王自合称太后何待齐王尊之乎据张耳传高后元
年鲁元太后薨后六年宣平侯敖薨吕太后立敖子
偃为王以母为太后故也是则偃因母为齐王太后
而得王非母因偃乃为太后也　刘攽曰颜说非也
悼惠公主兄弟耳虽欲谄吕后而以母事之于理安
乎盖齐内史本谄吕后欲尊公主以渐王张氏故劝
王割郡就益鲁邑而更号鲁元公主为鲁元太后也
太后之号虽更鲁元之称不除岂关为齐王母乎又
张偃以母为太后故封鲁王太后非齐益明也　按
张耳传耳子敖嗣立为王尚高祖长女鲁元公主为
王后七年高祖从平城过赵赵王旦暮自上食体甚
卑有子□礼高祖箕踞骂詈甚慢之赵相贯高赵午
年六十余故耳客也怒曰吾王孱王也说敖曰天下
豪杰并起能者先立今王事皇帝甚恭皇帝遇王无
礼请为王杀之敖啮其指出血曰君何言之误且先
王亡国赖皇帝得复国德流子孙秋毫皆帝力也愿
君无复出口贯高等十余人相谓曰吾等非也吾王
长者不背德且吾等义不辱今帝辱我王故欲杀之
何乃污王为事成归王事败独身坐耳八年上从东
垣过贯高等乃壁人柏人要之置□上过欲宿心动
问曰县名为何曰柏人柏人者迫于人不宿去九年
贯高怨家知其谋告之于是上逮捕赵王诸反者赵
午等十余人皆争自刭贯高独怒骂曰谁令公等为
之今王实无谋而并捕王公等死谁当白王不反者
乃槛车与王诣长安高对狱曰独吾属为之王不知
也吏榜笞数千刺身无完者终不复言吕后数言
张王以鲁元故不宜有此上怒曰使张敖据天下岂
少乃女呼廷尉以贯高辞闻上曰壮士谁知者以私
问之中大夫泄公曰臣素知之此固赵国立名义不
侵为然诺者也上使泄公持节问之箯舆前邛视泄
公劳苦如平生欢与语问张王果有谋不高曰人情
岂不各爱其父母妻子哉今吾三族皆以论死岂以
王易吾亲哉顾谓王实不反独吾等为之具道本根
所以王不知状于是泄公具以报上上乃赦赵王上
贤高能自立然诺使泄公赦之告曰张王已出上多
足下故赦足下高曰所以不死者白张王不反耳今
王已出吾责塞矣且人臣有篡弒之名岂有面目复
事上哉乃仰绝亢而死敖已出尚鲁元公主如故封
为宣平侯于是上贤张王诸客皆以为诸侯相郡守
语在田叔传及孝惠高后文景时张王客子孙皆为
二千石初孝惠时齐悼惠王献城阳郡尊鲁元公主
为太后高后元年鲁元太后薨后六年宣平侯敖复
薨吕太后立敖子偃为鲁王以母为太后故也又怜
其年少孤弱乃封敖前妇子二人寿为乐昌侯侈为
信都侯高后崩大臣诛诸吕废鲁王及二侯孝文即
位复封故鲁王偃为南宫侯薨子生嗣武帝时生有
罪免国除元光中复封偃孙广国为雎陵侯薨子昌
嗣太初中昌坐不敬免国除孝平元始二年继绝世
封敖元孙庆忌为宣平侯食千户
　　馆陶长公主　下嫁陈午
按史记窦太后传孝文帝立数月公卿请立太子而
窦姬长男最长立为太子立窦姬为皇后女嫖为长
公主建元六年太后崩遗诏尽以东宫金钱财物赐
长公主嫖　按王太后传景帝长男荣其母栗姬栗
姬齐人也立荣为太子长公主嫖有女欲予为妃栗
姬□而景帝诸美人皆因长公主见景帝得贵幸皆
过栗姬栗姬日怨怒谢长公主不许长公主欲予王
夫人王夫人许之长公主怒而日谗栗姬短于景帝
曰栗姬与诸贵夫人幸姬会常使侍者祝唾其背挟
邪媚道景帝以故望之景帝常体不安心不乐属诸
子为王者于栗姬曰百岁后善视之栗姬怒不肯应
言不逊景帝恚心嗛之而未发也长公主日誉王夫
人男之美景帝亦贤之又有曩者所梦日符计未有
所定王夫人知帝望栗姬因怒未解阴使人趣大臣
立栗姬为皇后大行奏事毕曰子以母贵母以子贵
今太子母无号宜立为皇后景帝怒曰是而所宜言
邪遂案诛大行而废太子为临江王栗姬愈恚恨不
得见以忧死卒立王夫人为皇后其男为太子
按汉书东方朔传帝姑馆陶公主号窦太主堂邑侯
陈午尚之午死主寡居年五十余矣近幸董偃始偃
与母以卖珠为事偃年十三随母出入主家左右言
其姣好主召见曰吾为母养之因留第中教书计相
马御射颇读传记至年十八而冠出则执辔入则侍
内为人温柔爱人以主故诸公接之名称城中号曰
董君主因推令散财交士令中府曰董君所发一日
金满百斤钱满百万帛满千匹乃白之安陵爰叔者
爰盎兄子也与偃善谓偃曰足下私侍汉主挟不测
之罪将欲安处乎偃惧曰忧之久矣不知所以爰叔
曰顾城庙远无宿宫又有萩竹籍田足下何不白主
献长门园此上所欲也如是上知计出于足下也则
安枕而卧长无惨怛之忧久之不然上且请之于足
下何如偃顿首曰敬奉教入言之主主立奏书献之
上大悦更名窦太主园为长门宫主大喜使偃以黄
金百斤为爰叔寿叔因是为董君画求见上之策令
主称疾不朝上往临疾问所欲主辞谢曰妾幸蒙陛
下厚恩先帝遗德奉朝请之礼备臣妾之使列为公
主赏赐邑入隆天重地死无以塞责一日卒有不胜
洒扫之职先狗马填沟壑窃有所恨不胜大愿愿陛
下时忘万事养精游神从中掖庭回舆枉路临妾山
林得献觞上寿娱乐左右如是而死何恨之有上曰
主何忧幸得愈恐群臣从官多大为主费上还有顷
主疾愈起谒上以钱千万从主饮后数日上临山林
主自执宰敝膝道入登阶就坐坐未定上曰愿谒主
人翁主乃下殿去簪珥徒跣顿首谢曰妾无状负陛
下身当伏诛陛下不致之法顿首死罪有诏谢主簪
履起之东厢自引董君董君绿帻傅鞴随主前伏殿
下主乃赞馆陶公主胞人臣偃昧死再拜谒因叩头
谢上为之起有诏赐衣冠上偃起走就衣冠主自奉
食进觞当是时董君见尊不名称为主人翁饮大欢
乐主乃请赐将军列侯从官金钱杂缯各有数于是
董君贵宠天下莫不闻郡国狗马蹴鞠剑客辐凑董
氏尝从游戏北宫驰逐平乐观鸡鞠之会角狗马之
足上大欢乐之于是上为窦太主置酒宣室使谒者
引内董君是时朔陛戟殿下辟戟而前曰董偃有斩
罪三安得入乎上曰何谓也朔曰偃以人臣私侍公
主其罪一也败男女之化而乱婚姻之礼伤王制其
罪二也陛下富于春秋方积思于六经留神于王事
驰骛于唐虞折节于三代偃不遵经劝学反以靡丽
为右奢侈为务尽狗马之乐极耳目之欲行邪枉之
道径淫辟之路是乃国家之大贼人主之大蜮也偃
为淫首其罪三也昔伯姬燔而诸侯惮奈何乎陛下
上默然不应良久曰吾业以设饮后而自改朔曰不
可夫宣室者先帝之正处也非法度之政不得入焉
故淫乱之渐其变为篡是以竖貂为淫而易牙作患
庆父死而鲁国全管蔡诛而周室安上曰善有诏止
更置酒北宫引董君从东司马门东司马门更名东
交门赐朔黄金三十斤董君之宠由是日衰至年三
十而终后数岁窦太主卒与董君会葬于霸陵是后
公主贵人多逾礼制自董偃始
　　公主　下嫁周胜之
按史记周勃世家河东守行县至绛绛侯勃自畏恐
诛常被甲令家人持兵以见之其后人有上书告勃
欲反下廷尉廷尉下其事长安逮捕勃治之勃恐不
知置辞吏稍侵辱之勃以千金与狱吏狱乃书牍背
示之曰以公主为证公主者孝文帝女也勃太子胜
之尚之故狱吏教引为证于是使使持节赦绛侯复
爵邑孝文十一年卒子胜之代侯六岁尚公主不相
中坐杀人国除
　　平阳公主　下嫁曹时　又嫁卫青
按汉书外戚传王皇后长女为平阳公主
按史记卫皇后传卫皇后字子夫生微矣盖其家号
曰卫氏出平阳侯邑子夫为平阳主讴者武帝初即
位数岁无子平阳主求诸良家子女十余人饰置家
武帝祓霸上还因过平阳主主见所侍美人上弗说
既饮讴者进上望见独说卫子夫是日武帝起更衣
子夫侍尚衣轩中得幸上还坐欢甚赐平阳主金千
斤主因奏子夫奉送入宫子夫上车平阳主拊其背
曰行矣强饭勉之即贵无相忘入宫岁余竟不复幸
武帝择宫人不中用者斥出归之卫子夫得见涕泣
请出上怜之复幸遂有身尊宠日隆召其兄卫长君
弟青为侍中而子夫后大幸有宠凡生三女一男男
名据初上为太子时娶长公主女为妃立为帝妃立
为皇后姓陈氏无子上之得为嗣大长公主有力焉
以故陈皇后骄贵闻卫子夫大幸恚几死者数矣上
愈怒陈皇后挟妇人媚道其事颇觉于是废陈皇后
而立卫子夫为皇后陈皇后母大长公主景帝姊也
数让武帝姊平阳公主曰帝非我不得立已而弃捐
吾女壹何不自喜而倍本乎平阳公主曰用无子故
废尔陈皇后求子与医钱凡九千万然竟无子卫子
夫立为皇后后弟卫青字仲卿以大将军封为长平
侯四子长子伉为侯世子侯世子常侍中贵幸其三
弟皆封为侯各千三百户一曰阴安侯二曰发干侯
三曰宜春侯贵震天下天下歌之曰生男无喜生女
无怒独不见卫子夫霸天下是时平阳主寡居当用
列侯尚主主与左右议长安中列侯可为夫者皆言
大将军可主笑曰此出吾家常使令骑从我出入尔
奈何用为夫乎左右侍御者曰今大将军姊为皇后
三子为侯富贵振动天下主何以易之乎于是主乃
许之言之皇后令白之武帝乃诏卫将军尚平阳公
主焉
按史记曹参世家简侯卒子时代侯时尚平阳公主
生子襄时病疠归国立二十三年卒谥夷侯子襄代
侯
按汉书卫青传青字仲卿其父郑季河东平阳人也
以县吏给事侯家平阳侯曹寿尚武帝姊阳信长公
主季与主家僮卫媪通生青青有同母兄卫长君及
姊子夫子夫自平阳公主家得幸武帝故青冒姓为
卫氏卫媪长女君孺次女少儿次女则子夫子夫男
弟步广皆冒卫氏青为侯家人少时归其父父使牧
羊民母之子皆奴畜之不以为兄弟数青尝从人至
甘泉居室有一钳徒相青曰贵人也官至封侯青笑
曰人奴之生得无笞骂即足矣安得封侯事乎青壮
为侯家骑从平阳主建元二年春青姊子夫得入宫
幸上皇后大长公主女也无子妒大长公主闻子夫
幸有身妒之乃使人捕青青时给事建章未知名大
长公主执囚青欲杀之其友骑郎公孙敖与壮士往
篡之故得不死上闻乃召青为建章监侍中及母昆
弟贵赏赐数日间累千金君孺为太仆公孙贺妻少
儿故与陈掌通上召贵掌公孙敖由此益显子夫为
夫人青为大中大夫元光六年拜为车骑将军击匈
奴出上谷公孙贺为轻车将军出云中大中大夫公
孙敖为骑将军出代郡卫尉李广为骁骑将军出雁
门军各万骑青至笼城斩首虏数百骑将军敖亡七
千骑卫尉广为卤所得得脱归皆当斩赎为庶人贺
亦无功惟青赐爵关内侯元朔元年春卫夫人有男
立为皇后明年封青为长平侯元朔五年天子使使
者持大将军印即军中拜青为大将军诸将皆以兵
属立号而归上曰大将军青躬率我士师大捷获匈
奴王十有余人益封青八千七百户而封青子伉为
宜春侯子不疑为阴安侯子登为发千侯青固谢曰
臣幸得待罪行间赖陛下神灵军大捷皆诸校力战
之功也陛下幸已益封臣青臣青子在襁褓中未有
勤劳上幸列地封为三侯非臣所以劝士力战之意
也伉等三人何敢受封上曰我非忘诸校功也今固
且图之后青长子宜春侯伉坐法失侯后五岁伉弟
二人阴安侯不疑发千侯登皆坐酎金失侯元封五
年青薨谥曰烈侯子伉嗣初青既尊贵而平阳侯曹
寿有恶疾就国长公主问列侯谁贤者左右皆言大
将军主笑曰此出吾家常骑从我奈何左右曰于今
尊贵无比于是长公主风白皇后皇后言之上上乃
诏青尚平阳主与主合葬起冢象庐山云
　　南宫公主　下嫁耏申
按汉书外戚传王皇后次女南宫公主　按功臣表
芒侯耏跖孙申嗣侯元朔六年坐尚南宫公主不敬
免师古曰景帝女也
　　隆虑公主
按汉书外戚传王皇后少女隆虑公主
　　鄂邑盖长公主　下嫁盖侯
按汉书昭帝本纪后元二年太子即皇帝位帝姊鄂
邑公主益汤沐邑为长公主共养省中元凤元年春
长公主共养劳苦复以蓝田益长公主汤沐邑九月
鄂邑长公主燕王旦与左将军上官桀桀子骠骑将
军安御史大夫桑弘羊皆谋反伏诛初桀安父子与
大将军光争权欲害之诈使人为燕王旦上书言光
罪时上年十四觉其诈后有谮光者上辄怒曰大将
军国家忠臣先帝所属敢有谮毁者坐之光由是得
尽忠语在燕王霍光传冬十月诏曰左将军安阳侯
桀骠骑将军桑落侯安御史大夫桑弘羊皆数以邪
枉干辅政大将军不听而怀怨望与燕王通谋置驿
往来相约结燕王遣寿西长孙纵之等赂遗长公主
丁外人谒者杜延年大将军长史公孙遗等交通私
书共谋令长公主置酒伏兵杀大将军光征立燕王
为天子大逆毋道故稻田使者燕仓先发觉以告大
司农敞敞告谏大夫延年延年以闻丞相征事任宫
手捕斩桀丞相少史王寿诱将安入府门皆已伏诛
吏民得以安封延年仓宫寿皆为列侯又曰燕王迷
惑失道前与齐王子刘泽等为逆抑而不扬望王反
道自新今乃与长公主左将军桀等谋危宗庙王及
公主皆自伏辜其赦王太子建公主子文信及宗室
子与燕王上官桀等谋反父母同产当坐者皆免为
庶人其吏为桀等所诖误未发觉在吏者除其罪
按上官皇后传昭帝始立年八岁帝姊鄂邑盖长公
主居禁中共养帝盖主私近子客河间丁外人上与
大将军闻之不绝主欢有诏外人侍长主长主内周
阳氏女令配耦帝时上官安有女即霍光外孙安因
光欲内之光以为尚幼不听安素与丁外人善说外
人曰闻长主内女安子容貌端正诚因长主时得入
为后以臣父子在朝而有椒房之重成之在于足下
汉家故事常以列侯尚主足下何忧不封侯乎外人
喜言于长主长主以为然诏召安女入为倢安为
骑都尉月余遂立为皇后年甫六岁安以后父封桑
乐侯食邑千五百户迁车骑将军日以骄淫受赐殿
中出对宾客言与我□饮大乐见其服饰使人归欲
自烧物安醉则裸行内与后母及父诸良人侍御皆
乱子病死仰而骂天数守大将军光为丁外人求侯
及桀欲妄官禄外人光执正皆不听又桀妻父所幸
充国为太医监阑入殿中下狱当死冬月且尽盖主
为充国入马二十匹赎罪乃得减死论于是桀安父
子深怨光而重德盖主知燕王旦帝兄不得立亦怨
望桀安即记光过失予燕王令上书告之又为丁外
人求侯燕王大喜上书称子路丧姊□而不除孔子
非之子路曰由不幸寡兄弟不忍除之故曰观过知
仁今臣与陛下独有长公主为姊陛下幸使丁外人
侍之外人宜蒙爵号书奏上以问光光执不许及告
光罪过上又疑之愈亲光而疏桀安桀安寖恚遂结
党与谋杀光诱征燕王至而诛之因废帝而立桀或
曰当如皇后何安曰逐麇之狗当顾兔邪且用皇后
为尊一旦人主意有所移虽欲为家人亦不可得此
百世之一时也事发觉燕王盖主皆自杀　按燕剌
王旦传旦姊鄂邑盖长公主
注
张晏曰食邑鄂盖侯
王信妻也师古曰为盖侯妻是也非王信信者武帝
之舅耳不取鄂邑主为妻当是信子顷侯充耳
　　夷安公主　下嫁昭平君
按汉书东方朔传隆虑公主子昭平君尚帝夷安公
主隆虑主病因以金千斤钱千万为昭平君豫赎死
罪上许之隆虑主卒昭平君日骄醉杀主傅狱系内
官以公主子廷尉上请请论左右人人为言前又入
赎陛下许之上曰吾弟老有是一子死以属我于是
为之垂涕叹息良久曰法令者先帝所造也用弟故
而诬先帝之法吾何面目入高庙乎又下负万民乃
可其奏
　　卫长公主　下嫁栾大
按史记武帝本纪其春乐成侯上书言栾大栾大胶
东宫人故尝与文成将军同师已而为胶东王尚方
而乐成侯姊为康王后母子康王死他姬子立为王
而康后有淫行与王不相中得相危以法康后闻文
成已死而欲自媚于上乃遣栾大因乐成侯求见言
方天子既诛文成后悔恨其早死惜其方不尽及见
栾大大悦大为人长美言多方略而敢为大言处之
不疑大言曰臣尝往来海中见安期羡门之属顾以
为臣贱不信臣又以为康王诸侯耳不足予方臣数
言康王康王又不用臣臣之师曰黄金可成而河决
可塞不死之药可得仙人可致也臣恐效文成则方
士皆掩口恶敢言方哉上曰文成食马肝死耳子诚
能修其方我何爱乎大曰臣师非有求人人者求之
陛下必欲致之则贵其使者令有亲属以客礼待之
勿卑使各佩其信印乃可使通言于神人神人尚肯
邪不邪致尊其使然后可致也于是上使先验小方
斗旗旗自相触击是时上方忧河决而黄金不就乃
拜大为五利将军居月余得四金印佩天士将军地
士将军大通将军天道将军印制诏御史昔禹疏九
江决四渎间者河溢□陆堤繇不息朕临天下二十
有八年天若遗朕土而大通焉干称蜚龙鸿渐于般
意庶几与焉其以二千户封地士将军大为乐通侯
赐列侯甲第僮千人乘舆斥车马帷帐器物以充其
家又以卫长公主妻之赍金万斤更名其邑曰当利
公主天子亲如五利之第使者存问所给连属于道
自大主将相以下皆置酒其家献遗之于是天子又
刻玉印曰天道将军使使衣羽衣夜立白茅上五利
将军亦衣羽衣立白茅上受印以示弗臣也而佩天
道者且为天子道天神也于是五利常夜祠其家欲
以下神神未至而百鬼集矣然颇能使之其后治装
行东入海求其师云大见数月佩六印贵振天下而
海上燕齐之间莫不搤腕而自言有禁方能神仙矣
五利将军使不敢入海之泰山祠上使人微随验实
无所见五利妄言见其师其方尽多不雠上乃诛五
利
　　诸邑公主　阳石公主
按汉书武帝本纪征和二年夏四月大风发屋折木
闰月诸邑公主阳石公主皆坐巫蛊死
注
师古曰诸
邑琅邪县也以封公主故谓之邑阳石北海县也二
公主皆卫皇后之女也
　　馆陶公主　下嫁于永
按汉书于定国传定国谥安侯子永嗣少时耆酒多
过失年且三十乃折节修行以父任为侍中中郎将
长水校尉定国死居丧如礼孝行闻由是以列侯为
散骑光禄勋至御史大夫尚馆陶公主施施者宣帝
长女成帝姑也贤有行永以选尚焉上方欲相之会
永薨子恬嗣
　　敬武公主　下嫁张临　又嫁薛宣
按汉书张汤传汤薨子安世嗣安世薨子延寿嗣延
寿薨子勃嗣勃薨子临嗣临谦俭每豋阁殿常叹曰
桑霍为我戒岂不厚哉且死分施宗族故旧薄葬不
起坟临尚敬武公主薨子放嗣　按薛宣传宣封为
侯时妻死而敬武长公主寡居上令宣尚焉及宣免
归故郡公主留京师后宣卒主上书愿还宣葬延陵
奏可宣子况私从敦煌归长安会赦因留与主私乱
哀帝外家丁傅贵主附事之而疏王氏元始中莽自
尊为安汉公主又出言非莽而况与吕宽相善及宽
事觉时莽并治况发扬其罪使使者以太皇太后诏
赐主药主怒曰刘氏孤弱王氏擅朝排挤宗室且嫂
何与取姝披抉其闺门而杀之使者迫守主遂饮药
死况枭首于市白太后云主暴病梦太后欲临其丧
莽固争乃止
　　平都公主
按汉书外戚传傅昭仪哀帝祖母也少为上官太后
才人自元帝为太子得进幸元帝即位立为倢产
一男一女女为平都公主
　　平阳公主
按汉书外戚传中山卫姬平帝母也父子豪中山卢
奴人官至卫尉子豪女弟为宣帝倢生楚孝王长
女又为元帝倢生平阳公主
　　颍邑公主　下嫁杜业
按汉书杜周传周子延年延年子缓缓前免太常以
列侯奉朝请成帝时乃薨子业嗣业有材能以列侯
选复为太常数言得失不事权贵与丞相翟方进卫
尉定陵侯淳于长不平后业坐法免官复为函谷关
都尉会定陵侯长有罪当就国长舅红阳侯立与业
书曰诚哀老姊垂白随无状子出关愿勿复用前事
相侵定陵侯既出关伏罪复发下雒阳狱丞相史搜
得红阳侯书奏业听请不敬坐免就国其春丞相方
进薨业上书言方进本与长深结厚更相称荐长陷
大恶独得不坐苟欲障塞前过不为陛下广持平例
又无恐惧之心反因时信其邪辟报睚□怨故事大
逆朋友坐免官无归故郡者今坐长者归故郡已深
一等红阳侯立坐子受长货赂故就国耳非大逆也
而方进复奏立党友后将军朱博巨鹿太守孙宏故
少府陈咸皆免官归咸故郡刑罚无平在方进之笔
端众庶莫不疑或皆言孙宏不与红阳侯相爱宏前
为中丞时方进为御史大夫举掾隆可侍御史宏奏
隆前奉使欺谩不宜执法近侍方进以此怨宏又方
进为京兆尹时陈咸为少府在九卿高第陛下所自
知也方进素与司直师丹相善临御史大夫缺使丹
奏咸为奸利请案验卒不能有所得而方进果自得
御史大夫为丞相即时诋欺奏免咸复因红阳侯事
归咸故郡众人皆言国家假方进权太甚案师丹行
能无异及光禄勋许商被病残人皆但以附从方进
常获尊官丹前亲荐邑子丞相史能使巫下神为国
求福几获大利幸赖陛下至明遣使者毛莫如先考
验卒得其奸皆坐死假令丹知而白之此诬罔罪也
不知而白之是背经术惑左道也二者皆在大辟重
于朱博孙宏陈咸所坐方进终不举白专作威福阿
党所厚排挤英俊托公报私横厉无所畏忌欲以熏
轑天下天下莫不望风而靡自尚书近臣皆结舌杜
口骨肉亲属莫不股栗威权太盛而不忠信非所以
安国家也今闻方进卒病死不以尉示天下反复赏
赐厚葬唯陛下深思往事以戒来今会成帝崩哀帝
即位业复上书言王氏世权日久朝无骨鲠之臣宗
室诸侯微弱与系囚无异自佐史以上至于大吏皆
权臣之党曲阳侯根前为三公辅政知赵昭仪杀皇
子不辄白奏反与赵氏比周恣意妄行谮诉故许后
被加以非罪诛破诸许族败元帝外家内嫉妒同产
兄姊红阳侯立及淳于氏皆老被放弃新喋血京师
威权可畏高阳侯薛宣有不养母之名安昌侯张禹
奸人之雄惑乱朝廷使先帝负谤于海内尤不可不
慎陛下初即位谦让未皇孤独特立莫可据仗权臣
易世意若探汤宜蚤以义割恩安百姓心窃见朱博
忠信勇猛材略不出世诚国家雄俊之宝臣也宜征
博置左右以填天下此人在朝则陛下可高枕而卧
矣昔诸吕欲危刘氏赖有高祖遗臣周勃陈平尚存
不者几为奸臣笑业又言宜为恭王立庙京师以章
孝道时高昌侯董宏亦言宜尊帝母定陶王丁后为
帝太后大司空师丹等劾宏误朝不道坐免为庶人
业复上书讼宏前后所言皆合指施行朱博果见拔
用业由是征复为太常岁余左迁上党都尉会司隶
奏业为太常选举不实业坐免官复就国哀帝崩王
莽秉政诸前议立庙尊号者皆免徙合浦业以前罢
黜故见阔略忧恐发病死业成帝初尚帝妹颍邑公
主主无子薨业家上书求还京师与主合葬不许而
赐谥曰荒侯传子至孙绝初杜周武帝时徙茂陵至
延年徙杜陵云
　　后汉
　　湖阳长公主　下嫁
史
阙

按后汉书北海靖王兴传初南顿君娶同郡樊重女
字娴都娴都性婉顺自为童女不正容服不出于房
宗族敬焉生三男三女长男伯升次仲次光武长女
黄次元次伯姬皇妣以初起兵时病卒宗人樊巨公
收敛焉建武二年封黄为湖阳长公主
　　新野公主　下嫁邓晨
按杜预女记曰新野公主者光武皇帝姊也少有节
行姿容嫁为新野人邓晨妻生一男三女王莽地黄
三年光武起兵攻破棘阳至小长安为莽兵所败弃
车走时天大雾还求室家道得小妹伯姬与共骑前
行复见新野公主命使上马主以手麾上曰行矣文
叔努力早建大功追兵方至不能相救无为两没也
上驻马重呼之主曰不駃驰但志免我更当三人死
也且急自脱我身何有会追兵至上遂驱马而去主
即遇害
按后汉书邓晨传晨字伟卿南阳新野人也世吏二
千石父宏豫章都尉晨初娶光武姊元王莽末光武
尝与兄伯升及晨俱之宛与穰人蔡少公等燕语少
公颇学图谶言刘秀当为天子或曰是国师公刘秀
乎光武戏曰何用知非仆邪坐者皆大笑晨心独喜
及光武与家属避吏新野舍晨庐甚相亲爱晨因谓
光武曰王莽悖暴盛夏斩人此天亡之时也往时会
宛独当应邪光武笑不答及汉兵起晨将宾客会棘
阳汉兵败小长安诸将多亡家属光武单马遁走遇
女弟伯姬与共骑而奔前行复见元趣令上马元以
手麾曰行矣不能相救无为两没也会追兵至元及
三女皆遇害汉兵退保棘阳而新野宰乃污晨宅焚
其冢墓宗族皆恚怒曰家自富足何故随妇家人入
汤镬中晨终无恨色更始立以晨为偏将军与光武
略地颍川俱夜出昆阳城击破王寻王邑又别徇阳
翟以东至京密皆下之更始北都洛阳以晨为常山
太守会王郎反光武自蓟走信都晨亦间行会于巨
鹿下自请从击邯郸光武曰伟卿以一身从我不如
以一郡为我北道主人乃遣晨归郡光武追铜马高
胡群贼于冀州晨发积射士千人又遣委输给军不
绝光武即位封晨房子侯帝又感悼姊没于乱兵追
封谥元为新野节义长公主立庙于县西封晨长子
泛为吴房侯以奉公主之祀建武三年征晨还京师
数燕见说故旧平生为欢晨从容谓帝曰仆竟辩之
帝大笑从幸章陵拜光禄大夫使持节监执金吾贾
复等击平邵陵新息贼四年从幸寿春留镇九江晨
好乐郡职由是复拜为中山太守吏民称之常为冀
州高第十三年更封南侯入奉朝请复为汝南太
守十八年行幸章陵征晨行廷尉事从至新野置酒
酣燕赏赐数百千万复遣归郡晨兴鸿却陂数千顷
田汝土以殷鱼稻之饶流衍它郡明年定封西华侯
复征奉朝请二十五年卒诏遣中谒者备公主官属
礼仪招迎新野主魂与晨合葬于北芒乘舆与中宫
亲临丧送葬谥曰惠侯小子棠嗣后徙封武当侯棠
卒子固嗣固卒子国嗣国卒子福嗣永建元年卒无
子国除
　　宁平长公主　下嫁李通
按后汉书北海靖王兴传建武二年封伯姬为宁平
长公主　按李通传通字次元南阳宛人也世以货
殖着姓父守身长九尺容貌绝异为人严毅居家如
官廷初事刘歆好星历谶记为王莽宗卿师通亦为
五威将军从事出补巫丞有能名莽末百姓愁怨通
素闻守说谶云刘氏复兴李氏为辅私常怀之且居
家富逸为闾里雄以此不乐为吏乃自免归及下江
新市兵起南阳骚动通从弟轶亦素好事乃共计议
曰今四方扰乱新室且亡汉当更兴南阳宗室独刘
伯升兄弟泛爱容众可与谋大事通笑曰吾意也会
光武避事在宛通闻之即遣轶往迎光武光武初以
通士君子相慕也故往答之及相见共语移日握手
极欢通因具言谶文事光武初殊不意未敢当之时
守在长安光武乃微观通曰即如此当如宗卿师何
通曰已自有度矣因复备言其计光武既深知通意
乃遂相约结定谋议期以材官都试骑士日欲劫前
队大夫及属正因以号令大众乃使光武与轶归舂
陵举兵以相应遣从兄子季之长安以事报守季于
道病死守密知之欲亡归素与邑人黄显相善时显
为中郎将闻之谓守曰今关门禁严君状貌非凡将
以此安之不如诣阙自归事既未然脱可免祸守从
其计即上书归死章未及报留阙下会事发觉通得
亡走莽闻之乃系守于狱而黄显为请曰守闻子无
状不敢逃亡守义自信归命宫阙臣显愿质守俱东
晓说其子如遂悖逆令守北向刎首以谢大恩莽然
其言会前队复上通起兵之状莽怒欲杀守显争之
遂并被诛及守家在长安者尽杀之南阳亦诛通兄
弟门宗六十四人皆焚尸宛市时汉兵亦已大合通
与光武李轶相遇棘阳遂共破前队杀甄阜梁丘赐
更始立以通为柱国大将军辅汉侯从至长安更拜
为大将军封西平王轶为舞阴王通从弟松为丞相
更始使通持节还镇荆州通因娶光武女弟伯姬是
为宁平公主光武即位征通为卫尉建武二年封固
始侯拜大司农帝每征讨四方常令通居守京师镇
抚百姓修宫室起学宫五年春代王梁为前将军六
年夏领破奸将军侯进捕卤将军王霸等十营击汉
中贼公孙述遣兵赴救通等与战于西城破之还屯
田顺阳时天下略定通思欲避荣宠以病上书乞身
诏下公卿群臣议大司徒侯霸等曰王莽篡汉倾乱
天下通怀伊吕萧曹之谋建造大策扶助神灵辅成
圣德破家为国忘身奉主有扶危存亡之义功德最
高海内所闻通以天下平定谦让辞位夫安不忘危
宜令通居职疗疾欲就诸侯不可听于是诏通勉致
医药以时视事其夏引拜为大司空通布衣唱义助
成大业重以宁平公主故特见亲重然性谦恭常欲
避权势素有消疾自为宰相谢病不视事连年乞骸
骨帝每优宠之令以公位归第养疾通复固辞积二
岁乃听上大司空印绶以特进奉朝请有司奏请封
诸皇子帝感通首创大谋即日封通少子雄为召陵
侯每幸南阳常遣使者以太牢祠通父冢十八年卒
谥曰恭侯帝及皇后亲临吊送葬子音嗣音卒子定
嗣定卒子黄嗣黄卒子寿嗣李轶后为朱鲔所杀更
始之败李松战死惟通能以功名终永平中显宗幸
宛诏诸李随安众宗室会见并受赏赐恩宠笃焉
　　舞阳长公主　下嫁梁松
按后汉书后纪末世祖五女皇女义王建武十五年
封舞阳长公主适延陵乡侯太仆梁松松坐诽谤诛
注
松梁统子其传云尚光武女舞阴公主又邓训传
舞阴公主子梁扈有罪训与交通此云舞阳误也
按梁统传统子松字伯孙少为郎尚光武女舞阴长
公主再迁虎贲中郎将松博通经书明习故事与诸
儒修明堂辟雍郊祀封禅礼仪常与论议宠幸莫比
光武崩受遗诏辅政永平元年迁太仆松数为私书
请托郡县二年发觉免官遂怀怨望四年冬乃县飞
书诽谤下狱死国除子扈后
　　涅阳公主　下嫁窦固
按后汉书后纪末皇女中礼十五年封涅阳公主适
显亲侯大鸿胪窦固肃宗尊为长公主　按窦融传
融弟友为城门校尉友子固尚光武女涅阳公主固
字孟孙少以尚公主为黄门侍郎好览书传喜兵法
贵显用事中元元年袭父友封显亲侯显宗即位迁
中郎将监羽林士后坐从兄穆有罪废于家十余年
时天下乂安帝欲遵武帝故事击匈奴通西域以固
明习边事十五年冬拜为奉车都尉以骑都尉耿忠
为副谒者仆射耿秉为驸马都尉秦彭为副皆置从
事司马并出屯凉州明年固与忠率酒泉敦煌张掖
甲卒及卢水羌胡万二千骑出酒泉塞耿秉秦彭率
武威陇西天水募士及羌胡万骑出居延塞又太仆
祭彤度辽将军吴棠将河东北地西河羌胡及南单
于兵万一千骑出高阙塞骑都尉来苗护乌桓校尉
文穆将太原雁门代郡上谷渔阳右北平定襄郡兵
及乌桓鲜卑万一千骑出平城塞固忠至天山击呼
衍王斩首千余级呼衍王走追至蒲类海留吏士屯
伊吾庐城耿秉秦彭绝漠六百余里至三木楼山来
苗文穆至匈奴河水上卤皆奔走无所获祭彤吴棠
坐不至涿邪山免为庶人时诸将唯固有功加位特
进明年复出玉门击西域诏耿秉及骑都尉刘张皆
去符传以属固固遂破白山降车师事已具耿秉传
固在边数年羌伏其恩信肃宗即位以公主修敕慈
爱累世崇重加号长公主增邑三千户征固代魏应
为大鸿胪帝以其晓习边事每被访及建初三年追
录前功增邑一千三百户七年代马防为光禄勋明
年复代马防为卫尉固久历大位甚见尊贵赏赐租
禄赀累巨亿而性谦俭爱人好施士以此称之章和
二年卒谥曰文侯子彪至射声校尉先固卒无子国
除
　　馆陶公主　下嫁韩光
按后汉书后纪末皇女红夫十五年封馆陶公主适
驸马都尉韩光光坐与淮阳王延谋反诛　按阜陵
质王延传延性骄奢而遇下严烈永平中有上书告
延与姬兄谢弇及姊馆陶主□驸马都尉韩光招奸
猾作图谶祠祭祝诅事下案验光弇俱被杀
　　淯阳公主　下嫁郭璜
按后汉书后纪末皇女礼刘十七年封淯阳公主适
阳安侯长乐少府郭璜璜坐与窦宪谋反诛　按窦
宪传宪女□射声校尉郭举举父长乐少府璜皆相
结纳举出入禁中得幸太后遂共图为杀害帝阴知
其谋会宪及邓迭班师还诏执金吾五校尉勒兵屯
卫南北宫闭城门收捕璜举皆下狱诛家属徙合浦
　　郦邑公主　下嫁阴丰
按后汉书后纪末皇女绶二十一年封郦邑公主适
新阳侯世子阴丰丰害主诛死　按阴识传识弟就
就子丰尚郦邑公主公主娇妒丰亦狷急永平二年
遂杀主被诛父母当坐皆自杀国除
　　获嘉长公主　下嫁冯柱
按后汉书后纪末显宗十一女皇女姬永平二年封
获嘉长公主适杨邑侯将作大匠冯柱　按冯鲂传
鲂子柱尚显宗女获嘉长公主少为侍中以恭肃谦
约称位至将作大匠柱卒子定嗣
　　平阳公主　下嫁冯顺
按后汉书后纪末皇女奴三年封平阳公主适大鸿
胪冯顺　按冯勤传勤中子顺尚平阳长公主终于
大鸿胪建初八年以顺中子奋袭主爵为平阳侯薨
无子永元七年诏书复封奋兄羽林右监劲为平阳
侯奉公主之祀
　　隆虑公主　下嫁耿袭
按后汉书后纪末皇女迎三年封隆虑公主适牟平
侯耿袭　按耿弇传弇弟牟平侯舒卒子袭嗣袭尚
显宗女隆虑公主袭卒子宝嗣
　　平氏公主
按后汉书后纪末皇女次三年封平氏公主
注
既不
言所适不显始终盖史阙之也
　　沁水公主　下嫁邓干
按后汉书后纪末皇女致三年封沁水公主适高密
侯邓干　按邓禹传禹长子高密侯震卒子干嗣干
尚显宗女沁水公主永元十四年阴皇后巫蛊事发
干从兄奉以后舅被诛干从坐国除元兴元年和帝
复封干本国拜侍中干卒子成嗣
　　平□公主　　　　　下嫁邓藩
按后汉书后纪末皇女小姬十二年封平□公主适
昌安侯侍中邓藩　按邓禹传藩亦尚显宗女平□
长公主和帝时为侍中
　　浚仪公主　下嫁王度
按后汉书后纪末皇女仲十七年封浚仪公主适轪
侯黄门侍郎王度　按王霸传霸子符徙封轪侯符
卒子度嗣度尚显宗女浚仪长公主为黄门侍郎度
卒子敦嗣
　　武安公主　下嫁来棱
按后汉书后纪末皇女惠十七年封武安公主适征
羌侯世子黄门侍郎来棱安帝尊为长公主　按来
歙传歙卒子嗣子棱尚显宗女武安公主棱早
殁卒以棱子历为嗣
　　鲁阳公主
按后汉书后纪末皇女臣建初元年封鲁阳公主
　　乐平公主
按后汉书后纪末皇女小迎元年封乐平公主
　　成安公主
按后汉书后纪末皇女小民元年封成安公主
　　武德长公主
按后汉书后纪末显宗二女皇女男建初四年封武
德长公主
　　平邑公主　下嫁冯由
按后汉书后纪末皇女王四年封平邑公主适黄门
侍郎冯由　按冯勤传勤孙奋奋弟由黄门侍郎尚
安平公主
　　阴安公主
按后汉书后纪末皇女吉永元五年封永安公主
　　修武长公主
按后汉书后纪永和帝四女皇女保延平元年封修
武长公主
　　共邑公主
按后汉书后纪末皇女成元年封共邑公主
　　临颍公主　下嫁贾建
按后汉书后纪末皇女利元年封临颍公主适即墨
侯侍中贾建　按贾复传复少子宗为即墨侯卒子
参嗣参卒子建嗣元初元年尚和帝女临颍长公主
主兼食颍阴许合三县数万户时邓太后临朝光宠
最盛以建为侍中顺帝时为光禄勋
　　闻喜公主
按后汉书后纪末皇女兴元年封闻喜公主
　　平氏长公主　下嫁来定
按后汉书来歙传歙孙定尚安帝妹平氏长公主顺
帝时为虎贲中郎将定卒子虎嗣
　　阴城公主　下嫁班始
按后汉书班超传超子雄雄卒子始嗣尚清河孝王
女阴城公主主顺帝之姑贵骄淫乱与嬖人居帷中
而召始入使伏□下始积怒永建五年遂拔刃杀主
帝大怒腰斩始同产皆弃市
　　舞阴长公主　　　　下嫁邓
按后汉书邓禹传禹元孙尚安帝妺舞阴长公主
桓帝时为少府卒长子某嗣少子昌袭母爵为舞
阴侯拜黄门侍郎
　　濮阳长公主　下嫁耿良
按后汉书耿弇传弇子忠忠子冯冯子良一名无禁
延光中尚安帝妹濮阳长公主位至侍中良卒子协
嗣
　　涅阳长公主　下嫁岑熙
按后汉书岑彭传彭子遵遵子伉伉子杞杞子熙熙
尚安帝妺涅阳长公主少为侍中虎贲中郎将朝廷
多称其能迁魏郡太守招聘隐逸与参政事无为而
化视事二年舆人歌之曰我有枳棘岑君伐之我有
蟊贼岑君遏之狗吠不惊足下生牦含哺鼓腹焉知
凶灾我喜我生独丁斯时美矣岑君于戏休兹熙卒
子福嗣为黄门侍郎
　　舞阳长公主
按后汉书后纪末顺帝三女皇女生永和三年封舞
阳长公主
　　冠军长公主
按后汉书后纪末皇女成男三年封冠军长公主
　　汝阳长公主
按后汉书后纪末皇女广永和六年封汝阳长公主
　　长社公主　下嫁耿援
按后汉书耿弇传弇裔孙援尚桓帝妹长社公主为
河阳太守后曹操诛耿氏惟援孙弘存焉
注
援字伯
绪官至河东太守也
　　阳安长公主　下嫁伏完
按后汉书后纪末桓帝三女皇女华延熹元年封阳
安长公主适不其侯辅国将军伏完　按伏湛传湛
五世孙完尚桓帝女阳安长公主女为孝献皇后曹
操杀后诛伏氏国除
　　颍阴长公主
按后汉书后纪末皇女坚七年封颍阴长公主
　　阳翟长公主
按后汉书后纪末皇女修九年封阳翟长公主
　　万年公主
按后汉书后纪末灵帝一女皇女某光和三年封万
年公主
　　公主　下嫁诸葛瞻
按蜀志诸葛亮传亮子瞻字思远建兴十二年亮出
武功与兄瑾书曰瞻今已八岁聪慧可爱嫌其早成
恐不为重器耳年十七尚公主拜骑都尉其明年为
翰林中郎将屡迁射声校尉侍中尚书仆射加军师
将军瞻工书画强识念蜀人追思亮咸爱其才敏每
朝廷有一善政佳事虽非瞻所建倡百姓皆传相告
曰葛侯之所为也是以美声溢誉有过其实景耀四
年为行都护将军与辅国大将军南乡侯董厥并平
尚书事六年冬魏征西将军邓艾伐蜀自阴平由景
谷道旁入瞻督诸军至涪亭住前锋破退还住棉竹
艾遣书诱瞻曰若降者必表为琅琊王瞻怒斩艾使
遂战大败临阵死时年三十七众皆离散艾长驱至
成都瞻长子尚与瞻俱没次子京及攀子显等咸熙
元年内移河东

　公主驸马部列传三
　　宋
　　会稽公主　下嫁徐达之
按宋书徐湛之传湛之父达之尚高祖长女会稽公
主为振威将军彭城沛二郡太守高祖诸子并幼以
达之姻戚将大任之欲先令立功及讨司马休之使
统军为前锋配以精兵利器事□当即授荆州休之
遣鲁宗之子軏击破之于阵见害追赠中书侍郎湛
之幼孤为高祖所爱常与江夏王义恭寝食不离于
侧永初三年诏曰永兴公主一门嫡长早罹辛苦外
孙湛之特所钟爱且致节之裔情实兼常可封枝江
县侯食邑五百户会稽公主身居长嫡为太祖所礼
家事大小必咨而后行西征谢晦使公主留止台内
总摄六宫忽有不得意辄号哭上甚惮之初高祖微
时贫陋过甚尝自新洲伐荻有纳布衫袄等衣皆敬
皇后手自作高祖既贵以此衣付公主曰后世若有
骄奢不节者可以此衣示之湛之为大将军彭城王
义宣所爱与刘湛等颇相附协及刘湛得罪事连湛
之太祖大怒将致大辟湛之忧惧无计以告公主公
主即日入宫既见太祖因号哭下□不复施臣妾之
礼以锦囊盛高祖纳衣掷地以示上曰汝家本贫贱
此是我母为汝父作此纳衣今日有一顿饱食便欲
残害我儿子上亦号哭湛之由此得全也
　　吴兴长公主　下嫁王偃
按宋书孝武文穆皇后传后父偃字子游晋丞相导
元孙尚嘏之子也尚高祖第二女吴兴长公主讳荣
男少历显官黄门侍郎秘书监侍中元嘉末为散骑
常侍右卫将军世祖即位以后父授金紫光禄大夫
领义阳王师常侍如故迁右光禄大夫常侍王师如
故偃谦虚恭谨不以世事关怀孝建二年卒时年五
十四追赠开府仪同三司本官如故谥曰恭
　　宣城德公主　下嫁周峤
按宋书周朗传朗兄峤尚高祖第四女宣城德公主
二女适建平王宏庐江王袆以贵戚显官元嘉末为
吴兴太守贼劭弒立随王诞举义于会稽劭加峤冠
军将军诞檄又至峤素惧怯回惑不知所从为府司
马丘珍孙所杀朝廷明其本心国婚如故
　　新安公主　下嫁王景深
按南史王彧传彧字景文武帝第五女新安公主先
适太原王景深离绝当以适景文景文固辞以疾故
不成婚袭爵建陵子
　　豫章康长公主　下嫁徐乔　又嫁何瑀
按宋书前废帝何皇后传后父瑀字玉晋尚书左
仆射澄曾孙也祖融大司农瑀尚高祖少女豫章康
长公主讳欣男公主先适徐乔美容色聪敏有智数
太祖世礼待特隆瑀豪竞于时与平昌孟灵休东海
何勖等并以舆马骄奢相尚公主与瑀情爱隆密何
氏外姻疏戚莫不沾被恩纪瑀历位清显至卫将军
大明八年公主薨瑀墓开世祖追赠金紫光禄大夫
加散骑常侍
　　始安哀公主　吴郡宣公主　并下嫁褚湛之
按宋书褚叔度传叔度弟湛之字休元尚高祖第七
女始安哀公主拜驸马都尉著作郎哀公主薨湛之
复尚高祖第五女吴郡宣公主诸尚公主者并用世
胄不必皆有才能湛之谨实有意干故为太祖所知
历显位扬武将军南彭城沛二郡太守太子中庶子
司徒左长史侍中左卫将军左民尚书丹阳尹元凶
弒逆以为吏部尚书复出为辅国将军丹阳尹统石
头戍事世祖入伐劭自攻新亭垒使湛之率水师俱
进湛之因二息渊澄轻船南奔渊有一男始生为
劭所杀世祖即位以为尚书右仆射孝建元年为中
书令丹阳尹坐南郡王义宣诸子逃藏郡界建康令
王兴之江宁令沈道源下狱湛之免官禁锢其年复
为散骑常侍左卫将军俄迁侍中左卫如故以久疾
拜散骑常侍光禄大夫加金章紫绶顷之复为丹阳
尹光禄如故寻为尚书左仆射以南奔赐爵都乡侯
大明四年卒时年五十追赠侍中特进骠骑将军给
鼓吹一部左仆射如故谥曰敬侯
　　东阳献公主　下嫁王僧绰
按宋书王僧绰传僧绰琅邪临沂人也左光禄大夫
昙首子也幼有大成之度弱年众以国器许之好学
有理思练悉朝典年十三太祖引见下拜便流涕哽
咽上亦悲不自胜袭封豫章县侯尚太祖长女东阳
献公主
　　海盐公主　下嫁赵倩
按宋书赵伦之传伦之子伯符伯符子倩尚文帝第
四女海盐公主初始兴王浚以潘妃之宠故得出入
后宫遂与公主私通及适倩倩入宫而怒肆詈搏击
引绝帐带事上闻有诏离婚杀主所生蒋美人伯符
惭惧发病卒
　　长城公主　下嫁谢纬
按南史谢裕传裕弟述述三子综约纬综有才艺善
隶书为太子中舍人与范煜谋反伏诛约亦死纬尚
宋文帝第五女长城公主素为综约所憎免死徙广
州孝建中还都方雅有父风位正员郎子脁
　　临川长公主　下嫁王藻
按宋书孝武文穆王皇后传后父偃偃长子藻位至
东阳太守尚太祖第六女临川长公主讳英媛公主
性□而藻别爱左右人吴崇祖前废帝景和中主谗
之于废帝藻坐下狱死主与王氏离婚太始初以主
适豫章太守庾冲远未及成礼而冲远卒宋世诸主
莫不严妒太宗每疾之湖孰令袁慆妻以妒忌赐死
使近臣虞通之撰妒妇记左光禄大夫江湛孙当
尚世祖女上乃使人为作表让婚曰伏承诏旨当
以临川公主降嫔荣出望表恩加典外顾审輶蔽伏
用忧惶臣寒门□族人凡质陋闾阎有对本隔天姻
如臣素流室贫业寡年近将冠皆已有室荆钗布□
足得成礼每不自解无偶乞兹谋访莫寻素族弗问
自惟门庆屡降公主天恩所覃容及丑末怀忧抱惕
虑不获免征命所当果膺兹举虽门宗荣于臣非
幸仰缘圣贷冒陈愚实自晋氏以来配尚王姬者虽
累经美冑亟有名才至如王敦慑气桓温敛威真长
佯愚以求免子敬炙足以违诏王偃无仲都之质而
□露于北阶何瑀阙龙工之姿而投躯于深井谢庄
殆自同于室殷冲几不免于疆鉏数人者非无才
意而势屈于崇贵事隔于闻览吞悲茹气无所逃诉
制勒甚于仆隶防闲过于婢妾往来出入人理之常
当宾待客朋友之义而令扫辙息驾无窥门之期废
筵抽席绝接对之理非唯交友离异乃亦兄弟疏阔
第令受酒肉之赐制以动静监子荷钱帛之私节其
言笑姆你争媚相劝以严尼媪竞前相谄以急第令
必凡庸下才监子皆葭萌愚竖议举止则未闲是非
听言语则谬于虚实姆你敢恃耆旧唯赞妒忌尼媪
自倡多知务检口舌其间又有应答问讯卜筮师母
乃至残余饮食诘辩与谁衣被故敝必责头领又出
入之宜繁省难衷或进不获前或入不听出不入则
嫌于欲疏求出则疑有别意召必以三晡为期遣必
以日出为限夕不见晚魄朝不识曙星至于夜步月
而弄琴昼拱袂而披卷一生之内与此长乖又声影
纔闻则少婢奔迸裾袂向席则老丑丛来左右整刷
以疑宠见嫌宾客未冠以少容致斥礼则有媵象
则有贯鱼本无嫚嫡之嫌岂有轻妇之诮况今义绝
傍和虔恭正匹而每事必言无仪适设辞辄言轻易
我又窃闻诸主集聚唯论夫族缓不足为急者法急
则可为缓者师更相扇诱本其恒意不可贷借固实
常辞或言野败去或言人笑我虽家曰私理有甚王
宪发口所言恒同科律王藻虽复强佷颇经学涉戏
笑之事遂为冤魂褚暧忧愤用致夭绝伤理害义难
以具闻夫螽斯之德实致克昌专妒之行有妨繁衍
是以尚主之门往往绝嗣驸马之身通离衅咎以臣
凡弱何以克堪必将毁族沦门岂伊身眚前后婴此
其人虽众然皆患彰遐迩事融天朝故吞言咽理无
敢论诉臣幸属圣明矜照由道弘物以典处亲以公
臣之鄙怀可得自尽如臣门分世荷殊荣足守前基
便预提拂清官显宦或由才升一叨婚戚咸有恩假
是以仰冒非宜披露丹实非唯上陈一已规全身愿
实乃广申诸门忧患之切伏愿天慈照察特赐蠲停
使燕雀微群得保丛蔚蠢物含生自己弥笃若恩诏
难降披请不申便当刊肤剪发投山窜海太宗以此
表遍示诸主于是临川长公主上表曰妾遭随奇薄
绝于王氏私庭嚣戾致此分异今孤疾茕然假息朝
夕情寄所锺唯在一子契阔荼炭特兼怜愍否泰枯
荣系以为命实愿申其门衅还为母子推迁俯未
及自闻先朝慈爱鉴妾丹衷若赐使息彻归第定省
仰揆天旨或有可寻今事迫诚切不顾典宪敢缘恩
焘触冒披闻特乞还身王族守养弱嗣虽死之日实
甘于生许之
　　琅邪贞长公主　下嫁褚授
按宋书褚叔度传叔度第二子寂之著作佐郎早卒
子授尚太祖第六女琅邪贞长公主太宰参军亦早
卒
　　南郡献公主　下嫁褚渊
按南史褚裕之传裕之弟湛之湛之子渊字彦回幼
有清誉宋元嘉末魏军逼瓜步百姓咸负担而立时
父湛之为丹阳尹使其子弟并着芒屩于斋前习行
或讥之湛之曰安不忘危也彦回时年十余甚有惭
色湛之有一牛至所爱无故堕听事前井湛之率左
右躬自营救之郡中喧扰彦回下帘不视也有门生
盗其衣彦回遇见谓曰可密藏之勿使人见此门生
惭而去不敢复还后贵乃归罪待之如初尚宋文帝
女南郡献公主拜驸马都尉除著作佐郎累迁秘书
丞湛之卒彦回悉推财与弟澄唯取书数千卷湛之
有两厨宝物在彦回所生郭氏间嫡母吴县主求之
郭欲不与彦回曰但令彦回在何患无物犹不许彦
回流涕固请乃从之袭爵都乡侯历位尚书吏部郎
景和中山阴公主淫恣窥见彦回悦之以白帝帝召
彦回西上阁宿十日公主夜就之备见逼迫彦回整
身而立从夕至晓不为移志公主谓曰君须□如戟
何无丈夫意彦回曰回虽不敏何敢首为乱阶宋明
帝即位累迁吏部尚书有人求官密袖中将一饼金
因求请间出金示之曰人无知者彦回曰卿自应得
官无假此物若必见与不得不相启此人大惧收金
而去彦回叙其事而不言其名时人莫之知也帝之
在蕃与彦回以夙素相善至是深相委仗陈事皆见
从改封雩都伯历侍中领尚书右卫将军彦回美仪
貌善容止俯仰进退咸有风则每朝会百僚远国使
莫不延首目送之明帝尝叹曰褚彦回能迟行缓步
便得宰相矣时人以方何平叔尝聚袁粲舍初秋凉
夕风月甚美彦回援琴奏别鹄之曲宫商既调风神
谐畅王彧谢庄并在粲坐抚节而叹曰以无累之神
合有道之器宫商暂离不可得已时伧人常珍奇与
薛安都为逆降叛非一后又求降明帝加以重位彦
回谓全其首领于事已弘不足大加宠异帝不从珍
奇寻又叛彦回后为吴郡太守帝寝疾危殆驰使召
之欲托后事及至召入帝坐帐中流涕曰吾近危笃
故召卿欲使着黄罗指□头大函曰文书皆函内
置此函不得复开彦回亦悲不自胜黄罗乳母服
也帝虽小间犹怀身后虑建安王休仁人才令美物
情宗向帝与彦回谋诛之彦回以为不可帝怒曰卿
痴不足与议事彦回惧而奉旨复为吏部尚书卫尉
卿尚书右仆射以母老疾晨昏须养辞卫尉不许明
帝崩遗诏以为中书令护军将军与尚书令袁粲受
顾命辅幼主粲等虽同见托而意在彦回彦回同心
理事务弘俭约百姓赖之既而王道隆阮佃夫用事
奸赂公行彦回不能禁也遭所生丧毁顿不复可识
□年不盥栉唯泣泪处乃见其本质焉诏断哭禁吊
客葬毕起为中军将军本官如故元徽二年桂阳王
休范反彦回与卫将军袁粲入卫宫省镇集众心彦
回初为丹阳与从弟照同载道逢齐高帝彦回举手
指高帝车谓照曰此非常人也出为吴兴高帝饷物
别彦回又语人曰此人才貌非常将来不可测也及
顾命之际引高帝豫焉高帝既平桂阳迁中领军南
兖州高帝固让与彦回及卫军袁粲书陈情彦回粲
答书不从高帝乃受命其年加彦回尚书令侍中给
班剑二十人固让令三年进爵为侯服阕改授中书
监侍中护军如故给鼓吹一部时淮北属江南无复
鳆鱼或有间关得至者一枚直数千钱人有饷彦回
鳆鱼三十枚彦回时虽贵而贫薄过甚门生有献计
卖之云可得十万钱彦回变色曰我谓此是食物非
曰财货且不知堪卖钱聊尔受之虽复俭乏宁可卖
饷取钱也悉与亲游啖之少日便尽明年嫡母吴郡
公主薨毁瘠骨立葬毕诏摄职固辞又以□祭礼及
表解职并不许苍梧暴虐稍甚齐高帝与彦回及袁
粲言世事粲曰主上幼年微过易改伊霍之事非季
世所行纵使功成亦终无全地彦回默然归心高帝
及废苍梧群公集议袁粲刘彦节既不受任彦回曰
非萧公无以了此手取事授高帝高帝曰相与不肯
我安得辞事乃定顺帝立改号卫将军开府仪同三
司侍中如故甲仗五十人入殿及袁粲怀贰曰褚公
眼睛多白所谓白虹贯日亡宋者终此人也他日粲
谓彦回曰国家所倚唯公与刘丹阳及粲耳愿各自
勉无使竹帛所笑彦回曰愿以鄙心寄公之腹则可
矣然竟不能贞固及高帝辅政王俭议加黄钺任遐
曰此大事应报褚公帝曰褚脱不与卿将何计遐曰
彦回保妻子爱性命非有奇才异节遐能制之果无
违异及沈攸之事起高帝召彦回谋议彦回曰西夏
舋难事必无成公当先备其内耳高帝密为其备事
平进中书监司空齐台建彦回白高帝引何曾自魏
司徒为晋丞相求为齐官高帝谦而不许建元元年
进位司徒侍中中书监如故改封南康郡公彦回让
司徒乃与仆射王俭书欲依蔡谟事例俭以非所宜
言劝彦回受命终不就寻加尚书令二年重申前命
为司徒又固让魏军动高帝欲发王公以下无官者
从军彦回谏以为无益实用空致扰动上乃止三年
七月帝亲尝酎盛暑欲夜出彦回与左仆射王俭谏
以为汉宣帝以来不夜入庙所以诫非常人君之重
所宜克慎从之时朝廷机事彦回多与议谋每见从
纳礼遇甚重上大宴集酒后谓朝臣曰卿等并宋时
公卿亦当不言我应得天子王俭等未及答彦回敛
板曰陛下不得言臣不早识龙颜上笑曰吾有愧文
叔知公为朱佑久矣彦回善弹琵琶齐武帝在东宫
宴集赐以金镂柄银柱琵琶性和雅有器度不妄举
动宅尝失火烟爓甚逼左右惊扰彦回神色怡然索
舆徐去然世颇以名节讥之于时百姓语曰可怜石
头城宁为袁粲死不作彦回生高帝崩遗诏以为录
尚书事江左以来无单拜录者有司疑立优策尚书
令王俭议以为见居本官别拜录应有策书而旧事
不载中朝以来三公王侯则优策并设官品第二策
而不优优者褒美策者兼明委寄尚书职居天官政
化之本故尚书令品虽第三拜必有策录尚书品秩
不见而总任弥重前代多与本官同拜故不别有策
即事缘情不容均之凡僚宜有策书用申隆寄既异
王侯不假优文从之寻增彦回班剑为三十人五日
一朝顷之寝疾彦回少时尝笃疾梦人以卜蓍一具
与之遂差其一至是年四十八矣岁初便寝疾而太
白荧惑相系犯上将彦回虑不起表逊位武帝不许
乃改授司空骠骑将军侍中录尚书事如故薨年四
十八家无余财负责数十万诏给东园秘器时司空
掾属以彦回未拜疑应为吏敬以不王俭议依礼妇
在涂闻夫家丧改服而入今掾属虽未服勤而吏节
□于天朝宜申礼敬司徒府史又以彦回既解职而
未恭后授府应上服以不俭又议依中朝士孙德祖
从乐陵迁为陈留未入境乐陵郡吏依见君之礼陈
留迎吏依娶女有吉日斋衰吊司徒府宜依居官制
服又诏赠太宰侍中录尚书公如故增班剑为六十
人葬送礼悉依宋太保王弘故事谥曰文简先是庶
姓三公□车未有定格王俭议官品第一皆加幢络
自彦回始也又诏彦回妻宋故巴西主埏蹔启宜
增南康郡公夫人
　　庐江公主　下嫁褚澄
按南齐书褚渊传渊弟澄字彦道初湛之尚始安公
主薨纳侧室郭氏生渊后尚吴郡公主生澄渊事主
孝谨主爱之湛之亡主表渊为嫡澄尚宋文帝女庐
江公主拜驸马都尉历官清显善医术建元中为吴
郡太守豫章王感疾太祖召澄为治立愈寻迁左民
尚书渊薨澄以钱万一千就招提寺赎太祖所赐渊
白貂坐褥坏作裘及缨又赎渊介帻犀导及渊常所
乘黄牛永明元年为御史中丞黄彖所奏免官禁锢
见原迁侍中领右军将军以勤谨见知其年卒澄女
为东昏皇后永元元年追赠金紫光禄大夫
按南史褚裕之传澄善医术建元中为吴郡太守百
姓李道念以公事到郡澄见谓曰汝有重疾答曰旧
有冷疾至今五年众医不差澄为诊脉谓曰汝疾非
冷非热当是食白鸡子过多所致令取苏一升煮
服之始一服乃吐得一物如升涎裹之动开看是鸡
雏羽翅爪距具足能行澄曰此未尽更服所余药又
吐得如向者鸡十三头而病都差当时称妙
　　淮阳长公主　下嫁江恁
按宋书江湛传湛长子恁尚太祖第九女淮阳长公
主为著作佐郎
　　新蔡公主　下嫁何迈
按宋书前废帝何皇后传后父瑀尚豫章康长公主
子迈尚太祖第十女新蔡公主讳英媚迈少以贵戚
居显宦好犬马驰逐多聚才力之士有墅在江乘县
界去京师三十里迈每游履辄结驷连骑武士成群
大明未为豫章王子尚抚军咨议参军加宁朔将军
南济阴太守废帝纳公主于后宫伪言薨殒杀一婢
送出迈第殡葬行丧礼常疑迈有异图迈亦招聚同
志欲因行幸废立事觉废帝自出讨迈诛之太宗即
位追封建宁县侯食邑五百户子曼倩嗣齐受禅国
除
　　南阳公主　下嫁徐恒之
按宋书徐湛之传湛之三子聿之谦之为元凶所杀
恒之嗣侯尚太祖第十五女南阳公主早卒无子聿
之子孝嗣绍封齐受禅国除
　　山阴公主　下嫁何戢
按宋书何偃传时上长女山阴公主爱倾一时配偃
子戢升明末为相国左长史　按豫章王子尚传太
宗殒废帝称太皇后令曰子尚顽凶极悖行乖天理
楚玉淫乱纵慝义绝人经并可于第赐尽子尚时年
十六楚玉山阴公主也废帝改封为会稽郡长公主
食汤沐邑二千户给鼓吹一部加班剑二十人未及
拜受而废帝败楚玉肆情淫纵以尚书吏部郎褚渊
貌美请自侍十日废帝许之渊虽承旨而行以死自
固楚玉不能制也
按南齐书何戢传戢字慧景庐江灊人也祖尚之宋
司空父偃金紫光禄大夫被遇于宋武选戢尚山阴
公主拜驸马都尉解褐秘书郎太子中舍人司徒主
簿新安王文学秘书丞中书郎景和世山阴主就帝
求吏部郎褚渊入内侍己渊见拘逼终不肯从与戢
同居止月余日由是特申情好明帝立迁司徒从事
中郎从建安王休仁征赭圻板转戢司马除黄门郎
出为宣威将军东阳太守吏部郎元徽初褚渊参朝
政引戢为侍中时年二十九戢以年未三十苦辞内
侍表疏属上时议许之改授司徒左长史太祖为领
军与戢来往数置欢燕上好水引戢令妇女躬自
执事以设上焉久之复为侍中迁安成王车骑长史
加辅国将军济阴太守行府州事出为吴郡太守以
疾归为侍中秘书监仍转中书令太祖相国左长史
建元元年迁散骑常侍太子詹事寻改侍中詹事如
故上欲转戢领选问尚书令褚渊以戢资重欲加常
侍渊曰宋世王球从侍中中书令单作吏部尚书资
与戢相似顷选职方昔小轻不容顿加常侍圣旨每
以蝉冕不宜过多臣与王俭既已左珥若复加戢则
八座便有三貂若帖以骁游亦为不少乃以戢为吏
部尚书加骁骑将军戢美容仪动止与褚渊相慕时
人呼为小褚公家业富盛性又华侈衣被服饰极为
奢丽三年出为左将军吴兴太守上颇好画扇宋孝
武赐戢蝉雀扇善画者顾景秀所画时陆探微顾彦
先皆能画叹其巧绝戢因王晏献之上令晏厚酬其
意四年卒时年三十六赠散骑常侍抚军太守如故
谥懿子女为郁林王后又赠侍中光禄大夫
　　安固公主　下嫁王志
按梁书王志传志字次道琅邪临沂人祖昙首宋左
光禄大夫豫宁文侯父僧虔齐司空简穆公并有重
名志年九岁居所生母忧哀容毁瘠为中表所异弱
冠选尚宋孝武女安固公主拜驸马都尉秘书郎累
迁太尉行参军太子舍人武陵王文学褚渊为司徒
引志为主簿渊谓僧虔曰朝廷之恩本为殊特所可
光荣在屈贤子累迁镇北竟陵王功曹史安陆南郡
二王友入为中书侍郎寻除宣城内史清谨有恩惠
郡民张倪吴庆争田经年不决志到官父老乃相谓
曰王府君有德政吾曹乡里乃有此争倪因相携请
罪所讼地遂为闲田征拜黄门侍郎寻迁吏部侍郎
出为宁朔将军东阳太守郡狱有重囚十余人冬至
日悉遣还家过节皆返惟一人失期狱司以为言志
曰此自太守事主者勿忧明旦果自诣狱辞以妇孕
吏民益叹服之视事三年齐永明二年入为侍中未
拜转吏部尚书在选以和理称崔慧景平以例加右
军将军封临汝侯固让不受改领右卫将军义师至
城内害东昏百僚署名送其首志闻而叹曰冠虽敝
可加足乎因取庭中树叶挼服之伪闷不署名高祖
览笺无志署心嘉之弗以让也霸府开以志为右军
将军骠骑大将军长史梁台建迁散骑常侍中书令
天监元年以本官领前军将军其年迁冠军将军丹
阳尹为政清静去烦苛京师有寡妇无子姑亡举债
以敛葬既葬而无以还之志愍其义以俸钱偿焉时
年饥每旦为粥于郡门以赋百姓民称之不容口三
年为散骑常侍中书令领游击将军志为中书令及
居京尹便怀止足常谓诸子侄曰谢庄在宋孝武世
位止中书令吾自视岂可以过之因多谢病简通宾
客迁前将军太常卿六年出为云麾将军安西始兴
王长史南郡太守明年迁军师将军平西鄱阳郡王
长史江夏太守并加秩中二千石九年迁为散骑常
侍金紫光禄大夫十二年卒时年五十四志善草隶
当时以为楷法齐游击将军徐希秀亦号能书常谓
志为书圣志家世居建康禁中里马蕃巷父僧虔以
来门风多宽恕志尤敦厚所历职不以罪咎劾人门
下客尝盗脱志车幰卖之志知而不问待之如初宾
客游其门者专覆其过而称其善兄弟子侄皆笃实
谦和时人号马蕃诸王为长者普通四年志改葬高
祖厚赙赐之追谥曰安有五子缉休諲操素并知名
　　临汝公主　　　　　下嫁江
按南齐书江传字叔文济阳考城人也祖湛宋
左光禄大夫仪同三司父恁著作郎为太子劭所杀
母文帝女淮阳公主幼以戚属召见孝武谓谢庄
曰此小儿方当为名器少有美誉桂阳王休范临州
辟迎主簿不就尚孝武女临汝公主拜驸马都尉除
著作郎太子舍人丹阳丞时袁粲为尹见叹曰风
流不坠政在江郎数与宴赏留连日夜迁安成王抚
军记室秘书丞中书郎庶祖母王氏老疾视膳
尝药七十余日不解衣及累居内官每以侍养陈请
朝廷优其朝直寻转安成王骠骑从事中郎初湛娶
褚秀之女被遣褚渊为卫军重为人先通音意引
为长史加宁朔将军顺帝立随府转司空长史领临
淮太守将军如故转太尉从事中郎齐台建为吏部
郎太祖即位以祖母久疾连年台合之职永废温
凊启乞自解初宋明帝敕出继从叔愻为从祖渟
后于是仆射王俭启礼无后小宗之文近世缘情皆
由父祖之命未有既孤之后出继宗族也虽复臣子
一揆而义非天属江忠简后嗣所寄唯一人傍无
眷属宜还本若不欲江愻绝后可以小儿继愻
为孙尚书参议谓间世立后礼无其文荀顗无子立
孙坠礼之始何琦又立此论义无所据于是还本
家诏使自量立后者出为宁朔将军豫章内史还除
太子中庶子领骁骑将军未拜门客通赃利世祖遣
信捡核藏此客而躬自引咎上甚有怪色王俭从
容启上曰江若能治郡此便是具美耳上意乃释
永明初仍为豫章王太尉谘议领录事迁南郡王友
竟陵王司徒司马好文辞围棋第五品为朝贵中
最迁侍中领本州中正司徒左长史中正如故五年
迁五兵尚书明年出为辅国将军东海太守加秩中
二千石行南徐州事七年徙为侍中领骁骑将军寻
转都官尚书领骁骑将军王晏启世祖曰江今重
登礼阁兼掌六军慈渥所覃实有优忝但语其事任
殆同闲辈天旨既欲升其名位愚谓以侍中领骁骑
望实清显有殊纳言上曰尝启吾为其鼻中恶今
既以何引王莹还门下故有此回换耳郁林即位迁
掌吏部隆昌元年为侍中领国子祭酒郁林废朝臣
皆被召入宫至云龙门托药醉吐车中而去明帝
即位改领秘书监又改领晋安王师建武二年卒年
四十四遗令俭约葬不受赙赠诏赙钱三万布百匹
子蒨启遵令让不受诏曰遗厥之训送终以俭
立言归善益有嘉伤可从所请赠散骑常侍太常谥
曰敬子
　　安吉公主　下嫁蔡约
按南史蔡廓传廓子兴宗兴宗子约字景撝少尚宋
孝武女安吉公主拜驸马都尉仕齐累迁太子中庶
子领屯骑校尉永明八年八月合朔约既武冠解剑
于省眠至下鼓不起为有司所奏赎论出为宜都王
冠军长史淮南太守行府州事武帝谓曰今用卿为
近蕃上佐想副我所期约曰南豫密迩京师不化自
理臣亦何人爝火不息时诸王行事多相裁割约居
右任主佐之间穆如也迁司徒左长史齐明帝为录
尚书辅政百僚脱屐到席约蹑屐不改帝谓江祏曰
蔡氏是礼度之门故自可悦祏曰大将军有揖客复
见于今约好饮酒夷淡不与世杂永元二年卒于太
子詹事年四十四赠太常
　　临淮康哀公主　皇女楚琇
按南史孝武文穆王皇后传后元嘉二十年拜武陵
王妃生废帝豫章王子尚山阴公主楚玉临淮康哀
公主楚佩皇女楚琇康乐公主修明
　　阳羡公主　下嫁王俭
按南史王昙首传昙首孙俭字仲宝生而僧绰遇害
为叔父僧虔所养四岁袭爵豫宁县侯拜受茅土流
涕呜咽幼笃学手不释卷宾客或相称美僧虔曰我
不患此儿无名政恐名太盛耳乃手书崔子玉座右
铭以贻之丹阳尹袁粲闻其名及见之曰宰相之门
也栝柏豫章虽小已有栋梁气矣终当任人家国事
言之宋明帝选尚阳羡公主拜驸马都尉帝以俭嫡
母武康主同泰初巫蛊事不可以为妇姑欲开冢离
葬俭因入自陈密以死请故事不行年十八解褐秘
书郎太子舍人超迁秘书丞依七略撰七志四十卷
表献之又撰定元徽四部书目母忧服阕为司徒右
长史晋令公府长史着朝服宋大明以来着朱衣俭
上言宜复旧制时议不许及苍梧暴虐俭告袁粲求
外出引晋新安主婿王献之任吴兴为例补义兴太
守升明二年为长史兼侍中以父终此职固让先是
齐高帝为相欲引时贤参赞大业时谢胐为长史帝
夜召胐却人与语久之胐无言唯有二小儿捉烛帝
虑胐难之仍取烛遣儿胐又无言帝乃呼左右俭素
知帝雄异后请间言于帝曰功高不赏古来非一以
公今日位地欲北面居人臣可乎帝正色裁之而神
采内和俭因又曰俭蒙公殊眄所以吐所难吐何赐
拒之深宋以景和元徽之淫虐非公岂复宁济但人
情浇薄不能持久公若小复推迁则人望去矣岂唯
大业永沦七尺岂可得保帝笑曰卿言不无理俭又
曰公今名位故是经常宰相宜礼绝群后微示变革
当先令褚公知之俭请衔命帝曰我当自往经少日
帝自造彦回款言移晷乃谓曰我梦应得官彦回曰
今授始尔恐一二年间未容便移且吉梦未必便在
旦夕帝还告俭俭曰褚是未达理虞整时为中书舍
人甚闲辞翰俭乃自报整使作诏及高帝为太尉引
俭为右长史寻转左专见任用大典将行礼仪诏策
皆出于俭褚彦回唯为诏又使俭参怀定之齐台建
迁尚书左仆射领吏部时年二十八多所引进时客
有姓谭者诣俭求官俭谓曰齐桓灭谭那得有君答
曰谭子奔莒所以有仆俭赏其善据卒得职焉高帝
尝从容谓俭曰我今日当以青溪为鸿沟对曰天应
人顺庶无楚汉之事时朝仪草创衣服制则未有定
准俭议曰汉景六年梁王入朝中郎谒者金貂出入
殿门左思魏都赋云蔼蔼列侍金貂齐光此藩国侍
臣有貂之明文晋百官表云太尉参军四人朝服武
冠此又宰府之明文又疑百僚敬齐公之礼俭又曰
晋王受命劝进云冲等眷眷称名则应尽礼而世子
礼秩未定俭又曰春秋曹世子来朝待以上公之礼
下其君一等今齐公九命礼冠列藩世子亦宜异数
并从之世子镇石头城仍以为世子宫俭又曰鲁有
灵光殿汉之前例也听事为崇光殿外斋为宣德殿
以散骑常侍张绪为世子詹事车服悉依东宫制度
高帝践阼与俭议佐命功臣从容谓曰卿谋谟之功
莫与为二卿止二千户意以为少赵充国犹能自举
西零之任况卿与我情期异常俭曰昔宋祖创业佐
命诸公开国不过二千以臣比之唯觉超越上笑曰
张良辞侯何以过此建元元年改封南昌县公时都
下舛杂且多奸盗上欲立符伍家家以相检括俭谏
曰京师翼翼四方是凑必也持符于事既烦理成不
旷谢安所谓不尔何以为京师乃止是岁有司奏定
郊殷之礼俭以为宜以今年十月殷祭宗庙自此以
后五年再殷祭二年正月上辛有事南郊即以其日
还祭明堂又用次辛飨祀北郊而并无配从之明年
转左仆射领选如故初宋明帝紫极殿珠帘绮柱饰
以金玉江左所未有高帝欲以其材起宣阳门俭与
褚彦回及叔父僧虔连名表谏上手诏酬纳宋世宫
门外六门城设竹篱是年初有发白虎樽言白门三
重门竹篱穿不完上感其言改立都墙俭又谏上答
曰吾欲后世无以加也朝廷初基制度草创俭问无
不决上每曰诗云惟岳降神生甫及申今天为我生
俭也其年固请解选见许帝幸乐游宴集谓俭曰卿
好音乐孰与朕同俭曰沐浴唐风事兼比屋亦既在
齐不知肉味帝称善后幸华林宴集使各效技艺褚
彦回弹琵琶王僧虔柳世隆弹琴沈文季歌子夜来
张敬儿舞俭曰臣无所解唯知诵书因跪上前诵相
如封禅书上笑曰此盛德之事吾何以堪之后上使
陆澄诵孝经起自仲尼居俭曰澄所谓博而寡要臣
请诵之乃诵君子之事上章上曰善张子布更觉非
奇也于是王敬则脱朝服袒以绛紏髻奋臂拍张叫
动左右上不悦曰岂闻三公如此答曰臣以拍张故
得三公不可忘拍张时以为名答俭寻以本官领太
子詹事加兵三百人时皇太子妃薨左卫将军沈文
季经为宫臣未详服不俭议曰汉魏以来宫僚先备
臣隶之节具体在三存既尽敬亡岂无服昔庾翼丧
妻王允滕含犹谓府吏宜有小君之服况臣节之重
宜依旧君之妻齐衰三月而除上崩遗诏以俭为侍
中尚书令镇军每上朝令史恒有三五十人随上谘
事辨析未尝壅滞褚彦回时为司徒录尚书笑谓俭
曰观令判断甚乐俭曰所以得厝私怀实由禀明公
不言之化武帝即位给班剑二十人进号卫将军掌
选事时有司以前代嗣位或仍前郊年或别为郊始
晋宋以来未有画一俭议曰晋明帝太宁三年南郊
其年九月崩成帝即位明年改元亦郊简文咸安三
年南郊其年七月崩孝武即位明年改元亦郊宋元
嘉三十年正月南郊二月崩孝武嗣位明年亦郊此
二代明例差可依放今圣明系业幽显宅心言化则
频郊非嫌语事则元号初改禋燎登配孝敬兼遂谓
明年正月宜飨礼二郊虞祭明堂自兹以后依旧间
岁有司又以明年正月上辛应南郊而立春在上辛
后郊在立春前为疑俭曰宋景平元年正月三日辛
丑南郊其月十一日立春元嘉十六年正月六日辛
未南郊其月八日立春此近世明例也并从之永明
二年领丹阳尹三年领国子祭酒又领太子少傅旧
太子敬二傅同至是朝议接少傅以宾友礼宋时国
学颓废未暇修复宋明帝泰始六年置总明观以集
学士或谓之东观置东观祭酒一人总明访举郎二
人儒元文史四科科置学士十人其余令史以下各
有差是岁以国学既立省总明观于俭宅开学士馆
以总明四部书充之又诏俭以家为府四年以本官
领吏部先是宋孝武好文章天下悉以文采相尚莫
以专经为业俭弱年便留意三礼尢善春秋发言吐
论造次必于儒教由是衣冠翕然并尚经学儒教于
此大兴何承天礼论三百卷俭抄为八帙又别抄条
目为十三卷朝仪旧典晋末来施行故事撰次谙忆
无遗漏者所以当朝理事断决如流每博议引证先
儒罕有其例八坐丞郎无能异者令史谘事宾客满
席俭应接铨序傍无留滞十日一还监试诸生巾卷
在庭剑卫令史仪容甚盛作解散帻斜插簪朝野慕
之相与放效俭尝谓人曰江左风流宰相惟有谢安
盖自况也武帝深委仗之士流选用奏无不可五年
俭即本号开府仪同三司固让六年重申前命先是
诏俭三日一还朝尚书令史出谘事上以往来烦数
诏俭还尚书下省月听十日出外俭启求解选上不
许七年乃上表固请见许改领中书监参掌选事其
年疾上亲临视薨年四十八诏卫军文武及台所给
兵仗悉停侍葬又诏追赠太尉加羽葆鼓吹增班剑
为六十人葬礼依太宰文简公褚彦回故事谥文宪
公俭寡嗜欲唯以经国为务车服尘素家无遗财手
笔典裁为当时所重少便有宰臣之志赋诗云稷契
匡虞夏伊吕翼商周及生子字曰元成取仍世作相
之义撰古今丧服集记并文集并行于世梁武帝受
禅诏为俭立碑降爵为侯俭弟逊宋升明中为丹阳
丞告刘彦节事不蒙封赏建元初为晋陵太守有怨
言俭虑为祸因褚彦回启闻中丞陆澄依事举奏诏
以俭竭诚佐命特降刑书宥逊远徙永嘉郡于道伏
诛长子骞嗣
　　临淮公主　下嫁王莹
按南史王诞传诞兄子偃偃子藻藻弟懋懋子莹字
奉光选尚宋临淮公主拜驸马都尉累迁义兴太守
代谢超宗超宗去郡与莹交恶还都就懋求书属莹
求一吏曰丈人一旨如汤浇雪耳及至莹答旨以公
吏不可超宗往懋处对诸宾谓懋曰汤定不可浇雪
懋面洞赤唯大耻愧懋后往超宗处设精白美鲊
□懋问那得佳味超宗诡言义兴始见饷阳惊曰
丈人岂应不得邪懋大愤言于朝廷称莹供养不足
坐失郡废弃久之后历侍中东阳太守以居郡有惠
政迁吴兴太守齐明帝勤忧庶政莹频处二郡皆有
能名还为中领军随王长史意不平改为太子詹事
中领军永元初政由群小莹守职而已不能有所是
非及尚书令徐孝嗣诛莹颇综朝政启取孝嗣所居
宅及取孝嗣封名枝江县侯以为已封从弟亮谓曰
此非盛德也莹怒曰我昔从东度为吴兴束身登岸
徐时为宰相不能见知相用为领军长史今住其宅
差无多惭时人咸谓失德亮既当朝于莹素虽不善
时欲引与同事迁尚书左仆射未拜会护军崔惠景
自京口奉江夏王内向莹拒惠景于湖头众败莹赴
水乘舫入乐游因得还台城惠景败莹还居领军府
梁武兵至复假节都督宫城诸军事建康平莹乃以
宅还徐氏初为武帝相国左长史及践阼封建城县
公累迁尚书令莹性清慎帝深善之时有猛兽入郭
上意不悦以问群臣群臣莫对莹在御筵乃敛板答
曰昔击石拊石百兽率舞陛下膺箓御图虎象来格
帝大悦众咸服焉十五年位左光禄大夫开府仪同
三司丹阳尹既为公须开黄阁宅前促欲买南邻朱
侃半宅侃惧见侵货得钱百万莹乃回阁向东时人
为之语曰欲向南钱可贪遂向东为黄铜及将拜印
工铸印六铸而龟六毁及成头空不实补而用之居
职六日暴疾薨谥曰静恭少子实嗣
　　晋陵长公主　建安长公主
按南史明恭王皇后传后初拜淮阳王妃明帝改封
又为湘东王妃生晋陵长公主伯姒建安长公主伯
媛

　公主驸马部汇考二
　　金
金制公主导从之仪
按金史仪卫志大长公主导从一十二人皇妹皇女
一十人□服紫罗绣胸背葵花夹袄盘裹头大佩
银腰带牙杖各二其诸宗室女各以亲疏差降之伞
制公主青罗表紫里金镀银浮图郡主县主夫人银
浮图皆青表紫里
熙宗天眷三年八月壬午初定公主郡县主驸马官
品
按金史熙宗本纪云云
章宗明昌二年七月庚午谕有司自今外路公主应
赴阙其驸马都尉非奉旨毋擅离职
按金史章宗本纪云云
　　元
世祖中统二年诏公主驸马非闻奏不许擅取官物
九月丙子谕驸马凡民间词讼无得私自断决皆听
朝廷处置
按元史世祖本纪云云
至元十一年五月丙申以皇女忽都鲁揭里迷失下
嫁高丽世子王愖
按元史世祖本纪云云
至元十八年二月辛未高丽王王暙以尚主乞改宣
命益驸马二字制曰可
按元史世祖本纪云云
至元二十年夏四月癸卯授高丽国王王暙征东行
中书省左丞相仍驸马高丽国王
按元史世祖本纪云云
至元二十四年二月壬子封驸马昌吉为宁濮郡王
按元史世祖本纪云云
至元三十一年成宗以初即位赐驸马银有差五月
封皇姑为安平公主
按元史成宗本纪至元三十一年四月甲午成宗即
位乙巳赐驸马蛮子带银七万六千五百两阔里吉
思一万五千四百五十两高丽王王□三万两五月
戊寅封皇姑高丽王王□妃忽都鲁揭里迷失为安
平公主
成宗元贞元年春正月乙亥封皇姑囊家真公主为
鲁国大长公主驸马蛮子台为济宁王仍赐金印三
月禁阴阳人不得游于驸马之门
按元史成宗本纪云云
元贞二年诏公主驸马毋罪官吏中书令请节赐与
又诏严招户之禁
按元史成宗本纪元贞二年春正月乙未诏公主驸
马非奉旨毋罪官吏二月乙亥中书省臣言陛下自
御极以来所赐公主驸马为数不轻向之所储散之
殆尽今继请尚多臣等乞甄别贫匮及赴边者赐之
其余宜悉止从之五月甲申禁公主驸马招户
大德元年十一月丙申禁驸马毋夺民田
按元史成宗本纪云云
大德二年禁公主驸马受献及擅招户擅祀岳渎并
传旨付外者罪
按元史成宗本纪大德二年春正月壬辰禁公主驸
马受诸人呈献公私田地及擅招户者二月癸未诏
驸马毋擅祀岳镇海渎秋七月壬寅诏驸马及诸近
侍自今奏事不经中书辄传旨付外者罪之
大德七年禁驸马擅杖州县官吏及以奴代征者
按元史成宗本纪大德七年夏五月乙卯禁驸马毋
辄杖州县官吏违者罪王府官闰五月丁丑禁诸王
驸马等征北诸军以奴为代者罪之
大德八年诏禁公主驸马给驿用人乘传之制
按元史成宗本纪大德八年春正月辛巳诏妃主有
马者十取其一驸马往辽东捕海东鹘者毋给驿三
月戊辰诏驸马所分郡邑达鲁花赤惟用蒙古人三
年依例迁代夏四月丙戌诏驸马征索有司非奉旨
辄给者罪甲午诏驸马进捕鹰鹞皆有定户自今非
鹰师而乘传冒进者罪之冬十月丁亥诏驸马毋乘
驿以猎
大德十年封驸马为王赐金印
按元史成宗本纪大德十年春正月丁卯命驸马妃
主奏请钱谷者与中书议行之五月乙酉封驸马脱
铁木而为濮阳王赐以金印公主忙哥台为鄄国大
长公主
大德十一年五月武宗即位申驸马给驿乘传之禁
并不许方士日者游于驸马之门
按元史武宗本纪大德十一年夏五月武宗即位六
月壬子封皇妹祥哥剌吉为鲁国大长公主驸马雕
阿不剌为鲁王秋七月丙寅命诸王驸马入觐者非
奉旨不许给驿十月乙巳敕方士日者毋游诸王驸
马之门十二月丁巳敕公主驸马使臣给玺书驿券
不许辄用圆符乘驿
武宗至大二年春正月庚寅禁日者方士出入公主
之门三月己亥封公主阿剌的纳八剌为赵国公主
驸马注安为赵王
按元史武宗本纪云云
至大四年三月仁宗即位十一月戊午禁汉人回回
术者出入诸王驸马家
按元史仁宗本纪云云
仁宗皇庆元年四月丙子封鄄国大长公主忙哥台
为大长公主赐金印
按元史仁宗本纪云云
顺帝至元元年十二月丙辰制省公主驸马饮膳之
费
按元史顺帝本纪云云
至元二年夏四月戊寅封驸马孛罗帖木儿为毓德
王六月丁丑禁驸马从卫服只孙衣系绦环
按元史顺帝本纪云云
至元五年秋七月丁丑封皇姊月鲁公主为昌国大
长公主
按元史顺帝本纪云云
至正七年三月命有司定吊赙公主驸马礼仪之数
按元史顺帝本纪云云
　　明
太祖洪武九年以李祺尚皇长女因定公主册立仪
按大政纪洪武九年七月癸丑以韩国公李善长子
祺为驸马都尉尚皇长女临安公主
按明会典公主册立仪洪武九年定先期内使监陈
设册案于干清宫御座之东南设仪仗于丹陛之东
西陈女乐于丹陛之南尚仪奏外办上皮弁服中宫
翟衣升御座乐作升座讫乐止引礼引捧册使者女
官就殿上拜位赞拜乐作四拜乐止传制官称有制
赞捧册使者跪传制制曰今册长女为某公主命尚
宫正某行礼举册官以册立授使者使者受册以授
执事者执事者跪受退立于殿东赞兴捧册使者兴
赞拜乐作四拜毕乐止执事者捧册前行使者随诣
华盖殿设香案于正中设册案于香案前公主服九
翚四凤冠翟衣立于殿西东向册使至以册置于案
册使立于册案之东南向引礼引公主诣拜位赞礼
赞公主四拜毕赞礼请公主诣前册使称有制赞礼
赞公主跪赞宣册宣册官取册立宣讫以册入于盝
赞受册宣册官以册授公主公主受册兴以册置于
案执事者收册册使兴引礼就导引公主诣上前谢
恩赞八拜又诣中宫前谢恩赞八拜礼毕次见皇妃
东宫及妃各王及妃如常仪公主授以金册□皆称
驸马都尉赐诰命皇姑曰大长公主皇姊妹曰长公
主皇女曰公主
自公主以
上俱授金册

洪武十一年十一月乙卯以梅殷为驸马都尉尚第
二皇女宁国公主
按大政纪云云
洪武十七年九月辛丑命公侯驸马凡大朝会及常
朝许由午门之右门出入其有宣召及不时奏事仍
由左右掖门十一月壬申以牛诚为驸马都尉尚第
三皇女宗宁公主
按大政纪云云
洪武二十年十月壬子诏公侯驸马出使其仆从及
诸藩府使人无符验者不许擅乘驿传船马违者罪
之
按大政纪云云
洪武二十六年定公主下嫁之礼
按明会典公主婚礼洪武二十六年定
谒庙
受册次日引礼引公主谒奉先殿用香烛
公主受醮戒
其日早公主具礼服辞奉先殿申时内官陈设仪仗
于正宫内丹陛之东西大乐设于丹墀执事女官备
金爵酒壶果盒以俟内赞女官二员列于殿之东西
皇帝常服皇后燕居服升座公主具礼服引礼女官
引诣皇帝前赞拜乐作四拜兴乐止赞跪赞受爵女
官以爵斟酒立授公主公主受酒饮讫以虚爵授执
事者执事者跪受退复位赞恭听戒命
随意
训戒
公主听
受讫赞兴赞复位赞拜乐作四拜兴乐止引礼女官
又引诣皇后前赞拜乐作四拜兴乐止赞跪赞受爵
执事女官斟酒立授公主公主受酒饮讫以虚爵授
执事者执事者跪受退复位赞恭听戒命
随意
训戒
公主
听受讫赞兴赞复位赞拜乐作四拜兴乐止礼毕公
主易燕居冠服命妇送至宫门引礼引公主由宫门
东门出过宫门西上升辇至右门内公主降辇驸马
揭帘公主升轿内使备仪仗鼓乐前导合女乐三十
六人接引至府公侯百官命妇送至府各回家
驸马受醮戒
其日早驸马父与驸马具家用祭服告祠堂毕至午
后驸马父坐于正堂驸马具见尊长服引礼引驸马
至拜位赞鞠躬两拜兴平身赞跪赞搢笏赞受爵执
事者斟酒授驸马驸马受酒饮讫以爵授执事者赞
听训戒驸马父随意致戒辞驸马听讫赞出笏俯伏
兴赞复位赞鞠躬两拜兴平身礼毕驸马便服上马
行亲迎礼若驸马父母俱存则父母同坐于正堂行
礼如前仪
亲迎
其日驸马受醮戒讫具仪从鼓乐前导至午门西下
马至朝房具朝服候申时序班二人具服引驸马由
午门西角门入至右红门内官二员具服接引驸马
至内使监前候报公主醮戒将毕引驸马至右门西
东向立公主至驸马揭帘公主升轿驸马先由午门
西角门出至上马处上马先至府候公主至揭帘公
主降轿同谒祠堂
谒祠堂
执事者先于祠堂设祭物毕引礼女使引驸马及公
主至祠堂拜位驸马立于东公主立于西赞礼赞鞠
躬拜驸马公主皆两拜引礼引驸马诣高祖考妣神
位前公主仍立于拜位赞跪驸马跪公主亦跪赞搢
笏驸马搢笏赞进爵执事者以爵跪进于驸马右赞
受爵驸马受爵以授执事者赞献爵执事者以爵奠
于高祖考神位前赞再进爵执事者以爵进赞受爵
驸马受爵以授执事者赞献爵执事者以爵奠于高
祖妣神位前赞出笏俯伏兴公主亦兴引礼又引驸
马诣曾祖考妣祖考妣各神位前如前仪讫赞诣读
祝位驸马至读祝位赞跪驸马跪公主亦跪读祝讫
俯伏兴公主亦兴赞复拜位赞拜驸马公主俱两拜
礼毕导还府行合□礼
合□
其日女使陈设驸马座于室东西向公主座于室西
东向各设拜位于座之南设酒案于室中稍南置两
盏两□即葫芦盏于案上馔案二于室中赞引二人
导驸马二人导公主就拜位赞两拜驸马公主相向
皆两拜请就位驸马公主各就位执事者奉馔案置
于驸马公主前执事者二人以二盏斟酒以进驸马
公主皆饮酒执事者进馔驸马公主皆举箸执事者
再斟酒驸马公主皆饮酒执事者再进馔驸马公主
皆举箸执事者以两□盏斟酒合和以进驸马公主
皆饮讫执事者又进馔驸马公主皆举箸执事者彻
馔案赞驸马公主兴就拜位驸马公主相向皆两拜
礼毕
见舅姑
公主见舅姑舅姑坐于东西向公主立于西东向行
四拜礼舅姑答两拜
赐驸马冠带衣服
纱帽一金带一后以玉带纻丝罗衣各一袭斜皮靴
一双鞍马二
选择驸马
累朝定例凡遇公主长成当择婚配圣旨下礼部榜
谕在京官员军民人等有子弟年若干岁或十五十
六或十四临时定容貌齐整行止端庄父母有家教
者许于部报名赴内府选择本部先将报到子弟拣
选请旨命司礼监于诸王馆会选如初选不中或再
行五城访报或差司官于顺天等八府或行山东河
南会同巡按御史选择到日赴馆会选如初选中三
人送春曹作养仍题请吉日赴御前钦定一人为驸
马陪选二人送本处儒学充廪挨贡其与选不中者
先年或准充附万历八年俱不准十三年准分别地
方远近行顺天府给赏
洪武二十七年令给仪宾品级诰命特优靖江王府
仪宾禄秩之典
按明会典凡仪宾婚配洪武二十七年令郡县主之
夫都与宗人府仪宾职事散官还照品级俱授诰命
靖江王府女封郡君□之禄秩比从四品一般与仪
宾职事
惠宗建文元年二月进封江都郡主为公主以仪宾
耿璇为驸马都尉
按大政纪云云
成祖永乐元年以仪宾袁容李让宋瑛俱为驸马都
尉寻封为列侯
按大政纪永乐元年正月乙丑以仪宾袁容李让宋
瑛俱为驸马都尉五月甲申封驸马都尉袁容为广
平侯李让为富阳侯容让俱有守城功群臣以为言
故封之
仁宗洪熙元年正月丙子驸马都尉西宁侯宋琥以
罪削爵命驸马都尉宋瑛袭封
按大政纪云云
宣宗宣德三年诏择端重儒者教习驸马并定仪宾
品秩
按明会典宣德三年诏驸马不务诗书通古今晓忠
孝仁义之道必至怠惰骄纵何以保富贵须使之亲
近儒生先朝驸马家有学录可择端重儒者一人命
之教习正统以后凡驸马初授者俱令赴监习礼读
书祭酒一依学规教之不率者奏闻　又按宣德三
年定郡主仪宾秩从二品县主仪宾从三品郡君仪
宾从四品县君仪宾从五品乡君仪宾从六品若遇
行礼序于同等官员之左
英宗正统九年令各王府如有孀居郡县主君亲王
量拨老成内使看守门户
按明会典云云
宪宗成化十年敕初授驸马送国子监读书习礼
按大政纪成化十年敕公侯伯并驸马初袭授者送
国子监读书习礼祭酒一依学规教之懒惰不律者
奏闻
成化十一年令驸马凡年二十五以下者俱送监读
书
按明会典云云
孝宗弘治年令王府慎选仪宾即以本府长史教
授
按明会典弘治间令王府选择仪宾务要年及十五
岁以上人物长成俊秀者方许具奏成婚又令各王
府子女不许于本府军校之家选配又议准各王府
选中仪宾本府长史教授俱要通送本处提学拨发
读书习礼不时考验年至三十方止
弘治六年诏驸马读兵书及五伦等书
按明会典弘治六年奏准驸马将兵家诸书及五伦
等书每季送祭酒司业处每日兼授二本各定起止
令在家诵读季终赴监验试如果读熟而大义或未
通晓即与讲解又复授书还家诵读季终考验如初
必至三十岁方免拘束
弘治十五年命驸马家训导月送功课到监考校
按明会典弘治十五年奏准驸马家教书训导按月
备将功课送监考校九年到部行查违者究治
弘治十六年令仪宾不得回还侍亲
按明会典弘治十六年令仪宾因郡县主故求回还
侍亲者不准止许照天顺年例移亲侍养
世宗嘉靖六年令国子监博士礼部主事各一员在
驸马府教习
按明会典嘉靖六年令于国子监博士等官或附近
教官内选有学行者一员专在驸马府教习经书礼
部以时稽校教有成效奏荐擢用寻题准升授礼部
主事职衔教习　又按嘉靖六年令吏部会同礼部
查照先朝勋戚之家训导教书事例于国子监博士
助教等官或见在部及附近教官内推选行止端庄
年力英锐文学优长义理精明者一员在驸马府教
读经书习字使知忠孝仁义之训及通晓礼乐名物
古今事类庶几德器有成仍听礼部堂上官提调稽
考教书官三年六年考满若教有成效不拘年分奏
荐擢用自后遇选驸马本部移咨吏部推升礼部主
事一员专在驸马府教习
嘉靖二十四年议各府仪宾按期赴府画押
按明会典嘉靖二十四年议准各府仪宾务要照将
军等例五日一赴府画押或不到即时差人查究下
落其有无故推托者听亲王量加罚治若累次抗违
不到备由参奏前来以凭题请处治构讼缘事者将
俸粮按月扣留在官作正支销
嘉靖三十四年议准仪宾续亲
按明会典嘉靖三十四年议准选到仪宾有未婚而
郡县主君病故要将次女续亲者仍听准改给诰命
嘉靖四十四年议准仪宾出亲郡王者照旧赴京余
免
按明会典嘉靖四十四年议准选中仪宾除出亲郡
王者照旧赴京外镇国将军以下仪宾及各中尉宗
□俱免其赴京年终类奏其仪宾诰命禄米从人照
例题给
神宗万历七年议仪宾祭典及住支常俸
按明会典万历七年议准亲郡王仪宾例给祭典外
其余悉从裁革凡主君夫亡而乏子嗣可依者照旧
赡给若有子嗣夫亡及仪宾于主君亡日即住支常
俸不许虚冒
万历十年议选中仪宾免其赴京谢恩因定奏请格
式及恩恤之典
按明会典万历十年议准亲郡王及将军之女选中
仪宾俱免赴京谢恩选有之日长史教授等官申呈
抚按衙门详允就便冠带成婚各于年终具本类奏
万历
七年例
如所选仪宾有未成婚而病故者许另选婚
配
嘉靖四
十四年例
其仪宾成婚之后各王府照例请给诰
命禄米从人该布政司仍具结到部以凭题覆奏请
期限照男选婚女请封例如过期十年以下查题十
五年以下行勘十五年以上立案
奏请格式
某王臣某谨奏为乞恩请给诰命禄米事据某郡王
某等启称本王长子长孙镇辅奉国将军某嫡庶第
几女某县主郡县乡君等会选到某府州县某籍某
人嫡长次男某等例该请给诰命禄米从人等项乞
为转奏等因具启到臣查得宗藩要例内仪宾婚配
一款亲郡王及将军之女选中仪宾俱免赴京谢恩
选有之日长史教授等官申呈抚按衙门详允就便
冠带成婚各王府照例请给诰命禄米从人该布政
司仍具结到部以凭题覆等因今据某县主郡县乡
君选配子弟某等已令长史教授某查勘明白申呈
抚按衙门详允就便冠带成婚讫例该请给诰命禄
米从人理合按季开列类奏伏乞敕下礼部照例将
某县主郡县乡君选配子弟某等授以县主郡县乡
君仪宾职事赐给诰命禄米从人等项臣等不胜感
戴天恩之至为此具本专差校尉某赍捧谨具奏闻
计开某郡王府一某王长子长孙镇辅奉国将军某
嫡庶第几女某县主郡县乡君见年若干岁妃夫淑
人某氏于某年月日嫡生如系庶出者云第几妾某
氏于某年月日庶生于某年月日具奏请封选婚于
某年月日奉礼部某字几号勘合会选到某府州县
某籍某人嫡长次男某见年若干岁先于某年月日
申呈抚按衙门详允就便冠带成婚讫
凡仪宾恩恤万历十年议准仪宾禄米因于郡县主
君丁忧仍全给至妻亡之后截日住支若仪宾先故
不分有无子嗣郡县主君等亦止半给养赡诰命仍
许请给其仪宾身后恤典一概停免至于中尉之女
听从选配不必请授宗女宗□名色亦不给与婚嫁
之资长史教授等官将选配子弟开报巡抚衙门径
行给札冠带成婚量免本身杂泛差役仍听自便不
必在府朝参如有志举业不愿冠带者听其与民生
一体考选应举出仕
万历
七年例

熹宗天启五年选驸马尚公主
按明通纪天启五年七月选驸马刘有福尚六公主
齐赞元尚七公主有福十五岁八月十五午时生父
刘宗正母郑氏齐赞元十四岁十一月二十六日子
时生父齐歌凯
皇清
　　崇德元年
大清会典崇德元年公主等册封仪册封诸公主礼
　　是日内院捧册置龙亭内陈设于
　崇政殿请
旨授封持
　节官前导次龙亭次册封官行至公主府门公主
　　率侍从妇女迎出仪门之东向西立设黄案一
　　于府门前册封官自龙亭捧置黄案上由仪门
　　入设于堂前幄内设
　节案于册案之南册封官于
　节案之东向西立公主随入于
　节案之西向东立册封官引公主进至
　节案之南向北立行二拜一跪一叩头礼毕公主
　　复跪宣册官及展册官于
　节案之东向西立将满洲蒙古汉字三体册文次
　　第宣读毕仍置案上公主复行二拜一跪一
　　头礼宣读官自案上捧册授公主右旁侍女侍
　　女跪接转授公主公主捧受转授左旁侍女复
　　行二拜一跪一叩头礼毕公主送
　节至仪门外册封官持
　节复
命是日诸王贝勒及文武各官俱于
　崇政殿前分翼序立
皇上升殿乐作升座乐止诸公主由右门至
　崇政殿于
皇上前行六拜三跪三叩头礼次进
　清宁宫于
皇后前行六拜三跪三叩头礼次诣
　东关雎宫宸妃
　西麟趾宫贵妃
　东衍庆宫淑妃
　西永福宫庄妃前各行四拜二跪二叩头礼毕
皇上还宫诸公主各回府第公主属员各于公主前
　　行庆贺礼
　　公主婚礼崇德间定公主下嫁于朝臣定婚进
　献用一九礼
用骆
驼马
设宴七十席行聘进
　献用九九礼
用骆驼
鞍马盔甲
下嫁日设宴九十席如下
　　嫁外藩止用牲酒不设筵席
　　郡主婚礼崇德间定亲王女嫁于朝臣进聘礼
　　马十五匹鞍十五副盔甲十五副定婚日嫁日
　　筵宴如亲王例　嫁于外藩王贝勒台吉等定
　　婚行七九礼
用骆
驼马羊
筵宴宰牲五九次行聘礼
　　马六十匹牛六十头羊六百只娶日宴宰牲七
　　九媵送侍婢八名男妇五户
　　县主婚礼崇德间定郡王女嫁于朝臣进聘礼
　　马十三匹鞍十三副盔甲十三副定婚日嫁日
　　筵宴如郡王例　嫁于外藩王贝勒台吉等定
　　婚行礼筵宴如亲王女例次行聘礼马五十匹
　　牛五十头羊五百只娶日宴宰牲七九媵送侍
　　婢七名男妇四户
　　郡君婚礼崇德间定贝勒女嫁于朝臣进聘礼
　　马十一匹鞍十一副盔甲十一副定婚日嫁日
　　筵宴如贝勒例　嫁于外藩王贝勒台吉等定
　　婚行礼如亲王女例筵宴宰牲三九次行聘礼
　　马四十匹牛四十头羊四百只娶日宴宰牲五
　　九媵送侍婢六名男妇三户
　　县君婚礼崇德间定贝子女嫁于朝臣进聘礼
　　马九匹鞍九副盔甲九副定婚日嫁日筵宴如
　　贝子例　嫁于外藩王贝勒台吉等定婚行礼
　　如亲王女例筵宴宰牲二九次行聘礼马三十
　　匹牛三十头羊三百只娶日宴宰牲三九媵送
　　侍婢五名男妇二户
　　乡君婚礼崇德间定镇国公女辅国公女嫁于
　　朝臣进聘礼马七匹鞍七副盔甲七副定婚日
　　嫁日筵宴如镇国公辅国公例　嫁于外藩王
　　贝勒台吉等定婚行礼如亲王女例筵宴宰牲
　　二九次行聘礼马二十五匹牛二十五头羊二
　　百五十只娶日宴宰牲三九镇国公女媵送侍
　　婢四名男妇二户辅国公女媵送侍婢三名男
　　妇二户
　　公主仪仗
　　纛一对朱红熏竹竿长一丈三尺间缠以藤下
　　有铁上安镀金顶饰以红缨悬素段旗
　　红绣曲柄伞一把红段为之上绣宝相花（
余制与亲
　　王曲柄伞同）

　　红绣花伞二把直柄余制同曲柄伞
　　红绣方扇二把高二尺四寸五分阔二尺二寸
　　面背皆红段面绣孔雀背销金火焰朱红合竹
　　柄长九尺二寸
　　黑花扇二把制同红绣扇
　　吾杖一对
　　立瓜一对
　　卧瓜一对
　　骨朵一对
　　翟车一乘红段顶衣青段缘边并沥水（
余制与亲王轿
　　同）

　　朱轮车一乘红段顶衣青段缘边并沥水（
余制与贵
　　妃车同）

　　顺治九年
大清会典公主婚礼顺治九年更定朝臣聘礼马七
　　匹鞍七副盔甲七副
　　县主婚礼顺治九年更定朝臣聘礼马五匹鞍
　　五副盔甲五副
　　郡君婚礼顺治九年更定朝臣聘礼马四匹鞍
　　四副盔甲四副
　　县君婚礼顺治九年更定朝臣聘礼马三匹鞍
　　三副盔甲三副
　　乡君婚礼顺治九年更定朝臣聘礼马二匹鞍
　　二副盔甲二副
　　顺治九年定凡奉
皇上赐婚公主郡主等外藩王以下内外各官俱朝
　　服于
　中和殿或于
　位育宫谢
恩不赞行三跪九叩头礼成婚日再行三跪九叩头
　　礼
　　顺治十一年
大清会典顺治十一年题准郡主县主郡君授封礼
　　仪俱与公主同
　　固伦公主冠服顺治九年题准冠顶等项各嵌
　　东珠十颗服用翟鸟五爪四团龙补五爪龙段
　　段满翠四补等段
　　和硕公主冠服顺治九年题准冠顶等项各嵌
　　东珠九颗服与固伦公主同
　　郡主冠服顺治九年题准冠顶等项各嵌东珠
　　八颗服与公主同
　　县主冠服顺治九年题准冠顶等项各嵌东珠
　　七颗服用蟒段段各样花素段
　　郡君冠服顺治九年题准冠顶服饰与县主同
　　县君冠服顺治九年题准冠顶等项各嵌东珠
　　五颗服与郡君同
　　乡君冠服顺治九年题准镇国公女乡君冠顶
　　等项各嵌东珠四颗服与县君同辅国公女乡
　　君冠顶等项各嵌东珠三颗服与县君同
　　康熙五年
大清会典康熙五年定镇国将军辅国将军女嫁于
　　外藩媵送满洲男妇二名蒙古汉人男妇六名
　　奉国将军奉恩将军女媵送不许用满洲止用
　　蒙古汉人男妇六名宗室女媵送蒙古汉人男
　　妇四名
　　康熙七年
大清会典康熙七年定外藩亲王女媵送侍婢八名
　　男妇五户外藩郡王女媵送侍婢七名男妇四
　　户外藩贝勒女媵送侍婢六名男妇三户外藩
　　贝子女媵送侍婢五名男妇二户外藩镇国公
　　女媵送侍婢四名男妇二户外藩辅国公女媵
　　送侍婢三名男妇二户一等台吉他布囊以下
　　四等台吉他布囊以上女系属下人媵女二口
　　家下人媵女六口台吉等女出嫁媵送侍婢许
　　增两名
　　康熙八年
大清会典康熙八年定凡奉
旨赐婚郡主以下者谢
恩行礼俱由礼部具题　又定出嫁郡主县主归宁
　　母家有给人口者不准给满洲准给蒙古汉人
　　八名出嫁郡君以下乡君以上归宁准给蒙古
　　汉人六名出嫁镇国将军女以下宗女以上归
　　宁准给蒙古汉人四名

　公主驸马部列传四
　　南齐
　　淮南长公主　下嫁王暕
按梁书王暕传暕字思晦琅邪临沂人父俭齐太尉
南昌文宪公暕年数岁而风神警拔有成人之度时
文宪作宰宾客盈门见暕相谓曰公才公望复在此
矣弱冠选尚淮南长公主拜驸马都尉除员外散骑
侍郎不拜改授晋安王文学迁庐陵王秘书丞明帝
诏求异士始安王遥光表荐暕及东海王僧孺曰臣
闻求贤暂劳垂拱永逸方之疏壤取类导川伏惟陛
下道隐旒纩信充符玺白驹空谷振鹭在庭犹惧隐
鳞卜祝藏器屠保物色关下委裘河上非取制于一
狐谅求味于兼采而五声倦响九工是询寝议庙堂
借听舆皂臣位任隆重义兼邦家实欲使名实不违
侥幸路绝势门上品犹当格以清谈英俊下僚不可
限以位貌窃见秘书丞琅邪王暕年二十一七叶重
光海内冠冕神清气茂允迪中和叔宝理遣之谈彦
辅名教之乐故以晖映先达领袖后进居无尘杂家
有赐书辞赋清新属言元远室迩人旷物疏道亲养
素丘园台阶虚位庠序公朝万夫倾首岂徒荀令可
想李公不亡而已哉乃东序之秘宝瑚琏之茂器除
骠骑从事中郎高祖霸府开引为户曹属迁司徒左
长史天监元年除太子中庶子领骁骑将军入为侍
中出为宁朔将军中军长史又为侍中领射声校尉
迁五兵尚书加给事中出为晋陵太守征为吏部尚
书俄领国子祭酒暕名公子少致美称及居选曹职
事修理然世贵显与物多隔不能留心寒素众颇谓
为刻薄迁尚书右仆射寻加侍中复迁右仆射以母
忧去官起为云麾将军吴郡太守还为侍中尚书左
仆射领国子祭酒普通四年冬暴疾卒时年四十七
诏赠侍中中书令中军将军给东园秘器朝服一具
衣一袭钱十万布百匹谥曰靖有四子训承吁并
通显
　　义兴宪公主　下嫁沈文和
按南史沈庆之传庆之从子攸之景和中与齐高帝
同直殿省申以欢好帝以长女义兴宪公主妻攸之
第三子文和生二女并养之宫中恩礼甚厚及嫁皆
得素旧公家营遣焉齐武帝制以攸之弟雍之孙僧
昭为义兴公主后
　　临海长公主　下嫁王彬
按南史王昙首传彬字思文好文章习篆隶与志齐
名时人为之语曰三真六草为天下宝齐武起旧宫
彬献赋文辞典丽尚齐高帝女临海长公主拜驸马
都尉仕齐历太子中庶子徙永嘉太守卜室于积谷
山有终焉之志梁天监中历吏部尚书秘书监卒谥
惠彬立身清白推贤接士有士君子风
　　吴县公主　下嫁王观
按南史王昙首传昙首孙慈慈子观尚武帝长女吴
县公主修妇礼姑未尝交答江夏王锋为南徐州王
妃慈女也以慈为东海太守行徐州府州事还为冠
军将军庐陵王中军长史未拜永明九年卒赠太常
谥懿子泰
　　武康公主　下嫁徐演
按南史徐羡之传羡之孙孝嗣孝嗣长子演尚齐武
帝女武康公主位太子中庶子拜驸马都尉
　　长城公主　下嫁何敬容
按梁书何敬容传敬容字国礼庐江人也祖攸之宋
太常卿父昌齐吏部尚书并有名前代敬容以名
家子弱冠选尚齐武帝女长城公主拜驸马都尉天
监初为秘书郎历太子舍人尚书殿中郎太子洗马
中书舍人秘书丞迁扬州治中出为建安内史清公
有美绩民吏称之还除黄门郎累迁太子中庶子散
骑常侍侍中司徒左长史普通二年复为侍中领羽
林监俄又领本州大中正顷之守吏部尚书铨序明
审号为称职四年出为招远将军吴郡太守为政勤
恤民隐辨讼如神视事四年治为天下第一吏民诣
阙请树碑诏许之大通二年征为中书令未拜复为
吏部尚书领右军将军俄加侍中中大通元年改太
子中庶子敬容身长八尺白□美须眉性矜庄衣冠
尢事鲜丽每公庭就列容止出人三年迁尚书右仆
射参掌选事侍中如故时仆射徐勉参掌机密以疾
陈解因举敬容自代故有此授焉五年迁左仆射加
宣惠将军置佐史侍中参掌如故大同三年正月朱
雀门灾高祖谓群臣曰此门制卑狭我始欲构遂遭
天火并相顾未有答敬容独曰此所谓陛下先天而
天不违时以为名对俄迁中权将军丹阳尹侍中参
掌佐史如故五年入为尚书令侍中将军参掌佐史
如故敬容久处台阁详悉旧事且聪明识治勤于簿
领诘朝理事日旰不休自晋宋以来宰相皆文义自
逸敬容独勤庶务为世所嗤鄙时萧琛子巡者颇有
轻薄才因制卦名离合等诗以嘲之敬容处之如初
亦不屑也十一年坐妾弟费慧明为导仓丞夜盗官
米为禁司所执送领军府时河东王誉为领军将军
敬容以书解慧明誉即封书以奏高祖大怒付南司
推劾御史中丞张绾奏敬容挟私罔上合弃市刑诏
特免职初天监中有沙门释宝志者尝遇敬容谓曰
君后必贵然终是何败何耳及敬容为宰相谓何姓
当为其祸故抑没宗族无仕进者至是竟为河东所
败中大同元年三月高祖幸同泰寺讲金字三惠经
敬容请预听敕许之又有敕听朔望问讯寻起为金
紫光禄大夫未拜又加侍中敬容旧时宾客门生喧
哗如昔冀其复用会稽谢郁致书戒之曰草莱之人
闻诸道路君侯已得瞻望朝夕出入禁门醉尉将不
敢呵灰然不无其渐甚休甚休敢贺于前又将吊也
昔流言裁作公旦东奔燕书始来子孟不入夫圣贤
被虚过以自斥未有婴时衅而求亲者也且曝鳃之
鳞不念杯勺之水云霄之翼岂顾笼樊之粮何者所
托已盛也昔君侯纳言加首鸣玉在要回丰貂以步
文昌耸高蝉而趋武帐可谓盛矣不以此时荐才拔
士少报圣主之恩今卒如爰丝之说受责见过方复
欲更窥朝廷觖望万分窃不为左右取也昔窦婴杨
恽亦得罪明时不能谢绝宾客犹交党援卒无后福
终益前祸仆之所吊实在于斯人人所以颇犹有踵
君侯之门者未必皆感惠怀仁有灌夫任安之义乃
戒翟公之大署冀君侯之复用也夫在思过之日而
挟复用之意未可为智者说矣君侯宜杜门念失无
有所通筑茅茨于锺阜聊优游以卒岁见可怜之意
着待终之情复仲尼能改之言惟子贡更也之譬少
戢言于众口微自救于竹帛所谓失之东隅收之桑
榆如此令明主闻知尚有冀也仆东皋鄙人入冗幸
无衔窭耻天下之士不为执事道之故披肝胆示情
素君侯岂能鉴焉太清元年迁太子詹事侍中如故
二年侯景袭京师敬容自府移家台内初景于涡阳
退败未得审实传者乃云其将暴显反景身与众并
没朝廷以为忧敬容寻见东宫太宗谓曰淮北始更
有信侯景定得身免不如所传敬容对曰得景遂死
深是朝廷之福太宗失色问其故敬容曰景反复叛
臣终当乱国是年太宗频于元圃自讲老庄二书学
士吴孜时寄詹事府每日入听敬容谓孜曰昔晋代
丧乱颇由祖尚元虚逆贼殄覆中夏今东宫复袭此
殆非人事其将为戎乎俄而侯景难作其言有征也
三年正月敬容卒于围内诏赠仁威将军本官并如
故何氏自晋司空充宋司空尚之世奉佛法并建立
塔寺至敬容又舍宅东为伽蓝趋势者因助财造构
敬容并不拒故此寺堂宇校饰颇为宏丽轻薄者因
呼为众造寺焉及敬容免职出宅止有常用器物及
囊衣而已竟无余财货时亦以此称之子□秘书丞
早卒
　　山阴公主　　　　　下嫁徐
按南史徐羡之传羡之孙孝嗣孝嗣第三子尚明
帝女山阴公主拜驸马都尉与演俱见杀
　　钱唐公主　下嫁谢览
按南史谢弘微传弘微孙瀹瀹子览字景涤选尚齐
钱唐公主拜驸马都尉梁武平建邺朝士王亮王莹
等数人揖自余皆拜览时年二十余为太子舍人亦
长揖而已意气闲雅视瞻聪明武帝目送良久谓徐
勉曰觉此生芳兰竟体想谢庄政当如此自此仍被
赏味天监元年为中书侍郎掌吏部事顷之即真尝
侍坐受□与侍中王暕为诗答赠其文甚工乃使重
作复合旨帝赐诗云双文既后进二少实各家岂伊
尔栋隆信乃俱国华为侍中颇乐酒因宴席与散骑
常侍萧琛辞相诋毁为有司所奏武帝以览年少不
直出为中权长史后拜吏部尚书出为吴兴太守中
书舍人黄睦之家居乌程子弟专横前太守皆折节
事之览未到郡睦之弟迎览览逐去其船杖吏为通
者自是睦之家杜门不出郡境多劫为东道患览下
车肃然初齐明帝及览父瀹东海徐孝嗣并为吴兴
号为名守览皆过之览昔在新安颇聚敛至是遂称
廉洁时人方之王述卒于官赠中书令
　　梁
　　义兴长公主　下嫁王琳
按梁书王份传份长子琳字孝章举南徐州秀才释
褐征卤建安王法曹司徒东阁祭酒南平王文学尚
义兴公主拜驸马都尉累迁中书侍郎卫军谢胐长
史员外散骑常侍出为明威将军东阳太守征司徒
左长史
　　安吉公主　下嫁王实
按南史王诞传诞从子莹莹子实起家秘书郎尚梁
武帝女安吉公主袭爵建城县公为新安太守实从
兄来郡就求告实与铜钱五十万不听于郡及道散
用从兄密于郡市货还都求利及去郡数十里实乃
知命追之呼从兄上岸盘头令卒与杖搏颊乞原劣
得免后为南康嗣王湘州长史长沙郡王三日出褉
实衣冠倾崎王性方严见之意殊恶实称主名谓王
曰萧玉志念实殿下何见憎王惊赧即起后密启之
因此废锢
　　长城公主　下嫁柳偃
按梁书柳恽传恽少子偃字彦游年十二引见诏问
读何书对曰尚书又曰有何美句对曰德惟善政政
在养民众咸异之诏尚长城公主拜驸马都尉都亭
侯太子舍人洗马庐陵鄱阳内史大宝元年卒
　　永嘉公主　下嫁王铨
按南史王彧传琳长子铨字公衡美风仪善占吐尚
武帝女永嘉公主拜驸马都尉铨虽学业不及弟锡
而孝行齐焉时人以为铨锡二王可谓玉昆金友母
长公主疾铨形貌瘠贬人不复识及居丧哭位无常
因得气疾位侍中丹阳尹卒于卫尉卿
　　富阳公主　下嫁张缵
按梁书张缅传缵字伯绪缅第三弟也出后从伯弘
籍弘籍高祖舅也梁初赠廷尉卿缵年十一尚高祖
第四女富阳公主拜驸马都尉封利亭侯召补国子
生起家秘书郎时年十七身长七尺四寸眉目疏朗
神彩爽发高祖异之尝曰张壮武云后八叶有逮吾
者其此子乎缵好学兄缅有书万余卷昼夜披读殆
不辍手秘书郎有四员宋齐以来为甲族起家之选
待次入补其居职例数十百日便迁任缵固求不徙
欲遍观阁内图籍尝执四部书目曰若读此毕乃可
言优仕矣如此数载方迁太子舍人转洗马中舍人
并掌管记缵与琅邪王锡齐名普通初魏遣彭城人
刘善明诣京师请和求识缵缵时年二十三善明见
而嗟服累迁太尉谘议参军尚书吏部郎俄为长史
兼侍中时人以为早达河东裴子野曰张吏部在喉
舌之任已恨其晚矣子野性旷达自云年出三十不
复诣人初未与缵遇便虚相推重因为忘年之交大
通元年出为宁远华容公长史行琅邪彭城二郡国
事二年仍迁华容公北中郎长史南兰陵太守加贞
威将军行府州事三年入为度支尚书母忧去职服
阕出为吴兴太守缵治郡省烦苛务清静民吏便之
大同二年征为吏部尚书缵居选其后门寒素有一
介皆见引拔不为贵要屈意人士翕然称之五年高
祖手诏曰缵外氏英华朝中领袖司空以后名冠范
阳可尚书仆射初缵与参掌何敬容意趣不协敬容
居权轴宾客辐凑有过诣缵者辄距不前曰吾不能
对何敬容残客及是迁为表曰自出守股肱入尸衡
尺可以仰首申眉论列是非者矣而寸衿所滞近蔽
耳目深浅清浊岂有能预加以矫心饰貌酷非所闲
不喜俗人与之共事此言以指敬容也缵在职议南
郊御乘素辇适古今之衷又议印绶官备朝服宜并
着绶时并施行九年迁宣惠将军丹阳尹未拜改为
使持节都督湘桂东宁二州诸军事湘州刺史述职
经途乃作南征赋其词曰岁次娵訾月惟中吕余谒
帝于承明将述职于南楚忽中川而反顾怀旧乡而
延伫路漫漫以无端情容容而莫与乃弭节叹曰人
之寓于宇宙也何异夫栖蜗之争战附□之游禽而
盈虚倚伏俯仰浮沉矜荣华于尺景总万虑于寸阴
彼忘机于粹日乃圣达之明箴妙品物于贞观曾何
足而系心抚余躬之末迹属兴王之盛世蒙三栾之
休宠荷通家之渥惠登石渠之三阁典教文乎六艺
振长缨于承华眷储皇之上睿居衔觞而接席出方
舟以同济彼华坊与禁苑常宵盘而昼□思德音其
在耳若清尘之未逝经二纪以及兹悲明离之永翳
惟平生之褊能实有志于栖息□灭没之千里谢韩
哀于八极如蓑裘之代用譬轮辕之曲直愧周任之
清规谅无取于陈力逢濯缨之嘉运遇井汲之明时
怀君恩而未答顾灵琐而依迟总端揆以居副长庶
僚而称师犹深泉之短绠若高墉而无基伊吾人之
罪薄岂斯满之能持奉皇命以奏举方驱传于衡疑
遵夕宿以言迈戒晨装而永辞行摇摇于南逝心眷
眷而西悲尔乃横济牵牛傍瞻雉库前观隐脤却视
云布追晋氏之启戎覆中州之鼎祚鞠三川于茂草
沾两京于朝露故黄旗紫盖运在震方金陵之兆允
符厥祥及归命之衔璧爰献玺于武王启中兴之英
主宣十世而重光观其内招人望外攘干纪草创江
南缔构基址岂徒能布其德主晋有祀云汉作诗斯
干见美而已哉乃得正朔相承于兹四代多历年所
二百余载割疆埸于华戎拯生灵于宇内不被发而
左衽繄明德其是次临沧之层巘寻叔宝之旧埏
蕴珠玉之余润昭罗绮之遗妍怀若人之远理岂喜
愠其能迁虽魂埋于百世犹映澈于九泉经法王之
梵宇□因时之或跃从四海之宅心故取乱而诛虐
在苍精之将季剪洪柯以销落既观蝎而逞刑又施
兽而为谑候高以巧笑俟长星而欢噱何惵惵之
黔首思假命其无托信人欲而天从爰物□而圣作
我皇帝膺箓受图聪明神武乘舋而运席卷三楚师
克在和仁义必取形犹积决应若□举于是殪桑林
之封狶缴青丘之大风戢干戈以耀德肆时夏而成
功放流声于郑卫屏艳质于倾宫配轩皇以迈迹岂
商周之比隆化致升平于兹四纪六夷膜拜八蛮同
轨教穆于上庠冤申于大理显三光之照烛降五灵
之休祉谅殊功于百王固无得而称矣溯金牛之迅
渚□灵山之雄壮实江南之丘墟平云霄而竦状摽
素岭乎青壁葺赪文于翠嶂跳巨石以惊湍批冲岩
而骇浪铲千寻之峭岸万流之大壑隐日月以蔽
亏搏风烟而回薄崖映川而晃朗水腾光而倏烁积
霜霰之往还鼓波涛之前却下流沫以洊险上岑崟
而将落闻知命之是虞故违风而靡托讯会骸之诡
状云怒特之来奔及渔人之垂饵沈潜锁于洪源鉴
幽涂于忠武驰四马之高轩不语神以征怪情存之
而勿论□姑熟之旧朔访遗迹兮宣武挟仲谋之雄
气朝委裘而作辅历祖宗之明君犹负芒于盛主势
倾河以覆岱威回天而震宇虽明允之笃诚在伊稷
而未举矧有功而无志岂季叶其能处惧贻笑于文
景忧象贤之覆餗虽苞□以代兴终夷宗而殄族彼
儋石之赢储尚邀之而俟福况神明之大宝乃闇干
于天禄造扃键之候司发传书于关尉据轘辕乎伊
洛守衡津于河渭无矫且以招宾阙捐繻而待贵实
祗敬于王典怀鞠躬而屏气惟函谷之襟带疑武库
之精兵采风谣于往昔闻乳虎于宁成在当今而简
易止讥鉴其奸情陋文仲之废职鄙耏门之食征于
是近睇赭岑遥瞻鹊岸岛屿苍茫风云萧散属时雨
之新晴观百川之浩涆水泓澄以暗夕山参差而辨
旦忽临睨于故乡眇江天其无畔逆洄流而右阻遵
长薄而左贯独向风以舒情搴芳洲其谁玩息铜山
而系缆访叔文之灵宇得旧名而犹存皆攒芜而积
楚想夫君之令闻实有声于前古拯巴汉之废业爰
配名于邹鲁辨山精以息讼对祠星而寤主每抚事
以怀人非末学其能□嘉梅根之孝女尚乘肥于媵
姬嗟吴人之重辟忧峻网于将贻彼沈瓜而显义指
沧波而为期此浮履以明节赴丹爓其何疑信礼感
而情悼实凄怅于余悲空沈吟以遐想愧邯郸之妙
词望南陵以寓目美牙门之守志当晋师之席卷岂
藩篱而不庇携老弱于穷城犹区区乎一篑虽挈瓶
之小善实君子之所识
阙
一句
是谓事人之礼入雷池
之长浦想恭岱之芳尘临鱼官以辍膳践寒蒲之抽
筠又有生为令德没为明神或捐家事主携手拜亲
或正身殉义哀感市人所以家称纯孝国号能臣扬
清徽于上列并异世而为邻发晓渚而□风苦神吴
之难习岸跃舟而不进水腾沙以惊急天曀曀其垂
阴雨霏霏而来集愍征夫之劳瘁每搴帷而伫立由
江之派别望彭汇之通津涂未中乎及绛日已盈
于浃旬于是千流共归万岭分状倒景悬高浮天泻
壮清江洗涤平湖夷畅□光转彩出没摇漾岷山嶓
冢悠远寂寥青湓赤岸控汐引潮望归云之蓊蓊扬
清风之飘飘界飞流于翠薄耿长虹于青霄若夫灌
莽川涯层潭水府游泳之所往还喧鸣之所攒聚群
飞沙涨掩薄草渚奇甲异鳞雕文綷羽听寡鹤之偏
鸣闻孤鸿之慕侣在客行而多思独伤魂而凄楚美
中流之冲要因习坎以守固既因之而设险又居之
而务德南通珠崖夜郎西款玉津华墨莫不内清奸
宄外弭苛慝篱屏京师事有均于齐德也眄匡岭以
踌躇想霞裳于云仞流姮娥之逸响发王子之清韵
若夜光而可投岂荣华之难摈羡还丹其何述伫一
丸于来信径遵途乎鄂渚迹孙氏之霸基陈利兵而
蓄粟抗十倍之锐师在贤才之必用宁推诚而忍欺
图富强以法立属贞臣而日嬉识徐基于江畔云钓
台之旧址方战国之多虞犹从容而宴喜钦辅吴之
忠谅叹仲谋之虚己处君臣而并得良致霸其有以
伊文侯之雅望诚一代之伟人□观书以心服玉比
德而誉均遘时雄之应运方协义以经纶名既逼而
愈赏言虽闻而弥亲惜勤王于延献俾汉京之惟新
何天命其弗与悲盛业之未申泛芦洲以延伫闻伍
员之所济出怀珠而免雠归投金以答惠彼无求于
万锺唯长歌而鼓枻慨斯诚之未感乃沈躯以明誓
空负恨其何追徒临餐而先祭及旋师于郑国美邀
福于来裔入郢都而抵掌壮天险之难窥允分荆之
胜略成百代之良规贾生方于指大应侯譬之木披
所以居宗振末强本弱枝闻古今之通制历盛衰而
不移可不谓然与美经国之远体也酌忠言于城郢
播终古之芳猷忘我躬之匪阅顾社稷而怀忧服庄
王之高义乃征名于夏州耻蹊田之过罚纳申叔之
嘉谋观巫臣之献箴鉴周书以明喻何目谋其多僻
要桑中而远赴若葆申之诛丹实匡君以成务在两
臣而优劣居二主其并裕临赤崖而慷忾榷雄图于
魏武乘战胜以长驱志吞吴而并楚总八州之毅卒
期姑苏而振旅时有便乎建瓴事无留于萧斧霸孙
赫其霆奋仗万俗之英辅裂宇宙而三分诚决机乎
一举嗟元德之矫矫思兴复于旧京招卧龙于当世
配管仲而称英收散亡之余弱结与国而连横延五
纪乎岷汉绍四百于炎精望巴丘以邅回遵洞庭而
敞恍沈轻舟而不系何灵之浩荡眺居褊之双峰
徒临风以增想偿瑶觞而一酌驾彩霓而独往尔乃
南奠衡霍北距沮漳包括沅沣汲引潇湘滮滮长迈
漫漫回翔荡云沃日吐霞含光青碧潭屿万顷澄澈
绮兰从风素沙被雪杂云霞以舒卷闲河洲而断绝
回晓仄于中川起长□而半灭税遗构之旧浦瞻汨
罗以陨泗岂怀宝而迷邦犹殷勤而一致蕴芳华以
襞积非党人之所媚合小雅之怨辞兼国风之美志
譬弹冠而振衣犹自别于泥滓且杀身以成义宁露
才而扬己悲先生之不辰逢椒兰之妒美有骅骝而
不驭焉遑遑于千里既践境以思人弥流连其无已
修行潦之薄荐敢凭诚于沼沚谒黄陵而展敬奠瑶
席乎川湄具兰香以膏沐怀椒糈而要之延帝子于
三后降夔龙于九疑腾河灵之水驾下太一之灵旗
抚安歌以会□疏缓节而依迟日徘徊以将暮情眇
默而无辞愠秦皇之川幸尤土壤以加戮昧天道之
无亲勤望祀以祈福将人怨而神怒故飞川而荡谷
推冥理以归遂刊山而赭木于是下车入部班条
理务砥课庸薄夕惕兢惧存问长老隐恤氓庶奉宣
皇恩宽徭省赋远哉盛乎斯邦之旧也有虞巡方以
托终夏侯开图以疏决太伯让嗣以来游
阙
臣祈仙
而齐洁固是明王之尘轨圣贤之踪辙也若夫屈平
怀沙之赋贾子游湘之篇史迁摛文以投吊扬雄反
骚而沈川其风谣雅什又是词人之所流连也亦有
仲宁咸德仍世相继父子三台缁衣改敝古初抱于
烈火刘先高而忤世蒋公琰之弘通桓伯绪之匡济
邓兖时之绝述谷思恭之藻丽实川岳之精灵常闲
出而无替也至于殊庭之客帝乡之贤神奔鬼化吐
吸云烟玉笥登之而却老金人植杖以尊泉苏生骑
龙而出入处静驾鹿以周旋配北烛之神女偶南荣
之偓佺时仿□其遥见亦往往而有焉尔乃历省府
庭周行街术山川远览邑居近悉割黔中以置守献
青阳而背质邹生所谓还舟楚王于焉乘驲巡高山
之累仞吴文之为宰彼非刘而八王皆国士而身
在长沙而着令经五叶其未改知天道之福谦胜
一时之经始寻太傅之故宅今筑室以安禅邑无改
于旧井尚开流而冽泉怀伊管之政术遇庸臣而见
迁终被知于时主嗟汉宗之得贤受齐居之远托岂
理谢而生全哀怀王之不秀遂抱恨而伤年修定祀
于北郭对林野而幽蔼庶无吐于馨香祀琼茅而沃
□景十三以启国惟君王其能大迨炎正之中微实
斯藩而是赖顾四阜之纡余乍升高以游目审山川
之面带将取名于衡麓下弥漫以爽垲上钦亏而重
复风瑟瑟以鸣松水琤琤而响谷低四照于若华竦
千寻于建木冀嚣尘之可屏登岩阿而寤宿舍域中
之常恋慕游仙之灵族是时凉风暮节万实西成华
池迥远飞阁凄明嘉南州之炎德爱兰蕙之秋荣下
名柑于曲榭采芳菊于高城树罗轩而并列竹被岭
而丛生玩栖禽之夕返送旅雁之晨征悲去乡而远
客寄览物而娱情惟传车之所骛实鹰扬其是掌或
解组以立威乍露服而加赏遵圣主之恩刑荷天地
之厚德沾河润于九里泽自家而刑国阙小道之可
观宁畏涂其易克眄高衢而愿骋忧取累于长纆闻
困石之非据承□戒乎明则愧寿陵之余子学邯郸
而匍匐也缵至州停遣十郡尉劳解放老疾吏役及
关市戍逻先所防人一皆省并州界零陵衡阳等郡
有莫徭蛮者依山险为居历政不宾服因此向化益
阳县人作田二顷皆异亩同颖缵在政四年流人自
归户口增益十余万州境大安太清二年征为领军
俄改授使持节都督雍梁北秦东益郢州之竟陵司
州之随郡诸军事平北将军宁蛮校尉缵初闻邵陵
王纶当代己为湘州其后更用河东王誉缵素轻少
王州府候迎及资待甚薄誉深衔之及至州遂托疾
不见缵仍检括州府庶事留缵不遣会闻侯景寇京
师誉饰装当下援时荆州刺史湘东王赴援军次郢
州武城缵驰信报曰河东已竖樯上水将袭荆州王
信之便回军镇荆湘因构嫌隙寻弃其部伍单舸赴
江陵王即遣使责让誉索缵部下既至仍遣缵向襄
阳前刺史岳阳王□推迁未去镇但以城西白马寺
处之会闻贼陷京师□因不受代州助防杜岸绐缵
曰观岳阳殿下必不容使君使君素得物情若走入
西山招聚义众远近必当投集又帅部下继至以此
义举无往不克缵信之与结盟约因夜遁入山岸反
以告□仍遣岸帅军追缵缵众望岸军大喜谓是赴
期既至即执缵并其众并俘送之始被囚絷寻又逼
缵剃发为道人其年□举兵袭江陵常载缵随后及
军退败行至湕水南防守缵者虑追兵至遂害之弃
尸而去时年五十一元帝承制赠缵侍中中卫将军
开府仪同三司谥宪公缵有识鉴自见元帝便推
诚委结及元帝即位追思之尝为诗其序曰简宪之
为人也不事王侯负才任气见余则申旦达夕不能
已已怀夫人之德何日忘之缵着鸿宝一百卷文集
二十卷
　　永兴公主　下嫁殷钧
按梁书殷钧传钧字季和陈郡长平人也晋太常融
八世孙父睿有才辩知名齐世历官司徒从事中郎
睿妻王奂女奂为雍州刺史镇北将军乃言于朝以
睿为镇北长史河南太守奂诛睿并见害钧时年九
岁以孝闻及长恬静交游好学有思理善隶书为
当时楷法南郡范云乐安任昉并称赏之高祖与睿
少旧故以女妻钧即永兴公主也天监初拜驸马都
尉起家秘书郎太子舍人司徒主簿秘书丞钧在职
启校定秘阁四部书更为目录又受诏料检西省法
书古迹别为品目迁骠骑从事中郎中书郎太子家
令掌东宫书记顷之迁给事黄门侍郎中庶子尚书
吏部郎司徒左长史侍中东宫置学士复以钧为之
公事免复为中庶子领国子博士左骁骑将军博士
如故出为明威将军临川内史钧体羸多疾闭阁卧
治而百姓化其德劫盗皆奔出境尝擒劫帅不加考
掠但和言诮责劫帅稽颡乞改过钧便命遣之后遂
为善人郡旧多山疟更暑必动自钧在任郡境无复
疟疾母忧去职居丧过礼昭明太子忧之手书诫喻
曰知比诸德哀顿为过又所进殆无一溢甚以酸耿
迥然一身宗奠是寄毁而灭性圣教所不许宜微自
遣割俯存礼制饘粥果蔬少加勉强忧怀既深指故
有及并令缪道臻口具钧答曰奉赐手令并缪道臻
宣旨伏读感咽肝心涂地小人无情动不及礼但禀
生劣假推年岁罪戾所锺复加横疾顷者绵微守
尽晷漏目乱元黄心迷哀乐惟救危苦未能以远理
自制姜桂之滋实闻前典不避粱肉复忝今慈臣亦
何人降此忧愍谨当循复圣言思自补续如脱申延
实由亭造服阕迁五兵尚书犹以顿疗经时不堪拜
受乃更授散骑常侍领步兵校尉侍东宫寻改领中
庶子昭明太子薨官属罢又领右游击除国子祭酒
常侍如故中大通四年卒时年四十九谥曰贞子二
构渥
　　永世公主　下嫁谢谟
按梁书武德郗皇后传后生永世公主玉婉
按南史谢裕传脁及殷睿素与梁武以文章相得帝
以大女永兴公主适睿子钧第二女永世公主适脁
子谟及帝为雍州二女并暂随母向州及武帝即位
二主始随内还武帝意薄谟又以门单欲更适张弘
策子策卒又以与王志子諲而谟不堪叹恨为书状
如诗赠主主以呈帝甚蒙矜叹而妇终不得还寻用
谟为信安县稍迁王府谘议时以为沈约早与脁善
为制此书云
　　永康公主
按梁书武德郗皇后传后生永康公主玉环
　　余姚公主　下嫁王溥
按南史王彧传彧从子份份子溥字伯淮尚简文帝
女余姚公主
　　南沙公主　下嫁袁宪
按南史袁宪传宪字德章幼聪敏好学有雅量梁武
帝修建庠序别开五馆其一馆在宪宅西宪常招引
诸生与之谈论新义出人意表同辈咸嗟服焉大同
八年武帝撰孔子正言章句诏下国学宣制旨义宪
时年十四被召为正言生祭酒到溉目送之爱其神
采国子博士周弘正谓宪父君正曰贤子今兹欲策
试不君正曰未敢令试居数日君正遣门客岑文豪
与宪候弘正会弘正将升讲坐弟子毕集乃延宪入
室授以尘尾令宪竖义时谢岐何妥在坐弘正谓曰
二贤虽穷奥赜得无惮此后生邪何谢乃递起义端
深极理致宪与往复数番酬对闲敏弘正谓妥曰恣
卿所问勿以童幼期之时观者重沓宪神色自若辨
论有余弘正亦起数难终不能屈因告文豪曰卿还
谘袁吴郡此郎已堪见代博士矣时生徒对策多行
贿赂文豪请具束修君正曰我岂能用钱为儿买第
邪学司衔之及宪试争起剧难宪随问抗答剖析如
流到溉顾宪曰袁君正其有后矣及君正将之吴郡
溉祖道于征卤亭谓君正曰昨策生萧敏孙徐孝克
非不解义至于风神器局去贤子远矣寻举高第以
贵公子选尚南沙公主即梁简文帝女也大同元年
释褐秘书郎迁太子舍人侯景寇逆宪东之吴郡寻
丁父忧哀毁过礼陈武帝作相除司徒户曹初谒遂
抗礼长揖中书令王劢谓宪曰卿何矫众不拜录公
宪曰于理不应致拜卫尉赵知礼曰袁生举止详中
故有陈汝之风陈受命授中书侍郎兼散骑常侍与
黄门郎王瑜使齐数年不遣天嘉初乃还大建三年
累迁御史中丞羽林监时豫章王叔英不奉法度逼
取人马宪依事劾奏免叔英自是朝野严惮宪详练
朝章尢明听断至有狱情未尽而有司具法者即伺
闲为帝言之所申理甚众尝陪宴承香阁宾退后宣
帝留宪与卫尉樊俊徙席山亭谈宴终日帝谓俊曰
袁家故为有人其见重如此自侍中迁吴郡太守以
父任固辞改授南康内史迁吏部尚书宪以久居清
显累表自解任帝曰诸人在职屡有谤书卿处事己
多可谓清白别相甄录且勿致辞迁右仆射参掌选
事先是宪长兄枢为左仆射至是宪为右仆射台省
目枢为大仆射宪为小仆射朝廷荣之及宣帝不豫
宪异吏部尚书毛喜俱受顾命始兴王叔陵之肆逆
也宪指麾部分预有力焉后主被创病笃执宪手曰
我儿尚幼后事委卿宪曰群情喁喁冀圣躬康复后
事之委未敢奉诏以功封建安县伯领太子中庶子
寻除侍中太子詹事及太子加元服行释奠礼宪表
请解职不许寻给扶二人皇太子颇不率典训宪手
表陈谏十条皆援引古今言辞切直太子虽外示容
纳心无悛改后主欲立宠姬张贵妃子始安王为嗣
尝从容言之吏部尚书蔡征顺旨称赞宪厉色折之
曰皇太子国家储副亿兆宅心卿是何人轻言废立
然是夏竟废太子为吴兴王后主知宪有规谏之事
答曰袁德章实骨鲠臣即日诏为尚书仆射祯明三
年隋军来伐隋将贺若弼进烧宫城北掖门兵卫皆
散走朝士各藏唯宪侍左右后主谓曰我从来侍卿
不先余人今日见卿可谓岁寒知松柏后雕也非唯
由我无德亦是江东衣冠道尽后主将避匿宪正色
曰北兵之入必无所犯大事如此陛下安之臣愿陛
下依梁武见侯景故事以待之不从因下榻驰去宪
从出后堂景阳殿后主投井中宪拜哭而出及至长
安隋文帝嘉其雅操下诏以为江表称首授开府仪
同三司昌州刺史开皇十四年授晋王广府长史十
八年卒时年七十赠大将军安成郡公谥曰简长子
承家仕隋至秘书丞国子司业君正弟敬
　　溧阳公主
按南史简文帝本纪初侯景纳帝女溧阳公主公主
有美色景惑之妨于政事王伟每以为言景以告主
主出恶言伟知之惧见谗乃谋废帝
　　海盐公主　下嫁张希
按梁书张缅传缅弟缵缵次子希字子颜早知名选
尚太宗第九女海盐公主承圣初官至黄门侍郎
　　安阳公主　下嫁张交
按梁书张缅传缅弟绾绾次子交字少游颇涉文学
选尚太宗第十一女安阳公主承圣二年官至太子
洗马秘书丞掌东宫管记
　　益昌公主
按南史徐妃传妃以天监十六年十二月拜湘东王
妃生世子方等益昌公主含贞
　　陈
　　永嗣公主　下嫁钱蒇
按南史袁湛传枢字践言永定中征为侍中掌选迁
都官尚书掌选如故枢博学明悉旧章初陈武帝长
女永嗣公主先适陈留太守钱蒇生子岊主及岊并
卒于梁时武帝受命惟主追封至是将葬尚书请议
加蒇驸马都尉并赠岊官枢议曰昔王姬下嫁必适
诸侯同姓为主闻于公羊之说车服不系显于诗人
之篇汉氏初兴列侯尚主自斯以后降嫔素族驸马
都尉置由汉武或以假诸功臣或以加于戚属是以
魏曹植表驸马奉车取为一号齐职仪曰凡尚公主
必拜驸马都尉盖以王姬之重庶姓之轻若不加其
等级宁可合卺而酳所以假驸马之位乃崇于皇女
也今公主早薨伉俪已绝既无礼数致疑何须驸马
之授按杜预尚晋宣帝第二女晋武践祚而主已亡
泰始中追赠公主元凯无复驸马之号梁武帝女新
安穆公主早薨天监初王氏无追拜之事远近二例
足以校明无劳此授今宜追赠亭侯时议以为当
　　信义长公主　下嫁到郁
按陈书到仲举传仲举子郁尚文帝妹信义长公主
官至中书侍郎出为宣城太守文帝配以士马是年
迁为南康内史以国哀未之任仲举既废居私宅与
郁皆不自安时韩子高在都人马素盛郁每乘小舆
蒙妇人衣与子高谋子高军主告言其事高宗收子
高仲举及郁□付廷尉诏曰到仲举庸力小才坐叨
显贵受任前朝荣宠隆赫父参王政子据大邦礼盛
外姻势均戚里而肆此骄暗陵傲百司遏密之初擅
行国政排黜懿亲欺蔑台衮韩子高蕞尔细微擢自
卑末入参禁卫委以心腹蜂虿有毒敢行反噬仲举
子高共为表里阴构奸谋密为异计安成王朕之叔
父亲莫重焉受命导扬禀承顾托以朕冲弱属当保
佑家国安危事归宰辅伊周之重物无异议将相旧
臣咸知宗仰而率聚凶徒欲相掩袭屯据东城进逼
崇礼规树仲举以执国权陵斥司徒意在专政潜结
党附方危社稷赖祖宗之灵奸谋显露前上虞令陆
昉等具告其事□有据验并□今月七日纵其凶恶
领军将军明彻左卫将军卫尉卿宝安及诸公等又
□知其事二三舋迹彰于朝野反道背德事骇闻见
今大憝克歼罪人斯得□可收付廷尉肃正刑书罪
止仲举父子及子高三人而已其余一从旷荡□所
不问仲举及郁□于狱赐死时年五十一郁诸男女
以帝甥获免
　　信仪公主　下嫁蔡凝
按陈书蔡凝传凝字子居济阳考城人也祖撙梁吏
部尚书金紫光禄大夫父彦高梁给事黄门侍郎凝
幼聪悟美容止既长博涉经传有文辞尢工草隶天
嘉四年释褐受秘书郎转庐陵王文学光大元年除
太子洗马司徒主簿大建元年迁太子中舍人以名
公子选尚信仪公主拜驸马都尉中书侍郎迁晋陵
太守及将之郡更令左右缉治中书廨宇谓宾友曰
庶来者无劳不亦可乎寻授宁远将军尚书吏部侍
郎凝年位未高而才地为时所重常端坐西斋自非
素贵名流罕所交接趣时者多讥焉高祖常谓凝曰
我欲用义兴主□钱肃为黄门郎卿意何如凝正色
对曰帝乡旧戚恩由圣旨则无所复问若格以佥议
黄散之职故须人门兼美惟陛下裁之高宗默然而
止肃闻而有憾令义兴主日谮之于高宗寻免官迁
交址顷之追还后主嗣位授晋安王谘议参军转给
事黄门侍郎后主尝置酒会群臣欢甚将移燕于弘
范宫众人咸从唯凝与袁宪不行后主曰卿何为者
凝对曰长乐尊严非酒后所过臣不敢奉诏众人失
色后主曰卿醉矣即令引出他日后主谓吏部尚书
蔡征曰蔡凝负地矜才无所用也寻迁信威晋熙王
府长史郁郁不得志乃喟然叹曰天道有废兴夫子
云乐天知命斯理可达因制小室赋以见志甚有辞
理陈亡入隋道病卒时年四十七子君知颇知名
　　富阳公主　下嫁柳盼
按陈书高宗柳皇后传后弟盼大建中尚世祖女富
阳公主拜驸马都尉后主即位以帝舅加散骑常侍
盼性愚□使酒常因醉乘马入殿门为有司所劾坐
免官卒于家赠侍中中护军
　　富阳公主　下嫁侯净藏
按陈书侯瑱传瑱子净藏尚世祖第二女富阳公主
以公主除员外散骑侍郎大建三年卒赠司徒主簿
净藏无子弟就袭封

　公主驸马部列传五
　　北魏一
　　辽西公主　下嫁贺野千
按魏书贺讷传讷父野千尚昭成女辽西公主昭成
崩诸部乖乱献明后与太祖及卫秦二王依讷讷中
弟染干粗暴忌太祖常图为逆每为皇姑辽西公主
拥护故染干不得肆其祸心
　　华阴公主　下嫁奚拔
按魏书万安国传有奚拔者世为纥奚部帅其父根
皇始初率众归魏太祖嘉之尚昭成女生子拔卒于
尚书令拔尚华阴公主生子敬元绍之逆也主有功
超授敬大司马大将军封长乐王薨子护袭爵拜外
都大官太和中诏以护年迈既未致仕令依旧养老
之例卒子彦嗣根事迹遗落故略附云
　　华阳公主　濩泽公主　并下嫁闾大肥
按北史闾大肥传大肥蠕蠕人也道武时归魏尚华
阳公主赐爵其思子与弟并为上宾入八议明元即
位为内都大官进爵为侯宜城王奚斤之攻武牢大
肥与娥清领十二军出中道太武初复与奚斤出云
中白道讨大檀破之后从讨赫连昌以功授荥阳公
公主薨复尚濩泽公主太武将拜大肥为王遇疾卒
　　宜阳公主　下嫁穆观
按魏书穆崇传崇子观字闼拔袭崇爵少以文艺知
名选充内侍太祖器之太宗即位为左卫将军绾中
书门下出纳诏命及访旧事未尝有所遗漏太宗奇
之尚宜阳公主拜驸马都尉稍迁太尉世祖之监国
观为右弼出则统摄朝政入则应对左右事无巨细
皆关决焉终日怡怡无愠喜之色劳谦善诱不以富
贵骄人泰常八年暴疾薨于苑内时年三十五太宗
亲临其丧悲动左右赐以通身隐起金饰棺丧礼一
依安城王叔孙俊故事赠宜都王谥曰文成世祖即
位每与群臣谈宴未尝不叹惜殷勤以为自泰常以
来佐命勋臣文武兼济无及之者见称如此
　　武威长公主　下嫁沮渠牧犍　又嫁李盖
按魏书沮渠蒙逊传蒙逊第三子牧犍统任自称河
西王遣使请朝命先是世祖遣李顺迎蒙逊女为夫
人会蒙逊死牧犍受蒙逊遗意送妹于京师拜右昭
仪改称承和元年世祖又遣李顺拜牧犍使持节侍
中都督凉沙河三州西域羌戎诸军事车骑将军开
府仪同三司领护西戎校尉凉州刺史河西王牧犍
以无功受赏乃留顺上表乞安平一号优诏不许牧
犍尚世祖妹武威公主遣其相宋繇表谢献马五百
匹黄金五百斤繇又表请公主及牧犍母妃后定号
朝议谓礼母以子贵妻从夫爵牧犍母宜称河西国
太后公主于其国内可称王后于京师则称公主诏
从之牧犍遣其将军沮渠旁周朝京师世祖遣侍中
古弼尚书李顺赐其侍臣衣服有差并征世子封坛
入侍牧犍乃遣封坛朝于京师太延五年世祖遣尚
书贺多罗使凉州且观虚实以牧犍虽称蕃致贡而
内多乖悖于是亲征之诏公卿为书让之曰王外从
正朔内不舍僣罪一也民籍地图不登公府任土作
贡不入司农罪二也既荷王爵又受伪官取两端之
荣邀不二之宠罪三也知朝廷志在怀远固违圣略
切税商胡以断行旅罪四也扬言西戎高自骄大罪
五也坐自封殖不欲入朝罪六也北托叛寇南引仇
池凭援谷军提挈为奸罪七也承敕过限辄假征镇
罪八也欣敌之全幸我之败侮慢王人供不以礼罪
九也既婚帝室宠逾功旧方恣欲情蒸淫其嫂罪十
也既违伉俪之体不笃婚姻之义公行鸩毒规害公
主罪十一也备防主人候守关要有如寇雠罪十二
也为臣如是其可恕乎先令后诛王者之典也若亲
率群臣委贽郊迎谒拜马首上策也六军既临面缚
舆榇又其次也如其守迷穷城不时悛悟身死族灭
为世大戮宜思厥中自求多福也官军济河牧犍曰
何故尔也用其左丞姚定国计不肯出迎求救于蠕
蠕又遣弟董来率兵万余人拒官军于城南战退车
驾至姑臧遣使喻牧犍令出牧犍闻蠕蠕内侵于善
无幸车驾返□遂婴城自守牧犍兄子祖逾城出降
具知其情世祖乃引诸军进攻牧犍兄子万年率麾
下又来降城拔牧犍与左右文武面缚请罪诏释其
缚徙凉州民三万余家于京师初太延中有一父老
投书于敦煌城东门忽然不见其书一纸八字文曰
凉王三十年若七年又于震电之所得石丹书曰河
西河西三十年破带石乐七年带石山名在姑臧南
山祀傍泥陷不通牧犍征南大将军董来曰祀岂有
知乎遂毁祀伐木通道而行牧犍立果七年而灭如
其言牧犍淫嫂李氏兄弟三人传嬖之李与牧犍姊
共毒公主上遣解毒医乘传救公主得愈上征李氏
牧犍不遣厚送居于酒泉上大怒既克犹以妹婿待
之其母死以王太妃礼葬焉又为蒙逊置守墓三十
家改授牧犍征西大将军王如故初官军未入之间
牧犍使人斫开府库取金银珠玉及珍奇器物不更
封闭小民因之入盗巨细荡尽有司求贼不得真君
八年其所亲人及守藏者告之上乃穷竟其事搜其
家中悉得所藏器物又告牧犍父子多畜毒药前后
隐窃杀人乃有百数姊妹皆为左道朋行淫佚曾无
愧颜始罽宾沙门曰昙无谶东入鄯善自云能使鬼
治病令妇人多子与鄯善王妹曼头□林私通发觉
亡奔凉州蒙逊宠之号曰圣人昙无谶以男女交接
之术教授妇人蒙逊诸女子妇皆往受法世祖闻诸
行人言昙无谶之术乃召昙无谶蒙逊不遣遂发露
其事拷讯杀之至此帝知之于是赐昭仪沮渠氏死
诛其宗族唯万年及祖以前先降得免是年人又告
牧犍犹与故臣民交通谋反诏司徒崔浩就公主第
赐牧犍死牧犍与主诀良久乃自裁葬以王礼谥曰
哀王及公主薨诏与牧犍合葬公主无男有女以国
甥亲宠得袭母爵为武威公主　按李惠传惠中山
人思皇后之父也父盖少知名历位殿中都官二尚
书左将军南郡公初世祖妹武威长公主故凉王沮
渠牧犍之妻世祖平凉州颇以公主通密计助之故
宠遇差隆诏盖尚焉盖妻与氏以是而出是后盖加
侍中驸马都尉殿中都官尚书左仆射卒官赠征南
大将军定州刺史中山王谥曰庄（
按李盖传尚故凉王沮渠牧犍妻武
　威公主而沮渠牧犍传又云与主合葬则主无改适之事两存以备参考）

　　南安长公主　下嫁杜超
按魏书杜超传超字祖仁魏郡邺人密皇后之兄也
少有节操泰常中为相州别驾奉使京师时以法禁
不得与后通问始光中世祖思念舅氏以超为阳平
公尚南安长公主拜驸马都尉位大鸿胪卿车驾数
幸其第赏赐巨万神三年以超行征南大将军太
宰进爵为王镇邺追加超父豹镇东大将军阳平景
王母曰巨鹿惠君真君五年超为帐下所害世祖临
其丧哀恸者久之谥曰威王
　　阳翟公主　下嫁姚黄眉
按魏书姚黄眉传眉姚兴之子太宗昭哀皇后之弟
也姚泓灭黄眉间来归太宗厚礼之赐爵陇西公尚
阳翟公主拜驸马都尉赐隶户二百世祖即位迁内
都大官后拜太常卿卒赠雍州刺史陇西王谥曰献
陪葬金陵黄眉宽厚温和希言得失世祖悼惜之故
赠有加礼
　　乐陵公主　下嫁穆寿
按魏书穆崇传观子寿袭爵少以父任选侍东宫尚
乐陵公主拜驸马都尉明敏有父风世祖爱重之擢
为下大夫敷奏机辩有声内外迁侍中中书监领南
部尚书进爵宜都王加征东大将军寿辞曰臣祖崇
先皇之世属值艰危幸天赞梁眷诚心密告故得效
功前朝流福于后昔陈平受赏归功无知今眷元勋
未录而臣独奕世受荣岂惟仰愧古贤抑亦有亏国
典世祖嘉之乃求眷后得其孙赐爵郡公舆驾征凉
州命寿辅恭宗总录要机内外听焉行次云中将济
河宴诸将于宫世祖别御静室召寿及司徒崔浩尚
书李顺世祖谓寿曰蠕蠕吴提与牧犍连和今闻朕
征凉州必来犯塞若伏兵漠南殄之为易朕故留壮
兵肥马使卿辅佐太子收田既讫便可分伏要害以
待卤至引使深入然后击之擒之必矣凉州路远朕
不得救卿若违朕指授为卤侵害朕还斩卿崔浩李
顺为证非虚言也寿顿首受诏寿信卜筮之言谓贼
不来竟不设备而吴提果至侵及善无京师大骇寿
不知所为欲筑西郭门请恭宗避保南山惠太后不
听乃止遣司空长孙道生等击走之世祖还以无大
损伤故不追咎恭宗监国寿与崔浩等辅政人皆敬
浩寿独凌之又自恃位任以为人莫己及谓其子师
曰但令吾儿及我亦足胜人不须苦教之遇诸父兄
弟有如仆隶夫妻并坐共食而令诸父馂余其自矜
无礼如此为时人所鄙笑真君八年薨赠太尉谥曰
文宣
　　博陵长公主　下嫁冯熙
按魏书冯熙传熙字晋昌长乐信都人文明太后之
兄也祖文通语在海夷传世祖平辽海熙父朗内徙
官至秦雍二州刺史辽西郡公坐事诛文明太后临
朝追赠假黄钺太宰燕宣王立庙长安熙生于长安
为姚氏魏母所养以叔父乐陵公邈因战入蠕蠕魏
母携熙逃避至氐羌中抚育年十二好弓马有勇干
氐羌皆归附之魏母见其如此将还长安始就博士
学问从师受孝经论语好阴阳兵法及长游华阴河
东二郡间性泛爱不拘小节人无士庶来则纳之熙
姑先入掖庭为始祖左昭仪妹为高宗文成帝后即
文明太后也使人外访知熙所在征赴京师拜冠军
将军赐爵肥如侯尚恭宗女博陵长公主拜驸马都
尉出为定州刺史进爵昌黎王显祖即位为太傅累
拜内都大官高祖即位文明太后临朝王公贵人登
进者众高祖乃承旨皇太后以熙为侍中太师中书
监领秘书事熙以频履师傅又中宫之宠为群情所
骇心不自安乞转外任文明太后亦以为然于是除
车骑大将军开府都督洛州刺史侍中太师如故洛
阳虽经破乱而旧三字石经宛然犹在至熙与常伯
夫相继为州废毁分用大至颓落熙为政不能仁厚
而信佛法自出家财在诸州镇建佛图精舍合七十
二处写一十六部一切经延致名德沙门日与讲论
精勤不倦所费亦不赀而在诸州营塔寺多在高山
秀阜伤杀人牛有沙门劝止之熙曰成就后人唯见
佛图焉知杀人牛也其北邙寺碑文中书侍郎贾元
寿之词高祖频登北邙寺亲读碑文称为佳作熙为
州因事取人子女为奴婢有容色者幸之为妾有子
女数十人号为贪纵后求入朝授内都大官太师如
故熙事魏母孝谨如事所生魏母卒乃散发徒跣水
浆不入口三日诏不听服熙表求依赵氏之孤高祖
以熙情难夺听服齐衰期后以例降改封京兆郡公
高祖纳其女为后曰白虎通云王所不臣数有三焉
妻之父母抑言其一此所谓供承宗庙不欲夺私心
然吾季着于春秋无臣证于往牒既许通体之一用
开至尊之敬比长秋配极阴政既敷未闻有司陈奏
斯式可诏太师辍臣从礼又勒集书造仪付外高祖
前后纳熙三女二为后一为左昭仪由是冯氏宠贵
益隆赏赐累巨万高祖每诏熙上书不臣入朝不拜
熙上书如旧熙于后遇疾绵寝四载诏遣医问道路
相望车驾亦数临幸焉将迁洛高祖亲与熙别见其
困笃歔欷流涕密□宕昌公王遇曰太师万一即可
监护丧事十九年薨于代车驾在淮南留台表闻还
至徐州乃举哀为制缌服诏有司豫办凶仪并开魏
京之墓令公主之柩俱向伊洛凡所营送皆公家为
备又□代给彩帛前后六千匹以供凶用皇后诣代
都赴哭太子恂亦赴代哭吊将葬赠假黄钺侍中都
督十州诸军事大司马太尉冀州刺史加黄屋左纛
备九锡前后部羽葆鼓吹皆依晋太宰安平献王故
事有司奏谥诏曰可以威强恢远曰武奉谥于公柩
至洛七里涧高祖服衰往迎叩灵悲恸而拜焉葬日
送临墓所亲作志铭主生二子诞修
　　上谷公主　　　　　下嫁乙
按魏书乙传乙代人也其先世统部落世祖时
父匹知慕国威化遣入贡世祖因留之便弓
马善射手格猛兽膂力过人数从征伐甚见信待尚
上谷公主世祖之女也除镇南将军驸马都尉赐爵
西平公从驾南征除使持节都督前锋诸军事每战
身先士卒勇冠三军后除侍中征东将军仪同三司
定州刺史进爵为西道都将和平中薨时年二十九
赠太尉公谥曰恭
　　城阳长公主　下嫁穆平国
按魏书穆崇传崇子平国袭爵尚城阳长公主拜驸
马都尉侍中中书监为太子四辅正平元年卒
　　长乐公主　下嫁穆正国
按魏书穆崇传平国弟相国相国弟正国尚长乐公
主拜驸马都尉
　　始平公主　下嫁赫连昌
按北史赫连昌传屈丐以昌为太子始光二年屈丐
死昌僭立昌字还国一名折屈丐之第二子也既僭
位改年承光太武闻屈丐死诸子相攻关中大乱于
是西伐乃以轻骑一万八千济河袭昌时冬至之日
昌宴飨王师奄到上下惊扰车驾次于黑水去其城
三十余里昌乃出战太武驰往击之昌退走入城未
闭门军士乘胜入其西宫焚其西门夜宿城北明日
分军四出徙万余家而还后昌遣弟定与司空奚斤
相持于长安太武乘虚西伐济君子津轻骑三万倍
道兼行群臣咸谏曰统万城坚非一日可拔今轻军
讨之进不可□退无所资不若步军攻具一时俱往
帝曰夫用兵之术攻城最下不得已而用之如其攻
具一时俱往贼必惧而坚守若攻不时拔则食尽兵
疲外无所掠非上策也朕以轻骑至其城下彼先闻
有步军步从见骑至必当心闲朕且羸师以诱之若
得一战擒之必矣所以然者军士去家二千里后有
黄河之难所谓置之死地而后生也以是决战则有
余攻城则不足遂行决于黑水分军伏于谷而以少
众至其城下昌将狄子玉来降说使人追其弟定定
曰城坚峻未可攻拔待禽斤等然后徐往内外击之
有何不济昌以为然太武恶之退攻城北示昌以弱
遣永昌王健及娥清等分骑五千西掠居人会军士
负□亡入昌城言官军粮尽士卒食菜辎重在后步
兵未至击之为便昌信其言引众出城步骑三万司
徒长孙翰等咸言昌步阵难陷宜避其锋且待步兵
一时奋击帝曰不然远来求贼恐其不出今避而不
击彼奋我弱非计也遂收军伪北引而疲之昌以为
退鼓噪而前舒阵为翼行五六里帝冲之贼阵不动
稍前行会有风起方术官赵倪劝帝更待后日崔浩
叱之帝乃分骑为左右以掎之帝坠马贼已迫帝腾
马刺杀其尚书斛黎文杀骑贼十余人流矢中帝帝
奋击不辍昌军大溃不及入城奔投上邽遂□其城
初屈丐奢好修宫室城高十仞基厚三十步上广十
步宫墙五仞其坚可以砺刀斧台榭高大飞阁相连
皆雕镂图画被以绮绣饰以丹青穷极文采帝顾谓
左右曰蕞尔小国而用人如此虽欲不亡其可得乎
侍御史安颉禽昌帝使侍中古弼迎昌至京师舍之
西宫门内给以乘舆之副又诏昌尚始平公主假会
稽公封为秦王坐谋反复诛
　　安乐公主　下嫁乙干归
按魏书乙传子干归袭爵年十二为侍御中散
及长身长八尺有气干颇习书疏尤好兵法复尚恭
宗女安乐公主除驸马都尉侍中显祖初除征西将
军秦州刺史有惠政高祖初即位为征西道都将又
为中道都将延兴五年卒时年三十一赠左光禄大
夫开府仪同谥曰康
　　高阳长公主　下嫁万振
按魏书万安国传安国代人也祖真世为酋帅恒率
部民从世祖征伐以功除平西将军敦煌公转骠骑
大将军仪同三司父振尚高阳长公主拜驸马都尉
迁散骑常侍宁西将军长安镇将赐爵冯翊公
　　济北公主　下嫁穆伏干
按魏书穆崇传崇子伏干袭爵尚济北公主拜驸马
都尉和平二年卒谥曰康无子
　　河南公主　下嫁万安国
按魏书万安国传安国少明敏有姿貌以国甥复尚
河南公主拜驸马都尉迁散骑常侍显祖特亲宠之
与同卧起为立第宅赏赐至巨万超拜大司马大将
军封安城王安国先与神部长奚买奴不平承明初
矫诏杀买奴于苑中高祖闻之大怒遂赐安国死年
二十三子翼袭王爵太和十五年薨高祖以其父受
宠先朝特赠并州刺史
　　上谷公主　下嫁宿石
按魏书宿石传石朔方人也赫连屈孑弟文陈之曾
孙也天兴二年文陈父子归阙太祖嘉之以宗女妻
焉赐奴婢数十口拜为上将军祖若豆根太宗时赐
姓宿氏袭上将军父沓干世祖时虎贲幢将从征平
凉有功拜虎威将军侍御郎赐爵汉安男转中散迁
给事兼领工曹从驾讨和龙以功赐奴婢十七户真
君四年从驾讨蠕蠕战没世祖悼惜之诏求沓干子
时石年甫十一引见以幼听归年十三袭爵擢为中
散从驾至江拜宣威将军兴光中迁侍御史拜中垒
将军进爵蔡阳子典宜官曹迁内行令从幸苑内游
猎石于高宗前走马道峻马倒殒绝久之乃苏由是
御马得制高宗嘉之赐绵一百斤帛五十匹骏马一
匹改爵义阳子尝从猎高宗亲欲射虎石叩马而谏
引高宗至高原上后虎腾跃杀人诏曰石为忠臣鞚
马切谏免虎之害后有犯罪宥而勿坐赐骏马一匹
尚上谷公主拜驸马都尉天安初迁散骑常侍吏部
尚书进爵太山公为北中道都大将延兴元年卒追
赠太原王谥曰康葬礼依卢鲁元故事太和初子倪
袭爵比部侍御
　　西河长公主　下嫁薛拔
按魏书薛辩传辩长子初古拔一曰车辂拔本名洪
祚世祖赐名沉毅有器识年始弱冠司徒崔浩见而
奇之真君中盖吴扰动关右薛永宗屯据河侧世祖
亲讨之乃诏拔紏合宗乡壁于河际断二寇往来之
路事平除中散赐爵永康侯世祖南讨以拔为都将
从驾临江而还又共陆真讨反氐仇□檀强免生平
之皇兴三年除散骑常侍尚西河长公主拜驸马都
尉其年拔族叔刘彧徐州刺史安都据城归顺□拔
诣彭城劳迎除冠军将军南豫州刺史延兴二年除
镇西大将军开府进爵平阳公三年拔与南兖州刺
史游明根南平太守许含等以治民着称征诣京师
显祖亲自劳勉复令还州太和六年改爵为河东公
八年三月诏拔入朝暴病卒年五十八赠左光禄大
夫谥曰康
　　武邑公主　建兴长公主　平阳长公主　并
　　下嫁刘昶
按魏书刘昶传昶字休道义隆第九子也义隆时封
义阳王兄骏以为征北将军徐州刺史开府及骏子
子业立昏狂肆暴害其亲属疑昶有异志昶闻甚惧
遣典签虞法生表求入朝以观其意子业曰义阳与
太宰谋反我欲讨之今知求还甚善又屡诘法生义
阳谋事汝何故不启法生惧祸走归彭城昶欲袭建
康诸郡并不受命和平六年遂委母妻携妾吴氏作
丈夫服结义从六十余人间行来降在路多叛随昶
至者二十许人昶虽学不渊洽略览子史前后表启
皆其自制朝廷嘉重之尚武邑公主拜侍中征南将
军驸马都尉封丹阳王岁余而公主薨更尚建兴长
公主皇兴中拜外都坐大官公主复薨更尚平阳长
公主昶好犬马爱武事入国历纪犹布衣皂冠同凶
素之服然诃詈童仆音杂夷夏虽在公坐诸王每侮
弄之或戾手啮臂至于痛伤笑呼之声闻于御听高
祖每优假之不以怪问至于陈奏本国事故语及征
役则能敛容涕泗悲动左右而天性褊躁喜怒不恒
每至威忿楚朴特苦引待南士礼多不足缘此人怀
畏避太和初转内都坐大官又加仪同三司领仪曹
尚书又为中书监开建五等封昶齐郡开国公加宋
王之号十七年春高祖临经武殿大议南伐诏昶以
兵出义阳无功而还十八年除使持节都督吴越楚
彭城诸军事大将军固辞诏不许又赐布千匹及发
高祖亲饯之命百寮赋诗赠昶又以其文集一部赐
昶高祖因以所制文笔示之而义阳拒守不克昶乃
班师二十一年四月薨于彭城年六十二高祖为之
举哀给温明秘器钱百万布五百匹蜡三百斤朝服
一具衣一袭依晋琅邪武王故事谥曰明
　　新平长公主　下嫁穆罴
按魏书穆崇传伏干弟罴袭爵尚新平长公主拜驸
马都尉又除虎牢镇将频以不法致罪高祖以其勋
德之冑让而赦之转征东将军吐京镇将罴赏善罚
恶深自克励时西河胡叛罴欲讨之而离石都将郭
洛头拒违不从罴遂上表自劾以威不摄下请就刑
戮高祖乃免洛头官山胡刘什婆寇掠郡县罴讨灭
之自是部内肃然莫不敬惮后改吐京镇为汾州仍
以罴为刺史前吐京太守刘升在郡甚有威惠限满
还都胡民八百余人诣罴请之前定阳令吴平仁亦
有恩信户增数倍罴以吏民怀之并为表请高祖皆
从焉罴既频荐升等所部守令咸自砥砺威化大行
百姓安之州民李轨郭及祖等七百余人诣阙颂罴
恩德高祖以罴政和民悦增秩延限后征为光禄勋
随例降王为魏郡开国公邑五百户又除镇北将军
燕州剌史镇广□寻迁都督夏州高平镇诸军事本
将军夏州刺史镇统万又除侍中中书监穆泰之反
罴与潜通赦后事发削封为民卒于家世宗时追赠
镇北将军州刺史
　　中山长公主　下嫁穆亮
按魏书穆崇传罴弟亮字幼辅初字老生早有风度
显祖时起家为侍御中散尚中山长公主拜驸马都
尉封赵郡王加侍中征南大将军徙封长乐王高祖
初除使持节秦州刺史在州未期大着声称征为殿
中尚书又迁使持节征西大将军西戎校尉敦煌镇
都大将政尚宽简赈恤穷乏被征还朝百姓追思之
除都督秦梁益三州诸军事征南大将军领护西戎
校尉仇池镇将时宕昌王梁弥机死子弥博立为吐
谷浑所逼来奔仇池亮以弥机蕃教素着矜其亡灭
弥博凶悖氐羌所弃弥机兄子弥承戎民归乐表请
纳之高祖从焉于是率骑三万次于龙鹄击走吐谷
浑立弥承而还是时阶陵比谷羌董耕奴斯卑等率
众数千人寇仇池屯于阳遐岭亮副将杨灵珍率骑
击走之氐豪杨卜自延兴以来从军征伐二十一战
前来镇将抑而不闻亮表卜为广业太守豪右咸悦
境内大安征为侍中尚书右仆射于时复置司州高
祖曰司州始立未有寮吏须立中正以定选举然中
正之任必须德望兼资者世祖时崔浩为冀州中正
长孙嵩为司州中正可谓得人公卿等宜自相推举
必令称允尚书陆睿举亮为司州大中正时萧赜遣
将陈显达攻陷醴阳加亮使持节征南大将军都督
怀洛南北豫徐兖六州诸军事以讨之显达遁走乃
还寻迁司空参议律令例降爵为公时文明太后崩
已过期月高祖毁瘠犹甚亮表曰王者居极至尊至
重父天母地怀柔百灵是以古先□王制礼成务施
政立治必顺天而后动宣宪垂范必依典而后行用
能四时不忒阴阳和畅若有过举咎征必集故大舜
至慕事在纳麓之前孔子至圣丧无过瘠之纪尧书
稽古之美不录在服之痛礼备诸侯之丧而无天子
之式虽有上达之言未见居丧之典然则位重者为
世以屈己居圣者达命以忘情伏惟陛下至德参二
仪惠泽覃河海宣礼明刑动遵古式以至孝之痛服
期年之丧练事既阕号慕如始统重极之尊同众庶
之制废越绋之大敬阙宗祀之旧轨诚由文明太皇
太后圣略超古惠训深至欲报之德昊天罔极比之
前代戚为过甚岂所谓顺帝之则约躬随众者也陛
下既为天地所子又为万民父母子过哀父则为之
惨悴父过戚子则为之忧伤近蒙接见咫尺旒冕圣
容哀毁骇感无止况神祇至灵而不久亏和气微致
风旱者哉书称一人有庆兆民赖之今一人过哀黎
元焉系群官所以颠殒震惧率土所以危惶栗百
姓何仰而不忧嘉禾何由而播殖愿陛下上承金册
遗训下称亿兆之心时袭轻服数御常膳修崇郊祠
垂惠咸秩舆驾时动以释忧烦博采广谘以导性气
息无益之恋行利见之德则休征可致嘉应必臻礼
教并宣孝慈兼备普天蒙赖含生幸甚诏曰苟孝悌
之至无所不通今飘风亢旱时雨不降实由诚慕未
浓幽显无感也所言过哀之咎谅为未衷省启以增
悲愧寻领太子太傅时将建太极殿引见群臣于太
华殿高祖曰朕仰遵先意将营殿宇役夫既至兴功
有日今欲徙居永乐以避嚣埃土木虽复无心毁之
能不凄怆今故临对卿等与之取别此殿乃高宗所
制爰历显祖逮朕冲年受位于此但事来夺情将有
改制仰惟畴昔惟深悲感亮稽首对曰臣闻稽之卜
筮载自典经占以决疑古今攸尚兴建之功事在不
易愿陛下讯之蓍龟以定可否又去岁役作为功甚
多太庙明堂一年便就若仍岁频兴恐民力雕弊且
材干新伐为功不固愿得逾年小康百姓高祖曰若
终不为可如卿言后必为之逾年何益朕远览前王
无不兴造故有周创业经建灵台洪汉受终未央是
作草创之初犹尚若此况朕承累圣之运属太平之
基且今八表清晏年□又登爰及此时以就大功人
生定分修短命也蓍蔡虽智其如之何当委之大分
岂假卜筮遂移御永乐宫后高祖临朝堂谓亮曰三
代之礼日出视朝自汉魏已降礼仪渐杀晋令有朔
望集公卿于朝堂而论政事亦无天子亲临之文今
因卿等日中之集中前则卿等自论政事中后与卿
等共议可否遂命读奏案高祖亲自决之又谓亮曰
徐州表给归化人禀王者民之父母诚宜许之但今
荆扬不宾书轨未一方欲亲御六师问罪江介计万
户投化岁食百万若听其给也则蕃储虚竭虽得户
千万犹未成一同且欲随贫赈恤卿意何如亮对曰
所存远大实如圣旨及车驾南迁迁武卫大将军以
本官董摄中军事高祖南伐以亮录尚书事留镇洛
阳后高祖将自小平泛舟幸石济亮谏曰臣闻垂堂
之诲振古成规于安思危着于周易是以凭险弗防
没而不吊匹夫之贱犹不自轻况万乘之尊含生所
仰而可忽乎是故处则深宫广厦行则万骑千乘昔
汉帝欲乘舟渡渭广德将以首血污车轮帝乃感而
就桥夫一渡小水犹尚若斯况洪河浩汗有不测之
虑且车乘由人犹有奔逸致败之害况水之缓急非
人所制脱难出虑表其如宗庙何高祖曰司空言是
也及亮兄罴预穆泰反事亮以府事付司马慕容契
上表自劾高祖优诏不许还令摄事亮频烦固请久
乃许之寻除使持节征北大将军开府仪同三司冀
州刺史徙封顿丘郡开国公食邑五百户以绍崇爵
世宗即位迁定州刺史寻除骠骑大将军尚书令俄
转司空公景明三年薨时年五十二给东园温明秘
器朝服一具衣一袭钱四十万布七百匹蜡二百斤
世宗亲临小敛赠太尉公领司州牧谥曰匡
　　长城公主　下嫁穆真
按魏书穆崇传崇曾孙真起家中散转侍东宫尚长
城公主拜驸马都尉后□离婚纳文明太后姊寻除
南部尚书侍中卒谥曰宣高祖追思崇勋令著作郎
韩显宗与真撰定碑文建于白登山
　　琅琊长公主　下嫁穆绍
按魏书穆崇传亮子绍字永业高祖以其贵臣世胄
顾念之九岁除员外郎侍学东宫转太子舍人十一
尚琅琊长公主拜驸马都尉散骑侍郎领京兆王愉
文学世宗初通直散骑常侍高阳王雍友遭父忧诏
起袭爵散骑常侍领主衣都统迁秘书监侍中金紫
光禄大夫光禄卿又迁卫将军太常卿寻除使持节
都督冀瀛二州诸军事本将军冀州刺史以母老固
辞忤旨免官除中书令转七兵尚书徙殿中尚书遭
所生忧免居丧以孝闻又除卫大将军左光禄大夫
中书监复为侍中领本邑中正绍无他才能而资性
方重罕接宾客希造人门领军元文官权熏灼曾往
候绍绍迎送下阶而已时人叹尚之及皇太后欲黜
犹豫未决绍赞成之以功加特进又拜其次子岩
为给事中寻加仪同三司领左右时侍中元顺与绍
同直顺尝因醉入其寝所绍拥被而起正色让顺曰
老身二十年侍中与卿先君亟连职事纵卿后进何
宜相排突也遂谢事还家诏喻久乃起除车骑大将
军开府定州刺史固辞不拜又除侍中托疾未起河
阴之役故得免害庄帝立尔朱荣遣人征之绍以为
必死哭辞家庙及往见荣于邙山捧手不拜荣亦矫
意礼之顾谓人曰穆绍不虚大家儿车驾入宫寻授
尚书令司空公进爵为王给班剑四十人仍加侍中
时河南尹李奖往诣绍奖以绍郡民谓必加敬绍又
恃封邑是奖国主待之不为动膝奖惮其位望致拜
而还议者两讥焉尔朱荣之讨葛荣也诏上党王天
穆为前锋次于怀县司徒公杨椿为右军绍为后继
未发会擒葛荣乃止未几降王复本爵元颢入洛以
绍为兖州刺史行达东郡颢败而反普泰元年除都
督青齐兖光四州诸军事骠骑大将军开府青州刺
史未行其年九月薨时年五十二赠侍中都督冀相
殷三州诸军事大将军尚书令太保冀州刺史谥曰
文献
　　常山公主　下嫁陆昕之
按魏书陆俟传俟子丽丽子定国定国子昕之字庆
始风望端雅袭爵例降为公尚显祖女常山公主拜
驸马都尉历通直郎景明中以从叔琇罪免官寻以
主□除通直散骑常侍未几迁司徒司马加辅国将
军出为兖州刺史寻进号安东将军治有名绩仍除
青州刺史在州着宽平之称转安北将军相州刺史
永平四年夏卒赠镇东将军冀州刺史谥曰惠初定
国娶河东柳氏生子安保后纳范阳卢度世女生昕
之二室俱为旧族而嫡妾不分定国亡后两子争袭
父爵仆射李冲有宠于时与度世子泉婚亲相好冲
遂左右申助昕之由是承爵尚主职位赫奕安保沈
废贫贱不免饥寒昕之容貌柔谨高祖以其主□特
垂昵眷世宗时年未四十频抚三蕃当世以此荣之
昕之卒后母卢悼念过哀未几而亡命主奉姑有孝
称神龟初与穆氏琅琊长公主并为女侍中又性不
□忌以昕之无子为纳妾媵而皆育女公主有三女
无男以昕之从兄希道第四子子彰为后子彰字明
远本名士沈年十六出后事公主尽礼丞相高阳王
雍尝言曰常山妹虽无男以子彰为儿乃过自生矣
　　赵郡公主　下嫁司马跃
按魏书司马楚之传楚之子金龙金龙弟跃字宝龙
尚赵郡公主拜驸马都尉代足为云中镇将朔州刺
史假安北将军河内公跃表罢河西苑封与民垦殖
有司执奏此麋鹿所聚大官取给今若与民至于奉
献时禽惧有所阙诏曰此地若任稼穑虽有兽利事
须废封若是山涧虞禁何损寻先朝置此岂苟藉斯
禽亮亦以俟军行薪蒸之用其更论之跃固请宜以
与民高祖从之还为祠部尚书大鸿胪卿颍川王师
以疾表求解任太和十九年卒赠金紫光禄大夫赐
朝服一具衣一袭绢一千匹楚之父子相继镇云中
朔土服其威德
　　彭城长公主　下嫁刘承绪　又嫁王肃
按魏书刘昶传昶适子承绪主所生也少而尪疾尚
高祖妹彭城长公主为驸马都尉先昶卒赠员外常
侍　按王肃传肃字恭懿琅琊临沂人司马衍丞相
导之后也父奂萧颐尚书左仆射肃少而聪辩涉猎
经史颇有大志仕萧颐历著作郎太子舍人司徒主
簿秘书丞肃自谓礼易为长亦未能通其大义也父
奂及兄弟并为萧颐所杀肃自建业来奔是岁太和
十七年也高祖幸邺闻肃至虚襟待之引见问故肃
辞义敏切辩而有礼高祖甚哀恻之遂语及为国之
道肃陈说治乱音韵雅畅深会帝旨高祖嘉纳之促
席移景不觉坐之疲淹也因言萧氏危灭之兆可乘
之机劝高祖大举于是图南之规转锐器重礼遇日
有加焉寻除辅国将军大将军长史赐爵开阳伯肃
固辞伯爵许之以功进号平南将军赐骏马一匹除
持节都督豫
阙
东郢三州诸军事本将军豫州刺史
扬州大中正以破萧鸾将裴叔业功进号镇南将军
加都督豫南兖东荆东豫四州诸军事封汝阳县开
国子食邑三百户持节中正刺史如故肃频表固辞
不许诏加鼓吹一部肃坐刘藻等败黜为平南将军
中正刺史如故高祖崩遗诏以肃为尚书令与咸阳
王禧等同为宰辅征肃会驾鲁阳肃至遂与禧等参
同谋谟自鲁阳至于京洛行途丧纪委肃参量忧勤
经综有过旧戚禧兄弟并敬而昵之上下称为和辑
诏肃尚陈留长公主本刘昶子妇彭城公主也赐钱
二十万帛三千匹以肃淮南累捷赏帛四千七百五
十匹进位开府仪同三司封昌国县开国侯食邑八
百户余如故寻以肃为散骑常侍都督淮南诸军事
扬州刺史持节余官如故肃频在边悉心抚接远近
归怀附者若市以诚绥纳咸得其心清身好施简绝
声色终始廉约家无余财然性微轻佻颇以功名自
许护疵称伐少所推下高祖每以此为言景明二年
薨于寿春年三十八世宗为举哀诏曰肃奄至不救
痛惋兼怀可遣中书侍郎贾思伯兼通直散骑常侍
抚慰厥孤给东园秘器朝服一袭钱三十万帛一千
匹布五百匹蜡三百斤并问其卜迁远近专遣侍御
史一人监护丧事务令优厚又诏曰死生动静卑高
有域胜达所居存亡崇显故杜预之殁窆于首阳司
空李冲覆舟是托顾瞻斯所诚亦二代之九原也故
扬州刺史肃诚义结于二世英惠符于李杜平生本
意愿终京陵既有宿心宜遂先志其令葬于冲预两
坟之间使之神游相得也赠侍中司空公本官如故
有司奏以肃忠心大度宜谥匡公诏谥宣简肃宗初
诏为肃建碑铭子绍袭
　　乐浪长公主　下嫁卢道裕
按魏书卢元传亮弟道裕字宁祖少以学尚知名风
仪兼美尚显祖女乐浪长公主拜驸马都尉太子舍
人寻转洗马迁散骑侍郎转安远将军中书侍郎兼
秘书丞寻以母忧去官服终复拜中书侍郎迁龙骧
将军太子中庶子幽州大中正转长史兼散骑侍郎
加左将军神龟二年除左将军泾州刺史其年七月
卒官年四十四赠抚军将军青州刺史赐帛三百匹
谥曰文侯
　　乐安长公主　下嫁冯诞
按魏书冯熙传熙二子诞字思政修字宝业皆姿质
妍丽年纔十余岁文明太后俱引入禁中申以教诫
然不能习读经史故兄弟□无学术徒整饰容仪宽
雅恭谨而已诞与高祖同岁幼侍书学仍蒙亲待尚
帝妹乐安长公主拜驸马都尉侍中征西大将军南
平王修侍中镇北大将军尚书东平公又除诞仪曹
尚书知殿中事及罢庶姓王诞为侍中都督中外诸
军事中军将军特进改封长乐郡公诞拜官高祖立
于庭遥受其拜既讫还室修降为侯诞与修虽□长
宫禁而性趣乖别诞性淳笃修乃浮竞诞亦未能诲
督其过然时言于太后高祖严责之至于楚捶由是
阴怀毒恨遂结左右有憾于诞者求药欲因食害诞
事觉高祖自诘之具得情状诞引过谢乞全修命高
祖以诞父老又重其意不致于法挞之百余黜为平
城百姓修妻司空穆亮女也求离婚请免官高祖引
管蔡事皆不许高祖宠诞每与诞同舆而载同案而
食同席坐卧彭城王勰北海王详虽直禁中然亲近
不及十六年以诞为司徒高祖既深爱诞除官日亲
为制三让表并启将拜又为其章谢寻加车骑大将
军太子太师十八年高祖谓其无师傅奖导风诞深
自诲责从驾南伐十九年至锺离诞遇疾不能侍从
高祖日省问医药备加时高祖锐意临江乃命六军
发锺离南辕与诞泣诀左右之人无不掩涕时诞已
惙然强坐视高祖悲而泪不能下言梦太后来呼臣
高祖呜咽执手而出遂行是日去锺离五十里许昏
时告诞薨问高祖哀不自胜时崔慧景裴叔业军在
中淮去所次不过百里高祖乃轻驾西还从者数千
人夜至诞薨所抚尸哀恸若丧至戚达旦声泪不绝
从者亦迭举音明告萧鸾锺离戍主萧惠休惠休遣
其太守奉慰诏求棺于城中及敛迭举高祖以所服
衣幍充襚亲自临视撤乐去膳宣□六军止临江之
驾高祖亲北度恸泪极哀诏侍臣一人兼大鸿胪送
柩至京礼物□仪徐州备造陵兆葬事下洛候设丧
至洛阳车驾犹在锺离诏留守赐赙物布帛五千匹
谷五千斛以供葬事赠假黄钺使持节大司马领司
徒侍中都督太师驸马公如故加以殊礼备锡九命
依晋大司马齐王攸故事有司奏谥诏曰案谥法善
行仁德曰元柔克有光曰懿昔贞惠兼美受三益之
荣忠武双徽锡两号之茂式准前迹宜契具瞻既自
少绸缪知之惟朕案行定名谥曰元懿帝又亲为作
碑文及挽歌词皆穷美尽哀事过其厚车驾还京诏
曰冯大司马已就坟茔永潜幽室宿草之哭何能忘
之遂亲临诞墓停车而哭使彭城王勰诏群官脱朱
明服单衣介帻陪哭司徒贵者示以朋友微者示如
寮佐公主贞厚有礼度产二男长子穆嗣
　　高平公主　下嫁高肇
按魏书高肇传肇字首文文昭皇太后之兄也自云
本渤海蓨人五世祖顾晋永嘉中避乱入高丽父扬
字法修高祖初与弟乘信及其乡人韩内冀富等入
国拜厉威将军河间子乘信明威将军俱待以客礼
赐奴婢牛马彩帛遂纳扬女是为文昭皇后生世宗
扬卒景明初世宗追思舅氏征肇兄弟等录尚书事
北海王详等奏扬宜赠左光禄大夫赐爵渤海公谥
曰敬其妻盖氏宜追封清河郡君诏可又诏扬嫡孙
猛袭渤海公爵封肇平原郡公肇弟显澄城郡公三
人同日受封始世宗未与舅氏相接将拜爵乃赐衣
帻引见肇显于华林都亭皆甚惶惧举动失仪数日
之间富贵赫奕是年咸阳王禧诛财物珍宝奴婢田
宅多入高氏未几肇为尚书左仆射领吏部冀州大
中正尚世宗姑高平公主迁尚书令肇出自夷土时
望轻之及在位居要留心百揆孜孜无倦世咸谓之
为能世宗初六辅专政后以咸阳王禧无事构逆由
是遂委信肇肇既无亲族颇结朋党附之者旬月超
升背之者陷以大罪以北海王详位居其上构杀之
又说世宗防卫诸王殆同囚禁时顺皇后暴崩世议
言肇为之皇子昌薨佥谓王显失于医疗承肇意旨
及京兆王愉出为冀州刺史畏肇恣擅送至不轨肇
又谮杀彭城王勰由是朝野侧目咸畏恶之因此专
权与夺任己又尝与清河王怿于云龙门外庑下忽
忿诤大至纷纭太尉高阳王雍和止之高后既立愈
见宠信肇既当衡轴每事任己本无学识动违礼度
好改先朝旧制出情妄作减削封秩抑黜勋人由是
怨声盈路矣延昌初迁司徒虽贵登台鼎犹以去要
怏怏形乎辞色众咸嗤笑之父兄封赠虽久竟不改
瘗三年乃诏令迁葬肇不自临赴唯遣其兄子猛改
服诣代迁葬于乡时人以肇无识哂而不责也其年
大举征蜀以肇为大将军都督诸军为之节度与都
督甄琛等二十余人俱面辞世宗于东堂亲奉规略
是日肇所乘骏马停于神虎门外无故惊倒转卧渠
中鞍具瓦解众咸怪异肇出恶焉四年世宗崩赦罢
征军肃宗与肇及征南将军元遥等书称讳言以告
凶问肇承变哀愕非唯仰慕亦私忧身祸朝夕悲泣
至于羸悴将至宿瀍涧驿亭家人夜迎省之皆不相
视直至阙下衰服号哭升太极殿奉丧尽哀太尉高
阳王先居西柏堂专决庶事与领军于忠密欲除之
潜备壮士直寝邢豹伊生等十余人于舍人省下
肇哭梓宫讫于百官前引入西廊清河王怿任城王
澄及诸王等皆窃言目之肇入省壮士搤而拉杀之
下诏其罪恶又云刑书未及便至自尽自余亲党
悉无追问削除职爵葬以士礼及昏乃于厕门出其
尸归家初肇西征行至函谷车轴中折从者皆以为
不获吉还也灵太后临朝令特赠营州刺史永熙二
年出帝赠使持节侍中中外诸军事太师大丞相太
尉公录尚书事冀州刺史肇子植自中书侍郎为济
州刺史率州军讨破元愉别将有功当蒙封赏不受
云家荷重恩为国致效是其常节何足以膺进陟之
报恳恻发于至诚历青相朔四州刺史卒植频□
五州皆清能着称当时号为良刺史赠安北将军冀
州刺史

　公主驸马部列传六
　　北魏二
　　淮阳公主　下嫁乙瑗
按魏书乙传子干归干归子海海子瑗字雅珍
尚淮阳公主高祖之女也除驸马都尉汝南王友固
辞不拜历济南太守时为逆贼刘桃攻郡瑗逾城获
免后都督李叔仁讨桃平之瑗乃还郡后除司农少
卿银青金紫左右光禄大夫中军将军西兖州刺史
天平元年举兵应樊子鹄与行台左丞宗显战败死
时年四十六
　　华阳公主　下嫁司马胐
按北史司马楚之传楚之子胐尚宣武妹华阳公主
拜驸马都尉员外散骑常侍卒赠沧州刺史
　　长乐公主　下嫁高猛
按魏书高肇传肇长兄琨琨子猛字豹儿尚长乐公
主即世宗同母妹也拜驸马都尉历位中书令出为
雍州刺史有能名入为殿中尚书卒赠司空冀州刺
史出帝时复赠太师大丞相录尚书事公主无子猛
先在外有男不敢令主知临终方言之年几三十矣
乃召为丧主寻卒无后
　　安乐公主　　　　　下嫁王□
按周书王盟传盟子□袭爵尚魏安乐公主官至抚
军将军大都督通直散骑常侍
　　始平公主　驸马穆平城
按魏书穆崇传正国子平城早卒高祖时始平公主
薨于宫追赠平城驸马都尉与公主合葬
　　章武长公主　下嫁穆泰
按魏书穆崇传崇曾孙真真子泰本名石洛高祖赐
名焉以功臣子孙尚章武长公主拜驸马都尉典羽
猎四曹事赐爵冯翊侯迁殿中尚书加散骑常侍安
西将军进爵为公出为镇南将军洛州刺史例降为
侯寻征为右光禄大夫尚书右仆射又出为使持节
镇北将军定州刺史改封冯翊县开国侯食邑五百
户进征北将军初文明太后幽高祖于别室将谋黜
废泰切谏乃止高祖德之锡以山河宠待隆至泰自
陈病久乞为恒州遂转陆睿为定州以泰代焉泰不
愿迁都睿未及发而泰已至遂潜相扇诱图为叛乃
与睿及安乐侯元隆抚冥镇将鲁郡侯元业骁骑将
军元超阳平侯贺头射声校尉元乐平前彭城镇将
元拔代郡太守元珍镇北将军乐陵王思誉等谋推
朔州刺史阳平王颐为主颐不从伪许以安之密表
其事高祖乃遣任城王澄率并肆兵以讨之澄先遣
治书侍御史李焕单车入代出其不意泰等惊骇计
无所出焕晓谕逆徒示以祸福于是凶党离心莫为
之用泰自度必败乃率麾下数百人攻焕郭门冀以
一捷不克单马走出城西为人擒送澄亦寻到穷治
党与高祖幸代亲见罪人问其反状泰等伏诛
　　兰陵长公主　下嫁刘辉
按魏书刘昶传昶义隆第九子也和平六年间行来
降长子文远次辉字仲昌并皆疏狂昶深虑不能守
其爵封然辉犹小未多罪过乃以为世子袭封正始
初尚兰陵长公主世宗第二姊也拜员外常侍公主
颇严妒辉尝私幸主侍婢有身主笞杀之剖其孕子
节解以草装实婢腹裸以示辉辉遂忿憾疏薄公主
公主姊因入听讲言其故于灵太后太后□清河王
怿穷其事怿与高阳主雍广平王怀奏其不和之状
无可为夫妇之理请离婚削除封位太后从之公主
在宫周岁高阳王及刘腾等皆为言于太后太后虑
其不改未许之雍等屡请不已听复旧义太后流涕
送公主诫令谨护正光初辉又私淫张陈二氏女公
主更不检恶主姑陈留公主共相扇奖遂与辉复致
忿争辉推主堕□手脚殴蹈主遂伤胎辉惧罪逃逸
灵太后召清河王怿决其事二家女髡笞付宫兄弟
皆坐鞭刑徙配敦煌为兵公主因伤致薨太后亲临
恸哭举哀太极东堂出葬城西太后亲送数里尽哀
而还谓侍中崔光曰向哭所以过哀者追念公主为
辉顿辱非一乃不关言能为隐忍古今宁有此此所
以痛之后执辉于河内之温县幽于司州将加死刑
会赦得免三年复其官爵迁征卤将军中散大夫四
年辉卒家遂衰顿无复可纪
　　南阳长公主　下嫁萧宝夤
按北史萧宝夤传宝夤字智亮齐明帝第六子废主
宝卷之母弟也在齐封建安王及和帝立改封鄱阳
王梁武克建业以兵守之将加害焉其家阉人颜文
智与左右麻拱黄神密计穿墙夜出宝夤具小船于
江岸脱本衣服着乌布襦腰系千许钱潜赴江畔蹑
屩徒步脚无全皮防守者至明追之宝夤假为钓者
随流上下十余里追者不疑待散乃渡西岸遂委命
投华文荣文荣与其从天宠惠连等三人弃家将宝
夤遁匿山涧赁驴乘之昼伏宵行景明二年至寿春
东城戍戍主杜元伦推检知实萧氏子以礼延待驰
告扬州刺史任城王澄澄以车马侍卫迎之时年十
六徒步憔悴见者以为掠卖生口也澄待以客礼乃
请丧君斩衰之服澄遣人晓示情礼以丧兄之制给
其齐衰宝夤从命澄率官僚赴吊宝夤居处有礼不
饮酒食肉辍笑简言一同极哀之节寿春多其故义
皆受慰唁唯不见夏侯一族以其同梁故也改日造
澄澄深器重之及至京师宣武礼之甚重伏诉阙下
请兵南伐虽遇暴风大雨终不暂移是年梁江州刺
史陈伯之与其长史褚胄等自寿春归降请军立效
帝谓伯之所陈时不可失以宝夤恳诚除使持节都
督东扬州刺史镇东将军丹阳郡公齐王配兵一万
令据东城待秋冬大举宝夤明当拜命其夜恸哭至
晨备礼策授赐车马什物事从丰厚犹不及刘昶之
优隆也又任其募天下壮勇得数千人以文智等三
人为积弩将军文荣等三人为强弩将军并为军主
宝夤虽少羁寓而志性雅重过□犹绝酒肉惨悴形
色蔬食粗衣未尝嬉笑及被命当南伐贵要多相凭
托门庭宾客若市而书记相寻宝夤接对报复不失
其理正始元年宝夤行达汝阴东城已陷遂停寿春
之栖贤寺逢梁将姜庆真内侵围逼寿春宝夤率众
力战破走之宝夤勇冠诸军闻见者莫不壮之还改
封梁郡公及中山王英南伐宝夤又表求位与英频
破梁军乘胜攻锺离淮水泛溢宝夤与英狼狈引退
士卒死没者十四五有司奏处以极法诏恕死免官
削爵还第寻尚南阳长公主公主有妇德宝夤尽雍
和之礼虽好合而敬事不替宝夤每入室公主必立
以待之相遇如宾自非太妃疾笃未尝归休宝夤器
性温顺自处以礼奉敬公主内外谐穆清河王怿亲
而重之永平四年卢昶克梁朐山戍以琅邪戍主傅
文骥守之梁师攻文骥昶督众军救之诏宝夤为使
持节假安南将军别将长驱往赴授昶节度宝夤受
诏泣涕横流哽咽良久后昶军败唯宝夤全师而还
延昌初除瀛州刺史复其齐王迁冀州刺史又大乘
贼起宝夤遣军讨之频为贼破台军至乃灭之灵太
后临朝还京师梁将康绚于浮山堰淮以灌扬徐除
宝夤使持节都督东讨军事镇东将军以讨之复封
梁郡公熙平初梁堰既成淮水将为扬徐之患宝夤
刀于堰上流更凿新渠水乃少减乃遣壮士千余人
夜渡淮烧其竹木营聚破其三垒火数日不灭又分
遣将破梁将垣孟孙张僧副等于淮北仍渡淮南焚
梁徐州刺史张豹子等十一营及还京师为殿中尚
书宝夤之在淮堰梁武寓书招诱之宝夤表送其书
陈其忿毒之意志存雪复屡请居边神龟中为都督
徐州刺史车骑大将军乃起学馆于清东朔望引见
土姓子弟接以恩颜与论经义勤于听理吏人爱之
正光二年征为尚书左仆射善于吏职甚有声名四
年上表曰窃唯文武之名在人之极地德行之称为
生之最首忠贞之美立朝之誉仁义之号处身之端
自非职惟九官任当四岳授曰尔谐让称俞往将何
以克厌大名允兹令闻自比以来官罔高卑人无贵
贱皆饰辞假说用相褒举求者不能量其多少与者
不能核其是非遂使冠履相贸名实皆爽谓之考功
事同泛陟纷纷漫漫焉可胜言又在京之官积年十
考其中或所事之主迁移数四或所奉之君身亡废
绝虽当时文簿记其殿最日久月遥散落都尽累年
之后方求追访无不苟相说附共为唇齿饰垢掩疵
妄加丹素趣令得阶而已无所顾惜贤达君子未免
斯患中庸已降夫复何论官以求成身以请立上下
相蒙莫斯为甚又勤恤人隐咸归守令厥任非轻所
责实重然及其考课悉以六载为约既而限满代还
复经六年而叙是则岁周十二始得一阶于东南两
省文武闲职公府散佐无事冗官或数旬方应一直
或朔望止于暂朝及其考日更得四年为限是则一
纪之中便登三级彼以实劳剧任而迁贵之路至难
此以散位虚名而升陟之方甚易何内外之相悬令
厚薄之若此孟子曰仁义忠信天爵也公卿大夫人
爵也古之人修其天爵而人爵从之故虽文质异时
洿隆殊世莫不宝兹名器不以假人是以赏罚之科
恒自持也乃至周之蔼蔼五叔无官汉之察察馆陶
徒请诚以赏罚一差则无以惩劝至公暂替则觊觎
相欺故至慎至惜殷勤若此况乎亲非肺腑才乖秀
逸或充单介之使始无汗马之劳或说兴利之规终
县十一之润皆虚张无功妄指赢益坐获数阶之官
籍成通显之贵于是巧诈萌生伪辩锋出役万虑以
求荣开百方而逐利抑之则其流已往引之则有何
纪极夫琴瑟在于必和更张求其适调去者既不可
追来者犹或宜改案周官太宰之职岁终则令官府
各正所司受其会计听其事致而诏于王三岁则大
计群吏之政而诛赏之愚谓今可粗依其准见居官
者每岁终本曹皆明辩在官日月具核才行能否审
其实用而注其上下游辞宕说一无取焉列上尚书
覆其合否如此纰缪即正而罚之不得方复推诘委
下容其进退既定其优劣善恶交分经奏之后考功
曹别书于黄纸油帛一通则本曹尚书与令仆印署
留于门下一通则以侍中黄门印署掌在尚书严加
缄密不得开视考绩之日然后对共裁量其外内考
格裁非庸管乞求博议以为画一若殊谋异策事关
废兴遐迩所谈物无异议者自可临时斟酌匪拘恒
例至如援流引比之诉贪荣求级之请如不限以关
键肆其傍通则蔓草难除涓流遂积秽我彝章挠兹
大典谓宜明加禁断以全至化诏付外博议以为永
式竟无所改时梁武弟子西丰侯正德来降宝夤表
曰正德既不亲亲安能亲人脱包此凶丑置之列位
百官是象其何诛焉臣衅结祸深痛缠骨髓日暮途
遥报复无日岂区区于一竖哉但才虽庸近职居献
替愚衷寸抱敢不申陈正德既至京师朝廷待之尢
薄岁余还叛初秦州城人薛伯珍刘庆杜迁等反执
刺史李彦推莫折大提为首自称秦王大提寻死其
第四子念生窃号天子年曰天建置官僚以息阿胡
为太子其兄阿倪为西河王弟天生为高阳王伯珍
为东郡王安保为平阳王天生率众出陇东遂寇雍
州屯于黑水朝廷甚忧之除宝夤开府西道行台为
大都督西征明帝幸明堂以饯之宝夤与大都督崔
延伯击天生大破之追奔至小陇进讨高平贼帅万
俟丑奴于安定更有负捷时有天水人吕伯度兄弟
始共念生同逆后与兄众保于显亲聚众讨念生战
败奔于胡琛琛以伯度为大都督秦王资其士马还
征秦州大破念生将杜粲于城纪又破其金城王莫
折普贤于永洛城遂至显亲念生率众身自拒战又
大败伯度乃背胡琛遣其兄子忻和率骑东引大军
念生事迫乃诈降于宝夤朝廷嘉伯度立义之功授
泾州刺史平秦郡公而大都督元修义高聿停军陇
口久不西进念生复反伯度为丑奴所杀故贼势更
甚宝夤不能制孝昌二年除宝夤侍中骠骑大将军
仪同三司假大将军尚书令给前后部鼓吹宝夤初
自黑水终至平凉与贼相对年年攻击贼亦惮之关
中保全宝夤之力三年正月除司空公出师既久兵
将疲弊是月大败还雍州有司处宝夤死罪诏恕为
编户四月除征西将军雍州刺史开府西讨大都督
自关以西皆受节度九月念生为其常山王杜粲所
杀合门皆尽粲降宝夤十月除尚书令复其旧封时
山东关西寇贼充斥王师屡北人情沮丧宝夤自以
出师累年糜费尤广一旦覆败虑见猜责内不自安
朝廷颇亦疑沮及遣御史中尉郦道元为关中大使
宝夤谓密欲取己将有异图问河东柳楷楷曰大王
齐明帝子天下所属今日之举实允人望且谣言鸾
生十子九子一子不关中乱武王有乱臣十人
乱者理也大王当理关中何所疑虑道元行达阴盘
驿宝夤密遣其将郭子恢等攻杀之而诈收道元尸
表言白贼所害遂反僭举大号大赦其部内称隆绪
元年立百官诏尚书仆射行台长孙承业讨之时北
地毛鸿宾与其兄遐纪率乡义将讨宝夤宝夤遣其
将侯终德往攻遐终德还图宝夤军至白门宝夤始
觉与终德战败携公主及其少子与部下百余骑从
后门出遂奔万俟丑奴丑奴以宝夤为太傅尔朱天
光遣贺拔岳等破丑奴于安定追禽丑奴及宝夤并
送京师诏置阊阖门外都街中京师士女聚观凡经
三日吏部尚书李神黄门侍郎高道穆并与宝夤
素旧二人相与左右言于庄帝云其逆迹事在前朝
冀将救免会应诏王道习时自外至庄帝问道习在
外所闻道习曰唯闻陛下欲不杀萧宝夤人云李尚
书高黄门与宝夤周款并居得言之地必能全之道
习因曰若谓宝夤逆在前朝便将恕之败在长安为
丑奴太傅岂非陛下御历之日贼臣不剪法欲安施
帝然其言乃于大仆□牛署赐死将刑神携酒就
之叙故旧因对之下泣宝夤夷然自持了不忧惧唯
称推天委命恨不终臣节公主携男女就宝夤诀别
恸哭极哀宝夤亦色貌不改宝夤三子皆公主所生
并凡劣长子烈坐宝夤反伏法次子权与小子凯射
戏凯矢激中之死凯妻长孙承业女也轻薄无礼公
主数加罪责凯窃衔恨妻复或说之天平中凯遣奴
害公主乃轘凯于东市妻枭首家遂灭
　　济南长公主　下嫁卢道虔
按魏书卢元传道裕弟道虔字庆祖粗闲经史兼通
算术尚高祖女济南长公主公主骄淫声秽遐迩先
无疹患仓卒暴薨时云道虔所害世宗秘其丑恶不
苦穷治尚书尝奏道虔为国子博士灵太后追主薨
事乃黜道虔为民终身不仕孝昌末临淮王彧因将
出征启除道虔奉车都尉道虔外生李彧尚庄帝姊
丰亭公主因相藉托永安中除辅国将军通直常侍
寻加征卤将军以议历勋赐爵临淄伯迁散骑常侍
天平初征南将军转都官尚书本州大中正出除骠
骑将军幽州刺史寻加卫大将军卒于官赠都督幽
瀛二州诸军事骠骑大将军尚书右仆射司空公瀛
州刺史谥曰恭文公主二子昌昌仁昌不慧昌
仁早卒
　　顺阳长公主　下嫁冯穆
按魏书冯熙传熙长子诞诞长子穆字孝和袭熙爵
避皇子愉封改扶风郡公尚高祖女顺阳长公主拜
驸马都尉历员外通直散骑常侍穆与叔辅兴不和
辅兴亡赠相州刺史祖载在庭而穆方高车良马恭
受职命言宴满堂忻笑自若为御史中尉东平王匡
所劾后位金紫光禄大夫遇害河阴赠司空雍州刺
史
　　建德公主　下嫁萧烈
按北史萧宝夤传宝夤三子皆公主所生并凡劣长
子烈复上明帝妺建德公主拜驸马都尉坐宝夤反
伏法
　　寿阳长公主　下嫁萧赞
按魏书萧宝夤传宝夤兄宝卷宝卷子赞字德文本
名综入国宝夤改焉初萧衍灭宝卷宝卷宫人吴氏
始孕匿而不言衍乃纳之生赞以为己子封豫章王
及长学涉有才思其母告之以实赞昼则谈谑如常
夜则衔悲泣涕结客待士恒有来奔之志为衍诸子
深所猜疾而衍甚爱宠之有济阴芮文宠安定梁话
赞曲加礼接乃割血自誓布以腹心宠话等既感其
情义敬相然诺值元法僧以彭城叛入萧衍衍命赞
为南兖徐二州刺史都督江北诸军事镇彭城于时
肃宗遣安丰王延明临淮王彧讨之赞便遣使密告
诚款与宠话夜出步投彧军孝昌元年秋届于洛阳
陛见之后就馆举哀追服三载宝夤于时在关西遣
使观察闻其形貌敛眉悲感朝廷赏赐丰渥礼遇隆
厚授司空封高平郡开国公丹阳王食邑七千户及
宝夤反赞惶怖欲奔白鹿山至河桥为北中所执朝
议明其不相干预仍蒙慰勉建义初随尔朱荣赴晋
阳庄帝征赞还洛转司徒迁太尉尚帝姊寿阳长公
主出为都督齐济西兖三州诸军事骠骑大将军开
府仪同三司齐州刺史宝夤见擒赞拜表请宝夤命
尔朱兆入洛为城氏赵洛周所逐公主被录还京尔
朱世隆欲相陵逼公主守操被害赞既弃州为沙门
潜诣长白山未几趣白鹿山至阳平遇病而卒时年
三十一赞机辩文义颇有可观而轻薄俶傥犹有父
之风尚普泰末敕迎其丧至洛遣黄门郎鹿悆护丧
事以王礼与公主合葬嵩山至元象初吴人盗其丧
还江东萧衍犹以为子祔葬萧氏墓焉赞江南有子
在国无后
　　阳平公主　下嫁宇文测
按周书宇文测传测字澄镜太祖之族子也性沉密
少笃学每旬月不窥户牖起家奉朝请殿中侍御史
累迁司徒右长史安东将军尚宣武女阳平公主拜
驸马都尉性仁恕好施与衣食之外家无蓄积在洛
阳之日曾被窃盗所失物即其妻阳平公主之衣服
也州县擒盗并物俱获测恐此盗坐之以死乃不认
焉遂遇赦得免盗既感恩固请为测左右及测从魏
孝武西迁事极狼狈此人亦从测入关竟无异志子
该嗣
　　丰亭公主　下嫁李彧
按魏书李延实传延实长子彧字子文尚庄帝姊丰
亭公主封东平郡公位侍中左光禄大夫中书监骠
骑大将军开府仪同三司广州刺史彧任侠交游轻
薄无行尔朱荣之死也武毅之士皆彧所进孝静初
以罪弃市
　　饶阳公主　下嫁穆伯智
按魏书穆崇传崇裔孙泰泰子伯智八岁侍学东宫
十岁拜太子洗马散骑侍郎尚饶阳公主拜驸马都
尉早卒子喈
　　金明公主　下嫁尉迟迥
按周书尉迟迥传迥字薄居罗代人也其先魏之别
种号尉迟部因而姓焉迥少聪敏美容仪及长有大
志好施爱士稍迁大丞相帐内都督尚文帝女金明
公主拜驸马都尉从太祖复弘农破沙苑皆有功累
迁尚书左仆射兼领军将军迥通敏有干能虽任兼
文武颇允时望太祖以此深委仗焉迥性至孝色养
不怠身虽在外所得四时甘脆必先荐奉然后致尝
大长公主年高多病迥往在京师每退朝参候起居
忧悴形于容色大长公主每为之和颜进食以宁迥
心太祖知其至性征迥入朝以慰其母意
　　冯翊公主　北齐文襄帝后
按北齐书文襄敬皇后传文襄敬皇后元氏魏孝静
帝之妹也孝武时封冯翊公主而归于文襄容德兼
美曲尽和敬初生河间王孝婉次生两公主文宣受
禅尊为文襄皇后
　　平原公主　周文帝后
按周书文帝元皇后传文帝元皇后魏孝武帝之妹
初封平原公主适开府张欢欢性贪残遇后无礼又
尝杀后侍婢后怒诉之于帝帝乃执欢杀之改封后
为冯翊公主以配太祖生孝闵帝大统七年薨
　　晋安公主　周孝闵帝后
按周书孝闵帝元皇后传孝闵帝元皇后名胡摩魏
文帝第五女初封晋安公主帝之为略阳公也尚焉
及践祚立为皇后帝被废后世俗为尼建德初高祖
诛晋国公护上帝尊号为孝闵帝以后为孝闵皇后
　　北齐
　　常山君　下嫁尉景
按北齐书尉景传尉景字士真善无人也秦汉置尉
候官其先有居此职者因以氏焉景性温厚颇有侠
气魏孝昌中北镇反景与神武入杜洛周军中仍共
归尔朱荣以军功封博野县伯后从神武起兵信都
韩陵之战唯景所统失利神武入洛留景镇邺寻进
封为公景妻常山君神武之姊也以勋戚每有军事
与厍狄干常被委重而不能忘怀财利神武每嫌责
之转冀州刺史又大纳贿发夫猎死者三百人厍狄
干与景在神武坐请作御史中尉神武曰何意下求
卑官干曰欲捉尉景神武大笑令优者石董桶戏之
董桶剥景衣曰公剥百姓董桶何为不剥公神武诫
景曰可以无贪也景曰与尔计生活孰多我止人上
取尔割天子调神武笑不答改长乐郡公历位太保
太傅坐匿亡人见禁止使崔暹谓文襄曰语阿惠儿
富贵欲杀我耶神武闻之泣诣阙曰臣非尉景无以
至今日三请帝乃许之于是黜为骠骑大将军开府
仪同三司神武造之景恚卧不动叫曰杀我时趣耶
常山君谓神武曰老人去死近何忍煎迫至此又曰
我为尔汲水胝生因出其掌神武抚景为之屈膝先
是景有果下马文襄求之景不与曰土相扶为墙人
相扶为王一马亦不得畜而索也神武对景及常山
君责文襄而杖之常山君泣救之景曰小儿惯去放
使作心腹何须干啼湿哭不听打耶寻授青州刺史
操行颇改百姓安之征授大司马遇疾薨于州赠太
师尚书令齐受禅以景元勋诏祭告其墓皇建初配
享神武庙庭追封长乐王
　　乐陵长公主　下嫁厍狄干
按北齐书厍狄干传厍狄干善无人也曾祖越豆眷
魏道武时以功割善无之西腊汗山地方百里以处
之后率部落北边因家朔方干梗直少言有武艺魏
正光初除扫逆党授将军宿卫于内以家在寒乡不
宜毒暑冬得入京师夏归乡里孝昌元年北边扰乱
奔云中为刺史费穆送于尔朱荣以军主随荣入洛
后从神武起兵破四胡于韩陵封广平县公寻进郡
公河阴之役诸将大捷唯干兵退神武以其旧功竟
他退神武以其旧功竟
不责黜寻转太保太傅及高仲密以武牢叛神武讨
之以干为大都督前驱干上道不过家见侯景不遑
食景使骑追馈之时文帝自将兵至洛阳军容甚盛
诸将未欲南度干决计济河神武大兵继至遂大破
之还为定州刺史不闲吏事事多扰烦然清约自居
不为吏人所患迁太师天保初以千元勋佐命封章
武郡王转太宰干尚神武妹乐陵长公主以亲地见
待自预勤王常总大众威望之重为诸将所伏而为
性严猛曾诣京师魏谯王元孝友于公门言戏过度
诸公无能面折者干正色责之孝友大□时人称善
薨赠假黄钺太宰给辒辌车谥曰景烈干不知书署
名为干字逆上画时人谓之穿锥
　　太原长公主　下嫁杨愔
按北齐书杨愔传愔字遵彦小名秦王弘农华阴人
武定末以望实之美超拜吏部尚书加侍中卫将军
侍学典选如故天保初以本官领太子少傅别封阳
夏县男又诏监太史迁尚书右仆射尚太原长公主
即魏孝静后也自尚主后衣紫罗袍金缕大带遇李
庶颇以为耻谓曰我此衣服都是内裁既见子将不
能无愧及居端揆欢综机衡文宣大渐以常山长广
二王位地亲逼深以后事为念愔与尚书右仆射平
秦王归彦侍中燕子献黄门侍郎郑子默受遗诏辅
政并以二王威望先重咸有猜忌之心又自天保八
年已来爵赏多滥至是愔先自表解其开封王诸叨
窃恩荣者皆从黜免由是嬖宠失职之徒尽归心二
叔二王拜职于尚书省大会百僚执愔及天和钦道
子默遂皆杀之先是童谣曰白羊头尾秃羖头生
角又曰羊羊吃野草不吃野草远我道不远打尔脑
又曰阿么姑祸也道人姑夫死也羊为愔也角文为
用刀道人谓废帝小名太原公主尝作尼故曰阿么
姑愔子献天和皆帝姑夫云
　　阳翟公主　下嫁燕子献
按北齐书燕子献传子献字季则广汉下洛人少时
相者谓之曰使役在燕代富贵在齐赵其后遇宇文
氏称霸关中用为典签将命使于茹茹子献欲验相
者之言来归高祖见之大悦尚阳翟公主甚被待遇
显祖时官至侍中开府济南即位之后委任弥重除
右仆射子献素多力头又少发当狼狈之际排众走
出省门斛律光逐而擒之子献叹曰丈夫为计迟遂
至于此矣
　　东平公主　下嫁可朱浑天和
按北齐书燕子献传可朱浑天和道元之季弟也以
道元勋重尚东平公主累迁领军大将军开府济南
王即位加特进改博陵公与杨愔同被杀
　　公主　下嫁司马消难
按北齐书司马子如传子如子消难尚高祖女以主
□贵公子频历中书黄门郎光禄少卿出为北豫州
刺史镇武牢消难博涉史传有风神然不能廉洁在
州为御史所劾又于公主情好不睦公主谮诉之惧
罪遂招延邻敌走关西
按北史司马消难传消难妻高齐神武女也在邺极
加礼敬入关便相弃薄及赴州留妻及三子在京
妻言于文帝曰荥阳公携宠自随必不顾妻子愿防
虑之及消难入陈高母子因此获免子谭即高氏所
生以消难勋拜仪同大将军坐消难除名
　　颍川长公主　下嫁段懿
按北齐书段荣传荣子韶韶长子懿字德猷有姿仪
颇解音乐又善骑射天保初尚颍川长公主累迁行
台右仆射兼殿中尚书出除兖州刺史卒
　　东安公主　下嫁段深
按北齐书段荣传韶第二子深字德深美容貌宽谨
有父风天保中受父封姑臧郡公大宁初拜通直散
骑侍郎二年诏尚永昌公主未婚主卒河清三年又
诏尚东安公主以父频着大勋累迁侍中将军源州
大中正食赵郡韶病笃诏封深济北王以慰其意武
平末徐州行台左仆射徐州刺史入周拜大将军郡
公坐事死
　　中山长公主　下嫁段宝鼎
按北齐书段荣传韶子宝鼎尚中山长公主武平末
仪同三司隋开皇中开府仪同三司骠骑大将军大
业初卒于饶州刺史
　　义宁公主　下嫁斛律武都
按北齐书斛律金传天保四年解州以太师还晋阳
车驾复幸其第六宫及诸王尽从置酒作乐极夜方
罢帝忻甚诏金第二子丰乐为武卫大将军因谓金
曰公元勋佐命父子忠诚朕当结以婚姻未为蕃卫
仍诏金孙武都尚义宁公主成礼之日帝从皇太后
幸金宅皇后太子及诸王等皆从其见亲待如此金
子光光有四子长子武都历位特进太子太保开府
仪同三司梁兖二州刺史所在并无政绩唯事聚敛
侵渔百姓光死遣使于州斩之
　　公主　下嫁潘子晃
按北齐书潘乐传乐子子晃嗣诸将子弟率多骄纵
子晃沈密谨□以清净自居尚公主拜驸马都尉武
平末为幽州道行台右仆射幽州刺史周师将入邺
子晃率突骑数万赴援至博陵知邺城不守诣冀州
降周授上开府隋大业初卒
　　公主　下嫁韩宝仁
按北齐书韩凤传凤男宝仁尚公主在晋阳赐第一
区其公主生男满月驾幸凤宅宴会尽日
　　公主　下嫁韩宝信
按北齐书韩凤传宝仁弟宝信尚公主驾复幸其宅
亲戚咸蒙官赏后凤坐除名不露其罪仍毁其宅公
主离婚
　　北周
　　平原公主　下嫁于翼
按周书于翼传翼字文若太师燕公谨之子美风仪
有识度年十一尚太祖女平原公主拜员外散骑常
侍封安平县公邑一千户大统十六年进爵郡公加
大都督领太祖帐下左右禁中宿卫迁镇南将军金
紫光禄大夫散骑常侍武卫将军谨平江陵所赠得
军实分给诸子翼一无所取唯简赏口内名望子弟
有士风者别待遇之太祖闻之特赐奴婢二百口翼
固辞不受寻授车骑大将军仪同三司加侍中骠骑
大将军开府仪同三司六官建除左宫伯孝闵帝践
祚出为渭州刺史翼兄实先□此州颇有惠政翼又
推诚布信事存宽简夷夏感悦比之大小冯君焉时
吐谷浑入寇河右凉鄯河三州咸被攻围使来告急
秦州都督遣翼赴援不从寮属咸以为言翼曰攻取
之术非夷俗所长此寇之来不过抄掠边牧耳安能
顿兵城下久事攻围掠而无获势将自走劳师以往
亦无所及翼揣之已了幸勿复言居数日问至果如
翼所策贺兰祥讨吐谷浑翼率州兵先锋深入以功
增邑一千二百户寻征拜右宫伯世宗雅爱文士立
麟趾学在朝有艺业者不限贵贱皆预听焉乃至萧
撝王褒等与卑鄙之徒同为学士翼言于帝曰萧撝
梁之宗子王褒梁之公卿今与趋走同侪恐非尚贤
贵爵之义帝纳之诏翼定其班次于是有等差矣世
宗崩翼与晋公护同受遗诏立高祖保定元年徙军
司马三年改封常山县公邑二千九百户天和初迁
司会中大夫增邑通前三千七百户三年皇后阿史
□氏至自突厥高祖行亲迎之礼命翼总司仪制狄
人虽蹲踞无节然咸惮翼之礼法莫敢违犯遭父忧
去职居丧过礼为时辈所称寻有诏起令视事高祖
又以翼有人伦之鉴皇太子及诸王等相傅以下并
委翼选置其所擢用皆民誉也时论佥谓得人迁大
将军总中外宿卫兵事晋公护以帝委翼腹心内怀
猜忌转为小司徒加拜柱国虽外示崇重实疏斥之
及诛护帝召翼遣往河东取护子中山公训仍代镇
蒲州翼曰冢宰无君陵上自取诛夷元恶既除余孽
宜殄然皆陛下骨肉犹谓疏不间亲陛下不使诸王
而使臣异姓非直物有横议愚臣亦所未安帝然之
乃遣越王盛代翼先是与齐陈二境各修边防虽通
聘好而每岁交兵然一彼一此不能有所克获高祖
既亲万几将图东讨诏边城镇并益储偫加戍卒二
国闻之亦增修守御翼谏曰宇文护专制之日兴兵
至洛不战而败所丧实多数十年委积一朝麋散虽
为护无制胜之策亦由敌人之有备故也且疆场相
侵互有胜败徒损兵储非策之上者不若解边严减
戎防继好息民敬待来者彼必善于通和懈而少备
然后出其不意一举而山东可图若犹习前踪恐非
荡定之计帝纳之建德二年出为安随等六州五防
诸军事安州总管时属大旱涢水绝流旧俗每逢亢
阳祷白兆山祈雨高祖先禁群祀山庙已除翼遣主
簿祭之即日澍雨沾洽岁遂有年民庶感之聚会歌
舞颂翼之德四年高祖将东伐朝臣未有知者遣纳
言卢韫等前后乘驿三诣翼问策焉翼赞成之及军
出诏翼率荆楚兵二万自宛叶趣襄城大将军张光
洛郑恪等并隶焉旬日下齐一十九城所部都督辄
入民村即斩以徇由是百姓欣悦赴者如归属高祖
有疾班师翼亦旋镇五年转陕熊等七州十六防诸
军事宜阳总管翼以宜阳地非襟带请移镇于陕诏
从之仍除陕州刺史总管如旧其年大军复东讨翼
自陕入九曲攻拔造涧等诸城径到洛阳齐洛州刺
史独狐永业开门出降河南九州三十镇一时俱下
襄城民庶等喜复见翼并壶浆塞道寻即除洛怀等
九州诸军事河阳总管寻徙豫州总管给兵五千人
马千匹以之镇并配开府及仪同等二十人仍□河
阳襄州安州荆州泗州总管内有武干者任翼征牒
不限多少仪同以下官爵承制先授后闻陈将鲁天
念久围光州闻翼到汝南望风退散霍州蛮首田元
显负险不宾于是送质请附陈将任蛮奴悉众攻显
显立栅拒战莫有异心及翼还朝元显便叛其得殊
俗物情皆此类也大象初征拜大司徒诏翼巡长城
立亭鄣西自雁门东至碣石创新改旧咸得其要害
云仍除幽定七州六镇诸军事幽州总管先是突厥
屡为寇抄居民失业翼素有威武兼明斥候自是不
敢犯塞百姓安之及尉迟迥据湘州举兵以书招翼
翼执其使并书送之于时隋文帝执政赐翼杂缯一
千五百段粟麦一千五百石并珍宝服玩等进位上
柱国封任国公增邑通前五千户别食任城县一千
户收其租赋翼又遣子让通表劝进并请并朝隋文
帝许之开皇初拜太尉或有告翼云往在幽州欲同
尉迟迥者隋文召致凊室遣理官按验寻以无实见
原仍复本位三年五月薨赠本官加蒲晋怀绛邵汾
六州诸军事蒲州刺史谥曰穆翼性恭俭与物无竞
常以满盈自戒故能以功名终子玺官至上大将军
军司马黎阳郡公玺弟诠上仪同三司吏部下大夫
常山公诠弟让仪同三司尉迟迥之举兵也河西公
李贾弟穆为并总管亦执迥子送之
　　建安长公主　下嫁贺初真
按周书贺兰祥传兰祥父初真少知名为乡闾所重
尚文帝姊建安长公主保定二年追赠太傅柱国常
山郡公
　　昌乐大长公主　下嫁尉迟俟兜
按周书尉迟迥传迥父俟兜性弘裕有鉴识尚太祖
姊昌乐大长公主生迥及纲俟兜病且卒二子抚其
首曰汝等并有贵相但恨吾不见耳尔各宜勉之
　　霍国公主　下嫁贺拔纬
按周书贺拔胜传胜弟岳岳子纬拜开府仪同三司
保定中录岳旧德进纬爵霍国公尚太祖女
　　襄乐公主　下嫁韦世康
按北史韦孝宽传孝宽兄敻敻子世康幼而沉敏有
器度年十岁州辟主簿在魏弱冠为直寝封汉安县
公尚周文帝女襄乐公主授仪同三司仕周历位典
祠下大夫沔硖二州刺史从武帝平齐授司州总管
长史时东夏初定百姓未安世康绥抚之士庶胥悦
入为户部中大夫进位上开府转司会中大夫尉迟
迥之乱隋文帝谓世康曰汾绛旧是周齐分界因此
乱阶恐生摇动今以委公因授绛州刺史以雅望镇
之阖境清肃世康性恬素好古不以得丧干怀在州
有止足之志与子弟书曰吾生因绪余夙沾缨弁驱
驰不已四纪于兹亟登衮命频莅方岳志除三惑心
慎四知以不贪而为宝处脂膏而莫润如斯之事颇
为时悉今耄虽未及壮年已谢霜早梧楸风先蒲柳
眼暗更剧不见细书足疾弥增非可趋走禄岂须多
防满则退年不待暮有疾便辞况娘春秋已高温凊
宜奉晨昏有阙罪在我躬今世穆世文并从武役吾
与世冲复婴远任陟岵瞻望此情弥切桓山之悲倍
深常恋意欲上闻乞遵礼教未访汝等故遣此及兴
言远慕感咽难胜诸弟报以事恐难遂乃止在任有
惠政奏课连最擢为礼部尚书世康寡嗜欲不慕势
贵未尝以位望矜物闻人之善若己有之亦不显人
过欲以求名誉进爵上庸郡公转吏部尚书选用平
允请托不行以母忧去职固辞乞终私制上不许开
皇七年将事江南议重方镇拜襄州刺史坐事免未
几授安州总管迁信州总管十三年复拜吏部尚书
前后十余年间多所进拔朝廷称为廉平尝因休暇
谓子弟曰吾闻功遂身退古人常道今年将耳顺志
在悬车汝辈以为云何子福嗣答曰大人澡身浴德
名立官成盈满之戒先哲所重欲追踪二疏伏奉尊
命后因侍宴世康再拜陈让愿乞骸骨上曰冀与公
共理天下今之所请深乖本望纵筋力衰谢犹屈公
卧临一隅于是出拜荆州总管时天下唯置荆并扬
益四大总管并扬益三州并亲王临统唯荆州委于
世康时论以此为美世康为政简静百姓爱悦卒于
州闻而痛惜赠大将军谥曰文世康性孝友初以诸
弟位并隆贵独季弟世约宦途不达共推父时田宅
尽以与之世多其义长子福子位司隶别驾次子福
嗣位内史舍人后以罪黜杨元感之乱从卫元战败
于城北为元感所获令为文檄词甚不逊寻背元感
还东都帝衔之车裂于高阳少子福奖通事舍人在
东都与元感战没
　　襄阳公主　下嫁窦毅
按北史窦炽传炽兄子毅字天武父岳早卒及毅着
勋追赠大将军冀州刺史毅深沉有器度事亲以孝
闻魏孝武初起家员外散骑侍郎时齐神武擅朝毅
慨然有徇主之志从孝武西迁封奉高县子从禽窦
泰复弘农战沙苑皆有功进爵安武县公恭帝元年
进授骠骑大将军开府仪同三司大都督改封永安
县公出为幽州刺史周孝闵帝践祚进爵神武郡公
保定三年拜大将军时与齐人争衡戎车岁动并交
结突厥以为外援突厥已许纳女于周齐人亦甘言
重币遣使求婚狄人便欲有悔朝廷乃令杨荐等累
使结之往返十余方复前好至是虽期往逆犹惧改
图以毅地兼勋戚素以威重乃令为使及毅至齐使
亦在焉突厥君臣犹有贰志毅抗言正色以大义责
之累旬乃定卒以皇后归朝议嘉之别封成都县公
进位柱国历同州刺史蒲金二州总管加上柱国入
为大司马隋开皇初拜定州总管累居藩镇咸得人
和二年薨于州赠襄郢等六州刺史谥曰肃毅性温
和每以谨慎自守又尚周文帝第五女襄阳公主特
为朝廷所委信虽任兼出内未尝有矜惰之容时人
以此称焉子贤嗣
　　永富公主　下嫁史雄
按北史史宁传宁子雄字世武少勇敢膂力过人便
弓马有筭略年十四从宁于牵屯山奉迎周文帝仍
从校猎弓无虚发周文叹异之寻尚周文女永富公
主除使持节骠骑大将军开府仪同三司累迁驾部
中大夫司驭中大夫从柱国枹罕公辛威镇金城遂
卒于军时年二十四
　　顺阳公主　下嫁滕穆玉　又嫁杨瓒
按文献通考周文帝女顺阳公主适隋滕穆玉杨瓒
按史
无考

　　西河长公主　下嫁刘昶
按文献通考周文帝女西河长公主适刘昶（
按周书并无刘
昶传惟北魏有刘昶而尚三公主史称其卒于太和二十一年则于此无与耳）

　　清都公主　下嫁阎毗
按周书阎庆传庆第十二子毗尚帝女清都公主庆
虽位望隆重婚连帝室常以谦慎自守时人以此称
之
按北史阎毗传毗七岁袭爵石保县公及长仪貌矜
严颇好经史受汉书于萧该略通大旨能篆书草隶
尤善为当时之妙周武帝见而悦之命尚清都公主
宣帝即位拜仪同三司隋文帝受禅以技艺侍东宫
数以雕丽之物取悦于皇太子由是甚见亲待每称
之于上寻拜车骑宿卫东宫上尝遣高颎大阅于龙
台泽诸军部伍多不齐整惟毗一军法制肃然颎言
之于上特蒙赐帛俄兼太子崇卫率长史寻加尚仪
同太子服玩之物多毗所为及太子废毗坐杖一百
与妻子俱配为官奴婢二岁放免
　　梁安固公主　下嫁郑译
按隋书郑译传译字正义荥阳开封人也祖琼魏太
常父道邕魏司空译颇有学识兼知锺律善骑射译
从祖开府文宽尚魏平阳公主则周太祖元后之妹
也主无子太祖令译后之由是译少为太祖所亲恒
令与诸子游集年十余岁常诣相府司录李长宗长
宗于众中戏之译敛容谓长宗曰明公位望不轻瞻
仰斯属辄相玩狎无乃丧德也长宗甚异之文宽后
诞二子译复归本生周武帝时起家给事中士拜银
青光禄大夫转左侍上士与仪同刘昉恒侍帝侧译
时丧妻帝命译尚梁安固公主及帝亲总万机以为
御正下大夫俄转太子宫尹时太子多失德内史中
大夫乌丸轨每劝帝废太子而立秦王由是太子恒
不自安其后诏太子西征吐谷浑太子乃阴谓译曰
秦王上爱子也乌丸轨上信臣也今吾此行得无扶
苏之事乎译曰愿殿下勉着仁孝无失子道而已勿
为他虑太子然之既破贼译以功最赐爵开国子邑
三百户后坐狎皇太子帝大怒除名为民太子复
召之译戏狎如初因言于太子曰殿下何时可得据
天下太子悦而益昵之及帝崩太子嗣位是为宣帝
超拜开府内史下大夫封归昌县公邑一千户委以
朝政俄迁内史上大夫进封沛国公邑五千户以其
子善愿为归昌公元琮为永安县男又监国史译颇
专权时帝幸东京译擅取官材自营私第坐是复除
名为民刘昉数言于帝帝复召之顾待如初诏领内
史事初高祖与译有同学之旧译又素知高祖相表
有奇倾心相结至是高祖为宣帝所忌情不自安尝
在永巷私于译曰久愿出藩公所悉也敢布心腹少
留意焉译曰以公德望天下归心欲求多福岂敢忘
也谨即言之时将遣译南征译请元帅帝曰卿意如
何译对曰若定江东自非懿戚重臣无以镇抚可令
隋公行且为寿阳总管以督军事帝从之乃下诏以
高祖为扬州总管译发兵俱会寿阳以伐陈行有日
矣帝不悆遂与御正下大夫刘昉谋引高祖入受顾
托既而译宣诏文武百官皆受高祖节度时御正中
大夫颜之仪与宦者谋引大将军宇文仲辅政仲已
至御坐译知之遽率开府杨惠及刘昉皇甫绩柳裘
俱入仲与之仪见译等愕然逡巡欲出高祖因执之
于是矫诏复以译为内史上大夫明日高祖为丞相
拜译柱国相府长史治内史上大夫事及高祖为大
冢宰总百揆以译兼领天官都府司会总六府事出
入卧内言无不从赏赐玉帛不可胜计每出入以甲
士从拜其子元为仪同时尉迥王谦司马消难等
作乱高祖逾加亲礼俄而进位上柱国恕以十死译
性轻险不亲职务而赃货狼籍高祖阴疏之然以其
有定策功不忍废放阴□官属不得白事于译译犹
坐厅事无所关预译惧顿首求解职高祖宽谕之接
以恩礼及上受禅以上柱国公归第赏赐丰厚进子
元爵城皋郡公邑二千户元珣永安男追赠其父
及亡兄二人并为刺史译自以被疏阴呼道士章醮
以祈福助其婢奏译厌蛊左道上谓译曰我不负公
此何意也译无以对译又与母别居为宪司所劾由
是除名下诏曰译嘉谋良策寂尔无闻鬻狱卖官沸
腾盈耳若留之于世在人为不道之臣戮之于朝入
地为不孝之鬼有累幽显无以置之宜赐以孝经令
其熟读仍遣与母共居未几诏译参撰律令复授开
府隆州刺史请还治疾有诏征之见于醴泉宫上赐
宴甚欢因谓译曰贬退已久情相矜愍于是复爵沛
国公位上柱国上顾谓侍臣曰郑译与朕同生共死
间关危难兴言念此何日忘之译因奉觞上寿上令
内史令李德林立作诏书高颎戏谓译曰笔干译答
曰出为方岳杖策言归不得一钱何以润笔上大笑
未几诏译参议乐事译以周代七声废缺自大隋受
命礼乐宜新更修七始之义名曰乐府声调凡八篇
奏之上嘉美焉俄迁岐州刺史在职岁余复奉诏定
乐于太常前后所论乐事语在音律志上劳译曰律
令则公定之音乐则公正之礼乐律令公居其三良
足美也于是还岐州开皇十一年以疾卒官时年五
十二上遣使吊祭焉谥曰达子元嗣炀帝初立五
等悉除以译佐命元功诏追改封译莘公以元袭
元初为骠骑将军后转武贲郎将数以军功进位
右光禄大夫迁右候卫将军大业末出为文城太守
及义兵起义将张伦略地至文城元以城归之

　公主驸马部列传七
　　隋
　　安成长公主　下嫁窦荣定
按隋书窦荣定传荣定扶风平陵人也父善周太仆
季父炽开皇初为太傅荣定沉深有器局容貌伟
美须□便弓马魏文帝时为千牛备兵周太祖见而
奇之授平东将军赐爵宜君县子邑三百户后从太
祖与齐人战于北邙周师不利荣定与汝南公宇文
神庆帅精骑二千邀击之齐师乃却以功拜上仪同
后从武元皇帝引突厥木杆侵齐之并州赐物三百
段袭爵永富县公邑千户进位开府除忠州刺史从
武帝平齐加上开府拜前将军佽飞中大夫其妻则
高祖姊安成长公主也高祖少小与之情契甚厚荣
定亦知高祖有人君之表尢相推结及高祖作相领
左右宫伯使镇守天台总统露门内两箱仗卫常宿
禁中遇尉迥初平朝廷颇以山东为意乃拜荣定为
洛州总管以镇之前后赐缣四千匹西凉女乐一部
高祖受禅来朝京师上顾谓群臣曰朕少恶轻薄性
相近者唯窦荣定而已赐马三百匹部曲八千户而
遣之坐事除名高祖以长公主之故寻拜右武候大
将军上数幸其第恩赐甚厚每令尚食局日供羊一
口珍味称是以佐命功拜上柱国宁州刺史未几复
为右武候大将军寻除秦州总管赐吴乐一部突厥
沙□略寇边以为行军元帅率九总管步骑三万出
凉州与卤战
阙
二字
于高越原两军相持其地无水士
卒渴甚至刺马血而饮死者十有二三荣定仰天太
息俄而澍雨军乃复振于是进击数挫其锋突厥惮
之请盟而去赐缣万匹进爵安丰郡公增邑千六百
户复封子宪为安康郡公赐缣五千匹岁余拜右武
卫大将军俄转左武卫大将军上欲以为三公荣定
上书曰臣每观西朝卫霍东都梁邓幸托葭莩位极
台铉宠积骄盈必致倾覆向使前贤少自贬损远避
权势推而不居则天命可保何覆宗之有臣每览前
修实为畏惧上于是乃止前后赏赐不可胜计开皇
六年卒时年五十七上为之废朝令左卫大将军元
旻监护丧事赙缣三千匹上谓侍臣曰吾每欲致荣
定于三事其人固让不可今若赠之重违其志于是
赠冀州刺史陈国公谥曰懿子抗嗣抗美容仪性通
率长于巧思父卒之后恩遇弥隆所赐钱帛金宝亦
以巨万抗官至定州刺史复检校幽州总管炀帝即
位汉王谅构逆以为抗与通谋由是除名以其弟庆
袭封陈公焉庆亦有姿仪性和厚颇工草隶初封永
富郡公官至河东太守卫尉卿大业之末出为南郡
太守为盗贼所害庆弟琎亦工草隶颇解锺律官历
颍川南郡扶风太守
　　乐平公主　周宣帝后
按周书宣帝杨皇后传宣帝杨皇后名丽华隋文帝
长女性柔婉不妒忌帝后昏暴滋甚喜怒乖度尝谴
后欲加之罪后进止详闲辞色不挠帝大怒遂赐后
死逼令引诀后母独孤氏闻之诣合陈谢叩头流血
然后得免帝不豫诏后父入禁中侍疾及大渐刘昉
郑译等因矫诏以后父受遗辅政后初虽不预谋然
以嗣主幼冲恐权在他族不利于己闻昉译已行此
诏心甚悦之后知其父有异图意颇不平形于言色
及行禅代愤惋逾甚文帝既不能谴责内甚愧之开
皇六年封后为乐平公主后又议夺其志后誓不许
乃止大业五年从炀帝幸张掖殂于河西年四十九
　　兰陵公主　下嫁王奉孝　又嫁柳述
按隋书列女传兰陵公主字阿五高祖第五女也美
姿仪性婉顺好读书高祖于诸女中特所钟爱初嫁
仪同王奉孝卒适河东柳述时年十八诸姊并骄倨
主独折节遵于妇道事舅姑甚谨遇有疾病必亲奉
汤药高祖闻之大悦由是述渐见宠遇初晋王广欲
以主配其妃弟萧玚高祖初许之后遂适述晋王因
不悦及述用事弥恶之高祖既崩述徙岭表炀帝令
主与述离绝将改嫁之公主以死自誓不复朝谒上
表请免主号与述同徙帝大怒曰天下岂无男子欲
与述同徙耶主曰先帝以妾适于柳家今其有罪妾
当从坐不愿陛下屈法申恩帝不从主忧愤而卒时
年三十二临终上表曰昔共姜自誓着美前诗鄎妫
不言传芳往诰妾虽负罪窃慕古人生既不得从夫
死乞葬于柳氏帝览之愈怒竟不哭乃葬主于洪渎
川资送甚薄朝野伤之　按王谊传高祖以谊前代
旧臣甚加礼敬遣使劳问冠盖不绝以第五女妻其
子奉孝寻拜大司徒谊自以与高祖有旧亦归心焉
未几其子奉孝卒逾年谊上表言公主少请除服御
史大夫杨素劾谊曰臣闻丧服有五亲疏异节丧制
有四降杀殊文王者之所常行故曰不易之道也是
以贤者不得逾不肖者不得不及而仪同王奉孝既
尚兰陵公主奉孝以去年五月身丧始经一周而谊
便请除释窃以虽曰王姬终成下嫁之礼公则主之
犹在移天之义况复三年之丧自上达下及□释服
在礼未详然夫妇则人伦攸始丧纪则人道至大苟
不重之取笑君子故钻燧改火责以居丧之速朝祥
暮歌讥以忘哀之早然谊虽不自强爵位已重欲为
无礼其可得乎乃薄俗伤教为父则不慈轻礼易丧
致妇于无义若纵而不正恐伤风俗请付法推科有
诏勿治　按柳机传机子述字业隆性明敏有干略
颇涉文艺少以父荫为太子亲卫后以尚主之故拜
开府仪同三司内史侍郎上于诸□中特所宠敬岁
余判兵部尚书事丁父艰去职未几起摄给事黄门
侍郎事袭爵建安郡公仁寿中判吏部尚书事述虽
职务修理为当时所称然不达大体暴于驭下又怙
宠骄豪无所降屈杨素时称贵幸朝臣莫不詟惮述
每陵侮之数于上前面折素短判事有不合素意素
或令述改之辄谓将命者曰语仆射道尚书不肯素
由是衔之俄而杨素亦被疏忌不知省务述任寄逾
重拜兵部尚书参掌机密述自以无功可纪过叨匪
服抗表陈让上许之令摄兵部尚书上于仁寿宫寝
疾述与杨素黄门侍郎元岩等侍疾宫中时皇太子
无礼于陈贵人上知而大怒因令述召房陵王述与
元岩出外作□书杨素闻之与皇太子协谋便矫诏
执述岩二人持以属吏及炀帝嗣位述竟坐除名与
公主离绝徙述于龙川郡公主请与述同徙帝不听
事见列女传述在龙川数年复徙宁越遇瘴疠而死
时年三十九　按韦鼎传兰陵公主寡上为之求夫
选亲卫柳述及萧玚等以示于鼎鼎曰玚当封侯而
无贵妻之相述亦通显而守位不终上曰位由我耳
遂以主降述
　　广平公主　下嫁宇文静礼
按隋书宇文庆传庆子静礼初为太子千牛备身寻
尚高祖女广平公主授仪同安德县公邑千五百户
后为熊州刺史先庆卒
　　襄国公主　下嫁李长稚
按隋书李衍传衍弟子长稚尚高祖女襄国公主袭
父纶爵为河阳郡公开皇初拜将军散骑常侍历内
史侍郎河州刺史检校秦州总管
　　南阳公主　下嫁宇文士及
按隋书列女传南阳公主者炀帝之长女也美风仪
有志节造次必以礼年十四嫁于许国公宇文述子
士及以谨肃闻及述病且卒主亲调饮食手自奉上
世以此称之及宇文化及□逆主随至聊城而化及
为窦建德所败士及自济北西归大唐时隋代衣冠
并在其所建德引见之莫不惶惧失常唯主神色自
若建德与语主自陈国破家亡不能报怨雪耻泪下
盈襟声辞不辍情理切至建德及观听者莫不为之
动容陨涕咸肃然敬异焉及建德诛化及时主有一
子名禅师年且十岁建德遣武贲郎将于士澄谓主
曰宇文化及躬行□逆人神所不容今将族灭其家
公主之子法当从坐若不能割爱亦听留之主泣曰
武贲既是隋室贵臣此事何须见问建德竟杀之主
寻请建德削发为尼及建德败将归西京复与士及
遇于东都之下主不与相见士及就之立于户外请
复为夫妻主拒之曰我与君雠家今恨不能手刃君
者但谋逆之日察君不预知耳因与告绝诃令速去
士及固请之主怒曰必欲就死可相见也士及见其
言切知不可屈乃拜辞而去
按唐书宇文士及传士及字仁人京兆长安人父述
为隋右卫大将军开皇末以述勋封新城县公文帝
引入卧内与语奇之诏尚炀帝女南阳公主为尚辇
奉御从幸江都以父丧免起为鸿胪少卿其兄化及
谋□逆以主□忌之弗告已□帝乃封蜀王
　　唐一
　　同安公主　下嫁王裕
按唐书公主列传世祖一女同安公主高祖同母媦
也下嫁隋州刺史王裕贞观时以属尊进大长公主
尝有疾太宗躬省视赐缣五百姆侍皆有予永徽
初赐实户三百薨年八十六裕隋司徒柬之子终开
府仪同三司　按王方翼传方翼并州祁人祖裕隋
州刺史尚同安大长公主官开府仪同三司卒谥曰
文方翼早孤哀毁如成人时号孝童母李为主所斥
居凤泉墅方翼尚幼杂庸保执业不弃日垦田植树
治林埌□完墙屋燎松丸墨为富家主薨还京师
　　长沙公主　下嫁冯少师
按唐书公主列传高祖十九女长沙公主下嫁冯少
师
　　襄阳公主　下嫁窦诞
按唐书公主列传襄阳公主下嫁窦诞　按窦威传
威从兄子抗抗子诞隋末起家朝请郎义宁初辟丞
相府祭酒封安丰郡公尚襄阳公主从秦王征薛举
为元帅府司马累迁太常卿高祖诸子幼未出宫者
十余王国司家事皆诞主之出为梁州都督贞观初
召授右领军大将军进莘国公为宗正卿太宗与语
昏谬失对乃下诏曰诞比衰耗不能事朕知而任之
是谓不明且为官择人者治为人择官者乱其以光
禄大夫罢就第卒赠工部尚书荆州刺史谥曰安
　　平阳昭公主　下嫁柴绍
按唐书公主列传平阳昭公主太穆皇后所生下嫁
柴绍初高祖兵兴主居长安绍曰尊公将以兵清京
师我欲往恐不能偕奈何主曰公行矣我自为计绍
诡道走并州主奔鄠发家赀招南山亡命得数百人
以应帝于是名贼何潘仁璧司竹园杀行人称总管
主遣家奴马三宝喻降之共攻鄠别部贼李仲文向
善志丘师利等各持所领会戏下因略地盩厔武功
始平下之乃申法誓众禁剽夺远近咸附勒兵七万
威振关中帝渡河绍以数百骑并南山来迎主引精
兵万人与秦王会渭北绍及主对置幕府分定京师
号娘子军帝即位以功给不涯武德六年薨葬加
前后部羽葆鼓吹大路麾幢虎贲甲卒班剑太常议
妇人葬古无鼓吹帝不从曰鼓吹军乐也往者主身
执金鼓参佐命于古有邪宜用之　按柴绍传绍字
嗣昌晋州临汾人幼趫悍有武力以任侠闻补隋太
子千牛备身高祖妻以平阳公主将起兵绍走间道
迎谒时太子建成齐王元吉亦自河东往遇诸涂建
成曰追书急恐吏逮捕请依剧贼冀自全绍曰不可
贼知君唐公子必执以为功徒死尔不如疾走太原
既入雀鼠谷闻义兵起谓绍有谋乃相贺授右领军
大都督府长史领彀骑发晋阳先抵霍邑城下觇形
势还白宋老生一夫敌我兵到必出战可掳也大师
至老生果出绍力战有功从下临汾绛郡隋将桑显
和来战绍引军缭其背与史大奈合攻之显和败遂
平京师进右光禄大夫封临汾郡公高祖即位拜左
翊卫大将军累从征讨以功进封霍国公迁右骁卫
大将军吐谷浑党项寇边□绍讨之卤据高射绍军
雨矢士失色绍安坐遣人弹胡琵琶使一女子舞卤
疑之休射观绍伺其懈以精骑从后掩击卤大溃斩
首五百级贞观二年平梁师都转左卫大将军出为
华州刺史加镇军大将军徙谯国既病太宗亲问之
卒赠荆州都督谥曰襄二子哲威令武哲威为左屯
卫将军袭封坐弟谋反免死流邵州起为交州都督
卒
　　高密公主　下嫁长孙孝政　又嫁段纶
按唐书公主列传高密公主下嫁长孙孝政又嫁段
纶纶隋兵部尚书文振子为工部尚书杞国公永徽
六年主薨遗命吾葬必令墓东向以望献陵冀不忘
孝也
按隋书段文振传文振次子纶少以侠气闻
　　长广公主　下嫁赵慈景　又嫁杨师道
按唐书公主列传长广公主始封桂阳下嫁赵慈景
慈景陇西人帝美其姿制故妻之帝起兵或劝亡去
对曰母以我为命且安往吏捕系于狱帝平京师引
拜开化郡公为相国府文学进兵部侍郎为华州刺
史讨尧君素战死赠秦州刺史谥曰忠公主更嫁杨
师道聪悟有思工为诗豪侈自肆晚稍折节以寿薨
按册府元龟唐赵慈景番州总管纳之子也幼有姿
仪美风调高祖潜龙时见而悦之妻以桂阳公主及
长有文武才干好结交座客常满接对忘疲弱冠得
美名于京邑高祖于诸□中特所亲爱
按旧唐书杨恭仁传恭仁少弟师道隋末自洛阳归
国授上仪同为备身左右寻尚桂阳公主超拜吏部
侍郎累转太常卿封安德郡公贞观七年代魏征为
侍中性周慎谨密未尝漏泄内事亲友或问禁中之
言乃更对以他语尝曰吾少窥汉史至孔光不言温
室之事每饮其余风所庶几也师道退朝后必引当
时英俊宴集园池而文会之盛当时莫比雅善篇什
又工草隶酣赏之际援笔直书有如宿构太宗每见
师道所制必吟讽嗟赏之十二年转中书令太子承
干逆谋事泄与长孙无忌房元龄同按其狱师道妻
前夫之子赵节与承干通谋师道微讽太宗冀活之
由是获谴罢知机密转吏部尚书师道贵家子四海
人物未能委练所署用多非其才而深抑贵势及其
亲党以避嫌疑时论讥之太宗尝从容谓侍臣曰杨
师道性行纯善自无愆过而情实怯□未甚更事缓
急不可得力未几从征高丽摄中书令及军还有毁
之者稍贬为工部尚书寻转太常卿二十一年卒赠
吏部尚书并州都督陪葬昭陵赐东园秘器并为立
碑
　　房陵公主　下嫁窦奉节　又嫁贺兰僧伽
按唐书公主列传房陵公主始封永嘉下嫁窦奉节
又嫁贺兰僧伽　按窦威传威兄子轨轨子奉节尚
永嘉公主历左卫将军秦州都督
　　九江公主　下嫁执失思力
按唐书公主列传九江公主下嫁执失思力　按执
失思力传思力突厥酋长也贞观中护送隋萧后入
朝授左领军将军会颉利败太宗令思力谕降浑斛
萨部落稍亲近帝逐兔苑中思力谏曰陛下为四海
父母乃自轻臣窃殆之帝异其言后复逐鹿思力脱
巾带固谏帝为止及讨辽东诏思力屯金山道领突
厥扞薛延陀延陀兵十万寇河南思力示羸不与确
贼深入至夏州乃整阵击之追蹑六百里会毗伽可
汗死耀兵碛北而归复从江夏王道宗破延陀余众
与平吐谷浑诏尚九江公主拜驸马都尉封安国公
坐交房遗爱高宗以其战多赦不诛流嶲州主请削
封邑偕往主前卒龙朔中以思力为归州刺史卒麟
德元年复公主封邑赠思力胜州都督谥曰景
　　庐江公主　下嫁乔师望
按唐书公主列传庐江公主下嫁乔师望为同州刺
史
　　南昌公主　下嫁苏勖
按唐书公主列传南昌公主下嫁苏勖
按旧唐书苏传勖武德中为秦王府文学馆学士
贞观中尚南康公主拜驸马都尉累迁魏王泰府司
马勖既博学有美名甚为泰所重因劝泰请开文学
馆引才名之士撰括地志后历吏部郎太子左庶子
卒
　　安平公主　下嫁杨思敬
按唐书公主列传安平公主下嫁杨思敬
按旧唐书杨恭仁传恭仁子思训袭爵显庆中历右
屯卫将军时右卫大将军慕容宝节有爱妾置于别
宅尝邀思训就之宴乐思训深责宝节与其妻隔绝
妾等怒密以毒药置酒中思训饮尽便死宝节坐是
配流岭表思训妻又诣阙称冤制遣使就斩之仍改
贼盗律以毒药杀人之科更从重法
　　淮南公主　下嫁封道言
按唐书公主列传淮南公主下嫁封道言　按封伦
传伦子道言尚淮南长公主官至宋州刺史
　　真定公主　下嫁崔恭礼
按唐书公主列传真定公主下嫁崔恭礼
　　衡阳公主　下嫁阿史那社尔
按唐书公主列传衡阳公主下嫁阿史那社尔　按
阿史那社尔传社尔突厥处罗可汗之次子年十一
以智勇闻拜拓设建牙碛北与颉利子欲谷设分统
铁勒回纥仆骨同罗诸部处罗卒哀毁如礼治众十
年无课敛或劝厚赋以自奉答曰部落丰余于我足
矣故首领咸爱之颉利数用兵社尔谏弗纳贞观元
年铁勒回纥薛延陀等叛败欲谷设于马猎山社尔
助击之弗胜明年将余众西保可汗浮图城会颉利
灭西突厥统叶护又死奚利必咄陆可汗与泥孰争
国社尔引兵袭之得其半国有众十余万乃自号都
布可汗谓诸部曰始为乱破吾国者延陀也今我据
西方而不平延陀是忘先可汗非孝也事脱不胜死
无恨酋长皆曰我新得西方须留抚定今直弃之远
击延陀延陀未擒叶护子孙将复吾国社尔不从选
骑五万讨延陀碛北连兵十旬士苦其久稍溃去延
陀纵击大败之乃走保高昌众纔万人又与西突厥
不平由是率众内属十年入朝授左骁卫大将军处
其部于灵州诏尚衡阳长公主为驸马都尉典卫屯
兵十四年以交河道行军总管平高昌诸将咸受赏
社尔以未奉诏秋毫不敢取见别诏然后受又所取
皆老弱陈弊太宗美其廉赐高昌宝钿刀杂彩千段
诏检校北门左屯营封毕国公从征辽东中流矢揠
去复战所部奋厉皆有功还擢兼鸿胪卿二十一年
以昆丘道行军大总管与契苾何力郭孝恪杨弘礼
李海岸等五将军发铁勒十三部及突厥骑十万讨
龟兹师次西突厥击处密处真败之入自焉耆西兵
出不意龟兹震恐进屯碛石伊州刺史韩威以千骑
先进右骁卫将军曹继叔次之至多褐城其王率众
五万拒战威佯却王悉兵逐北威与继叔合殊死战
大破之社尔因拔都城王轻骑遁社尔留孝恪守自
率精骑追蹑行六百里王据大拨换城婴险自固社
尔攻凡四十日入之擒其王并下五大城遣左卫郎
将权祇甫徇诸酋长示祸福降者七十余城宣谕威
信莫不欢服刻石纪功而还因说于阗王入朝王献
马畜三百饷军西突厥焉耆安国皆争犒师孝恪之
在军□帷器用多饰金玉以遗社尔社尔不受帝闻
曰二将优劣不复问人矣帝崩请以身殉卫陵寝高
宗不许迁右卫大将军永徽六年卒赠辅国大将军
并州都督陪葬昭陵治冢象□山谥曰元子道真历
左屯卫大将军咸亨初为逻娑道副大总管与薛仁
贵讨吐蕃以援吐谷浑为论钦陵所败尽失其兵诏
有司问状免死为民
　　丹阳公主　下嫁薛万彻
按唐书公主列传丹阳公主下嫁薛万彻万彻惷甚
主不与同席太宗为置酒与万彻握槊解所佩刀赐
之主喜命同载以归　按薛万均传万均弟万彻与
万均归高祖授车骑将军武安县公事隐太子太子
诛万彻督宫兵战元武门噪而趋秦府众失色乃示
以太子首然后去与数十骑亡之南山秦王数使贷
谕乃出谢王以其忠于所事不之罪也从李靖讨突
厥颉利可汗以功授统军进爵郡公历右卫将军蒲
州刺史副李绩击薛延陀与卤战碛南率数百骑为
先锋绕击阵后卤顾见遂溃斩首三千级获马万五
千封一子为县侯改左卫将军尚丹阳公主加驸马
都尉迁代州都督右武卫大将军太宗尝曰当今名
将唯李绩江夏王道宗万彻而已绩道宗虽不能大
胜亦未尝大败至万彻非大胜即大败矣贞观二十
二年以青丘道行军总管帅师三万伐高丽次鸭渌
水以奇兵袭大行城与高丽步骑万余战斩卤将所
夫孙卤皆震恐遂传泊汋城卤众三万来援击走之
拔其城万彻在军中任气不能下人或有上书言状
者帝爱其切直加让勖而已即为焚书副将裴行方
亦言其怨望李绩曰万彻位大将军亲主□而内怀
不平罪当诛因诏除籍徙边会赦还高宗永徽二年
授宁州刺史入朝与房遗爱昵甚因曰我虽病足坐
置京师诸辈犹不敢动遗爱曰若国有变当与公共
辅荆王谋泄下狱诛临刑曰万彻大健儿留为国□
死安得坐遗爱杀之遂解衣顾监刑者曰亟斩我斩
之不殊叱曰胡不力三斩乃绝
　　临海公主　下嫁裴师律
按唐书公主列传临海公主下嫁裴师律
按旧唐书裴寂传寂子律师尚太宗妹临海长公主
官至汴州刺史律师子承先则天时为殿中监为酷
吏所杀
按唐书名师律此
云律师未知孰是

　　馆陶公主　下嫁崔宣庆
按唐书公主列传馆陶公主下嫁崔宣庆
　　安定公主　下嫁温挺　又嫁郑敬元
按唐书公主列传安定公主始封千金下嫁温挺挺
死又嫁郑敬元　按温大雅传大雅弟彦博彦博次
子挺尚千金公主官延州刺史
　　常乐公主　　　　　下嫁赵
按唐书公主列传常乐公主下嫁赵生女为周王
妃武后杀之逐括州刺史徙寿州越王贞将举兵
遗书假道将应之主进使者曰为我谢王与其
进不与其退若诸王皆丈夫不应淹久至是我闻杨
氏篡周尉迟迥乃周出犹能连突厥使天下响震况
诸王国懿亲宗社所托不舍生取义尚何须邪人臣
同国患为忠不同为逆王等勉之王败周兴劾与
主连谋皆被杀
按旧唐书中宗赵皇后传后父尚高祖女常乐公
主历迁左千牛将军中宗为英王时纳后为妃既而
妃母公主得罪妃亦坐废幽死内侍省则天临朝
为寿州刺史坐与越王贞连谋被诛公主亦坐死神
龙元年赠左卫大将军
　　襄城公主　下嫁萧锐　又嫁姜
按唐书公主列传太宗二十一女襄城公主下嫁萧
锐性孝睦动循矩法帝□诸公主视为师式有司告
营别第辞曰妇事舅姑如父母异宫即定省阙止葺
故第门列双戟而已锐卒更嫁姜简永徽二年薨高
宗举哀于命妇朝堂遣工部侍郎丘行淹驰驿吊祭
陪葬昭陵丧次故城帝登楼望哭送柩　按萧瑀传
瑀子锐尚襄城公主为太常少卿
按旧唐书姜传子行本行本子简永徽中官至
安北都护卒
　　汝南公主
按唐书公主列传汝南公主早薨
　　南平公主　下嫁王敬直　又嫁刘元意
按唐书公主列传南平公主下嫁王敬直以累斥岭
南更嫁刘元意
按旧唐书王珪传珪少子敬直以尚主拜驸马都尉
坐与太子承干交结徙于岭外　按刘政会传政会
子元意袭爵改封渝国公尚南平公主授驸马都尉
高宗时为汝州刺史
　　遂安公主　下嫁窦逵　又嫁王大礼
按唐书公主列传遂安公主下嫁窦逵逵死又嫁王
大礼　按窦威传威从兄子抗抗子静太宗初封信
都县男静子逵尚遂安公主袭爵
　　长乐公主　下嫁长孙冲
按唐书公主列传长乐公主下嫁长孙冲帝以长孙
皇后所生故□有司装赍视长公主而倍之魏征曰
昔汉明帝封诸王曰朕子安得同先帝子乎然则长
公主者尊公主矣制有等差渠可越也帝以语后后
曰尝闻陛下厚礼征而未知也今闻其言乃纳主于
义社稷臣也妾于陛下夫妇之重有所言犹候颜色
况臣下情隔礼殊而敢犯严颜陈忠言哉愿许之与
天下为公帝大悦因请赍帛四百匹钱四十万即征
家赐之
按旧唐书长孙无忌传显庆四年中书令许敬宗遣
人上封事称监察御史李巢与无忌交通谋反帝竟
不亲问无忌谋反所由惟听敬宗诬构之说遂去其
官流黔州其子秘书监驸马都尉冲等并除名流于
岭外
　　豫章公主　下嫁唐义识
按唐书公主列传豫章公主下嫁唐义识
按旧唐书唐俭传俭授民部尚书寻加光禄大夫又
特令其子义识尚豫章公主
　　北景公主　下嫁柴令武
按唐书公主列传北景公主始封巴陵下嫁柴令武
坐与房遗爱谋反同主赐死显庆中追赠立庙于墓
四时祭以少牢　按柴绍传绍次子令武尚巴陵公
主迁太仆少卿卫州刺史襄阳郡公以房遗爱谋反
贬岚州刺史自杀主亦赐死
　　普安公主　下嫁史仁表
按唐书公主列传普安公主下嫁史仁表
　　东阳公主　下嫁高履行
按唐书公主列传东阳公主下嫁高履行高宗即位
进为大长公主韦正矩之诛主坐婚家斥徙集州又
坐章怀太子累夺邑封以长孙无忌舅族也故武后
恶之垂拱中并二子徙置巫州　按高俭传士廉六
子长履行居母丧毁甚太宗谕使强食尚东阳公主
袭爵繇户部尚书为益州大都督府长史政有名坐
长孙无忌左授洪州都督改永州刺史
　　临川公主　下嫁周道务
按唐书公主列传临川公主韦贵妃所生下嫁周道
务主工隶能属文高宗立上孝德颂帝下诏答
永徽初进长公主恩赏卓异永淳初薨道务殿中太
监谯郡公范之子初道务孺褓时以功臣子养宫中
范卒还第毁瘠如成人复内之年十四乃得出历营
州都督检校右骁卫将军谥曰襄
　　清河公主　下嫁程处亮
按唐书公主列传清河公主名敬字德贤下嫁程处
亮薨麟德时陪葬昭陵处亮知节子也终宁远将军
按旧唐书程知节传知节次子处亮以功臣子尚太
宗女清河长公主授驸马都尉左卫中郎将
　　兰陵公主　下嫁窦怀悊
按唐书公主列传兰陵公主名淑字丽贞下嫁窦怀
悊薨显庆时怀悊官兖州都督太穆皇后之族子
　　晋安公主　下嫁韦思安　又嫁杨仁辂
按唐书公主列传晋安公主下嫁韦思安又嫁杨仁
辂
　　安康公主　下嫁独孤谌
按唐书公主列传安康公主下嫁独孤谌
　　新兴公主　下嫁长孙曦
按唐书公主列传新兴公主下嫁长孙曦
　　城阳公主　下嫁杜荷　又嫁薛瓘
按唐书公主列传城阳公主下嫁杜荷坐太子承干
事诛又嫁薛瓘初主之婚帝使卜之繇曰二火皆食
始同荣末同戚请昼昏则吉马周谏曰朝谒以朝思
相戒也讲习以昼思相成也燕饮以昃思相欢也婚
合以夜思相亲也故上下有成内外有亲动息有时
吉凶有仪今先乱其始不可为也夫卜所以决疑若
黩礼慢先圣人所不用帝乃止麟德初瓘历左奉宸
卫将军主坐巫蛊斥瓘房州刺史主从之官咸亨中
主薨而瓘卒双柩还京师子顗封河东县侯济州刺
史琅邪王冲起兵顗与弟绍以所部庸调作兵募士
且应之冲败杀都吏以灭口事泄下狱俱死
按旧唐书杜如晦传初荷以功臣子尚城阳公主赐
爵襄阳郡公授尚乘奉御贞观中与太子承干谋反
坐斩
　　合浦公主　下嫁房遗爱
按唐书公主列传合浦公主始封高阳下嫁房元龄
子遗爱主帝所爱故礼异它□主负所爱而骄遗直
以嫡当拜银青光禄大夫让弟遗爱帝不许元龄卒
主导遗爱异赀既而反谮之遗直自言帝痛让主乃
免自是稍疏外主怏怏会御史劾盗得浮屠辩机金
宝神枕自言主所赐初浮屠庐主之封地会主与遗
爱猎见而悦之具帐其庐与之乱更以二女子从遗
爱私饷亿计至是浮屠殊死杀奴婢十余主益望帝
崩无哀容又浮屠智勖迎占祸福惠弘能视鬼道士
李晃高医皆私侍主主使掖廷令陈元运伺宫省禨
祥步星次永徽中与遗爱谋反赐死显庆时追赠
按房元龄传元龄次子遗爱诞率无学有武力尚高
阳公主为右卫将军公主帝所爱故礼与他□绝主
骄蹇疾遗直任嫡遗直惧让爵帝不许主稍失爱意
怏怏与浮屠辩机乱帝怒斩浮屠杀奴婢数十人主
怨望帝崩哭不哀高宗时出遗直汴州刺史遗爱房
州刺史主又诬遗直罪帝□长孙无忌鞫治乃得主
与遗爱反状遗爱伏诛主赐死遗直以先勋免贬铜
陵尉诏停配享
　　金山公主
按唐书公主列传金山公主早薨
　　晋阳公主
按唐书公主列传晋阳公主字明达幼字兕子文德
皇后所生未尝见喜愠色帝有所怒责必伺颜徐徐
辩解故省中多蒙其惠莫不誉爱后崩时主始孩不
之识及五岁经后所游地哀不自胜帝诸子唯晋王
及主最少故亲畜之王每出合主送至虔化门泣而
别王胜衣班于朝主泣曰兄今与群臣同列不得在
内乎帝亦为流涕主临帝飞白书下不能辨薨年十
二帝阅三旬不常膳日数十哀因以□羸群臣进勉
帝曰朕渠不知悲爱无益而不能已我亦不知其所
以然因诏有司簿主汤沐余赀营佛祠墓侧
　　常山公主
按唐书公主列传常山公主未及下嫁薨显庆时
　　新城公主　下嫁长孙诠　又嫁韦正矩
按唐书公主列传新城公主晋阳母弟也下嫁长孙
诠诠以罪徙嶲州更嫁韦正矩为奉冕大夫遇主不
以礼俄而主暴薨高宗诏三司杂治正矩不能辩伏
诛以皇后礼葬昭陵旁　按长孙无忌传无忌从父
弟操操子诠尚新城公主诠女兄为韩瑗妻无忌得
罪诠流巂州有司希旨杀之诠有甥赵持满者工书
善骑射力搏虎走逐马而仁厚下士京师无贵贱爱
慕之为凉州长史常逐野马射之矢洞于前边人畏
伏诠之贬许敬宗惧持满才能仇己追至京属吏讯
搒色不变曰身可杀辞不可枉吏代为占死狱中
　　义阳公主　下嫁权毅
按唐书公主列传高宗三女义阳公主下嫁权毅
　　高安公主　下嫁王勖
按唐书公主列传高安公主义阳母弟也始封宣城
下嫁颍州刺史王勖天授中勖为武后所诛神龙初
进册长公主实封千户开府置官属睿宗立增户千
薨开元时元宗哭于晖政门遣大鸿胪持节赴吊京
兆尹摄鸿胪护丧事
　　太平公主　下嫁薛绍　又嫁武攸暨
按唐书公主列传太平公主则天皇后所生后爱之
倾诸女荣国夫人死后丐主为道士以幸冥福仪凤
中吐蕃请主下嫁后不欲弃之夷乃真筑宫如方士
熏戒以拒和亲事久之主衣紫袌玉带折上巾具纷
砺歌舞帝前帝及后大笑曰儿不为武官何遽尔主
曰以赐驸马可乎帝识其意择薛绍尚之假万年县
为婚馆门隘不能容翟车有司毁垣以入自兴安门
设燎相属道樾为枯绍死更嫁武承嗣会承嗣小疾
罢婚后杀武攸暨妻以配主主方额广颐多阴谋后
常谓类我而主内与谋外检畏终后世无它訾永淳
之前亲王食实户八百增至千辄止公主不过三百
而主独加户五十及圣历时进及三千户预诛二张
功增号镇国与相王均封五千而薛武二家女皆食
实封主与相王卫王成王长宁安乐二公主给卫士
环第十步一区持兵呵卫僭肖宫省神龙时与长宁
安乐宜城新都定安金城凡七公主皆开府置官属
视亲王安乐户至三千长宁二千五百府不置长史
宜城定安非韦后所生户止二千主三子崇简崇敏
崇行皆拜三品韦后上官昭容用事自以谋出主下
远甚惮之主亦自以轧而可胜故益横于是推进天
下士谓儒者多窭狭厚持金帛谢之以动大议远近
翕然向之元宗将诛韦氏主与秘计遣子崇简从事
定将立相王未有以发其端者主顾温王乃儿子可
劫以为功乃入见王曰天下事归相王此非儿所坐
乃掖王下取乘舆服进睿宗睿宗即位主权由此震
天下加实封至万户三子封王余皆祭酒九卿主每
奏事漏数徙乃得退所言皆从有所论荐或自寒穴
躐进至侍从旋踵将相朝廷大政事非关决不下间
不朝则宰相就第咨判天子殆画可而已主侍武后
久善策人主微指先事逢合无不中田园□近甸皆
上腴吴蜀岭峤市作器用州县护送道相望也天下
珍滋谲怪充于家供帐声伎与天子等侍儿曳纨縠
者数百奴伯妪监千人陇右牧马至万匹长安浮屠
慧范畜赀千万谐结权近本善张易之及易之诛或
言其豫谋者于是封上庸郡公月给奉稍主乳媪与
通奏擢三品御史大夫御史魏传弓劾其奸赃四十
万请论死中宗欲赦之进曰刑赏国大事陛下赏已
妄加矣又欲废刑天下其谓何帝不得已削银青阶
大夫薛谦光劾慧范不法不可贷主为申理故谦光
等反得罪元宗以太子监国使宋王岐王总禁兵主
恚权分乘辇至光范门召宰相白废太子于是宋璟
姚元之不悦请出主东都帝不许诏主居蒲州主大
望太子惧奏斥璟元之以销戢怨嫌监察御史慕容
珣复劾慧范事帝疑珣离间骨肉贬密州司马主居
外四月太子表追还京师时宰相七人五出主门下
又左羽林大将军常元楷知羽林军李慈皆私谒主
主内忌太子明又宰相皆其党乃有逆谋先天二年
与尚书左仆射窦怀贞侍中岑羲中书令萧至忠崔
湜太子少保薛稷雍州长史李晋右散骑常侍昭文
馆学士贾膺福鸿胪卿唐晙及元楷慈慧范等谋废
太子使元楷慈举羽林兵入武德殿杀太子怀贞羲
至忠举兵南衙为应既有日矣太子得其奸召岐王
薛王兵部尚书郭元振将军王毛仲殿中少监姜□
中书侍郎王琚吏部侍郎崔日用定策前一日因毛
仲取内闲马三百率太仆少卿李令问王守一内侍
高力士果毅李守德叩虔化门枭元楷慈于北阙下
缚膺福内客省执羲至忠至朝堂斩之因大赦天下
主闻变亡入南山三日乃出赐死于第诸子及党与
死者数十人籍其田赀□若山督子贷凡三年不
能尽崇简素知主谋苦谏主怒搒掠尢楚至是复官
爵赐氏李始主作观池乐游原以为盛集既败赐宁
申岐薛四王都人岁袚褉其地
按旧唐书武承嗣传承嗣从祖弟攸暨则天伯父士
让孙也天授中封士让为楚王攸暨封千乘郡王赐
爵实封三百户兄攸宁为建昌郡王实封四百户攸
宁历迁凤阁侍郎纳言冬官尚书病卒攸暨初为右
卫中郎将尚太平公主授驸马都尉累迁右卫将军
进封定王又加实封三百户俄又改安定郡王历迁
司礼卿左散骑常侍加特进神龙中拜司徒复封定
王实封满一千户固辞不拜寻而随例降封乐寿郡
王拜右散骑常侍加开府仪同三司延秀等诛后又
降封楚国公延和元年卒赠太尉并州大都督追封
定王寻以公主谋逆令平毁其墓
　　新都公主　下嫁武延晖
按唐书公主列传中宗八女新都公主下嫁武延晖
　　宜城公主　下嫁裴巽
按唐书公主列传宜城公主始封义安郡主下嫁裴
巽巽有嬖姝主恚割耳劓鼻且断巽发帝怒斥为县
主巽左迁久之复故封神龙元年与长宁新宁义安
安乐新平五郡主皆进封
　　安定公主　下嫁王同皎　又嫁韦濯　又嫁
　　崔铣
按唐书公主列传安定公主始封新宁郡主下嫁王
同皎同皎得罪神龙时又嫁韦濯濯即韦皇后从祖
弟以卫尉少卿诛更嫁太府卿崔铣主薨王同皎子
请与父合葬给事中夏侯铦曰主义绝王庙恩成崔
室逝者有知同皎将拒诸泉铣或诉于帝乃止铦坐
是贬泸州都督
按旧唐书王同皎传同皎相州安阳人陈侍中驸马
都尉宽之曾孙其先自琅琊仕江左陈亡徙家河北
同皎长安中尚皇太子女安定郡主授朝散大夫行
太子典膳郎敬晖等讨张易之兄弟也遣同皎与右
羽林将军李多祚迎太子于东宫请太子至元武门
指麾将士太子初拒而不许同皎讽谕切至太子乃
就驾以功授右千牛将军封琅琊郡公赐实封五百
户及郡主进封为公主拜同皎为驸马都尉寻加银
青光禄大夫迁光禄卿神龙二年同皎以武三思专
权任势谋为逆乱乃招集壮士期以则天灵驾发引
劫杀三思同谋人抚州司仓冉祖雍具以其计密告
三思三思乃遣校书郎李悛上言同皎潜谋杀三思
后将拥兵诣阙废黜皇后帝然之遂斩同皎于都亭
驿前籍没其家临刑神色不变天下莫不冤之睿宗
即位令复其官爵执冉祖雍李悛并诛之初以同皎
□谋有武当丞　按韦温传温从祖弟濯尚安定公
主拜驸马都尉中宗崩后令温总知内外兵马守援
宫掖又引从子播族弟璇及捷濯等分掌屯营及左
右羽林军临淄王讨韦氏温等皆坐斩宗族无少长
皆死

　公主驸马部列传八
　　唐二
　　长宁公主　下嫁杨慎交　又嫁苏彦伯
按唐书公主列传长宁公主韦庶人所生下嫁杨慎
交造第东都使杨务廉营总第成府财几竭乃擢务
廉将作大匠又取西京高士廉第左金吾卫故营合
为宅右属都城左俯大道作三重楼以冯观筑山浚
池帝及后数临幸置酒赋诗又并坊西隙地广鞠场
东都废永昌县主□其治为府以地濒洛筑鄣之崇
台蜚观相联属无虑费二十万魏王泰故第东西尽
一坊潴沼三百亩泰薨以与民至是主□得之亭阁
华诡埒西京内倚母爱宠倾一朝与安乐宜城二主
后媦郕国崇国夫人争任事赇谒纷纭东都第成不
及居韦氏败斥慎交绛州别驾主偕往乃请以东都
第为景云祠而西京鬻第评木石直为钱二十亿万
开元十六年慎交死主更嫁苏彦伯务廉卒坐赃数
十万废终身　按杨恭仁传恭仁子思训思训孙慎
交尚长宁公主豫诛张易之赐实封五百户神龙中
为秘书监贬绛州别驾
　　永寿公主　下嫁韦鐬
按唐书公主列传永寿公主下嫁韦鐬蚤薨长安初
追赠
　　永泰公主　下嫁武延基
按唐书公主列传永泰公主以郡主下嫁武延基大
足中忤张易之为武后所杀帝追赠以礼改葬号墓
为陵
　　安乐公主　下嫁武崇训　又嫁武延秀
按唐书公主列传安乐公主最幼女帝迁房陵而主
生解衣以褓之名曰裹儿姝秀辩敏后尤爱之下嫁
武崇训帝复位光艳动天下侯王柄臣多出其门尝
作诏箝其前请帝署可帝笑从之又请为皇太女左
仆射魏元忠谏不可主曰元忠山东木强乌足论国
事阿武子尚为天子天子女有不可乎与太平等七
公主皆开府而主府官属尤滥皆出屠贩纳赀售官
降墨□斜封授之故号斜封官主营第及安乐佛庐
皆宪写宫省而工致过之尝请昆明池为私沼帝曰
先帝未有以与人者主不悦自凿定昆池延袤数里
定言可抗订之也司农卿赵履温为缮治累石肖华
山□彴横邪回渊九折以石瀵水又为宝炉镂怪兽
神禽间以□贝珊瑚不可涯计崇训死主素与武延
秀乱即嫁之是日假后车辂自宫送至第帝与后为
御安福门临观诏雍州长史窦怀贞为礼会使弘文
学士为傧相王障车捐赐金帛不赀翌日大会群臣
太极殿主被翠服出向天子再拜南面拜公卿公卿
皆伏地稽首武攸暨与太平公主偶舞为帝寿赐群
臣帛数十万帝御承天门大赦因赐民酺三日内外
官赐勋缘礼官属兼阶爵夺临川长公主宅以为第
旁彻民庐怨声嚣然第成禁藏空殚假万骑仗内音
乐送主还第天子亲幸宴近臣崇训子方数岁拜太
常卿封镐国公实封户五百公主满孺月帝后复幸
第大赦天下时主与长宁定安三家厮台掠民子女
为奴婢左台侍御史袁从一缚送狱主入诉帝为手
诏喻免从一曰陛下纳主诉纵奴驺掠平民何以治
天下臣知放奴则免祸劾奴则得罪于主然不忍屈
陛下法自偷生也不纳临淄王诛庶人主方览镜作
眉闻乱走至右延明门兵及斩其首追贬为悖逆庶
人睿宗即位诏以二品礼葬之赵履温谄事主尝褫
朝服以项挽车庶人死蹈舞承天门呼万岁临淄王
斩之父子同刑百姓疾其兴役割取肉去
按旧唐书武承嗣传承嗣弟三思崇训三篧磪二子
也则天时封为高阳郡王长安中尚安乐郡主时三
思用事于朝欲宠其礼中宗为太子在东宫三思宅
在天津桥南自重光门内行亲迎礼归于其宅三思
又令宰臣李峤苏味道词人沈佺期宋之问徐彦伯
张说阎朝隐崔融崔湜郑愔等赋花烛行以美之其
时张易之昌宗宗楚客兄弟贵盛时假词于人皆有
新句崇训授左卫中郎将神龙元年拜驸马都尉迁
太常卿兼左卫将军降封酆国公仍赐实封五百户
寻徙封镐国公二年兼太子宾客摄左卫将军及为
节愍太子所杀优制赠开府仪同三司追赠鲁王谥
曰忠　按武延秀传延秀承嗣第二子也则天时突
厥默啜上言有女请和亲制延秀与阎知微俱往突
厥将亲迎默啜女为妻既而默啜执知微入寇赵定
等州故延秀久不得还神龙初默啜更请通和先令
延秀送款始得归封桓国公又授左卫中郎将时武
崇训为安乐公主□即延秀从父兄数引至主第延
秀久在蕃中解突厥语常于主第延秀唱突厥歌作
胡旋舞有姿媚主甚喜之及崇训死延秀得幸遂尚
公主主韦后所生男女中最小初中宗迁于房州欲
达州境生于路次性惠敏容质秀绝中宗韦后爱宠
日深恣其所欲奏请无不允许恃宠横纵权倾天下
自王侯宰相以下除拜多出其门所营第宅并造安
乐佛寺拟于宫掖巧妙过之令杨务廉于城西造定
昆池于其庄延袤数里出降之时以皇后仗发于宫
中中宗与韦后御安福门观之灯烛供拟彻明如昼
延秀拜席日授太常卿兼右卫将军驸马都尉改封
恒国公实封五百户废休祥宅于金城坊造宅穷极
壮丽帑藏为之空竭崇训子数岁因加金紫光禄大
夫太常卿同正员左卫将军封镐国公赐实封五百
户以嗣其父公主产男满月中宗韦后幸其第就第
放赦遣宰臣李峤文士宋之问沈佺期张说阎朝隐
等数百人赋诗美之延秀既恃恩放纵无所忌惮又
公主府仓曹符凤知延秀有不臣之心遂说曰今天
下苍生犹以武臣为念大周必可再兴按谶书云黑
衣神孙披天裳驸马即神皇之孙也每劝令着皂袄
子以应之及韦庶人败延秀与公主在内宅格战良
久皆斩之后追贬为悖逆庶人
　　成安公主　下嫁韦捷
按唐书公主列传成安公主字季姜始封新平下嫁
韦捷捷以韦后从子诛主后薨
按旧唐书韦温传温弟湑湑子捷尚成安公主
　　寿昌公主　下嫁崔真
按唐书公主列传睿宗十一女寿昌公主下嫁崔真
　　安兴昭怀公主
按唐书公主列传安兴昭怀公主早薨
　　荆山公主　下嫁薛伯阳
按唐书公主列传荆山公主下嫁薛伯阳
　　淮阳公主　下嫁王承庆
按唐书公主列传淮阳公主下嫁王承庆
　　代国公主　下嫁郑万钧
按唐书公主列传代国公主名华字华婉刘皇后所
生下嫁郑万钧
　　凉国公主　下嫁薛伯阳
按唐书公主列传凉国公主字华庄始封仙源下嫁
薛伯阳　按薛收传收从子稷字嗣通以书名天下
画又绝品睿宗在藩喜之以其子伯阳尚仙源公主
为驸马都尉安邑郡公别食实封四百户稷死坐贬
晋州员外别驾又流岭表自杀
　　薛国公主　下嫁王守一　又嫁裴
按唐书公主列传薛国公主始封清阳下嫁王守一
守一诛更嫁裴
按旧唐书王仁皎传仁皎子守一与后双生守一与
元宗有旧及上登极以清阳公主妻之从讨萧至忠
岑羲等有功自尚乘奉御迁殿中少监特封晋国公
累转太子少保父卒袭爵祁国公十一年坐与庶人
潜通左道左迁柳州司马行至蓝田驿赐死守一性
贪鄙积财巨万及籍没其家财帛不可胜计
　　鄎国公主　下嫁薛儆　又嫁郑孝义
按唐书公主列传鄎国公主崔贵妃所生三岁而妃
薨哭泣不食三日如成人始封荆山下嫁薛儆又嫁
郑孝义开元初封邑至千四百户
　　金仙公主
按唐书公主列传金仙公主始封西城县主景云初
进封太极元年与玉真公主皆为道士筑观京师以
方士史崇元为师崇元本寒人事太平公主得出入
禁中拜鸿胪卿声埶光重观始兴诏崇元护作日万
人群浮屠疾之以钱数十万赂狂人段谦冒入承天
门升太极殿自称天子有司执之辞曰崇元使我来
诏流岭南且□浮屠方士无两竞太平败崇元伏诛
　　玉真公主
按唐书公主列传玉真公主字持盈始封崇昌县主
俄进号上清元都大洞三景师天宝三载上言曰先
帝许妾舍家今仍叨主第食租赋诚愿去公主号罢
邑司归之王府元宗不许又言妾高宗之孙睿宗之
女陛下之女弟于天下不为贱何必名系主号资汤
沐然后为贵请入数百家之产延十年之命帝知主
意乃许之薨宝应时
　　霍国公主　下嫁裴虚己
按唐书公主列传霍国公主下嫁裴虚己
　　永穆公主　下嫁王繇
按唐书公主列传元宗二十九女永穆公主下嫁王
繇
按旧唐书王传定安公主男韦会外甥同产兄王
繇尚永穆公主
　　常芬公主　下嫁张去盈
按唐书公主列传常芬公主下嫁张去盈
按旧唐书肃宗张皇后传后本南阳西鄂人后徙家
昭应祖母窦氏元宗母昭成皇太后之妹也昭成为
天后所杀元宗幼失所恃为窦姨鞠养景云中封邓
国夫人恩渥甚隆其子去惑去疑去奢去逸皇姨弟
也皆至大官去盈尚元宗女常芬公主
　　孝昌公主
按唐书公主列传孝昌公主早薨
　　唐昌公主　下嫁薛绣
按唐书公主列传唐昌公主下嫁薛绣
　　灵昌公主
按唐书公主列传灵昌公主早薨
　　常山公主　下嫁薛谭　又嫁窦泽
按唐书公主列传常山公主下嫁薛谭又嫁窦泽
按旧唐书薛收传收从子稷稷子伯阳伯阳子谭开
元十六年尚常山公主拜驸马都尉光禄员外卿旬
日暴卒
　　万安公主
按唐书公主列传万安公主天宝时为道士开元新
制长公主封户二千帝妹户千率以三丁为限皇子
王户二千主半之左右以为薄帝曰百姓租赋非我
有士出万死赏不过束帛女何功而享多户邪使知
俭啬不亦可乎于是公主所禀始不给车服后咸宜
以母爱益封至千户诸主皆增自是着于令主不下
嫁亦封千户有司给奴婢如令
　　上仙公主
按唐书公主列传上仙公主早薨
　　怀思公主
按唐书公主列传怀思公主早薨葬筑台号登真
　　晋国公主　下嫁崔惠童
按唐书公主列传晋国公主始封高都下嫁崔惠童
贞元元年与卫楚宋齐宿萧邓纪郜国九公主同徙
封
　　新昌公主　下嫁萧衡
按唐书公主列传新昌公主下嫁萧衡　按萧瑀传
瑀从子钧钧子瓘瓘子嵩嵩子衡尚新昌公主嵩妻
入谒帝呼为亲家仪物贵盛衡以尚主位三品
按册府元龟萧衡中书令嵩子尚元宗女新昌公主
嵩夫人贺氏入观拜席元宗呼为亲家母礼仪甚盛
　　临晋公主　下嫁郭潜曜
按唐书公主列传临晋公主皇甫淑妃所生下嫁郭
潜曜薨大历时
　　卫国公主　下嫁豆卢建　又嫁杨说
按唐书公主列传卫国公主始封建平下嫁豆卢建
又嫁杨说薨贞元时
　　真阳公主　下嫁源清　又嫁苏震
按唐书公主列传真阳公主下嫁源清又嫁苏震
　　信成公主　下嫁独孤明
按唐书公主列传信成公主下嫁独孤明
　　楚国公主　下嫁吴澄江
按唐书公主列传楚国公主始封寿春下嫁吴澄江
上皇居西宫独主得入侍兴元元年请为道士诏可
赐名上善
　　普康公主
按唐书公主列传普康公主早薨咸通九年追封
　　昌乐公主　下嫁窦锷
按唐书公主列传昌乐公主高才人所生下嫁窦锷
薨大历时
按旧唐书窦德明传德明族弟孝谌孝谌子希瓘希
瓘子锷尚元宗女永昌长公主恩宠赐实为甚厚
　　永宁公主　下嫁裴齐丘
按唐书公主列传永宁公主下嫁裴齐丘
　　宋国公主　下嫁温西华　又嫁杨徽
按唐书公主列传宋国公主始封平昌下嫁温西华
又嫁杨徽薨元和时
　　齐国公主　下嫁张□　又嫁裴颍　又嫁杨
　　敷
按唐书公主列传齐国公主始封兴信徙封宁亲下
嫁张□又嫁裴颍末嫁杨敷薨贞元时　按张说传
说子均□埱□尚宁亲公主时说居中秉政均为舍
人诸父光为银青光禄大夫荣盛冠一时元宗眷□
厚即禁中置内宅侍为文章珍赐不可数均供奉翰
林而□以所赐夸均均曰此妇翁遗□非天子赐学
士也□尝为帝赞礼举止都雅帝悦之因幸内宅顾
□曰希烈辞宰相孰可代者□错愕未得对帝曰无
易吾□□顿首谢会贵妃闻以语国忠国忠恶之及
希烈罢荐韦见素代之□始怨上天宝十三载禄山
入朝以破奚契丹功求平章事国忠曰禄山有军功
然不识字与之恐四夷轻汉乃止及还范阳诏高力
士饯浐坡力士归曰禄山内郁郁若知欲相而不行
者帝以语国忠国忠曰所告者必张□帝怒尽逐其
兄弟以均守建安而□为卢溪郡司马埱自给事中
为宜春郡司马岁中还□为太常卿常西狩至咸阳
唯韦见素杨国忠魏方进从帝谓力士曰若计朝臣
当孰至者力士曰张□兄弟世以恩戚贵其当即来
房管有宰相望而陛下久不用又为禄山所器此不
来矣帝曰未可知也后管至召见流涕帝抚劳且问
均□安在管曰臣之西亦尝过其家将与偕来均曰
马不善驰后当继行然臣观之恐不能从陛下矣帝
嗟怅顾力士曰吾岂欲诬人哉均等自谓才器亡双
恨不大用吾向欲始终全之今非若所料也□遂与
希烈皆相禄山乱□死城中
　　咸直公主　下嫁杨洄　又嫁崔嵩
按唐书公主列传咸直公主贞顺皇后所生下嫁杨
洄又嫁崔嵩薨兴元时
　　宜春公主
按唐书公主列传宜春公主早薨
　　广宁公主　下嫁程昌引　又嫁苏克贞
按唐书公主列传广宁公主董芳仪所生下嫁程昌
引又嫁苏克贞薨大历时
　　万春公主　下嫁杨胐　又嫁杨锜
按唐书公主列传万春公主杜美人所生下嫁杨胐
又嫁杨锜薨大历时
　　太华公主　下嫁杨锜
按唐书公主列传太华公主贞顺皇后所生下嫁杨
锜薨天宝时
　　寿光公主　下嫁郭液
按唐书公主列传寿光公主下嫁郭液
　　乐城公主　下嫁薛履谦
按唐书公主列传乐城公主下嫁薛履谦坐嗣岐王
珍事诛
　　新平公主　　　　　下嫁裴□又嫁姜庆初
按唐书公主列传新平公主常才人所生幼智敏习
知图训帝贤之下嫁裴□又嫁姜庆初庆初得罪主
幽禁中薨大历时　按姜传子确确子□□子
庆初生方晬帝许尚主后沦谪二十余年天宝初□
甥李林甫为宰相为帝言之始命以官袭楚国公十
载尚新平公主新平故尝归裴□□卒乃降庆初主
慧淑闲文墨帝贤之历肃代朝恩礼加重庆初亦得
幸旧制驸马都尉多不拜正官特拜庆初太常卿会
修植建陵诏为之使误毁连冈代宗怒下吏论不恭
赐死建陵使史忠烈等皆诛裴□子仿亦削官主幽
禁中大历十年薨故事太常职奉陵庙开元末濮阳
王彻为宗正卿有宠始请宗正奉陵天宝中张□以
主□任太常故复旧及庆初败又以陵庙归宗正云
　　寿安公主　下嫁苏发
按唐书公主列传寿安公主曹野那姬所生孕九月
而育帝恶之诏衣羽人服代宗以广平王入谒帝字
呼主曰虫娘汝后可与名王在灵州请封下嫁苏发
　　宿国公主　下嫁豆卢湛
按唐书公主列传宿国公主始封长乐下嫁豆卢湛
　　萧国公主　下嫁郑巽　又嫁薛康衡　又嫁
　　毗伽可汗
按唐书公主列传萧国公主始封宁国下嫁郑巽又
嫁薛康衡干元元年降回纥英武威远可汗乃置府
二年还朝贞元中让府属更置邑司
按旧唐书回纥传干元元年五月壬申朔回纥使多
亥阿彼八十人墨衣大食酋长阁之等六人并朝见
至合门争长通事舍人乃分为左右从东西门并入
六月戊戌宴回纥使于紫宸殿前秋七月丁亥诏以
幼女封为宁国公主出降其降蕃日仍以堂弟汉中
郡王瑀为特进试太常卿摄御史大夫瑀充册命英
武威远毗伽可汗使以堂侄左司郎中巽为兵部郎
中摄御史中丞鸿胪卿副之兼充宁国公主礼会使
特差重臣开府仪同三司行尚书右仆射冀国公裴
冕送至界首癸巳以册立回纥英武威远毗伽可汗
上御宣政殿汉中王瑀受册命甲午肃宗送宁国公
主至咸阳□门驿公主泣而言曰国家事重死且无
恨上流涕而还及瑀至其牙帐毗伽阙可汗衣赭黄
袍帽坐于帐中榻上仪卫甚盛引瑀立于帐外谓瑀
曰王是天可汗何亲瑀曰是唐天子堂弟又问于王
上立者为谁瑀曰中使雷卢俊可汗又报曰中使是
奴何得向郎君上立雷卢俊竦惧跳身向下立定瑀
不拜而立可汗报曰两国主君臣有礼何得不拜瑀
曰唐天子以可汗有功故将女嫁与可汗结姻好比
者中国于外蕃亲皆宗室子女名为公主今宁国公
主天子真女又有才貌万里嫁与可汗可汗是唐家
天子女□合有礼数岂得坐于榻上受诏命耶可汗
乃起奉诏便受册命翌日册公主为可敦蕃酋欢欣
曰唐国天子贵重将真女来瑀所送国信缯彩衣服
金银器皿可汗尽分与衙官酋长等及瑀回可汗献
马五百匹貂裘百迭八月回纥使王子骨啜特勒及
宰相帝德等骁将三千人助国讨逆肃宗嘉其远至
赐宴会命随朔方行营使遣仆固怀恩押当九月甲
申回纥使大首领盖将等谢公主下降兼奏破坚昆
五万人宴于紫宸殿赐物有差十二月甲午回纥使
三妇人谢宁国公主之聘也赐宴紫宸殿干元二年
回纥骨啜特勒等率众从郭子仪与九节度于相州
城下战不利三月壬子回纥王子骨啜特勒及宰相
帝德等十五人自相州奔于西京肃宗宴之于紫宸
殿赏物有差其月庚寅回纥特勒辞还行营上宴之
于紫宸殿赐物有差乙未以回纥王子新除左羽林
军大将军员外置骨啜特勒为银青光禄大夫鸿胪
卿员外置夏四月回纥毗伽阙可汗死长子叶护先
被杀乃立其少子登里可汗其妻为可敦六月丙午
以左金吾卫将军李通为试鸿胪卿摄御史中丞充
吊祭回纥使毗伽阙可汗初死其牙官都督等欲以
宁国公主徇葬公主曰我中国法□死即持丧朝夕
哭临三年行服今回纥娶妇须慕中国礼若令依本
国法何须万里结婚然公主亦依回纥法嫠面大哭
竟以无子得归秋八月宁国公主自回纥还诏百官
于明凤门外迎之
　　和政公主　下嫁柳潭
按唐书公主列传和政公主章敬太后所生生三岁
后崩养于韦妃性敏惠事妃有孝称下嫁柳潭安禄
山陷京师宁国公主方嫠居主弃三子夺潭马以载
宁国身与潭步日百里潭躬水薪主躬爨以奉宁国
初潭兄澄之妻杨贵妃姊也势幸倾朝公主未尝干
以私及死抚其子如所生从元宗至蜀始封迁潭驸
马都尉郭千仞反元宗御元英楼谕降之不听潭率
折冲张义童等殊死斗主彀弓授潭潭手斩贼五十
级平之肃宗有疾主侍左右勤劳诏赐田以女弟宝
章主未有赐固让不敢当阿布思之妻隶掖廷帝宴
使衣绿衣为倡主谏曰布思诚逆人妻不容近至尊
无罪不可与群倡处帝为免出之自兵兴财用耗主
以贸易取奇赢千万赡军及帝山陵又进邑入千万
代宗初立屡陈人间利病国家盛衰事天子乡纳吐
蕃犯京师主避地南奔次商于遇群盗主谕以祸福
皆稽颡愿为奴代宗以主贫诏诸节度饷亿主一不
取亲纫裳衣诸子不服纨絺广德时吐蕃再入寇
主方□入语备边计潭固止主曰君独无兄乎入见
内殿翌日免乳而薨
按旧唐书柳晟传晟肃宗皇后之甥母和政公主父
潭官至太仆卿驸马都尉
　　郯国公主　下嫁张清
按唐书公主列传郯国公主始封大宁下嫁张清薨
贞元时
按旧唐书肃宗张皇后传后弟清尚大宁郡主干元
元年册后为皇后弟驸马都尉清加特进太常卿同
正封范阳郡公宝应元年肃宗崩太子监国遂移后
于别殿幽崩驸马都尉清贬硖州司马
　　纪国公主　下嫁郑沛
按唐书公主列传纪国公主始封宜宁下嫁郑沛薨
元和时
　　永和公主　下嫁王诠
按唐书公主列传永和公主韦妃所生始封宝章下
嫁王诠薨大历时
　　郜国公主　下嫁裴徽　又嫁萧升
按唐书公主列传郜国公主始封延光下嫁裴徽又
嫁萧升升卒主与彭州司马李万乱而蜀州别驾萧
鼎澧阳令韦恽太子詹事李升皆私侍主家久之奸
闻德宗怒幽主它第杖杀万斥鼎恽升岭表贞元四
年又以厌蛊废六年薨子位坐以蛊祝囚端州佩儒
偲囚房州前生子驸马都尉裴液囚锦州主女为皇
太子妃帝畏妃怨望将杀之未发会主薨太子属疾
乃杀妃以厌谥曰惠　按萧瑀传衡次子升尚郜
国大长公主肃宗女也升早卒主以奸蛊事再得罪
废诸子悉逐丑地女为皇太子妃太子请离婚
　　灵仙公主
按唐书公主列传代宗十八女灵仙公主早薨追封
　　真定公主
按唐书公主列传真定公主早薨追封
　　永清公主　下嫁裴仿
按唐书公主列传永清公主下嫁裴仿
　　齐国昭懿公主　下嫁郭暧
按唐书公主列传齐国昭懿公主崔贵妃所生始封
升平下嫁郭暧大历末寰内民诉泾水为硙壅不得
溉田京兆尹黎干以请诏撤硙以水与民时主及暧
家皆有硙□留帝曰吾为苍生若可为诸戚倡即日
毁由是废者八十所宪宗即位献女伎帝曰太上皇
不受献朕何敢违还之薨元和时赠虢国赐谥穆宗
立复赠封　按郭子仪传子仪子暧字暧以太常主
簿尚升平公主暧年与公主侔十余岁许婚拜驸马
都尉试殿中监封清源县侯宠冠戚里大历末检校
左散骑常侍建中时主坐事留禁中朱泚乱逼署暧
官辞以居丧被疾既而与公主奔奉天德宗嘉之释
主罪进暧金紫光禄大夫赐实封五千户寻迁太常
卿贞元三年袭代国公卒年四十八赠尚书左仆射
初暧女为广陵郡王妃王即位是为宪宗妃生穆宗
穆宗立尊妃为皇太后赠暧太傅四子铸钊鏦铦铸
袭封
　　华阳公主
按唐书公主列传华阳公主贞懿皇后所生韶悟过
人帝爱之视帝所喜必善遇所恶曲全之大历七年
以病□为道士号琼华真人病甚啮帝指伤薨追封
　　玉清公主
按唐书公主列传玉清公主早薨追封
　　嘉丰公主　下嫁高怡
按唐书公主列传嘉丰公主下嫁高怡与普宁公主
同降有司具册礼光顺门以雨不克罢薨建中时
　　长林公主　下嫁沈明
按唐书公主列传长林公主下嫁卫尉少卿沈明贞
元二年具册礼德宗不御正殿不设乐遂为故事薨
元和时
　　太和公主
按唐书公主列传太和公主早薨追封
　　赵国庄懿公主　下嫁田绪
按唐书公主列传赵国庄懿公主始封武清贞元元
年徙封嘉诚下嫁魏博节度使田绪德宗幸望春亭
临饯厌翟敝不可乘以金根代之公主出降乘金根
车自主始薨元和时赠封及谥
按旧唐书田承嗣传承嗣第六子绪大历末授京兆
府参军承嗣卒时绪年幼稚承嗣虑诸子不任军政
以从子悦便弓马性狡黠故任遇之俾代为帅守及
绪年长悦以承嗣委遇之厚待绪等无间令主衙军
绪凶险多过悦不忍尝笞而拘之绪颇怨望常俟舋
□会兴元元年朝廷宥悦仍令孔巢父往宣慰悦既
顺命门阶彻警悦宴巢父夜归绪率左右数十人先
杀悦腹心蔡济扈萼许士则等挺□而入其两弟止
之绪斩止者遂径升堂悦方沉醉绪手刃悦并悦妻
高氏又入别院杀悦母马氏自河北诸盗残害骨肉
无酷于绪者绪惧众不附奔出北门恐曹俊孟希佑
等领徒数百追及之遥呼之曰节度使须郎君为之
他人固不可也乃以绪归衙推为留后明日归罪于
扈萼以其首徇然后禀于孔巢父遣使以闻时绪兄
纶居长为乱兵所杀遂以绪为留后朝廷授绪银青
光禄大夫魏州大都督府长史兼御史大夫魏博节
度使时朱滔率兵兼引回纥之众南侵绪遣兵助王
武俊李抱真大破朱滔于泾城以功授检校工部尚
书真元元年以嘉诚公主出降绪加驸马都尉寻迁
检校左仆射封常山郡王食邑三千户改封雁门郡
王食实封五百户寻加同平章事初田悦性俭啬衣
服饮食皆有节度而绪等兄弟心常不足绪既得志
颇纵豪侈酒色无度真元十二年四月暴卒时年三
十三赠司空赙加等子三人季和季直季安季和
为澶州刺史季直为衙将季安幼为嫡嗣
　　玉虚公主
按唐书公主列传玉虚公主早薨
　　普宁公主　下嫁吴士广
按唐书公主列传普宁公主下嫁吴士广
　　晋阳公主　下嫁裴液
按唐书公主列传晋阳公主下嫁太常少卿裴液薨
太和时
　　义清公主　下嫁柳杲
按唐书公主列传义清公主下嫁秘书少监柳杲
　　寿昌公主　下嫁窦克良
按唐书公主列传寿昌公主下嫁光禄少卿窦克良
薨贞元时
　　新都公主　下嫁田华
按唐书公主列传新都公主贞元十二年下嫁田华
具礼光顺门五礼由是废
按旧唐书田承嗣传承嗣子华太常少卿驸马都尉
尚永乐公主再尚新都公主
按册府元龟田华为检校比部郎中尚代宗女永乐
公主华即悦从父兄也帝以先朝许华婚不敢以悦
故而违罢
　　西平公主
按唐书公主列传西平公主早薨
　　章宁公主
按唐书公主列传章宁公主早薨
　　韩国贞穆公主
按唐书公主列传德宗十一女韩国贞穆公主昭德
皇后所生幼谨孝帝爱之始封唐安将下嫁秘书少
监韦宥未克而朱泚乱从至城固薨加封谥
按旧唐书姜公辅传唐安公主薨上之长女昭德皇
后所生性聪敏仁孝上所钟爱初诏尚韦宥未克礼
会而遇播迁及薨上悲悼尢甚诏所司厚其葬礼公
辅谏曰非久克复京城公主必须归葬今于行路且
宜俭薄以济军士德宗怒谓翰林学士陆贽曰唐安
夭亡不欲于此为茔垄造一砖塔安置功费甚微不
合关宰相论列姜公辅忽进表章都无道理但欲指
朕过失拟自取名朕比擢拔为腹心乃负朕如此
　　魏国宪穆公主　下嫁王士平
士平主恣横不法帝幽之禁中锢士平于第久之拜
安州刺史坐交中人贬贺州司户参军门下客蔡南
史独孤申叔为主作团雪散雪辞状离旷意帝闻怒
捕南史等逐之几废进士科薨追封及谥
按旧唐书王武俊传武俊子士平以父勋补原王府
谘议贞元二年选尚义阳公主加秘书少监同正驸
马都尉元和中累迁至安州刺史时公主恣肆不法
士平与之争忿宪宗怒幽公主于禁中士平幽于私
第不令出入后释之出为安州刺史坐与中贵交结
贬贺州司户时轻薄文士蔡南史独孤申叔为义阳
主歌词曰团雪散雪等曲言其游处离异之状往往
歌于酒席宪宗闻而恶之欲废进士科令所司网捉
搦得南史申叔贬之由是稍止及盗杀宰相武元衡
旬日捕贼未获士平与兄士则庭奏盗主于承宗既
获张宴等诛之乃以士平为左金吾卫大将军及夺
承宗官爵仍以士平袭父实封
　　郑国庄穆公主　下嫁张茂宗
按唐书公主列传郑国庄穆公主始封义章下嫁张
孝忠子茂宗薨加赠及谥
按旧唐书张孝忠传孝忠子茂宗以父荫累官至光
禄少卿同正贞元三年许尚公主拜银青光禄大夫
本官驸马都尉以公主幼待年十三属茂宗母亡遗
表请终嘉礼德宗念茂昭之勋即日授云麾将军起
复授左卫将军同正驸马都尉谏官蒋乂等论曰自
古以来未闻有驸马起复而尚公主者上曰卿所言
古礼也如今人家往往有借吉为婚嫁者卿何苦固
执又奏曰臣闻近日人家有不甚知礼教者或女居
父母服家既贫乏且无强近至亲即有借吉以就亲
者至于男女借吉婚娶从古未闻今忽令驸马起复
成礼实恐惊骇物听况公主年幼更俟一年出降时
既未失且合礼经太常博士韦彤裴堪曰伏见驸马
都尉张茂宗犹在母丧圣恩念其无母遗表所请许
公主出降仍令茂宗即吉就婚者伏以夫妇之义人
伦大端所以关雎冠于诗首者王化所先也天属之
亲孝行为本所以齐斩五服之重者人道之厚也圣
人知此二端为训人之本不可变也故制婚礼上以
承宗庙下以继后嗣至若墨衰夺情事缘金革若使
茂宗释衰服而衣冕裳去垩室而为亲迎虽云辍哀
借吉是亦以凶渎嘉伏愿抑茂宗亡母之请顾典章
不易之义待其终制然后赐婚德宗不纳竟以义章
公主降茂宗自是以戚里之亲颇承恩顾元和中为
闲□使俄授左金吾卫大将军长庆二年检校工部
尚书兼兖州刺史御史大夫充兖海沂节度等使加
检校兵部尚书太和五年入为左金吾卫大将军充
左卫使转左龙武统军卒
　　临真公主　下嫁薛钊
按唐书公主列传临真公主下嫁秘书少监薛钊薨
元和时
　　永阳公主　下嫁崔諲
按唐书公主列传永阳公主下嫁殿中少监崔諲
　　普宁公主
按唐书公主列传普宁公主早薨
　　文安公主
按唐书公主列传文安公主□为道士薨大和时
　　燕国襄穆公主　下嫁回纥武义成功可汗
按唐书公主列传燕国襄穆公主始封咸安下降回
纥武义成功可汗置府薨元和时追封及谥
按旧唐书回纥传德宗初即位使中官梁文秀告哀
于回纥且修旧好可汗移地健不为礼而九姓素属
于回纥者又陈中国便利以诱其心可汗乃举国南
下将乘我丧其宰相顿莫贺达于谏曰唐大国也且
无负于我前年入太原获羊马数万计可谓大捷矣
以道途艰阻比及国伤耗殆尽今若举而不捷将安
归乎可汗不听顿莫贺乘人之心因击杀之并杀其
亲信及九姓所诱来者凡二千人顿莫贺自立号为
合骨咄禄毗伽可汗使其酋长建达于随文秀来朝
命京兆尹源休持节册为武义成功可汗贞元三年
八月回纥可汗遣首领墨啜达于多览将军合阙达
于等来贡方物且请和亲四年十月回纥公主及使
至自蕃德宗御延喜门见之时回纥可汗喜于和亲
其礼甚恭上言昔为兄弟今为子□半子也又詈辱
吐蕃使者及使大首领等妻妾凡五十六妇人来迎
可敦凡遣人千余纳聘马二千德宗令朔州太原分
留七百人其宰相首领皆至分馆鸿胪将作癸巳见
于宣政殿乙未德宗召回纥公主出使者对于麟德
殿各有颁锡庚子诏咸安公主降回纥可汗仍置府
官属视亲王例以殿中监嗣滕王湛然为咸安公主
婚礼使关播检校右仆射送咸安公主及册回纥可
汗使贞元五年十二月回纥汨咄禄长寿天亲毗伽
可汗薨废朝三日文武三品已上就鸿胪寺吊其来
使
　　义川公主
按唐书公主列传义川公主早薨
　　宜都公主　下嫁柳昱
按唐书公主列传宜都公主下嫁殿中少监柳昱薨
贞元时
　　晋平公主
按唐书公主列传晋平公主早薨

　公主驸马部列传九
　　唐三
　　汉阳公主下嫁郭鏦
按唐书公主列传顺宗十一女汉阳公主名畅庄宪
皇后所生始封德阳郡主下嫁郭鏦辞归第涕泣不
自胜德宗曰儿有不足邪对曰思相离无它恨也帝
亦泣顾太子曰真而子也永贞元年与诸公主皆进
封时戚近争为奢诩事主独以俭常用铁簪画壁记
田租所入文宗尤恶世流侈因主入问曰姑所服何
年法也今之弊何代而然对曰妾自贞元时辞宫所
服皆当时赐未尝敢变元和后数用兵悉出禁藏纤
丽物赏战士由是散于人间内外相矜狃以成风若
陛下示所好于下谁敢不变帝悦诏宫人视主衣制
广狭遍谕诸主且敕京兆尹禁切浮靡主尝诲诸女
曰先姑有言吾与若皆帝子骄盈贵侈可戒不可恃
开成五年薨　按郭子仪传子仪子暧暧三子鏦字
利用尚德阳郡主诏裴延龄为主营第长兴里顺宗
立主进封汉阳公主擢鏦检校国子祭酒驸马都尉
自景龙后外戚多为检校官不治事宰相荐其才不
当以外戚废乃拜右金吾将军封太原郡公恭逊折
节不以富贵加人性周畏不立赫赫名有谏于上退
必毁□家人子弟无知者别墅在都南尤胜垲穆宗
尝幸之置酒极欢改太子詹事充闲□宫苑使卒赠
尚书左仆射
　　梁国恭靖公主下嫁郑何
按唐书公主列传梁国恭靖公主始封咸宁郡主徙
普安下嫁郑何薨追封及谥
　　东阳公主　下嫁崔杞
按唐书公主列传东阳公主始封信安郡主下嫁崔
杞
　　西河公主下嫁沈翚又嫁郭铦
按唐书公主列传西河公主始封武陵郡主下嫁沈
翚又嫁郭铦薨咸通时　按郭子仪传暧四子铦性
和易累为殿中监尚西河公主鏦卒代为太子詹事
宫苑闲□使长庆三年暴卒太后遣使按问发疾状
久乃解初西河主降沈氏生一子铦无嗣以沈氏子
嗣
　　云安公主下嫁刘士泾
按唐书公主列传云安公主亦汉阳同生下嫁刘士
泾
按旧唐书刘昌传昌子士泾德宗朝尚主官至少列
十余年家富于财结托中贵交通权幸宪宗朝迁太
府卿制下给事中韦弘景等封还制书言士泾不合
居九卿词语激切宪宗谓弘景曰士泾父有功于国
又是戚属制书宜下弘景奉诏士泾善胡琴多游权
幸之门以此为之助士论鄙之
　　襄阳公主　下嫁张克礼
按唐书公主列传襄阳公主始封晋康县主下嫁张
孝忠子克礼主纵恣常微行市里有薛枢薛浑李元
本皆得私侍而浑尤爱至谒浑母如姑有司欲致诘
多与金使不得发克礼以闻穆宗幽主禁中元本乃
功臣惟简子故贷死流象州枢浑□州
按旧唐书李宝臣传宝臣子惟简惟简子元本生于
贵族轻薄无行初张茂昭子克礼尚襄阳公主长庆
中主纵恣不法常游行市里有士族子薛枢薛浑者
俱得幸于主尤爱浑每诣浑家谒浑母行事姑之礼
有吏谁何者即以厚赂之浑与元本偕少年遂相
诱掖元本亦得幸于主出入主第张克礼不胜其忿
上表陈闻乃召主幽于禁中以元本功臣之后得减
死杖六十流象州枢浑以元本之故亦从轻杖八十
流□州
　　浔阳公主
按唐书公主列传浔阳公主崔昭仪所生与平恩邵
阳二公主并为道士岁赐封物七百匹
　　临汝公主
按唐书公主列传临汝公主崔昭训所生蚤薨
　　虢国公主　下嫁王承系
按唐书公主列传虢国公主始封清源郡主徙阳安
下嫁王承系薨追封
　　平恩公主
按唐书公主列传平恩公主早薨
　　邵阳公主
按唐书公主列传邵阳公主早薨
　　梁国惠康公主　下嫁于季友
按唐书公主列传宪宗十八女梁国惠康公主始封
普宁帝特爱之下嫁于季友元和中徙永昌薨追封
及谥将葬度支奏义阳义章公主葬用钱四千万有
诏减千万
按旧唐书于□传□累迁至左仆射平章事燕国公
俄而不奉诏旨擅总兵据南阳朝廷几为之旰食及
宪宗即位威肃四方□稍戒惧以第四子季友求尚
主宪宗以长女永昌公主降焉其第二子方屡讽其
父归朝入觐册拜司空平章事元和中内官梁守谦
掌枢密颇招权势有梁正言者勇于射利自言与守
谦宗盟情厚□子敏与之游处正言取□财贿言赂
守谦以求出镇久之无效敏责其货于正言乃诱正
言之仆支解弃于混中八年春敏奴王载荣诣银台
门告其事即日捕□孔目官沈璧家僮十余人于内
侍狱鞫问寻出付台狱诏御史中丞薛存诚刑部侍
郎王播大理卿武少仪为三司使按问乃搜死奴于
其第获之□率其男赞善大夫驸马都尉季友素服
单骑将赴阙下待罪于建福门门司不纳退于街南
负墙而立遣人进表合门使以无引不受日没方归
明日复待罪于建福门宰相喻令还第贬为恩王傅
敏长流雷州锢身发遣殿中少监驸马都尉季友追
夺两任官
　　郑国温仪公主　下嫁韦让
按唐书公主列传郑国温仪公主始封汾阳下嫁韦
让薨追封及谥
　　永嘉公主
按唐书公主列传永嘉公主为道士
　　衡阳公主
按唐书公主列传衡阳公主早薨
　　宣城公主　　　　　下嫁沈
按唐书公主列传宣城公主下嫁沈
按册府元龟沈尚宪宗女宣城公主拜驸马都尉
敬宗宝历元年十二月赐钱一万并城南别墅昌化
坊贾区各一所
　　岐阳庄淑公主　下嫁杜悰
按唐书公主列传岐阳庄淑公主懿安皇后所生下
嫁杜悰帝为御正殿临遣繇西朝堂出复御延喜门
止主车大赐宾从金钱开第昌化里疏龙首池为沼
后家上尚父大通里亭为主别馆贵震当世然主事
舅姑以礼闻所赐奴婢偃蹇皆上还□直自市悰为
沣州刺史主与偕从者不二十婢乘驴不肉食州县
供具拒不受姑寝疾主不解衣药糜不尝不进开成
中悰自忠武入朝主疾侵曰愿朝兴庆宫虽死于道
不恨道薨
按旧唐书杜佑传佑子悰以荫三迁太子司议郎元
和九年选尚公主召见于麟德殿寻尚岐阳公主加
银青光禄大夫殿中少监驸马都尉岐阳宪宗长女
郭妃之所生自顷选尚多于贵戚或武臣节将之家
于时翰林学士独孤郁权德舆之女婿时德舆作相
郁避嫌辞内职上颇重学士不获已许之且叹德舆
有佳婿遂令宰臣于卿士家选尚文雅之士可居清
列者初于文学后进中选择皆辞疾不应唯悰愿焉
累迁至司农卿大和六年转京兆尹七年检校刑部
尚书出为凤翔尹凤翔陇右节度丁内艰八年起复
授忠武军节度使陈许蔡观察等使就加兵部尚书
开成初入为工部尚书判度支属岐阳公主薨久而
未谢文宗怪之问左右户部侍郎李班对曰近日驸
马为公主服斩衰三年所以士族之家不愿为国戚
者半为此也杜悰未谢拘此服纪也上愕然曰予初
不知乃诏曰制服轻重必由典礼如闻往者驸马为
公主服三年缘情之义殊非故实违经之制今乃闻
知宜令行杖周永为通制三年改户部尚书兼判户
部度支事会昌中拜中书侍郎同中书门下平章事
寻加左仆射大中初出镇西川降先没吐蕃维州州
即古西戎地也其地南界江阳岷山连岭而西不知
其极北望陇山积雪如玉东望成都若在井底地接
石纽山夏禹生于石纽山是也其州在岷山之孤峰
三面临江天宝后河陇继陷惟此州在焉吐蕃利其
险要二十年间设计得之遂据其城因号曰无忧城
吐蕃由是不虞邛蜀之兵先是李德裕镇西川维州
吐蕃首领悉怛谋以城来降德裕奏之执政者与德
裕不协遽勒还其城至是复收之亦不因兵刃乃人
情所归也俄复入相加司空继加司徒历镇重藩至
是加太傅邠国公悰无他才常延接寒素甘食窃位
而已
　　陈留公主　下嫁裴损
按唐书公主列传陈留公主下嫁裴损损为太子谕
德
　　真宁公主　下嫁薛翃
按唐书公主列传真宁公主下嫁薛翃
　　南康公主　下嫁沈汾
按唐书公主列传南康公主下嫁沈汾薨咸通时
　　临真公主　下嫁卫洙
按唐书公主列传临真公主始封襄城下嫁卫洙薨
咸通时
按旧唐书卫次公传次公子洙登进士第尚宪宗女
临真公主累官至给事中驸马都尉工部侍郎
　　普康公主
按唐书公主列传普康公主早薨
　　真源公主　下嫁杜中立
按唐书公主列传真源公主始封安陵下嫁杜中立
　按杜兼传兼弟羔羔子中立字无为以门荫历太
子通事舍人开成初文宗欲以真源临真二公主降
士族谓宰相曰民间修婚姻不计官品而上阀阅我
家二百年天子顾不及崔卢邪诏宗正卿取世家子
以闻中立及校书郎卫洙得召见禁中拜著作郎月
中迁光禄少卿驸马都尉尚真源长公主中立数求
自试愦愦不乐因言朝廷法令备具吾若不任事何
赖贵戚挠天下法耶帝闻异之转太仆卫尉二少卿
历左右金吾大将军京师恶少优戏道中具驺唱呵
卫自谓卢言京兆驱放自如中立部从吏捕系立棰
死迁司农卿绳吏急反为中伤左徙庆王傅久之复
拜司农卿入谢帝曰卿用法深信乎答曰毂下百司
养名不肯事如司农尤丛剧陛下无遽信流言假臣
数月事可济帝许之初度支度六宫□钱移司农司
农季一出付吏大吏尽举所给于人权其子钱以给
之既不以时黄门来督责慢骂中立取钱纳帑舍率
五日一出吏不得为奸后遂以为法加检校右散骑
常侍京兆尹宣宗将用之宰相以年少欲历试其
能更出为义武节度使旧傜车三千乘岁挽盐海濒
民苦之中立置飞雪将数百人具舟以载自是民不
劳军食足矣大中十二年大水泛徐兖青郓而沧地
积卑中立自按行引御水入之毛河东注海州无水
灾卒年四十八赠工部尚书中立居官精明吏下寒
栗畏伏中虽坐累免及复用亦不为宽假其天资所
长云
　　永顺公主　下嫁刘弘景
按唐书公主列传永顺公主下嫁刘弘景
　　安平公主　下嫁刘异
按唐书公主列传安平公主下嫁刘异宣宗即位宰
相以异为平卢节度使帝曰朕唯一妹欲时见之乃
止后随异居外岁时辄乘驿入朝薨干符时
按东观奏记上亲妹安平公主下嫁驸马都尉刘异
上命宰臣与一方面中书拟平卢节度使上谓曰朕
只有一妹时欲相见平卢去京敻远卿别思之宰臣
乃奏邠宁节制近于平卢仍许安平公主岁时乘传
入京刘异将赴镇安平入辞以异姬人从安平左右
皆宫人上尽记之忽见别姬问安平曰此谁也安平
曰刘郎声音人上悦安平不妒喜形于色顾左右曰
便令作主人不令与宫娃同处上之甄别防闲纤微
不遗如此
　　永安公主
按唐书公主列传永安公主长庆初许下嫁回鹘保
义可汗会可汗死止不行太和中□为道士诏赐邑
印如寻阳公主故事且归婚赀
　　义宁公主
按唐书公主列传义宁公主未及下嫁薨
　　定安公主　下嫁回鹘崇德可汗
按唐书公主列传定安公主始封太和下嫁回鹘崇
德可汗会昌三年来归诏宗正卿李仍叔秘书监李
践方等告景陵主次太原诏使劳问系涂以黠斯
所献白貂皮玉指环往赐至京师诏百官迎谒再拜
故事邑司官承命答拜有司议邑司官卑不可当群
臣请以主左右上媵戴鬓帛承拜两裆持命又诏神
策军四百具卤簿群臣班迓主乘辂谒宪穆二室欷
歔流涕退诣光顺门易服褫冠待罪自言和亲无
状帝使中人劳慰复冠乃入群臣贺天子又诣兴
庆宫明日主谒太皇太后进封长公主遂废太和府
主始至宣城以下七主不出迎武宗怒差夺封绢赎
罪宰相建言礼始中壸行天下王化之美也请载于
史示后世诏可　按回鹘传穆宗立回鹘又使合达
干等来固求昏许之俄而可汗死使者临册所嗣为
登啰羽录没密施句主毗伽崇德可汗可汗已立遣
伊难珠句录都督思结等以叶护公主来逆女部渠
二千人纳马二万□它千四夷之使中国其众未尝
多此诏许五百人至长安余留太原诏以太和公主
下降主宪宗女也帝为主建府以左金吾卫大将军
胡证光禄卿李宪持节护送太府卿李说为昏礼使
册拜主为仁孝端丽明智上寿可敦告于庙天子御
通化门饯主群臣班辞于道公主出塞距回鹘牙百
里可汗欲先与主由间道私见胡证不可卤人曰昔
咸安公主行之证曰天子诏我送公主授可汗今未
见不可先也乃止于是可汗升楼坐东向下设毳幔
以居公主请袭胡衣以一姆侍出西向拜已退即次
被可敦服绛通裾大襦冠金冠前后锐复出拜已乃
升曲舆九相分负右旋于廷者九降舆升楼与可汗
联坐东向群臣以次谒可敦亦自建牙以二相出入
帐中证等归可敦大宴悲啼眷慕可汗厚赠使者武
宗即位以嗣泽王溶临告乃知其国乱俄而渠长句
录莫贺与黠斯合骑十万攻回鹘城杀可汗诛掘
罗勿焚其牙诸部溃其相馺职与庞特勒十五部奔
葛逻禄残众入吐蕃安西于是可汗牙部十三姓奉
乌介特勒为可汗南保错子山黠斯已破回鹘得
太和公主又自以李陵后与唐同宗故遣使者达干
奉主来归乌介怒追击达干杀之劫主南度碛边人
大恐进攻天德城振武节度使刘沔屯云伽关拒却
之宰相李德裕建言回鹘曩有功今饥且乱可汗无
归不可击宜遣使者赡安之帝用兵部郎中李栻行
边刺状于是其相赤心与王子嗢没斯特勒那颉啜
将其部欲自归而公主亦遣使者来言乌介已立因
请命又大臣颉干伽思等表假振武居公主可汗帝
乃诏右金吾卫大将军王会持节慰抚其众输粮二
万斛不许借振武令中人好语开谕又诏使者持册
往潜稽其行须变明年回鹘奉主至漠南入云朔剽
横水杀掠甚众转侧天德振武间盗畜牧自如乃召
诸道兵合讨嗢没斯以赤心奸桀难得要领即密约
天德戍将田牟诱赤心斩帐下那颉啜收赤心众七
千帐东走振武大同因室韦黑沙南窥幽州节度使
张仲武破之悉得其众那颉啜走乌介执而杀之然
乌介兵尚强号十万驻牙大同北闾门山而特勒庬
俱遮阿敦宁等凡四部及将军曹磨你众三万因仲
武降嗢没斯亦附使者送款帝欲使助可汗复国而
可汗已攻云州刘沔与战败绩嗢没斯率三部及特
勒大酋二千骑诣振武降诏拜嗢没斯为右金吾卫
大将军爵怀化郡王以天德为归义军即拜归义军
使阿历支宁边郡公习勿啜昌化郡公乌罗思宁朔
郡公并为冠军大将军左威卫大将军爱邪勿宁塞
郡公为右领军大将军加赐嗢没斯牙旗豹尾刀器
诸物给其属冠带诏宰相德裕采秦汉以来兴殊俗
忠效卓异者凡三十人为异域归忠传宠赐之嗢没
斯请留族太原率昆弟为天子扞边帝命刘沔为列
舍云朔间处其家可汗遣使者藉兵欲还故廷且假
天德城帝不许可汗恚进略大同川转战攻云州刺
史婴壁不敢出诏益发诸镇兵屯太原以北嗢没斯
等既朝皆赐李氏名嗢没斯曰思忠阿历支曰思贞
习勿啜曰思义乌罗思曰思礼爱邪勿曰弘顺即拜
归义军副使于是诏刘沔为回鹘南面招抚使张仲
武东面招抚使思忠为西党项都将西南面招讨使
沔营雁门又诏银州刺史何清朝蔚州刺史契苾通
以蕃浑兵出振武与沔仲武合稍逼回鹘思忠数深
入谕降其下沔分沙陀兵益思忠河中军以骑五百
益弘顺沔进次云州思忠屯保大栅率河中陈许兵
与回鹘战败之明年又为弘顺所破沔与天德行营
副使石雄料劲骑及沙陀契苾等杂卤夜出云州走
马邑抵安众塞逢卤与战破之乌介方薄振武雄驰
入夜穴垒出鏖兵乌介惊引去雄追北至杀胡山乌
介被创走雄遇公主奉主还降特勒以下众数万尽
收辎帑及所赐诏书
　　寿安公主　下嫁王元达
按旧唐书王庭凑传庭凑子元达为镇州右司马兼
都知兵马使庭凑卒三军推主军事请命于朝乃起
复检校工部尚书镇州大都督府长史成德军节度
使累迁检校左仆射元达素怀忠顺顿革父风及领
藩垣颇输诚款岁时贡奉结辙于途文宗嘉之开成
二年诏以寿安公主出降加驸马都尉元达遣段氏
姑诣阙纳聘礼段氏进食二千盘并御衣战马公主
妆奁及私白身女口等其从如云朝野荣之会昌中
昭义节度使刘从谏卒其子积擅领军政武宗怒诛
之命邻藩分地而进讨以元达为北面招讨使诏至
之日出师次赵州与魏博何弘敬同收山东三州元
达进攻邢州俄而贼将裴问高元武降元达王钊安
玉降何弘敬并三郡累迁检校司徒同中书门下
平章事以破刘积功加太傅太原郡开国公食邑二
千户食实封二百户大中十一年二月卒册赠太师
谥曰忠子绍鼎绍懿（
按唐书公主传宪宗十八女并无寿安公主及驸马王元达旧
　唐书既详此传而册府元龟谓其为宪宗女存之以备参订）

　　贵乡公主
按唐书公主列传贵乡公主早薨
　　义丰公主　下嫁韦处仁
按唐书公主列传穆宗八女义丰公主武贵妃所生
下嫁韦处仁薨咸通时
　　淮阳公主　下嫁柳正元
按唐书公主列传淮阳公主张昭仪所生下嫁柳正
元
　　延安公主　下嫁窦澣
按唐书公主列传延安公主下嫁窦澣
　　金堂公主　下嫁郭仲恭
按唐书公主列传金堂公主始封晋陵下嫁郭仲恭
薨干符时　按郭子仪传暧子钊钊次子仲恭历詹
事府丞尚金堂公主
　　清源公主
按唐书公主列传清源公主薨太和时
　　饶阳公主　下嫁郭仲词
按唐书公主列传饶阳公主下嫁郭仲词　按郭子
仪传暧子钊钊三子仲文仲恭仲词开成二年诏仲
文袭太原郡公给事中卢弘宣奏钊妻沈公主女代
宗皇帝外孙其子仲词尚饶阳公主仲文冒嫡不应
袭使仲文承嫡则沈当黜且仲词亦不得尚主乃诏
仲词检校殿中少监驸马都尉袭封而仲文以太皇
太后故置不问
　　义昌公主
按唐书公主列传义昌公主为道士薨咸通时
　　安康公主
按唐书公主列传安康公主为道士干符四年以主
在外颇扰人诏与永兴天长宁国兴唐四主还南内
　　永兴公主
按唐书公主列传敬宗三女长永兴公主
　　天长公主
按唐书公主列传天长公主
　　宁国公主
按唐书公主列传宁国公主薨广明时
　　兴唐公主
按唐书公主列传文宗四女兴唐公主
　　西平公主
按唐书公主列传西平公主
　　朗宁公主
按唐书公主列传朗宁公主薨咸通时
　　光化公主
按唐书公主列传光化公主薨广明时
　　昌乐公主
按唐书公主列传武宗七女昌乐公主
　　寿春公主
按唐书公主列传寿春公主
　　长宁公主
按唐书公主列传长宁公主薨大中时
　　延庆公主
按唐书公主列传文宗四女延庆公主
　　静乐公主
按唐书公主列传静乐公主薨咸通时
　　乐温公主
按唐书公主列传乐温公主
　　永清公主
按唐书公主列传永清公主薨咸通时
　　万寿公主　下嫁郑颢
按唐书公主列传宣宗十一女万寿公主下嫁郑颢
主帝所爱前此下诏先王制礼贵贱共之万寿公主
奉舅姑宜从士人法旧制车舆以镣金扣饰帝曰我
以俭率天下宜自近始易以铜主每进见帝必谆勉
笃诲曰无鄙夫家无干时事又曰太平安乐之祸不
可不戒故诸主祗畏争为可喜事帝遂诏夫妇教化
之端其公主县主有子而寡不得复嫁
按旧唐书郑絪传絪子祗德祗德子颢登进士第结
绶弘文馆校书迁右拾遗内供奉诏授银青光禄大
夫迁起居郎尚宣宗女万寿公主拜驸马都尉历尚
书郎给事中礼部侍郎典贡士二年振滞才至今
称之迁刑部吏部侍郎大中十三年检校礼部尚书
河南尹颢居戚里有器度大中时恩泽无对及宣宗
弃代追感恩遇尝为诗序曰去年寿昌节赴麟德殿
上寿回□于长兴里第昏然昼寝梦与十数人纳凉
于别馆馆宇萧洒相与联句予为数联同游甚称赏
既寤不全记诸联惟省十字云石门雾露白玉殿莓
苔青乃书之于楹私怪语不祥不敢言于人不数日
宣宗不豫废朝会及宫车上仙方悟其事追惟顾遇
续石门之句为十韵云间岁流虹节归轩出禁扃奔
波陶畏景萧洒梦殊庭境象非曾到崇严昔未经日
车乌敛翼风动鹤飘翎异苑人争集凉台笔不停石
门雾露白玉殿莓苔青若匪灾先兆何曾思入冥御
炉虚仗马华盖负云亭白日成千古金縢閟九龄小
臣哀绝笔湖上泣青萍未几颢亦卒
　　永福公主
按唐书公主列传宣宗女永福公主
　　齐国恭怀公主　下嫁严祁
按唐书公主列传齐国恭怀公主始封西华下嫁严
祁祁为刑部侍郎主薨大中时追赠及谥
　　广德公主　下嫁于琮
按唐书公主列传广德公主下嫁于琮初琮尚永福
公主主与帝食怒折匕箸帝曰此可为士人妻乎更
许琮尚主琮为黄巢所害主泣曰今日谊不独存贼
宜杀我巢不许乃缢室中主治家有礼法尝从琮贬
韶州侍者纔数人郄州县馈遗凡内外冠婚丧祭主
皆身答劳疏戚咸得其心为世闻妇　按于志宁传
志宁曾孙休烈四子球珪琮皆清显琮知名琮字
礼用落魄不事事以门资为吏久不调驸马都尉郑
颢独器之宣宗诏选士人尚公主者颢语琮曰子有
美才不饰细行为众毁所抑能为之乎琮许诺中书
舍人李潘知贡举颢以琮托之擢第授左拾遗初尚
永福公主主未降食帝前以事折匕箸帝知其不可
妻士大夫更诏尚广德公主咸通中以水部郎中为
翰林学士迁中书舍人阅五月转兵部侍郎判户部
八年同中书门下平章事进中书侍郎兼户部尚书
为韦保衡所构检校司空山南东道节度使三贬韶
州刺史保衡败僖宗以太子少傅召未几复为山南
节度使入拜尚书右仆射黄巢陷京师以病卧家巢
欲起为相琮辞疾贼迫胁不止乃曰吾死在旦夕位
宰相义不受污贼遂害之
　　义和公主
按唐书公主列传义和公主
　　饶安公主
按唐书公主列传饶安公主
　　盛唐公主
按唐书公主列传盛唐公主
　　平原公主
按唐书公主列传平原公主薨咸通时已而追封
　　唐阳公主
按唐书公主列传唐阳公主
　　许昌庄肃公主　下嫁柳涉
按唐书公主列传许昌庄肃公主下嫁柳涉薨中和
时
　　丰阳公主
按唐书公主列传丰阳公主
　　卫国文懿公主　下嫁韦保衡
按唐书公主列传懿宗八女卫国文懿公主郭淑妃
所生始封同昌下嫁韦保衡咸通十年薨帝既素所
爱自制挽歌群臣毕和又许百官祭以金贝寓车廞
服火之民争取煨以汰宝及葬帝与妃坐延兴门哭
以过柩仗卫弥数十里冶金为俑怪宝千计实墓中
与乳保同葬追封及谥
按苏鹗同昌公主传咸通九年同昌公主出降宅于
广化里锡钱五百万贯仍罄内库宝货以实其宅而
房栊户牖无不以众宝饰之更以金银为井阑药臼
食柜水槽铛釜盆瓮之属仍缕金为笊篱箕筐制水
精火齐琉璃玳瑁等□悉支以金龟银堑更琢五色
玉为器什合百宝为圆案更赐金麦银粟共数斛此
皆太宗朝条支国所献也堂中设连珠之帐续真珠
以成也却寒帘类玳瑁斑有紫色云却寒之鸟骨所
为也则未知出在何国更有鹧鸪枕翡翠匣神丝□
被其枕以七宝合为鹧鸪匣为翡翠毛羽神丝□被
三千鸳鸯仍间以奇花异叶则精巧瑰丽可得而知
矣其上缀以灵粟之珠如粟粒五色辉焕更带蠲忿
犀如意玉其犀圆如弹丸入土不朽烂带之令人蠲
忿怒如意玉类桃实上有七孔云通明之象更有琴
瑟幕纹布巾火蚕绵九玉钗其幕色如琴瑟阔三丈
长一百尺轻明虚薄无以为比向空张之则疏朗之
纹如碧丝之贯其珠虽大雨暴降不能湿漏云以蛟
人瑞香膏所傅故也纹布即手巾也洁白如雪光软
拭水不濡用之弥年亦未尝生垢腻二物称得鬼谷
国火蚕绵云出火洲絮衣一袭用之一两稍过度则
熇蒸之气不可近云九玉钗上刻九鸾皆九色其上
有字曰玉儿工巧妙丽殆非人制有得于金陵者因
以献公主酬之甚厚一日昼寝梦绛衣奴致语云南
齐潘淑妃取九鸾钗及觉具以梦中之言言于左右
公主薨其钗亦亡其处韦氏异其事遂以实话于门
人或曰玉□即潘妃小字逮诸珍异不可具载汉至
唐公主出降之盛未之有也公主乘七宝步辇四面
缀五色玉香囊囊中贮辟邪香瑞香金凤香此皆
异国献也仍杂以龙脑金屑则镂水晶马脑辟尘犀
为龙凤花其上仍络真珠玳瑁更以金丝为流苏雕
轻玉为浮动每一出游则所过芬香街巷晶照看者
眩惑其目是时某中贵人买酒于广化旗亭忽相谓
曰坐来香气何太异也同席曰岂非龙脑耶曰非也
余幼给事于嫔妃宫故常闻此未知今日自何而致
因顾问当垆者云公主步辇夫以锦衣换酒于此中
贵人共请视之益叹其异上每赐御馔汤药则道路
之使相属其馔有消灵炙红虬脯其酒则有凝露浆
桂花酝其茶则绿花紫英之号消灵炙一羊之肉取
之四两虽经暑毒终不臭败红虬脯非虬也但列于
盘中虬健如红丝高一丈以箸抑之无三数分撒即
复其故迨诸品味人莫能识而公主家人餍饫如里
中糠□一日大会韦氏之族于广化里玉馔俱陈暑
气将甚公主命取澄水帛以蘸之挂于南轩满座则
皆思挟纩澄水帛长八九尺似布轻细明薄可鉴云
其中有龙涎故能消暑也韦氏诸宗好为叶子戏夜
则公主以红琉璃盘盛夜光珠令僧祁捧立堂中而
光明如昼焉公主始有疾召术士来賨为灯法乃以
香蜡烛遗之来氏之邻人觉香气异常或诣门诘其
故賨则具以事对其烛方二寸其上被五彩文卷而
爇之竟夕不尽郁烈之气可闻于百步余烟出其上
即成楼阁台殿之状或云烛中有蜃脂也公主疾既
甚医者欲难药饵奏云得红蜜白猿膏食之可愈上
令访内库得红蜜数石本兜离国所贡白猿膏数瓮
本南海所献也虽日加饵终无其验公主薨上哀痛
甚遂自制挽歌词令百官继和及庭祭日百司与内
官皆用金玉饰车舆服玩以焚于韦氏庭韦家争取
灰以择金□及葬于东郊上与淑妃御延兴门出内
库金玉驼马凤凰麒麟各高数尺以为仪其衣服玩
具与人无异一物以上皆至一百二十舁刻木为楼
殿龙凤花木人畜之象者不可胜计以绛罗裙□络
金银瑟瑟为帐幕者千队结为幢节伞盖弥街翳日
旌旗舁佩卤簿率多加等以赐紫尼及女道士为侍
从引翼则焚升霄灵芝香而击归天紫金之碧磬繁
华辉焕殆余二十里上赐酒一斗斛饼三十骆驼
各径阔二尺饲役夫也京城士庶罢业来观者流汗
相属惟恐居后及灵卤过延兴门上与淑妃恸哭中
外闻者无不伤痛同日葬乳母上更作祭乳母文词
质而意切人多传写是后上日夕惴心挂意李可及
叹追百年曲声辞怨切听之莫不泪下更教数千人
作叹百年队取内库珍宝雕成手饰画八百匹官绫
作鱼龙波纹以为地衣而舞一舞珠翠满地可及官
历大将军赏赐盈万盛无状左军容使西门季元素
梗直乃谓可及曰尔恣巧媚以惑天子族无日矣可
及恃宠未尝改作可及善啭喉舌于天子前弄眼作
头脑连声着词唱杂声曲须臾则百数不休是时京
城不调少年相效谓之拍弹一日可及乞假为子娶
妇上曰即令送酒面以助汝嘉礼可及归至舍见一
中贵人监二银盒各高二尺余宣赐可及始谓之酒
及封启皆实中也上赐可及银麒麟高数尺可及取
官库车载归私第西门季元曰今日受赐吏用官车
它日破家亦须辇还内府不道受赏徒劳牛足后果
流可及于岭表旧赐珍玩悉皆进纳君子谓季元有
先见
按旧唐书韦保衡传韦保衡者字蕴用京兆人祖元
贞父□皆进士登第□字端士太和初登第后累佐
使府入朝亟历台阁大中四年拜礼部侍郎五年选
士颇得名人载领方镇节度卒保衡咸通五年登进
士第累拜起居郎十年正月尚懿宗女同昌公主公
主郭淑妃所生妃有宠出降之日倾宫中珍玩以为
赠送之资寻以保衡为翰林学士转郎中正拜中书
舍人兵部侍郎承旨不期年以本官平章事保衡恃
恩权素所不悦者必加排斥王铎贡举之师萧遘同
门生以素薄其为人皆摈斥之以杨收路岩在中书
不加礼接媒孽逐之自起居郎至宰相二年之间阶
至特进扶风县开国侯食邑二千户集贤殿大学士
十一年八月公主薨自后恩礼渐薄咸通末淮徐盗
起素所怨者发其阴事保衡竟得罪赐死
　　安化公主
按唐书公主列传安化公主
　　普康公主
按唐书公主列传普康公主
　　昌元公主
按唐书公主列传昌元公主薨咸通时
　　昌宁公主
按唐书公主列传昌宁公主
　　金华公主
按唐书公主列传金华公主
　　仁寿公主
按唐书公主列传仁寿公主
　　永寿公主
按唐书公主列传永寿公主
　　唐兴公主
按唐书公主列传僖宗二女长唐兴公主
　　永平公主
按唐书公主列传僖宗次女永平公主
　　新安公主
按唐书公主列传昭宗十一女长新安公主
　　平原公主　　　　　下嫁李继□
按唐书公主列传平原公主积善皇后所生帝在凤
翔以主下嫁李茂贞子继□后谓不可帝曰不尔我
无安所是日宴内殿茂贞坐帝东南主拜殿上继□
族兄弟皆西向立主遍拜之及帝还朱全忠移茂贞
书取主还京师
　　信都公主
按唐书公主列传信都公主
　　益昌公主
按唐书公主列传益昌公主
　　唐兴公主
按唐书公主列传唐兴公主
　　德清公主
按唐书公主列传德清公主
　　太康公主
按唐书公主列传太康公主
　　永明公主
按唐书公主列传永明公主早薨
　　新兴公主
按唐书公主列传新兴公主
　　普安公主
按唐书公主列传普安公主
　　乐平公主
按唐书公主列传乐平公主

　公主驸马部列传十
　　后梁
　　安阳公主　金华公主　俱下嫁罗廷规
按五代史罗绍威传绍威子廷规娶梁女会梁女卒
太祖阴遣客将马嗣勋选良兵实舆中以长直军千
人杂舆夫入魏诈为助葬太祖以兵继其后绍威夜
以奴兵数百会嗣勋兵击牙军并其家属尽杀之太
祖自内黄驰至魏魏兵从攻沧州者行至历亭闻之
皆反分入澶博诸州魏境大乱数月太祖为悉平之
牙军死魏兵悉叛绍威势益孤太祖乃欲夺其地绍
威始大悔廷规官至司农卿卒廷规娶梁太祖二女
一曰安阳公主一曰金华公主
　　长乐公主　下嫁赵岩
按五代史赵犨传犨次子岩梁末帝时为户部尚书
租庸使与张汉杰汉伦等居中用事梁自太祖以暴
虐杀戮为事而末帝为人特和柔恭谨然性庸愚以
汉杰妇家而岩婿也故亲信之梁之大臣老将皆切
齿末帝独不悟以至于亡初友珪弒太祖自立以末
帝为东都留守岩如东都末帝与之饮酒从容以诚
款告之岩为末帝谋遣人召杨师厚兵起事岩还西
都卒与袁象先以禁兵诛友珪取传国宝以授末帝
末帝立岩自以有功于梁又尚公主闻唐驸马杜悰
位至将相自奉甚丰耻其不及乃占天下良田大宅
裒刻商旅其门如市租庸之物半入其私岩一饮食
必费万钱故时魏州牙兵骄数为乱罗绍威尽诛之
太祖崩杨师厚逐罗氏据魏州复置牙兵二千人末
帝患之师厚死岩与租庸判官邵赞议曰魏为唐患
百有余年自先帝时尝切齿绍威以其前恭而后倨
今先帝新弃天下师厚复为陛下忧所以然者以魏
地大而兵多也陛下不以此时制之宁知后人不为
师厚邪不若分相魏为两镇则无北顾之忧矣末帝
以为然乃分相澶卫为昭德军牙兵乱以魏博降晋
梁由是尽失河北是时梁将刘鄩等与庄宗相拒澶
魏之间兵数败岩曰古之王者必郊祀天地陛下即
位犹未郊天议者以为朝廷无异藩镇如此何以威
重天下今河北虽失天下幸安愿陛下力行之敬翔
以为不可曰今府库虚竭箕敛供军若行郊禋则必
赏赉是取虚名而授实弊也末帝不听乃备法驾幸
西京而庄宗取杨刘或传晋兵入东都矣或曰扼泛
水矣或曰下郓濮矣京师大风拔木末帝大惧从官
相顾而泣末帝乃还东都遂不果郊镇州张文礼杀
王镕使人告梁曰臣已北召契丹愿梁以兵万人出
德棣州则晋兵惫矣敬翔以为然岩与汉杰皆以为
不可乃止其后黜王彦章用段凝皆岩之力也庄宗
兵将至汴末帝惶惑不知所为登建国楼以问群臣
群臣或曰晋以孤军远来势难持久虽使入汴不能
守也宜幸洛阳保险以召天下兵徐图之胜负未可
知也末帝犹豫岩曰势已如此一下此楼何人可保
末帝卒死于楼上当岩用事时许州温韬尤曲事岩
岩因顾其左右曰吾常待韬厚今以急投之必不幸
吾为利乃走投韬韬斩其首以献庄宗已灭梁岩素
所善段凝奏请诛岩家属乃族灭之
　　普宁公主　下嫁王昭祚
按五代史王镕传梁太祖议与镕和镕以子昭祚为
质梁太祖以女妻之
　　真宁公主
按文献通考太祖女真宁公主
按史
不详

　　寿春公主　下嫁罗周翰
按五代史罗绍威传绍威病表言魏故大镇多外兵
愿得梁一有功重臣临之请以骸骨就第太祖亟命
其子周翰监府事尚冀卿复愈耳绍威卒周翰袭父
位干化二年八月为杨师厚所逐徙为宣义军节度
使卒于官年十四周翰娶末帝女曰寿春公主
　　晋安公主　下嫁罗周敬
按五代史罗绍威传周翰卒周敬代为宣义军节度
使年十岁徙镇忠武明年为秘书监驸马都尉光禄
卿唐庄宗时为金吾大将军明宗以为匡国军节度
使罢为上将军晋天福二年卒年三十二周敬亦娶
末帝女曰晋安公主
　　后唐
　　琼华长公主　下嫁孟知祥
按五代史孟知祥传知祥字保引邢州龙冈人也庄
宗为晋王以知祥为中门使迁马步军都虞候庄宗
建号以知祥为太原尹已而唐兵破蜀庄宗遂以知
祥为成都尹剑南西川节度副大使庄宗崩明宗入
立知祥乃训练兵甲阴有王蜀之志明宗欲以恩信
怀之乃遣客省使李仁矩慰谕知祥并送琼华公主
归之长兴元年加拜知祥中书令是岁九月知祥遂
举兵反是秋明宗改封琼华公主为福庆长公主有
司言前世公主受封皆未出降无遣使就蕃册命之
仪诏有司草具新仪乃遣秘书监刘岳为册使岳行
至凤翔闻知祥反乃旋明宗下诏削夺官爵昭武军
留后赵季良等请知祥称王以墨制行事知祥表请
封蜀王且言福庆公主已死明宗为之发哀遣合门
使刘政恩为宣谕使政恩复命知祥始遣其将朱湿
来朝四年二月制以知祥检校太尉兼中书令行成
都尹剑南东西两川节度管内观察处置统押近界
诸蛮兼西山八国云南安抚制置等使遣工部尚书
卢文杞册封知祥为蜀王十一月明宗崩明年二月
即皇帝位国号蜀六月知祥卒谥为文武圣德英烈
明孝皇帝庙号高祖
　　瑶英长公主　下嫁张延钊
按文献通考武帝次女瑶英长公主适张延钊
按史
无考

　　义宁公主　下嫁宋廷浩
按宋史宋偓传偓父廷浩尚后唐庄宗女义宁公主
生偓廷浩历石原房三州刺史晋初为汜水关使张
从宾之叛力战死之
　　永宁公主　晋高祖后
按五代史李皇后传高祖皇后李氏唐明宗皇帝女
也后初号永宁公主清泰二年封魏国长公主自废
帝立常疑高祖必反三年公主自太原入朝千春节
辞归留之不得废帝醉语公主曰尔归何速欲与石
郎反邪既醒左右告之废帝大悔公主归以语高祖
高祖由是益不自安高祖即位公主为皇后
　　兴平公主　下嫁赵延寿
按五代史王淑妃传契丹犯京师赵延寿所尚明宗
公主已死耶律德光乃为延寿娶从益妹是为永安
公主公主不知其母为谁素亦养于妃妃至京主婚
礼
按辽史赵延寿传延寿本姓刘恒山人父邟令蓨梁
开平初沧州节度使刘守文陷蓨其裨将赵得钧获
延寿养以为子少美容貌好书史唐明宗先以女妻
之及即位封其女为兴平公主拜延寿驸马都尉枢
密使明宗子从荣恃权跋扈内外莫不震慑延寿求
补外避之出为宣武军节度使清泰初加鲁国公复
为枢密使镇许州石敬塘发兵太原唐遣张敬达往
讨会敬达败保晋安寨延寿与德钧往救闻晋安已
破走团柏峪太宗追及延寿与其父俱降明年德钧
卒以延寿为幽州节度使封燕王及改幽州为南京
迁留守总山南事天显末以延寿妻在晋诏取之以
归自是益自激昂图报会同初帝幸其第加政事令
冬晋人背盟帝亲征延寿为先锋下贝州授魏博等
州节度使封魏王败晋军于南乐获其将赛项羽军
元城晋将李守贞高行周率兵来逆破之至顿丘会
大霖雨帝欲班师延寿谏曰晋军屯河滨不敢出战
若径入澶州夺其桥则晋不足平上然之适晋军先
归澶州高行周至析城延寿将轻兵逆战上亲督骑
士突其阵敌遂溃师还留延寿徇贝冀深三州八年
再伐晋晋主遣延寿族人赵行实以书来招时晋人
坚壁不出延寿绐曰我陷卤久宁忘父母之邦若以
军逆我即归晋人以为然遣杜重威率兵逆之延寿
至滹沱河据中渡桥与晋军力战手杀其将王靖两
军相拒太宗潜由他渡济留延寿与耶律朔古据桥
敌不能夺屡败之杜重威埽厥众降上喜赐延寿龙
凤赭袍且曰汉兵皆尔所有尔宜亲往抚慰延寿至
营杜重威李守贞迎谒马首后太宗克汴延寿因李
崧求为皇太子上曰吾于魏王虽割肌肉亦不惜但
皇太子须天子之子得为魏王岂得为也盖上尝许
灭晋后以中原帝延寿以故摧坚破敌延寿常以身
先至是以崧达意上命迁延寿秩翰林学士承旨张
砺进拟中京留守大丞相录尚书事都督中外诸军
事上涂录尚书事都督中外诸军事世宗即位以翌
戴功授枢密使天禄二年薨
　　寿安公主
按文献通考明宗女寿安公主
　　永乐公主
按文献通考明宗女永乐公主
　　后晋
　　宋国公主　下嫁杜重威
按五代史杜重威传重威朔州人也其妻石氏晋高
祖之女弟高祖即帝位封石氏为公主拜重威舒州
刺史以典禁兵从侯益攻破张从宾于汜水以功拜
潞州节度使范延光反于邺重威从高祖攻降延光
徙领忠武加同平章事又徙领天平迁侍卫亲军都
指挥使安重荣反重威攻破之以功拜成德军节度
使重威出于武卒无行而不知将略出帝与契丹绝
好契丹连岁入寇重威闭城自守开运元年加重威
北面行营招讨使三年契丹寇镇定重威西趋中渡
桥夹滹沱河而军契丹遣骑击栾城断重威军后是
时重威已有异志而粮道隔绝乃阴遣人诣契丹请
降契丹大悦明年契丹北归重威与其妻石氏诣其
帐中为别汉高祖定京师拜重威太尉归德军节度
使高祖病顾诸大臣曰善防重威高祖崩大臣乃共
诛之
　　长安公主　下嫁杨承祚
按五代史杨光远传晋高祖以光远为宣武军节度
使为选其子承祚尚长安公主
　　后汉
　　永宁公主　下嫁宋偓
按宋史宋偓传偓河南洛阳人谦恭下士祖瑶唐天
德军节度兼中书令父廷浩尚后唐庄宗女义宁公
主生偓偓年十一以父死事补殿直迁供奉官晋祖
尝事庄宗每偓母入见诏令勿拜因从容谓之曰朕
于主家诚无所靳但朝廷多事府库空竭主所知也
今主居辇下薪米为忧当奉主居西洛以就丰泰命
偓分司就养敕有司供给至于酰醢率有加等汉祖
在晋阳遣其子承训至洛奉书偓母与偓结婚即永
宁公主也累授北京皇城使汉干佑初拜右金吾卫
大将军驸马都尉隐帝即位授昭武军节度移镇滑
周祖举兵向关时偓在镇开门迎谒周祖深德之偓
率所部兵从周祖至刘子陂隐帝卫兵悉走投周祖
周祖谓偓曰至尊危矣公近亲可亟去拥卫无令惊
动偓策马及御营军已乱矣广顺初丁内艰服除授
左监门卫上将军世宗征淮南令偓与左龙武统军
赵赞右神武统军张彦超前景州刺史刘建于寿州
四面巡检师还以偓为右神武统军充行营右厢都
排阵使又为庐州城下副部署吴人大发舟师次东
沛洲断苏杭之路世宗遣偓领战舰数百艘袭之又
遣大将慕容延钊率步骑而进水陆合势大破之世
宗尝次于野有虎逼乘舆偓引弓射之一发而毙及
江北诸州悉平画江为界世宗驻迎銮命偓率舟师
三千溯江而上巡警诸郡师还复授滑州节制又移
镇邓州恭帝即位加开府仪同三司宋初加检校太
师遣领舟师巡抚江侥舒州团练使司超副之李重
进谋以扬州叛偓察其状飞章以闻太祖令偓屯海
陵以观重进去就遂从征扬州为行营排阵使及平
以功改保信军节度来朝徙镇华州会凿池都城南
命偓率舟师数千以习水战车驾数临观焉五年改
忠武军节度开宝初太祖纳偓长女为后偓本名延
渥以父名下字从水开宝初上言改为偓三年徙邠
州太平兴国初加同平章事二年移定国军节度四
年从平太原又从征幽州诏偓与尚食使侯昭愿领
兵万余攻城南面师还归镇五年冬车驾幸大名召
偓诣行在诏知沧州六年封邢国公俄迁同州九年
又为右卫上将军雍熙中曹彬等北伐班师命偓知
霸州归阙端拱二年卒年六十四废朝赠侍中谥庄
惠中使护葬偓庄宗之外孙汉祖之婿女即孝章皇
后近代贵盛鲜有其比子元靖至供备库使元度至
供备库副使元载元亨并至左侍禁合门祗候初孝
章寝疾语晋国长公主曰我瞑目无他忧惟虑族属
不敦睦贻笑于人景德中偓幼子元翰果诣京府求
析家财真宗闻之诏释勿问仍谕其族属务遵先后
遗戒焉元度子惟简为殿直惟易为奉职
　　后周
　　乐安公主
按文献通考周太祖女乐安公主
　　寿安公主　下嫁张永德
按宋史张永德传永德字抱一并州阳曲人家世饶
财曾祖丕尚气节父□事晋至安州防御使永德生
四岁母马氏被出育于祖母事继母刘氏以孝闻周
祖初为侍卫吏与□善乃以女妻永德永德迎其母
妻诣宋州时寇贼充斥乃易弊衣毁容仪居委巷中
有贼过即邀乞焉绐曰此悲田院耳贼即舍去由是
免祸周祖为枢密使表永德授供奉官押班干佑中
命赐潞帅常遇生辰礼币遇周祖之外兄弟也时周
祖镇邺被谗族其家永德在潞州闻有密诏授遇永
德探知其意谓遇曰得非□杀永德耶永德即死无
怨恐累君侯家耳遇愕然曰何谓也永德曰奸邪□
政郭公誓清君侧愿且以永德属吏事成足以为德
不成死未晚遇以为然止令壮士严卫然所以馈之
甚厚亲问曰君视丈人事得成否永德曰殆必成未
几周祖使至遇贺且谢曰老夫几误大事初魏人柴
翁以经义教里中有女后唐庄宗时备掖庭明宗入
洛遣出宫柴翁夫妻往迎之至鸿沟遇雨甚逾旬不
能前女悉取装具计直千万分其半以与父母令归
魏曰儿见沟旁邮舍队长项黵黑为雀形者极贵人
也愿事之问之乃周祖也父母大愧然终不能夺他
日语周祖曰君贵不可言妾有缗钱五百万资君时
不可失周祖因其资得为军司柴翁好独寝人传其
能司冥间事一日晨起大笑不已妻问之不对翁好
饮其妻逼令饮极醉因漏言曰花项汉作天子矣其
妻颇露之遇亦微有闻未深言至是永德故以此讽
遇遇送永德归周祖周祖登位封永德妻为晋国公
主授永德左卫将军内殿直小底四班都知加驸马
都尉领和州刺史逾年擢为殿前都虞候领恩州团
练使俄迁殿前都指挥使泗州防御使时年二十四
显德元年并州刘崇引契丹来侵世宗亲征战于高
平大将樊爱能何徽方战退□时太祖与永德各领
牙兵二千永德部下善左射太祖与永德厉兵分进
大捷降崇军七千余众及驻上党世宗昼卧帐中召
永德语曰前日高平之战主将殊不用命樊爱能而
下吾将案之以法永德曰陛下欲固守封疆则已必
欲开拓疆宇威加四海宜痛惩其失世宗掷枕于地
大呼称善翌日诛二将以徇军威大振进攻太原师
薄城下永德与符彦卿史彦超北控忻口以断契丹
援路太原城四十里周师去城三百步围之三匝自
四月至六月攻之不克契丹援兵果至彦超战殁继
败其众二千余众遁去以永德领武信军节度师还
徙义成军节度时永德父□为隶人曹澄等所害因
奔南唐会议南征永德请行自效许之师至寿春刘
仁赡坚壁不下永德出疲兵诱之傍伏精骑每战阳
不利北退三十里伏兵突起夹攻大败之仁赡仅以
身免三年世宗亲征至寿州城下仁赡执澄等三人
槛送行在意求缓师诏赐永德俾其甘心太祖与永
德领前军至紫金山吴人列十八寨战备严整敌垒
西偏有高陇下瞰其营中永德选劲弓强弩伏陇旁
太祖麾兵直攻第一寨战阳不胜淮人果空寨出斗
永德亟登陇发伏驰入据之敌众散走翌日又攻第
二寨鼓噪而进始攻北门淮人开南门而遁时韩令
坤在扬州复为吴人所逼欲退师世宗怒遣永德率
师援之又败泗州军千余于曲溪堰俄屯下蔡时吴
人以周师在寿春攻围日急又恃水战乃大发楼船
蔽江而下泊于濠泗周师颇不利吴将林仁肇帅众
千余水陆齐进又以船数艘载薪乘风纵火将焚周
浮梁周人忧之俄而风反吴人稍却永德进兵败之
又夜使习水者没其船下縻以铁□引轻舠急击吴
人既不得进溺者甚众夺其巨舰数十艘永德解金
带赏习水者乃距浮梁十余步以铁索千余尺横截
长淮又维巨木自是备御益坚矣俄又败千余众于
淮北岸获战船数十艘吴人多溺死诏美之冬擢
为殿前都点检四年从克寿州还制授检校太尉领
镇宁军节度五年夏契丹扰边命永德率步骑二万
拒之从世宗北伐还驻澶渊解兵柄加检校太尉同
中书门下平章事恭帝嗣位移忠武军节度太祖即
位加兼侍中永德人朝授武胜军节度入觐召对后
苑道旧故饮以巨觥每呼驸马不名时并汾未下太
祖密访其策永德曰太原兵少而悍加以契丹为援
未易取也臣以每岁多设游兵扰其农事仍发间使
以谍契丹绝其援然后可下也帝然之俄归本镇会
出师讨金陵永德以己资造战船数十艘运粮万斛
自顺阳沿汉水而下富民高进者豪横莫能禁永德
乃发其奸置于法进潜诣阙诬永德缘险固置十余
寨图为不轨太祖命枢密都承旨曹翰领骑兵察之
诘其寨所进曰张侍中诛我宗党殆尽希中以法报
私愤尔翰以进授永德永德遽解缚就市笞而释之
时称其长者太平兴国二年来朝拜左卫上将军五
年坐市秦陇竹木所过矫制免关市算降为本卫大
将军数月复旧秩六年进封邓国公雍熙中连知沧
雄定三州端拱元年拜安化军节度召还为河北两
路排阵使屯定州尝与契丹战斩获甚众二年丁内
艰起服淳化初又代田重进知镇州二年改泰宁军
节度兼侍中出判并州兼并代都部署永德明天文
术尝与僚佐会食有报辽兵寇州境者永德用太白
万胜诀占之语坐客曰彼虽以年月便利乘金而来
反值岁星对逆兵家大忌必败未几折御卿捷报至
众始叹伏自五代用兵多姑息藩镇颇恣部下贩鬻
宋初功臣犹习旧事太宗初即位诏群臣乘传出入
不得货邀利及令人诸处图回与民争利永德在
太原尝令亲吏贩茶规利阑出侥外市羊为转运使
王嗣宗所发罢为左卫上将军真宗即位进封卫国
公未几判左金吾卫仗事咸平初屡表请老授太子
太师分司西京仍以其孙大理寺丞文蔚厘务洛下
以便就养二年冬契丹入边帝将北巡以永德宿将
召入对便殿赐坐访以边要以老不可从行留为东
京内外都巡检使三年制授检校太师彰德军节度
知天雄军俄以衰耄命还本镇是秋卒年七十三遣
内园使冯守规护柩还京师赠中书令诸孙迁秩者
五人永德出母后适安邑刘祚及永德镇南阳祚已
卒迎母归州廨起二堂与继母刘并居刘卒马预中
参时年八十一太宗劳之赐冠帔封莒国大夫人同
母弟刘再思署子城使于市西里起大第聚刘族初
永德寓睢阳有书生邻居卧疾永德疗之获愈生一
日就永德求汞五两既得即置鼎中煮之成中金自
是日与永德游一日告适淮上语永德曰后当相遇
于彼永德曰吴境不通子何可去生曰吾自有术永
德送行数舍恳求药法生曰君当大贵吾不吝此虑
损君福言讫而去及永德屯下蔡牙帐前后队部曲
八百人皆金银刀槊绣旗帜永德善骑射左右分挂
十的握十矢疾驰互发发必中淮民环观有一僧睥
睨永德遽召之乃睢阳书生也夜宿帐中复求汞法
僧曰始语君贵今不谬矣终能谨节当保五十年富
贵安用此为然能降志礼贤当别有授君药法者永
德由此益罄家资延致方士故太祖以方外待之初
睢阳书生尝言太祖受命之兆以故永德潜意拱向
太祖将聘孝明皇后也永德出缗钱金帛数千以助
之故尽太祖朝而恩渥不替孙文蔚虞部员外郎文
炳殿中丞
　　永宁公主
按文献通考周太祖女永宁公主
　　辽
　　公主　下嫁萧敌鲁
按辽史公主表太祖一女名质古下嫁淳钦皇后弟
萧敌鲁幼为奥姑契丹故俗凡婚燕之礼推女子之
可尊敬者坐于奥谓之奥姑未封而卒　按萧敌鲁
传敌鲁字敌辇其母为德祖女弟而淳钦皇后又其
女兄也敌鲁性宽厚膂力绝人习军旅事太祖潜藩
日侍左右凡征讨必与行阵既即位敌鲁与弟阿古
只耶律释鲁耶律曷鲁皆总宿卫拜敌鲁北府宰相
神册二年十二月卒
　　燕国大长公主　下嫁萧思温
按辽史公主表太宗二女长吕不古应历间封汧国
长公主保宁中进封燕国大长公主下嫁北府宰相
萧思温以疾薨　按萧思温传思温小字寅古宰相
敌鲁之族弟忽没里之子通书史太宗时为奚秃里
太尉尚燕国公主为群牧都林牙思温在军中握齱
修边幅僚佐皆言非将帅才寻为南京留守初周人
攻扬州上遣思温蹑其后惮暑不敢进拔缘边数城
而还后周师来侵围冯母镇势甚张思温请益兵帝
报曰敌来则与统军司并兵拒之敌去则务农作勿
劳士马会敌入东城我军退渡滹沱而屯思温勒兵
徐行周军数日不动思温与诸将议曰敌众而锐战
不利则有后患不如顿兵以老其师蹑而击之可以
必胜诸将从之遂与统军司兵会饰他说请济师周
人引退思温亦还已而周主复北侵与其将傅元卿
李崇进等分道并进围瀛州陷益津瓦桥淤口三关
垂迫固安思温不知计所出但云车驾旦夕至麾下
士奋跃请战不从已而陷易瀛莫等州京齐人皆震
骇往往遁入西山思温以边防失利恐朝廷罪己表
请亲征会周主荣以病归思温退至益津伪言不知
所在遇步卒二千余人来拒败之是年闻周丧燕民
始安乃班师时穆宗湎酒嗜杀思温以密戚预政无
所匡辅士论不与十九年春搜上射熊而中思温与
夷离毕牙里斯等进酒上寿帝醉还宫是夜为庖人
斯奴古等所弒思温为北院枢密使兼北府宰相仍
命世预其选上册思温女为后加尚书令封魏王从
帝猎闾山为贼所害
　　公主　　　　　　　下嫁萧海□
按辽史公主表太宗次女名朝瑰下嫁北府宰相萧
海□应历初未封卒　按萧海□传海□字寅的哂
其先遥辇氏时为本部夷离菫父塔列天显间为本
部令稳海□貌魁伟膂力过人天禄间娶明王安端
女蔼因翁主应历初察割乱蔼因连坐继娶嘲瑰翁
主以近戚嘉其勤笃命预北府宰相选顷之总知军
国事时诸王多坐反逆海□为人廉谨达政体每被
命案狱多得其情人无冤者繇是知名汉主刘承钧
每遣使入贡必别致币物诏许受之年五十卒帝愍
悼辍朝三日
　　秦国长公主　下嫁萧啜里
按辽史公主表世宗三女怀节皇后生和古典保宁
间封秦国长公主下嫁侍中萧啜里以疾薨
　　晋国长公主　下嫁萧夏剌
按辽史公主表世宗第二女名观音保宁间封晋国
长公主下嫁萧夏剌
　　公主　下嫁萧斡里
按辽史公主表世宗第三女名撒剌下嫁萧斡里未
封卒
　　燕国大长公主　下嫁萧继先
按辽史公主表景宗四女睿圣皇后生三女长观音
女封魏国公主进封齐国景福中封燕国大长公主
下嫁北府宰相萧继先皇后加爱赐奴婢万口重熙
中薨　按萧继先传继先字杨隐小字留只哥幼□
悟叔思温命为子睿知皇后尤爱之干亨初尚齐国
公主拜驸马都尉统和四年宋人来侵继先必将本
府兵先从拔狼山石垒从破宋军应州上南征取通
利军战称捷力及亲征高丽以继先年老留守上京
卒年五十八继先虽处富贵尚俭素所至以善治称
故将兵攻战未尝失利名重戚里
　　魏国长公主　下嫁萧排押
按辽史公主表景宗次女长寿女封吴国公主统和
初进封卫国改封魏国长公主下嫁宰相萧排押开
泰六年薨　按萧排押传排押字韩隐国舅少父房
之后多智略能骑射统和初为左皮室详稳讨阻卜
有功四年破宋将曹彬米信兵于望都凡军事有疑
每预参决寻总永宁宫分□及舍利拽剌二皮室等
军与枢密使耶律斜轸收复山西所陷城邑是冬攻
宋隶先锋围蒲城率所部先登拔之改南京统军使
尚卫国公主拜驸马都尉加同政事门下平章事十
三年历北南院宣徽使条上时政得失及赋役法上
嘉纳焉十五年加政事令迁东京留守二十二年复
攻宋将渤海军下德清军后萧挞凛卒专任南面事
宋和议成为北府宰相圣宗征高丽将兵由北道进
至开京西岭破敌军斩数千级高丽王询惧奔平州
排押入开京大掠而还帝嘉之封兰陵郡王开泰二
年以宰相知西南面招讨使五年进王东平排押为
政宽裕而善断诸部畏爱民以殷富时议多之七年
再伐高丽至开京敌奔溃纵兵俘掠而还渡茶陀二
河敌夹射排押委甲仗走坐是免官太平三年复王
豳薨弟德
　　赵国公主　下嫁萧德
按辽史公主表景宗第三女延寿女封越国公主追
封赵国下嫁萧德性沉厚睿知皇后于诸女尤爱
甚得妇道不以贵宠自骄年二十一以疾薨　按萧
排押传排押子德字逊宁有胆略而善谋统和元
年尚越国公主拜驸马都尉迁南面林牙从宣徽使
耶律阿没里征高丽还改北面林牙会宋将曹彬米
信侵燕耶律休哥与德议军事多见信用为东京
留守六年上攻宋围沙堆德独当一面城上矢石
如雨德意气自若督将士夺其陴城陷中流矢太
后亲临视赐药攻长城口复先登太后益多其功时
高丽未附德授诏率兵拔其边城王始惧上表请
降十二年八月赐启圣竭力功臣从都部署和朔奴
讨兀惹未战兀惹请降德利其俘获不许兀惹死
战城不能拔和朔奴议欲引退德曰以彼倔强吾
奉诏来讨无功而还诸部谓我何若深入多获犹胜
徒返和朔奴不得已进击东南诸部至高丽北鄙比
还道远粮绝士马死伤甚众坐是削功臣号十四年
为行军都部署伐蒲卢毛朵部还公主疾太后遣宫
人贤释侍之德私焉公主恚而薨太后怒赐死后
追封兰陵郡王子匹敌
　　公主　下嫁卢俊　又嫁萧神奴
按辽史公主表渤海妃生一女名淑哥景帝第四女
无封号干亨二年下嫁卢俊不谐表请离婚改适萧
神奴（
按圣宗统和元年二月以皇女长寿公主下嫁国舅宰相萧婆项子吴留十月以公主淑哥下
　嫁国舅详稳照姑七年四月国舅太师萧挞为子排亚请尚皇女延寿公主许之今考之公主表所
　适之人不同岂名异而人则一乎此不可晓矣）

　　宋国长公主　下嫁萧匹敌
按公主表作
萧匹里疑讹

按辽史公主表圣宗十四女长燕哥贵妃生封隋国
公主进封秦国兴宗封宋国长公主下嫁萧匹里
按萧排押传排押弟德德子匹敌字苏隐一名
昌裔生未月父母俱死育于禁掖既长尚秦晋王公
主拜驸马都尉为殿前副点检统和八年改北面林
牙太平四年迁殿前都点检出为国舅详稳九年渤
海大延琳叛劫掠邻部与南京留守萧孝穆往讨孝
穆欲全城降乃筑重城围之数月城中人阴来纳款
遂擒延琳东京平以功封兰陵郡王十一年圣宗不
豫先是钦哀与仁德皇后有隙以匹敌尝为后所爱
忌之时护卫冯家奴上变诬弟浞卜与匹敌谋逆以
皇后摄政徐议当立者公主窃闻其谋谓匹敌曰尔
将无罪被戮与其死何若奔女直国以全其生匹敌
曰朝廷讵肯以飞语害忠良宁死弗适他国及钦哀
摄政杀之
　　秦晋国大长公主　下嫁萧啜　又嫁萧海里
　　　又嫁萧胡睹　又嫁萧惠
按辽史公主表圣宗第二女岩母菫钦哀皇后所生
开泰七年封魏国公主进封秦国长公主改封秦晋
国长公主清宁初加大长公主下嫁萧啜不睦改适
萧海里不睦又适萧胡睹不谐离之乃适韩国王萧
惠　按萧胡睹传胡睹字乙辛口吃视斜发鬈伯父
孝穆见之曰是儿状貌族中未尝有及壮魁梧桀傲
多扬人恶重熙中为祗候郎君俄迁兴圣宫使尚秦
国长公主授驸马都尉以不谐离婚复尚齐国公主
为北面林牙清宁中历北南院枢密副使代族兄朮
哲为西北路招讨使时萧革与萧阿剌俱为枢密使
不协革以朮哲为阿剌所爱嫉之朮哲受代赴阙先
尝借官粟留直而去胡睹希革意发其事朮哲因得
罪胡睹又欲要权岁时献遗珍玩畜产于革二人相
爱过于兄弟胡睹族弟敌烈为北□荐国舅详稳萧
胡笃于胡睹胡睹见其辩给壮勇倾心交结每遇休
沐言论终日人皆怪之会胡睹同知北院枢密事奏
胡笃及敌烈可用帝以敌烈为旗鼓拽刺详稳胡笃
为宿直官及革构陷其兄阿刺胡笃阴为之助时人
丑之耶律乙辛知北院枢密事胡睹位在乙辛下意
怏怏不平初胡睹尝与重元子涅鲁古谋逆欲其速
发会车驾猎太子山遂与涅鲁古胁弩手军犯行宫
既战涅鲁古中流矢而毙众皆逃散时同党耶律撒
剌竹适在围场闻乱率猎夫来援其党谓胡睹等曰
我军甚众乘其无备中夜决战事冀有成若至明日
其谁从我胡睹曰仓卒中黑白不辨若内外军相应
则吾事去矣黎明而发何迟之有重元听胡睹之计
令四面巡警待旦是夜同党立重元僭位号胡睹自
为枢密使明日战败胡睹被创单骑遁走至十七泺
投水死五子同日诛之　按萧惠传惠字伯仁小字
脱古思淳钦皇后弟阿古只五世孙初以中宫亲为
国舅详稳从伯父排押征高丽至奴古达北岭高丽
阻险以拒惠力战破之及攻开京以军律整肃闻授
契丹行宫都部署开泰二年改南京统军使未几为
右夷离毕加同中书门下平章事朝议以辽东重地
非勋戚不能镇抚乃命惠知东京留守事改西北路
招讨使封魏国公太平六年讨回鹘阿萨兰部征兵
诸路独阻卜酋长直剌后期立斩以徇进至甘州攻
围三日不克而还时直剌之子聚兵来袭阻卜酋长
乌八密以告惠未之信会西阻卜叛袭三克军都监
涅鲁古突举部节度使谐里阿不吕等将兵三千来
救遇敌于可敦城西南谐里阿不吕战殁士卒溃散
惠仓卒列阵敌出不意攻我营众请乘时奋击惠以
我军疲敝未可用弗听乌八请以夜斫营惠又不许
阻卜归惠乃设伏兵击之前锋始交敌败走惠为招
讨累年屡遭侵掠士马疲困七年左迁南京侍卫亲
军马步军都指挥使寻迁南京统军使兴宗即位知
兴中府历顺义军节度使东京留守西南面招讨使
加开府仪同三司检校太师兼侍中封郑王赐推诚
协谋竭节功臣重熙六年复为契丹行宫都部署加
守太师徙王赵拜南院枢密使更王齐是时帝欲一
天下谋取三关集群臣议惠曰两国强弱圣虑所悉
宋人西征有年师老民疲陛下亲率六军临之其胜
必矣萧孝穆曰我先朝与宋和好无罪伐之其曲在
我况胜败未可逆料愿陛下熟察帝从惠言乃遣使
索宋十城会诸军于燕惠与太弟帅师压宋境宋人
重失十城增岁币请和惠以首功进王韩十二年兼
北府宰相同知元帅府事又为北枢密使十三年夏
国李元昊诱山南党项诸部帝亲征元昊惧请降惠
曰元昊忘奕世恩萌奸计车驾亲临不尽归所掠天
诱其衷使彼来迎天与不图后悔何及帝从之诘旦
进军夏人列拒马于河西蔽盾以立惠击败之元昊
走惠麾先锋及右翼邀之夏人千余溃围出我师逆
击大风忽起飞沙眯目军乱夏人乘之蹂践而死者
不可胜计诏班师十七年尚帝姊秦晋国长公主拜
驸马都尉明年帝复征夏国惠自河南进战舰粮船
绵亘数百里既入敌境侦候不还铠甲载于车军士
不得乘马诸将咸请备不虞惠曰谅祚必自迎车驾
何暇及我无故设备徒自弊耳数日我军未营候者
报夏师至惠方诘妄言罪谅祚军从阪而下惠与麾
下不及甲而走追者射惠几不免军士死伤尤众师
还以惠子慈氏奴殁于阵诏释其罪十九年请老诏
赐肩舆入朝策杖上殿辞章再上乃许之封魏国王
诏冬夏赴行在参决疑议既归遣赐汤药及他赐赉
不绝每生日辄赐诗以示尊宠清宁二年薨年七十
四遗命家人薄葬讣闻辍朝三日惠性宽厚自奉俭
薄兴宗使惠恣取珍物惠曰臣以戚属据要地禄足
养廉奴婢千余不为阙乏陛下犹有所赐贫于臣者
何以待之帝以为然故为将虽数败□不之罪也
　　晋蜀国长公主　下嫁萧孝忠
按辽史公主表圣宗第三女名槊古亦钦哀皇后所
生封越国公主进封晋国景福初封晋蜀国长公主
清宁初加大长公主下嫁萧孝忠姿质秀丽礼法自
章　按萧孝忠传孝忠字撒板小字图古斯志慷慨
开泰中补祗候郎君尚越国公主拜驸马都尉累迁
殿前都点检太平中擢北府宰相重熙七年为东京
留守时禁渤海人击球孝忠言东京最为重镇无从
禽之地若非球马何以习武且天子以四海为家何
分彼此宜弛其禁从之十二年入朝封楚王拜北院
枢密使国制以契丹汉人分北南院枢密治之孝忠
奏曰一国二枢密风俗所以不同若并为一天下幸
甚事未及行薨追封楚国王帝素服哭临赦死囚数
人为孝忠荐福葬日亲临赐宫户守冢子阿速终南
院枢密使
　　南阳公主　下嫁萧孝先
按辽史公主表萧氏生二女萧氏国舅夷离毕房之
女名崔八圣宗第四女封南阳郡主进封公主下嫁
萧孝先太平末东京大延琳反遇害　按萧孝先传
孝先字延宁小字海里统和十八年补祗候郎君尚
南阳公主拜驸马都尉开泰五年为国舅详稳将兵
城东鄙还为南京统军使太平三年为汉人行宫都
部署寻加太子太傅五年迁上京留守以母老求侍
复为国舅详稳改东京留守会大延琳反被围数月
穴地而出延琳平留守上京十一年帝不豫钦哀召
孝先总禁卫事兴宗谅阴钦哀弒仁德皇后孝先与
萧浞卜萧匹敌等谋居多及钦哀摄政遥授天平军
节度使加守司徒兼政事令重熙初封楚王为北院
枢密使孝先以椒房亲为太后所重在枢府好恶自
恣权倾人主朝多侧目二年太后与孝先谋废立事
帝知之勒卫兵出宫召孝先至谕以废太后意孝先
震慑不能对迁太后于庆州孝先恒郁郁不乐四年
徙王晋后为南京留守卒谥忠肃
　　长宁公主　下嫁萧杨六
按辽史公主表圣宗第五女名陶哥封长宁郡主进
封公主下嫁萧杨六
　　荆国公主　下嫁萧双古
按辽史公主表圣宗第六女名钿匿亦萧氏生封平
原郡主进封荆国公主下嫁萧双古
　　浔阳公主　下嫁萧琏
按辽史公主表冯氏生一女名九哥圣宗第七女也
下嫁萧琏
　　临海公主　下嫁大力秋　又嫁萧慥古
按辽史公主表大氏生一女长寿圣宗第八女也封
临海郡主进封公主下嫁大力秋坐大延琳事伏诛
改适萧慥古
　　同昌公主　下嫁刘三嘏
按辽史公主表白氏生四女长名八哥圣宗第九女
也封同昌县主进封公主下嫁刘三嘏　按刘六符
传六符子三嘏第进士尚主为驸马都尉献圣宗一
矢毙双鹿赋上嘉其赡丽与公主不谐奔宋归杀之
　　三河公主　下嫁萧高九
按辽史公主表圣宗第十女名十哥封三河郡主进
封公主下嫁奚王萧高九　按萧朮哲传朮哲孝穆
弟高九之子以戚属加监门卫上将军
　　仁寿公主　下嫁刘四端
按辽史公主表圣宗第十一女名擘失封仁寿县主
进封公主下嫁刘四端　按刘六符传六符弟四端
以卫尉少卿使宋贺生辰方宴大张女乐竟席不顾
人惮其严还拜枢密直学士
　　公主　下嫁萧忽烈
按辽史公主表圣宗第十二女名泰哥下嫁萧忽烈
　　金乡公主　下嫁萧图玉
按辽史公主表圣宗第十三女赛哥母李氏封金乡
郡主进封公主统和中下嫁萧图玉以杀奴婢得罪
薨于贬所　按萧图玉传图玉字兀衍北府宰相海
□之子统和初皇太后称制以戚属入侍寻为乌古
部都监讨速毋缕等部有功迁乌古部节度使十九
年总领西北路军事后以本路兵伐甘州降其酋长
牙懒既而牙懒复叛命讨之克肃州尽迁其民于土
隗口故城师还诏尚金乡公主拜驸马都尉加同政
事令门下平章事上言曰阻卜今已服化宜各分部
治以节度使上从之自后节度使往往非材部民怨
而思叛开泰元年七月石烈太师阿里底杀其节度
使西奔窝鲁朵城盖古所谓龙亭单于城也已而阻
卜复叛围图玉于可敦城势甚张图玉使诸军齐射
却之屯于窝鲁朵城明年北院枢密使耶律化哥引
兵来救图玉遣人诱诸部皆降帝以图玉始虽失计
后得人心释之仍领诸部请益军诏让之曰叛者既
服兵安用益且前日之役死伤甚众若从汝谋边事
何时而息遂止会公主坐杀家婢降封郡主图玉罢
使相寻起为乌古敌烈部详稳以老代还卒子双古
南京统军使孙讹笃斡尚三韩郡王合鲁之女骨浴
公主终乌古敌烈部统军使以善战名于世
　　公主　下嫁萧王六
按辽史公主表圣宗第十四女名兴哥母艾氏下嫁
萧王六
　　晋国长公主　下嫁萧撒八　又嫁萧阿剌
　　又嫁萧窝匿
按辽史公主表兴宗二女第一名跋芹仁懿皇后生
封魏国公主重熙末徙封晋国加长公主下嫁驸马
都尉萧撒八不谐离之清宁初改适萧阿剌以妇道
不修徙中京又适萧窝匿　按萧孝穆传孝穆子撒
八字周隐七岁以戚属加左右千牛卫大将军重熙
初补祗候郎君性廉介风姿爽朗善球马驰射帝每
燕饮喜谐谑撒八虽承宠顾常以礼自持时人称之
以柴册礼恩加检校太傅永兴宫使总领左右护卫
同知点检司事尚魏国公主拜驸马都尉为北院宣
徽使仍总知朝廷礼仪重熙末出为西北路招讨使
武宁郡王居官以治称清宁初薨年三十九追封齐
王　按萧阿剌传阿剌字阿里懒北院枢密使孝穆
之子也幼养宫中兴宗尤爱之重熙六年为弘义宫
使累迁同知北院枢密使加同中书门下平章事出
为东京留守二十一年拜西北路招讨使封西北郡
王寻尚秦晋国王公主拜驸马都尉清宁元年遗诏
拜北府宰相兼南院枢密使进王韩明年改北院枢
密使徙王陈与萧革同掌国政革谄谀不法阿剌争
之不得告归上由此恶之除东京留守会行瑟瑟礼
入朝陈时政得失革以事中伤帝怒缢杀之皇太后
营救不及大恸曰阿剌何罪而遽见杀帝乃优加赙
赠葬干陵之赤山阿剌性忠果晓世务有经济才议
者以谓阿剌若在无重元乙辛之乱
　　郑国公主　下嫁萧余里也
按辽史公主表兴宗第二女名斡里太母仁懿皇后
封郑国公主清宁间加长公主寿隆间加大长公主
下嫁萧余里也　按萧余里也传余里也字讹都□
国舅阿剌次子便佞滑稽善女工重熙间以外戚进
清宁初补祗候郎君尚郑国公主拜驸马都尉累迁
南面林牙以父阿剌为萧革所谮出余里也为奉先
军节度使十年冬召为北面林牙咸雍中会有告余
里也与族人朮哲谋害耶律乙辛按无状出为宁远
军节度使自后余里也揣乙辛意倾心事之荐为国
舅详稳大康初封辽西郡王时乙辛擅恣凡不附己
者出之乃引余里也为北府宰相兼知契丹行宫都
部署事及乙辛谋构皇太子余里也多助成之遂知
北院枢密事赐推诚协赞功臣以女侄妻乙辛子绥
也恃势横肆至有无君之语朝野侧目帝出乙辛知
南院大王事坐与乙辛党以天平军节度使归第寻
拜西北路招讨使以母忧去官卒
　　郑国公主　下嫁萧末
按辽史公主表道宗三女长名撒葛只母宣懿皇后
封郑国公主咸和中徙封魏国下嫁萧末端丽有智
太康初薨
　　赵国公主　下嫁萧挞不也
按辽史公主表道宗次女名□里母宣懿皇后封齐
国公主进封赵国下嫁驸马都尉萧挞不也不也坐
昭怀太子事被害其弟讹都斡欲逼尚公主公主以
讹都斡党乙辛恶之未几讹都斡以事伏诛天祚幼
乙辛用事公主每以匡救为心竟诛乙辛大安五年
疾薨　按萧挞不也传挞不也字斡里端国舅郡王
高九之孙性刚直咸雍中补祗候郎君太康元年为
彰愍宫使尚赵国公主拜驸马都尉三年改同知汉
人行宫都部署与北院宣徽使耶律挞不也善乙辛
嫉之令人诬告谋废立事不胜搒掠诬伏上引问昏
瞶不能自陈遂见杀干统间追封兰陵郡王绘像宜
福殿
　　梁宋国大长公主　下嫁萧酬斡　又嫁萧特
　　末
按辽史公主表道宗第三女名特里封越国公主干
统初进封秦晋国大长公主徙封梁国大长公主下
嫁萧酬斡公主从天祚出奔明年攻应州留公主守
辎重金人围之公主奔行在所天祚潜遁为金人所
获太康八年以驸马都尉萧酬斡得罪离之大安初
改适萧特末为都统与金人战败于石辇驿被擒
按萧酬斡传酬斡字讹里本国舅少父房之后祖阿
剌终采访使父别里剌以后父封赵王酬斡貌雄伟
性和易年十四尚越国公主拜驸马都尉为祗候郎
君班详稳年十八封兰陵郡王时帝欲立皇孙为嗣
恐无以解天下疑出酬斡为国舅详稳降皇后为惠
妃迁于干州初酬斡母入朝擅取驿马至是觉夺其
封号复与妹鲁姐为巫蛊伏诛诏酬斡与公主离婚
籍兴圣宫流乌古敌烈部天庆中以妹复尊为太皇
太妃召酬斡为南女直详稳迁征东副统军时广州
渤海作乱乃与驸马都尉萧韩家奴袭其不备平之
复败敌将侯概于川州是岁东京叛遇敌来击师溃
独酬斡率麾下数人力战殁于阵追赠龙虎卫上将
军　按萧特末传特末字何宁为人机辨任气太平
中累迁安东军节度使有能称十一年召为左祗候
郎君班详稳未几迁左夷离毕重熙十年累迁北院
宣徽使刘六符使宋索十县故地末请增银绢十万
两匹以易之归称旨加同政事门下平章事诏城西
南浑底甸还复为北院宣徽使卒
　　秦晋国长公主　下嫁萧韩家奴
按辽史公主表昭怀太子一女名延寿封楚国公主
徙封许国干统元年进封赵国加秦晋国长公主下
嫁萧韩家奴幼遭乙辛之难与兄天祚俱养于萧怀
忠家后李氏进挟谷歌文帝感悟召还宫　按萧韩
家奴传韩家奴字括宁奚长渤鲁恩之后性孝友太
平中补祗候郎君累迁敦睦宫使伐夏为左翼都监
迁北面林牙俄为南院副部署赐玉带改奚六部大
王治有声清宁初封韩国公历南京统军使北院宣
徽使封兰陵郡王九年上猎太子山闻重元乱驰诣
行在帝仓卒欲避于北南大王院与耶律仁先执辔
固谏乃止明旦重元复诱奚猎夫来韩家奴独出谕
之曰汝曹去顺效逆徒取族灭何若悔过转祸为福
猎夫投仗首服以功迁殿前都点检封荆王赐资忠
保义奉国竭贞平乱功臣咸雍二年迁西南面招讨
使大康初徙王吴赐白海东青鹘皇太子为乙辛诬
构幽于上京韩家奴上书力言其冤不报四年复为
西南面招讨使例削一字王爵改王萧陵薨子杨九
终右祗候郎君班详稳赠同中书门下平章事
　　蜀国公主
按辽史公主表天祚六女文妃生一女名余里衍封
蜀国公主为金人所获元妃生三女宫人生二女俱
为金人所获

　公主驸马部列传十一
　　宋
　　秦国大长公主　下嫁米福德　又嫁高怀德
按宋史公主列传秦国大长公主太祖同母妹也初
适米福德福德卒太祖即位建隆元年封燕国长公
主再适忠武军节度使高怀德赐第兴宁坊开宝六
年十月薨太祖临哭废朝五日赐谥恭懿真宗追封
大长公主元符三年改秦国政和四年改封恭懿大
长帝姬有姊一人未笄而夭建隆二年追封陈国长
公主元符改封荆国大长公主政和改封恭献大长
帝姬　按高怀德传怀德字藏用真定常山人周天
平节度齐王行周之子怀德忠厚倜傥有武勇行周
历延潞二镇及留守洛都节制宋亳皆署以牙职晋
开运初辽人侵边以行周为北面前军都部署怀德
始冠白行周愿从北征行周壮之许其行至戚城遇
辽军被围数重援兵不至危甚怀德左右射纵横驰
突众皆披靡挟父而出以功领罗州刺史赐珍裘宝
带名马以宠异之及行周移镇郓州改集州刺史仍
领牙校又迁信州刺史从行周再镇宋州晋末契丹
南侵以行周为邢赵路都部署御之留怀德守睢阳
会杜重威降契丹京东诸州群盗大起怀德坚壁清
野敌不能入行周率兵归镇敌遂解去汉初行周移
镇魏博及再领天平以怀德为忠州刺史领职如故
周祖征慕容彦超还过汶上宠赐行周甚厚并赐怀
德衣带彩缯鞍勒马行周卒召怀德为东西班都指
挥使领吉州刺史改铁骑都指挥使太原刘崇入寇
世宗讨之以怀德为先锋都虞候高平克捷以功迁
铁骑右厢都指挥使领果州团练使从征淮南知庐
州行府事充招安使战庐州城下斩首七百余级寻
迁龙捷左厢都指挥使领岳州防御使赐骏马七匹
南唐将刘仁赡据寿春舒元据紫金山置连珠寨为
援以抗周师世宗命怀德率帐下亲信数十骑觇其
营垒怀德夜涉淮迟明贼始觉来战怀德以少击众
擒其裨将以还尽侦知其形势强弱以白世宗世宗
大喜赐袭衣金带器币银鞍勒马世宗一日因按辔
淮壖以观贼势见一将追击贼众夺槊以还令左右
问之乃怀德也召至行在慰劳许以节钺世宗北征
命与韩通率兵先抵沧州初得关南又命副陈思让
为雄州兵马都部署克瓦桥关降姚内斌以归恭帝
嗣位擢为侍卫马军都指挥使领江宁军节度又为
北面行营马军都指挥使太祖即位拜殿前副都点
检移镇滑州充关南副都部署尚宣祖女燕国长公
主加驸马都尉李筠叛上党帝将亲征先令怀德率
所部与石守信进攻破筠众于泽州南事平以功迁
忠武军节度检校太尉从平扬州建隆二年改归德
军节度开宝六年秋加同平章事冬长公主薨去驸
马都尉号太宗即位加兼侍中又加检校太师太平
兴国三年春被病诏太医王元佑道士马志就第疗
之四年从平太原改镇曹州封冀国公七年改武胜
军节度是年七月卒年五十七赠中书令追封渤海
郡王谥武穆怀德将家子练习戎事不喜读书性简
率不拘小节善音律自为新声度曲极精妙好射猎
尝三五日露宿野次获狐兔累数百或对客不揖而
起由别门引数十骑从禽于郊子处恭历庄宅使至
右监门卫大将军致仕处俊至西京作坊使
　　申国公主
按宋史公主列传太祖六女申国公主早亡
　　成国公主
按宋史公主列传成国公主早亡
　　永国公主
按宋史公主列传永国公主早□
　　魏国大长公主　下嫁王承衍
按宋史公主列传魏国大长公主开宝三年封昭庆
公主下嫁左卫将军王承衍赐第景龙门外太宗即
位进封郑国淳化元年改封秦国真宗至道三年进
长公主大中祥符元年薨赐谥贤肃元符改封魏国
大长公主政和改贤肃大长帝姬　按王审琦传审
琦子承衍字希甫幼端谨审琦镇兖海寿春皆署以
牙职开宝初补内殿供奉官都知三年尚太祖女昭
庆公主授右卫将军驸马都尉仍充都知逾年领恩
州刺史加本州防御使太平兴国初迁应州观察使
二年春太宗幸其第赐宴承衍以金器名马为寿诏
赐银万两锦彩五千匹三年加检校太保坐市竹木
秦陇矫制免税筭罚一季奉七年授彰国军节度雍
熙中出知天雄军府兼都部署时契丹扰镇阳候骑
至冀州去魏二百余里邻境戒严城中大恐属上元
节承衍下令市中及佛寺然灯设乐与宾佐宴游达
旦人赖以安明年召还复为贝冀都部署端拱初换
永清军节度再知天雄军吏民千余诣监军请为本
道节帅诏之真宗即位改河中尹护国军节度加
检校太尉咸平六年以疾求罢节钺三抗表不许帝
自临问至卧内慰勉久之赐予甚厚择尚医数人迭
宿其第卒年五十二车驾亲临赠中书令给卤簿葬
谥恭肃其后公主请置守冢五户从之承衍善骑射
晓音律颇涉学艺好吟咏以功臣子尚主贵显拥富
赀自奉甚厚子世安世隆世雄世融世安至崇仪副
使通事舍人世隆字本支以公主子为如京副使历
洛苑六宅二使领平州刺史性骄恣每坐诸叔之上
人皆嗤之景德初卒特赠泰州防御使召见其三子
赐名克基克绪克忠皆面授供奉官世雄至内殿崇
班世融为内殿承制世安子克正殿中丞克基克忠
并为西染院副使兼合门通事舍人克绪至内殿承
制世隆幼子克明为西上合门副使
　　鲁国大长公主　下嫁石保吉
按宋史公主列传鲁国大长公主开宝五年封延庆
公主下嫁左卫将军石保吉太宗即位进封许国淳
化元年改晋国真宗初进长公主大中祥符二年进
大长公主薨赐谥贤靖元符改封鲁国政和改贤肃
大长帝姬　按石守信传守信子保吉字佑之初以
荫补天平军衙内都指挥使开宝四年召见赐袭衣
玉带金鞍勒马选尚太祖第二女延庆公主拜左卫
将军驸马都尉俄领爱州刺史太平兴国初迁本州
防御使五年坐遣亲吏市竹木秦陇间矫制渡关为
王仁瞻所发罚一季俸七年改朔州观察使守信卒
起复为威塞军节度雍熙三年出知河阳四年召入
复命知大名府兼兵马都部署连改横海安国二镇
节度真宗即位加检校太尉保平军节度车驾北巡
命为河北诸路行营都部署屯定州景德初改武宁
军节度同平章事冬幸澶渊命与李继隆分为驾前
东西面都排阵使军于北门外辽骑数万骤至城下
保吉不介马而驰当其锋辽人引去俄而请盟锡宴
射于行宫后苑帝谓继隆等曰自古北边为患今其
畏威服义息战安民卿等力也保吉进曰臣受命御
患上禀成算至于布列行阵指授方略皆出于继隆
继隆曰宣力用心躬率将士臣不如保吉帝曰卿等
协和共致太平军旅之事朕复何忧欢甚赐以袭衣
金带鞍勒马二年改镇安军节度未几自治所来朝
愿奉朝请从之四年部民上治状乞还镇所诏奖谕
之仍从其请大中祥符初从东封摄司徒封祀坛奉
俎加检校太师还镇冬公主疾诏归视主薨明年保
吉卒年五十七赠中书令谥庄武保吉姿貌瑰硕颇
有武干累世将相家多财所在有邸舍别墅虽馔品
亦饰以彩缋好治生射利性尤骄倨所至峻暴好杀
待属吏不以礼镇大名也叶齐查道皆知名士尝械
以运粮初程能为京西转运保吉托治其私负能不
从至是其子宿为属邑吏将辱之会有辟召乃止又
染家贷钱息不尽入质其女其父上诉真宗亟命遣
还尝有仆侵盗私积不时求对恳请配隶帝曰是有
常法不可保吉请不已帝戒勖之善弋猎畜鸷禽兽
数百令官健罗鸟雀饲之人有规劝者辄怒之在陈
州盛饰廨舍以迓贵主因完葺城垒疏牖于上以瞰
衢路如箭窗状未尝上闻宾佐谏之不听颇涉众议
初守信镇陈五十七卒及保吉继是镇寿亦止是谈
者异之保吉子贻孙任崇仪使带御器械坐事免官
孝孙西京左藏库使
　　滕国公主
按宋史公主列传太宗七女长滕国公主早亡
　　徐国大长公主　下嫁吴元扆
按宋史公主列传徐国大长公主太平兴国九年封
蔡国下嫁左卫将军吴元扆淳化元年改魏国薨谥
英惠至道三年追封燕国长公主景佑三年进大长
公主元符改徐国政和改英惠大长帝姬　按吴延
祚传延祚子元扆字君华太平兴国八年选尚太宗
第四女蔡国公主授左卫将军驸马都尉明年正月
领爱州刺史是冬领本州团练使雍熙三年有事北
边元扆表求试剧郡命知郓州逾年召入寻知河阳
还朝改鄯州观察使特诏朝会序班次节度使奉禄
赐予悉增之再知河阳淳化元年以主疾召还主薨
复遣之任五年秋霖河溢奔注沟洫城垒将坏元扆
躬涉泥滓督工补塞民多构木树杪以避水元扆命
济以舟楫设饼饵以食时澶陕悉罹水灾元扆所部
赖以获安真宗即位换安州观察使俄知澶州咸平
三年转运使刘锡上其治状诏书嘉奖迁宁国军留
后知定州时王超王继忠领兵逾唐河与辽人战元
扆度其必败乃急发州兵护河桥既而超辈果败辽
人乘之至桥见阵兵甚盛遂引去考满吏民诣阙贡
马疏其善政十事愿借留树碑表其德政诏褒之属
岁旱吏白召巫以土龙请雨元扆曰巫本妖民龙止
兽也安能格天唯精诚可以动天乃集道人设坛洁
斋三日百拜祈祷澍雨沾洽景德三年代归拜武胜
军节度三年以陵域积水议堙掘沟涧命为修诸陵
都部署以内侍副都知阎承翰副之出知潞州初并
代泽潞皆分辖戍卒后并于太原至是以元扆临镇
遂分领泽潞晋绛磁隰威胜七州军戎事委元扆专
总之东封表求扈从命祀青帝礼毕加检校太傅知
徐州大中祥符四年以祀汾阴恩改领山南东道五
月制书下元扆被疾卒年五十赠中书令谥忠惠子
弟进秩者五人五年葬元扆时上元欲观灯帝为移
次夕元扆性谨让在藩镇有忧民心待宾佐以礼喜
读春秋左氏声色狗马一不介意所得禄赐即给亲
族孤贫者将赴徐州请对言臣族属至多其堪禄仕
者皆为表荐余皆均奉赡之公主有乳媪得入参宫
禁元扆虑其去后妄有请托白上拒之真宗深所嘉
叹干帝婿中独称其贤及殁甚悼惜之且以元扆得
疾本州不以闻诏劾其官属子守礼至六宅使澄州
刺史以帝甥特赠和州防御使守严至内殿崇班天
禧中录守严子承嗣承绪并为殿直守良为内殿崇
班守让合门祗候
　　邠国大长公主
按宋史公主列传邠国大长公主太平兴国七年为
尼号圆明大师八年卒至道三年追封曹国长公主
景佑三年进大长公主元符改邠国
　　陈国大长公主　下嫁魏咸信
按宋史公主列传陈国大长公主开宝五年封永庆
公主下嫁右卫将军魏咸信太宗即位进封虢国淳
化元年改齐国真宗初进许国长公主咸平二年薨
谥贞惠后改恭惠景佑三年追封大长公主元符改
封陈国政和改贤惠大长帝姬　按魏仁浦传仁浦
子咸信字国宝建隆初授朝散大夫太子右坊通事
舍人改供奉官初太祖在潜邸昭宪太后尝至仁浦
第咸信方幼侍母侧俨如成人太后奇之欲结姻好
开宝中太宗尹京成昭宪之意延见咸信于便殿命
与御带党进等较射称善遂选尚永庆公主授右卫
将军驸马都尉逾年出领吉州刺史太平兴国初真
拜本州防御使四年诏用奉外赐钱十万五年坐遣
亲吏市木西边矫制免所过税算罚一季奉俄迁慎
州观察使雍熙三年冬契丹扰边王师出讨悉命诸
主婿镇要地王承衍知大名石保吉知河阳咸信知
澶州四年本郡黄河清咸信以闻诏褒答之籍田毕
就拜彰德军节度八月遣归治所淳化四年河决澶
渊陷北城再命知州事太宗亲谕方略传置而往时
遣阎承翰修河桥咸信请及流水未下造舟为便承
翰入奏方冬难成请权罢其役咸信因其去乃集工
成之奏至上大悦河平遣还役兵俄诏留筑堤咸信
以为天寒地涸无决溢之患复奏罢之真宗即位改
定国军节度咸平中大阅东郊以为旧城内都巡检
车驾北征为贝冀路行营都统署诏督师至贝州敌
人退召还行在所景德初从幸澶州石保吉与李继
隆为排阵使契丹请和帝置酒行宫面赏继隆保吉
咸信避席自愧无功上笑而抚慰之二年改武成军
节度知曹州秋霖积潦咸信决广济河堤以导之民
田无害扈驾朝陵还上言先坟在洛欲立碑求□盟
津以便其事即改知河阳大中祥符初从东封加检
校太尉将祀汾阴命知澶州令入内副都知张继能
谕旨移镇忠武军节度未几召还年已昏眊见上希
旨求宠渥七年表乞任用上出示中书向敏中曰咸
信联荣戚里位居节制复何望耶是冬以新建南京
奖太祖旧臣加同平章事俄判天雄军天禧初改陕
州大都督府长史保平军节度有感风疾告归真宗
尝谓宰相曰咸信老病诸子不克承顺身后复能保
守其家业耶未几卒年六十九赠中书令录其诸子
孙侄迁官者七人咸信颇知书善待士然性吝喜利
仁浦所营邸舍悉擅有之既卒为诸侄所讼时人耻
之子昭易昭亮昭侃昭易西京作坊使知隰州昭侃
改名昭□为崇仪使
　　杨国大长公主　下嫁柴宗庆
按宋史公主列传杨国大长公主至道三年封宣慈
长公主咸平五年进鲁国下嫁左卫将军柴宗庆赐
第普宁坊宗庆禹锡之孙帝命主以妇礼谒禹锡第
历徙韩魏徐福四国仁宗立进邓国大长公主明道
二年薨追封晋国谥和靖元符封杨国政和改和靖
大长帝姬主性□宗庆无子以兄子为后　按柴宗
庆传宗庆字天佑大名人祖禹锡镇宁军节度使父
宗亮太子中舍宗庆尚太宗女鲁国长公主升其行
为禹锡子拜左卫将军驸马都尉领恩州刺史禹锡
卒真拜康州防御使改复州旧制诸公主宅皆杂买
务市物宗庆遣家僮自外州市炭所过免算至则尽
鬻之复市于务中自是诏杂买务罢公主宅所市物
从祀汾阴为行宫四面都巡检进泉州管内观察使
又自言陕西市材木至京师求蠲所过税真宗曰向
谕汝毋私贩以夺民利今复尔耶既而河东提点刑
狱劾宗庆私使人市马不输税贷不问授武胜军节
度观察留后历拜彰德军节度使仁宗即位徙静难
军又徙永清彰德军拜同中书门下平章事徙节武
成军出知澶州未行改陕州潞州后判郑州以纵部
曲扰民召还奉朝请岁减公用钱四百万久之出判
济州用御史中丞贾昌朝言留不遣尽停本使公使
钱卒赠中书令谥曰荣密主累封楚国大长公主先
宗庆没宗庆历官多过失性极贪鄙积财巨万而薄
于自奉甚至优人以为戏宗庆虽知莫能改也无子
及终愿以赀产送官仁宗以其女尚幼不许人谓宗
庆选尚荣贵逾四十年晚上积奉以裨军用盖亦追
补前过云
　　雍国大长公主　下嫁王贻永
按宋史公主列传雍国大长公主至道三年封贤懿
长公主咸平六年下嫁右卫将军王贻永进封郑国
赐第景德元年薨谥懿顺景佑三年追封大长公主
皇佑三年改韩国徽宗改封雍国政和改懿顺大长
帝姬　按王贻永传贻永字季长溥之孙也性清慎
寡言颇通书不好声技初生十余岁时其舅魏咸信
见而奇之曰后当类我咸平中尚郑国公主授右卫
将军驸马都尉从封泰山领高州刺史再迁右监门
卫大将军奖州团练使求外补得知单州真宗戒之
曰和众静治卿所当先也真拜洺州团练使徙徐州
河决滑州徐大水贻永作堤城南以御之改卫州团
练使进怀州防御使知澶定二州徙成德军会有告
曹汭变者贻永奏治之迁耀州观察使复知澶州历
彰化武定军节度使观察留后拜安德军节度使出
知天雄军徙保宁军节度使知郓州州自咸平中徙
城而故治为通衢介梁山春夏多水患贻永相度地
势为筑东西道三十余里民便之复徙定州又徙成
德军擢同知枢密院事改副使加宣徽南院使进枢
密院使久之拜同中书门下平章事遂加兼侍中徙
节镇海以疾求罢手诏抚谕遣上医诊视帝临问颁
尚方珍药手取糜粥食之贻永自言宠禄过盛愿罢
枢管解使相还第帝冀其愈也乃听罢侍中徙彰德
节度使同平章事枢密使如故疾稍间入见命其子
道卿掖登垂拱殿仍赐五日一朝遇朝参起居许休
于殿侧至和初复以疾辞拜尚书右仆射检校太师
兼侍中景灵宫使卒赠太师中书令谥康靖当时无
外姻辅政者贻永能远权势在枢密十五年迄无过
失人称其谦静子道卿西上合门使
　　卫国大长公主
按宋史公主列传卫国大长公主至道三年封寿昌
长公主大中祥符二年进封陈国改吴国号报慈正
觉大师改楚国又改邠国天禧二年改建国干兴元
年封申国大长公主天圣二年薨赐谥慈明徽宗改
卫国政和改慈明大长帝姬
　　荆国大长公主　下嫁李遵勖
按宋史公主列传荆国大长公主幼不好弄未尝出
房闼太宗尝发宝藏令诸女择取之欲以观其志主
独无所取真宗即位封万寿长公主改随国下嫁驸
马都尉李遵勖旧制选尚者降其父为兄弟行时遵
勖父继昌亡恙主因继昌生日以舅礼谒之帝闻密
以兼衣宝带器币助其为寿遵勖宾客皆一时贤士
每燕集主必亲视饔饎尝有盗入主第帝命有司讯
捕主请出所逮系人以私钱募告者果得真盗法当
死复请贳之历封越宿鄂冀四国明道元年进魏国
初遵勖出守许州暴得疾主亟欲驰视之左右白须
奏得报乃可行主不待报而往从者纔五六人帝闻
遽命内侍督诸县逻兵以卫主车其后居夫丧衰麻
未尝去身服除不复御华丽尝燕禁中帝亲为簪花
辞曰自誓不复为此久矣尝因浴仆地伤右肱帝遣
内侍责侍者主曰年衰力弱不任步趋非左右之过
由是悉得免主善笔札喜图史能为歌诗尤善女工
之事尝诫诸子以忠义自守无恃吾以速悔尢视他
子与己出均及病目帝挟医诊视自后妃以下皆至
第候问帝亲舐其目左右皆感泣帝亦悲恸曰先帝
伯仲之籍十有四人今独存大主奈何婴斯疾复顾
问子孙所欲主曰岂可以母病邀赏耶赉白金三千
两辞不受帝因谓从臣曰大主之疾倘可移于朕亦
所不避也主虽丧明平居隐几冲谈自若诫诸子曰
汝父遗命柩中无藏金玉时衣数袭而已吾殁后当
亦如是皇佑三年薨年六十四帝临奠辍视朝五日
追封齐国大长公主谥献穆徽宗改封荆国政和改
献穆大长帝姬　按李遵勖传遵勖字公武崇矩孙
继昌子也生数岁相者曰是当以姻戚贵少学骑射
驰冰雪间马逸坠崖下众以为死遵勖徐起无恙也
及长好为文词举进士大中祥符间召对便殿尚万
寿长公主初名勖帝益遵字升其行为崇矩子授左
龙武军驸马都尉赐第永宁里主下嫁而所居堂甃
或瓦甓多为鸾凤状遵勖令镵去主服有龙饰悉屏
藏之帝叹喜领澄州刺史坐私主乳母谪均州团练
使徙蔡州逾年起为太子左卫率府副率复左龙武
军将军领宏州团练使真拜康州团练使给观察使
禄时继昌官刺史遵勖请班其下许之后继昌守泾
州暴感风眩遵勖驰省不俟命帝遣使令乘驿赴之
既还上表自劾帝使辅臣慰谕之迁泽州防御使又
迁宣州观察使求补郡自试出知澶州赐宴长春殿
在郡会河水溢将坏浮梁遵勖督工徒七日而堤成
迁昭德军节度观察留后拜宁国军节度使徙镇国
军知许州水军多不练习而隶籍遵勖命部校按劾
拔去十七八复以疾请援唐韦嗣立故事求山林号
诏不许初天圣间章献太后屏左右问曰人有何言
遵勖不答太后固问之遵勖曰臣无他闻但人言天
子既冠太后宜以时还政太后曰我非恋此但帝少
内侍多恐未能制之也尝上三说五事以论时政晋
国夫人林氏以太后乳母多干预国事太后崩遵勖
密请置之别院出入伺察之以厌服众论其补助居
多类此所居第园池冠京城嗜奇石募人载送有自
千里至者构堂引水环以佳木延一时名士大夫与
宴乐师杨亿为文亿卒为制服及知许州奠亿之墓
恸哭而返又与刘筠相友善卒存恤其家通释氏学
将死与浮图楚圆为偈颂卒赠中书令谥曰和文有
问宴集二十卷外管芳题七卷子端懿
　　惠国公主
按宋史公主列传真宗二女长惠国公主早亡
　　升国大长公主
按宋史公主列传升国大长公主初入道明道二年
封卫国长公主号清虚灵照大师庆历七年追封鲁
国谥昭怀徽宗改封升国大长公主政和改昭怀大
长帝姬
　　周陈国大长公主　下嫁李玮
按宋史公主列传仁宗十三女周陈国大长公主帝
长女也宝元二年封福康嘉佑二年进封兖国主幼
警慧性纯孝帝尝不豫主侍左右徒跣□天乞以身
代帝隆爱之帝念章懿太后不及享天下养故择其
兄子李玮使尚主玮朴陋与主积不相能主中夜扣
皇城门入诉玮皇惧自劾谏官王陶论宫门夜开乞
绳治护卫御史又共论主第内臣多不谨帝为黜都
监梁怀一辈十余人后数年不复协诏出玮于外主
降封沂屏居内廷久之复召玮使为驸马都尉如初
英宗立进越国长公主神宗治平四年进楚国大长
公主熙宁三年薨年三十三以玮奉主无状贬陈州
辅臣议谥帝以主事仁祖孝命曰庄孝追封秦国徽
宗加周陈国政和改封庄孝明懿大长帝姬　按李
玮传玮用和子选尚兖国公主积官濮州团练使以
朴陋与主不协所生母又忤主意主入诉禁中玮皇
恐自劾坐罚金后数年终不协主还宫玮自安州观
察使降建州落驸马都尉知卫州未几主徙封岐国
复玮都尉主薨以奉主无状贬郴州团练使陈州安
置遇赦还京师至建武军节度使检校太师卒哲宗
临奠哭之赠太师中书令
　　徐国公主
按宋史公主列传仁宗十三女徐国公主早亡
　　邓国公主
按宋史公主列传邓国公主早亡
　　郑国公主
按宋史公主列传郑国公主早亡
　　楚国公主
按宋史公主列传楚国公主早亡
　　商国公主
按宋史公主列传商国公主早亡
　　鲁国公主
按宋史公主列传鲁国公主早亡
　　唐国公主
按宋史公主列传唐国公主早亡
　　陈国公主
按宋史公主列传陈国公主早亡
　　豫国公主
按宋史公主列传豫国公主早亡
　　秦鲁国大长公主　下嫁钱景臻
按宋史公主列传秦鲁国贤穆明懿大长公主仁宗
皇帝第十女也母曰周贵妃嘉佑五年封庆寿进惠
国治平四年进鲁国大长公主下嫁吴越忠懿王之
曾孙右领军卫大将军钱景臻改韩周燕国徽宗朝
进秦魏两国政和三年更封令德景行大长帝姬靖
康二年诸帝姬北徙姬以先朝女金人不知留于汴
建炎初复公主号改封秦鲁国避地南渡贼张遇掠
其家中子愕被害公主至扬州朝谒复避地之闽绍
兴三年自闽至会稽请入见因留居焉后徙台州上
以公主行尊年高甚敬之每入内见必先揖靖康中
戚里例纳节至是公主为其子忱请还旧官上以忱
为泸州节度使仍诏戚里不得援例久之又为忱请
优赐推恩上重违之加忱开府仪同三司时主有三
子愐恺非己所出故独厚于忱上戒之曰长主寿考
如此乃仁宗皇帝四十二年深仁厚泽是以锺庆于
长主长主待遇诸子宜法仁宗用心之均一主感服
薨年八十六上辍朝五日幸其第临奠诏子孙皆进
官一等谥曰贤穆二十九年加谥明懿　按钱忱传
忱父景臻尚仁宗第十女秦鲁国大长公主生忱帝
尝谕景臻曰主贤宜有子为择嘉配娶唐介孙女又
晁迥外孙忱从二家游伯父勰在翰苑因得识一时
名卿哲宗爱之常使侍左右
　　兖国大长公主　下嫁曹诗
按宋史公主列传兖国大长公主帝第十一女也嘉
佑六年封永寿进荣国长公主治平四年进祁国大
长公主熙宁九年改鲁国下嫁左领军卫大将军曹
诗主性俭节于池台苑囿一无所增饰十年夏旱曹
族以主生日将盛具为寿主曰上方损膳彻乐吾何
心能安悉屏之元丰六年薨年二十四追封荆国谥
贤懿迁其二子旼皆领团练使徽宗追封兖国又
改贤懿恭穆大长帝姬　按胡宿传宿知制诰兖国
公主下降将行册礼宿谏曰陛下昔封两长主未尝
册命今施之爱女殆非汉明帝所谓我子岂得与先
帝子等之义也　按曹彬传彬三子琮琮子佺佺子
诗尚鲁国大长公主
　　燕舒国大长公主　下嫁郭献卿
按宋史公主列传燕舒国大长公主帝第十二女也
嘉佑六年封宝寿八年进封顺国长公主治平四年
进冀国大长公主元丰五年改魏国下嫁开州团练
使郭献卿八年进楚国徽宗改吴国进吴越国改秦
兖国政和二年薨追封燕舒国谥懿穆复改懿穆大
长帝姬
　　舒国公主
按宋史公主列传英宗四女舒国公主早亡
　　魏楚国大长公主　下嫁王师约
按宋史公主列传魏楚国大长公主帝长女嘉佑八
年封德宁治平三年进封徐国下嫁左卫将军王师
约四年进陈国长公主元丰八年薨追封燕国大长
公主谥惠和元佑四年追封秦国徽宗追封魏国加
韩魏国改魏楚国又改惠和大长帝姬　按王审琦
传审琦孙师约字君授少习进士业英宗欲求儒生
为主□命宰相召克臣谕旨令师约持所为文至第
明日献赋一编即坐中赋大人继明诗遂赐对选为
驸马都尉尚徐国公主授左卫将军面赐玉带又赐
九经笔砚勉之进学神宗即位拜嘉州刺史迁成州
团练使国朝故事主婿未尝居职帝始令师约同管
当三班院试其才明年主就馆乃罢迁汝州防御使
始制驸马都尉七年考绩法转晋州观察使哲宗立
迁镇安军节度观察留后宣仁后临朝师约屡上书
言事元符初议者以为职不当上言褫其秩徽宗即
位乃复保平军留后又为枢密都承旨未几复罢崇
宁元年卒年五十九师约善射尝陪辽使燕射玉津
园一发中鹄发必破的屡受金带及鞍勒马之赐子
殊主所生至阆州观察使
　　魏国大长公主　下嫁王诜
按宋史公主列传魏国大长公主帝第二女母曰宣
仁圣烈皇后嘉佑八年封宝安公主神宗立进舒国
长公主改蜀国下嫁左卫将军王诜诜母卢寡居主
处之近舍日致膳羞卢病自和汤剂以进帝厚于姊
妹故主第池□服玩极其华缛主以不得日侍宣仁
于宝慈宫居常悒然间遇旱叹帝降损以祷主亦如
之曰我奉赐皆出公上固应同其休戚帝居慈圣光
献皇后丧毁甚主曰我与上同体视此亦复何聊立
散遣歌舞三十辈元丰三年病笃主性不妒忌王诜
以是自恣尝贬官至是帝命还诜官以慰主意太后
临问已不省后恸哭久稍能言自诉必不起相持而
泣帝继至自为诊脉亲持粥食之主强为帝尽食赐
金帛六千且问所须但谢复诜官而已明日薨年三
十帝未上食即驾往望第门而哭辍朝五日追封越
国谥贤惠后进封大长公主累改秦荆魏三国主好
读古文章喜笔札赒恤族党中外称贤诜不矜细行
至与妾奸主旁妾数抵戾主薨后乳母诉之帝命穷
治杖八妾以配兵既葬谪诜均州子彦弼生三岁卒
　　韩魏国大长公主　下嫁张敦礼
按宋史公主列传韩魏国大长公主帝第三女与魏
国同生始封寿康公主改祁国卫国下嫁张敦礼进
冀国大长公主改秦越楚国加今封政和三年改贤
德懿行帝姬宣和五年薨　按张敦礼传敦礼熙宁
元年选尚英宗女祁国长公主授左卫将军驸马都
尉迁密州观察使元佑初疏言变法易令始于王安
石成于蔡确近者退确进司马光以臣观之所得多
矣进武胜军留后章惇为政言敦礼忘德犯分丑正
朋邪密封章疏诋毁先烈引誉罪首谓当褒崇欲其
党俦尽见收用乃责授左千牛卫大将军敕止朝参
徽宗立有司以敦礼在贵籍奏审恩赐帝与钦圣后
皆以为当与惇等执前疏钦圣曰戚里何必预知朝
廷事当时罚亦太重矣复和州防御使进保信军留
后崇宁初拜宁远军节度使谏官王能甫言敦礼以
匹夫之贱一日而富贵具焉神宗亲爱隆厚礼遇优
渥而敦礼诋毁盛德罪大谪轻今复与之节钺无乃
伤陛下绍述之志乎乃夺节仍为集庆军留后大观
初复节度宁远军徙雄武卒赠开府仪同三司
　　周国长公主
按宋史公主列传神宗十女周国长公主帝长女也
母曰钦圣宪肃皇后封延禧公主生而警悟自羁丱
习嗜宛如成人年十二卒帝后皆变服哀送追赠燕
国元符末改封周国
　　楚国公主
按宋史公主列传楚国公主早薨
　　唐国长公主　下嫁韩嘉彦
按宋史公主列传唐国长公主帝第三女也始封淑
寿公主初帝念韩琦功德欲与为婚姻故哲宗缘先
帝意以主降琦之子嘉彦历封温曹冀雍越燕六国
政和元年薨追封唐国长公主　按韩琦传琦子嘉
彦尚神宗女齐国公主拜驸马都尉终瀛海军承宣
使
　　潭国长公主　下嫁王遇
按宋史公主列传潭国贤孝长公主帝第四女也母
曰宋贵妃始封康国绍圣四年下嫁王遇历韩鲁陈
郓四国大观二年薨追加封谥
　　郓国公主
按宋史公主列传郓国公主早薨
　　潞国公主
按宋史公主列传潞国公主早薨
　　邢国公主
按宋史公主列传邢国公主早薨
　　邠国公主
按宋史公主列传邠国公主早薨
　　兖国公主
按宋史公主列传兖国公主早薨
　　徐国长公主　下嫁潘意
按宋史公主列传徐国长公主帝幼女也母曰钦成
皇后始封庆国进益冀蜀徐四国年及笄犹处圣瑞
宫侍母疾昼夜不暂去药饵非经手弗以进迨疾革
号恸屡绝左右不忍视崇宁三年下嫁郑王潘美之
曾孙意事姑修妇道潘故大族夫党数千百人宾接
皆尽礼无里外言志向冲淡服玩不为纷华岁时简
嬉游十年间惟一适西池而已再生子不成而死媵
妾得女拊视如己出政和三年改称柔惠帝姬五年
薨年三十一追封贤静长帝姬
　　邓国公主
按宋史公主列传哲宗四女邓国公主早亡
　　陈国公主　下嫁石端礼
按宋史公主列传陈国公主始封德康公主进瀛国
荣国大观四年下嫁石端礼徙陈国改淑和帝姬政
和七年薨
　　秦国长公主　下嫁潘正夫
按宋史公主列传秦国康懿长公主帝第三女也始
封康懿进嘉国庆国政和二年改韩国公主出降潘
正夫改淑慎帝姬靖康末与贤德懿行大长公主俱
以先朝女留于汴建炎初复公主号改封吴国觐上
于越以玉管笔小玉山奇画为献上温辞却之避地
至婺州绍兴四年入见其子尧卿等五人各进官一
等主奏言祖宗以来驸马都尉石保吉魏咸信柴宗
庆皆除使相今正夫历事四朝在汴京曾建议迎陛
下至杭州又言禁卫未集预宜防变乞除开府上不
许八年再入见留宫中三日时极暑上每正衣冠对
之饮食又为正夫求恩数上曰官爵岂可私与人况
今日多事未暇及此时赵鼎当国方论群臣绍述之
奸颇抑正夫鼎去位正夫始得开府之命给事中刘
一正言其非旧制恐援例者多乃诏哲宗惟正夫为
近亲余人毋得援例显仁太后归主同秦鲁国大长
公主迎于道十九年又入朝子长卿粹卿端卿皆自
团练使升观察使从所请也孝宗即位进封秦国大
长公主隆兴二年益薨康懿主在日正夫官至少傅
封和国公温卿宁国军承宣使长卿宁江军承宣使
端卿昭信军承宣使清卿容州观察使墨卿才卿并
带团练使其盛如此正夫薨于绍兴二十二年赠太
傅
　　杨国公主
按宋史公主列传杨国公主早亡
　　嘉德帝姬　下嫁曹寅
按宋史公主列传徽宗三十四女政和三年改公主
号为帝姬国号易以美名二字嘉德帝姬建中靖国
元年六月封德庆公主改封嘉福寻改号帝姬再封
嘉德下嫁左卫将军曹寅
　　荣德帝姬　下嫁曹晟
按宋史公主列传荣德帝姬初封永庆公主改封荣
福寻改号帝姬再封荣德下嫁左卫将军曹晟后北
迁及至燕京驸马曹晟卒改适习古国王绍兴中有
商人妻易氏者在刘超军中见内人言宫禁事遂自
称荣德帝姬镇抚使解潜送至行在遣内夫人验之
诈付大理寺狱成诏杖死
　　顺淑帝姬
按宋史公主列传顺淑帝姬初封顺庆公主薨追谥
益国及改帝姬号追封顺淑
　　安德帝姬　下嫁宋邦光
按宋史公主列传安德帝姬初封淑庆公主改封安
福寻改号帝姬再封安德下嫁左卫将军宋邦光安
德帝姬有遗女一人后适嗣秀王伯圭封秦国夫人
　　茂德帝姬　下嫁蔡鞗
按宋史公主列传茂德帝姬初封延庆公主改封康
福寻改号帝姬再封茂德下嫁宣和殿待制蔡鞗
　　寿淑帝姬
按宋史公主列传寿淑帝姬初封寿庆公主薨追封
豫国及改帝姬号追封寿淑
　　惠淑帝姬
按宋史公主列传惠淑帝姬初封惠庆公主薨追封
邓国及改帝姬号追封惠淑
　　安淑帝姬
按宋史公主列传安淑帝姬初封安庆公主改封隆
福薨追封蜀国及改帝姬号追封安淑
　　崇德帝姬　下嫁曹湜
按宋史公主列传崇德帝姬初封和庆公主改封崇
福寻改帝姬号下嫁左卫将军曹湜再封崇德宣和
二年薨
　　康淑帝姬
按宋史公主列传康淑帝姬初封康庆公主改封承
福薨追封商国及改帝姬号追封康淑
　　荣淑帝姬
按宋史公主列传荣淑帝姬初封崇庆公主改封懿
福薨追封蔡国及改帝姬号追封荣淑
　　保淑帝姬
按宋史公主列传保淑帝姬初封保庆公主薨追封
鲁国及改帝姬号追封保淑
　　成德帝姬　下嫁向子房
按宋史公主列传成德帝姬初封昌福公主改号帝
姬再封成德下嫁向子房
　　洵德帝姬　下嫁田丕
按宋史公主列传洵德帝姬初封衍国公主改号帝
姬寻改封洵德下嫁田丕
　　悼穆帝姬
按宋史公主列传悼穆帝姬初封徽福公主改号帝
姬薨追封悼穆
　　显德帝姬　下嫁刘文彦
按宋史公主列传显德帝姬初封显福公主改号帝
姬寻改封显德下嫁刘文彦
　　熙淑帝姬
按宋史公主列传熙淑帝姬初封熙福公主薨追封
华国及改帝姬追封熙淑
　　敦淑帝姬
按宋史公主列传敦淑帝姬初封寿福公主薨追封
泾国及改帝姬追封敦淑
　　顺德帝姬　下嫁向子扆
按宋史公主列传顺德帝姬初封顺德公主改号帝
姬寻改封顺德下嫁向子扆
　　柔福帝姬
按宋史公主列传柔福帝姬初封柔福公主后改帝
姬后北迁有开封尼李静善者内人言其貌似柔福
静善即自称柔福蕲州兵马钤辖韩世清送至行在
遣内侍冯益等验视遂封福国长公主适永州防御
使高世荣其后内人从显仁太后归言其妄送法寺
治之内侍李自北还又言柔福在五国城适徐还
而薨静善遂伏诛柔福薨在绍兴十一年从梓宫来
者以其骨至葬之追封和国长公主
　　申福帝姬
按宋史公主列传申福帝姬初封薨追封冲慧
　　宁福帝姬
按宋史公主列传宁福帝姬政和四年封
　　保福帝姬
按宋史公主列传保福帝姬追封庄懿
　　贤福帝姬
按宋史公主列传贤福帝姬追封冲懿
　　仁福帝姬
按宋史公主列传仁福帝姬后北迁
　　和福帝姬
按宋史公主列传和福帝姬北迁
　　永福帝姬
按宋史公主列传永福帝姬北迁
　　惠福帝姬
按宋史公主列传惠福帝姬北迁
　　令福帝姬
按宋史公主列传令福帝姬北迁
　　华福帝姬
按宋史公主列传华福帝姬北迁
　　庆福帝姬
按宋史公主列传庆福帝姬北迁
　　仪福帝姬
按宋史公主列传仪福帝姬北迁
　　纯福帝姬
按宋史公主列传纯福帝姬北迁
　　恭福帝姬
按宋史公主列传右三十四帝姬早亡者十四人余
皆北迁独恭福帝姬生纔周晬金人不知故不行建
炎三年薨封隋国公主
　　嘉国公主
按宋史公主列传孝宗二女长嘉国公主绍兴二十
四年封硕人进永嘉郡主三十二年卒诏以医官李
师克等属吏孝宗时居东宫奏臣女幼而多疾不宜
罪医遂寝干道二年赠嘉国公主次女生五月而夭
未及封
　　文安郡主
按宋史公主列传文安郡主光宗长女也次女封和
政郡主季女封齐安郡主皆早卒绍熙元年并追赠
公主
　　安康郡主
按宋史公主列传安康郡主魏惠献王女也初封永
宁郡主改封通义以父遗表遂升安康归殿前司前
军统领罗忠信子良臣诏王府主管邓从义谕旨皇
女孙郡主宜执妇道务成肃雍之德毋敢或违赐甲
第居之良臣以恩转秉义郎除合门祗候官开禧元
年郡主薨年三十九
　　祁国公主
按宋史公主列传祁国公主宁宗女也主六月而薨
追封祁国
　　周汉国公主
按宋史公主列传周汉国公主理宗女也母贾贵妃
早薨无子公主生而甚钟爱初封瑞国公主改升国
开庆初公主年及笄诏议选尚宰臣请用唐太宗下
降士人故事欲以进士第一人尚主遂取周震炎廷
谢日公主适从屏内窥见意颇不怿帝微知之景定
二年四月帝以杨太后拥立功乃选太后侄孙镇尚
主擢镇右领军卫将军驸马都统进封公主为周国
公主帝欲时时见之乃为主起第嘉会门飞楼阁道
密迩宫苑帝尝御小辇从宫人过宫主第特赐董役
官减三年磨勘工匠犒赏有差明年进封周汉国公
主拜镇庆远军承宣使镇宗族娣姒皆推官加封宠
异甚渥七月主病有鸟九首大如箕集主家捣衣石
上是夕薨年二十二无子帝哭之甚哀谥端孝镇官
节度使云

　公主驸马部列传十二
　　金
　　毕国公主　下嫁乌古讹论
按金史乌古论元忠传元忠其先上京独拔古人父
讹论尚太祖女毕国公主
　　兀鲁公主　下嫁徒单定哥
按金史徒单恭传恭本名斜也斜也兄定哥尚太祖
长女兀鲁定哥死无子以季弟之子查剌为后斜也
谋取其兄家财强纳兀鲁为室而不相能兀鲁尝怨
詈斜也斜也妾忽挞与兀鲁不□乃谮兀鲁于海陵
后徒单氏曰兀鲁怨上杀其兄宗敏有怨望语会韩
王亨改广宁尹诸公主宗妇往贺其母兀鲁以言慰
亨母忽挞亦以怨望指斥诬兀鲁海陵使萧裕鞫之
忽挞得幸于徒单后左验皆不敢言遂杀兀鲁斜也
因而尽夺查剌家财大定间皆追正之
　　公主　下嫁石家奴
按金史石家奴传家奴蒲察部人世居案出虎水祖
斛鲁短世祖外孙桓散荅之乱昭肃皇后父母兄
弟皆在敌境斛鲁短以计迎还之石家奴自幼时抚
养于太祖家及长太祖以女妻之年十五从攻宁江
州败辽主亲军攻临潢府皆有功袭谋克其后自山
西护齐国王谋良虎之丧归上京道由兴中是时方
攻兴中未下石家奴置柩于驿率其所领猛安兵助
王师遂破其城从宗望讨张觉再从宗翰伐宋宗翰
闻宗望军已围汴遣石家奴计事抵平定军遇敌兵
数万败之遂见宗望已还报宗翰闻其平定之战甚
嘉之明年复伐宋石家奴隶娄室军娄室讨陕西未
下石家奴领所部兵援之既而以本部屯戍西京会
契丹大石出奔以余睹为元帅石家奴为副袭诸部
族以还未几有疾退居乡里天眷间授侍中驸马都
尉再以都统定边部熙宗赐御书嘉奖之封兰陵郡
王除东京留守以病致仕卒年六十三加赠郧王正
隆例夺王爵封鲁国公
　　鄂国公主　下嫁夺阿邻
按续文献通考太宗女鄂国公主下嫁夺阿邻
　　郑国公主　下嫁蒲察鼎寿
按金史蒲察鼎寿传鼎寿本名和尚上京曷速河人
钦怀皇后父也赋性沉厚有明鉴通契丹汉字长于
吏事尚熙宗女郑国公主贞元三年以海陵女弟庆
宜公主子加定远大将军为尚衣局使累官器物局
使大定二年加驸马都尉职如故历符宝郎蠡州刺
史浚州防御使有惠政两州百姓刻石纪之迁泰宁
军节度使历东平府横海军入为右宣徽使改左宣
徽授中都路昏得浑山猛安曷速木单世袭谋克改
河间尹号令必行豪右屏迹有宗室居河间侵削居
民鼎寿奏徙其族于平州郡内大治卒官上闻之深
加悼惜丧至香山皇太子往奠百官致祭赙银彩绢
明昌三年以皇后父赠太尉越国公鼎寿既世连姻
戚女为皇后长子辞不失凡三尚定国景国道国公
主其宠遇如此未尝以富贵骄人当时以为外戚之
冠云
　　公主　下嫁徒单府君奴
按金史徒单公□传公□父府君奴尚熙宗女加驸
马都尉终武定军节度使
　　渖国公主　下嫁徒单绎
按金史徒单绎传绎本名木辈其先上京按出虎达
阿人祖撒合懑国初有功授隆安府路合扎谋克夺
古阿邻猛安绎美姿仪通诸国语尚熙宗第七女渖
国公主充符宝祗候迁御院通进授符宝郎历宣德
泰安淄州刺史有廉名改同知广宁府事以母鄂国
公主忧不赴世宗特许以忧制中袭父封服阕授同
知济南府事二十六年迁棣州防御使以政迹闻升
临海军节度使卒绎家世贵宠自曾祖照至绎尚公
主者凡四世云
　　楚国长公主　下嫁唐括德温
按金史唐括德温传德温本名阿里上京率河人也
曾祖石古从太祖平腊醅麻产领谋克祖脱孛鲁领
其父谋克从太祖伐辽攻宁江泰州战有功父挞懒
尚康宗女从宋王宗望以军二万收平州至城东十
里许遇敌兵甚众战败之太祖赏赉甚厚授行军猛
安皇统初迁龙虎卫上将军历兴平临海等军节度
使德温善射尚睿宗皇帝女楚国长公主天眷三年
授宣武将军皇统元年从都元帅宗□南征以善突
战迁广威将军六年迁定远大将军七年授殿前右
副都点检天德初改殿前左副都点检迁兵部尚书
出为大名尹兼本路兵马都总管改横海军节度使
延安尹兼鄜延路兵马都总管世宗即位封道国公
为殿前都点检驸马都尉大定二年以父祖功授按
出虎猛安所管世袭谋克三年九月九日世宗以故
事出猎谓德温曰扈从军士二千饮食刍秣能无扰
百姓乎严为约束仍以钱一万贯分给之四年为劝
农使出为西京留守赐犀弓玉带召入为皇太子太
傅卒上辍朝亲临丧奠祭赙赠甚厚十八年追录其
父挞懒并德温前后功授其长子驸马都尉鼎世袭
西北路没里山猛安徙隶泰州
　　冀国长公主　下嫁乌古论粘没曷
按金史乌古论粘没曷传粘没曷上京胡剌温屯人
也移屯河间祖唤端太祖伐辽常侍左右追辽主延
禧却夏人援兵皆有功授世袭谋克父欢睹官至广
威将军粘没曷尚睿宗女冀国长公主初为护卫天
德二年袭谋克海陵伐宋为押军猛安世宗即位军
还授侍卫亲军步军都指挥使加驸马都尉历左副
点检禁直被酒不亲视□鐍杖四十迁右宣徽使劝
农使出为兴平军节度使改广宁尹赐钱三千贯粘
没曷至广宁嗜酒不视事上以兵部员外郎宗安为
少尹诏宗安戒谕之上谓宗安曰汝能继修前政朕
不忘汝勉之大定中粘没曷卒上闻之遣其子驸马
都尉公说驰驿奔丧赐钱三千贯沿路祭物并从官
给
　　辽国长公主　邓国长公主　俱下嫁蒲察阿
　　虎迭
按金史蒲察阿虎迭传阿虎迭初授信武将军尚海
陵姊辽国长公主迪□为驸马都尉辽国薨继尚邓
国长公主崔哥皇统三年为右副点检五年使宋为
贺正旦使改左副点检礼部工部尚书广宁咸平临
潢尹武定军节度使封葛王薨年二十八海陵亲临
葬赠谭王正隆例赠特进楚国公
　　公主　下嫁萧德用
按金史萧玉传玉奚人既从萧诬宗本罪海陵喜
甚自尚书省令史为礼部尚书加特进数月为参知
政事俄授猛安子尚公主海陵谓玉曰朕始得天下
常患太宗诸子方强赖社稷之灵卿发其奸朕无以
报此功使朕女为卿男妇代朕事卿也子德用大定
二十四年尚书省奏玉子德用当升除上曰海陵假
口于玉以快其毒玉子岂可升除耶
　　鲁国大长公主　下嫁乌古论元忠
按金史乌古论元忠传元忠本名讹里也幼秀异世
宗在潜邸以长女妻之后封鲁国大长公主正隆末
从海陵南伐世宗即位辽阳时太保昂为海陵左领
军大都督遣元忠朝于行在遂授定远大将军擢符
宝郎谕之曰朕初即位亲密无如汝者侍从宿卫宜
戒不虞大定二年加驸马都尉除近侍局使迁殿前
左卫将军从世宗猎上欲射虎元忠谏止之进殿前
右副都点检为贺宋正旦使还转左副都点检坐家
奴结揽民税免官十一年复旧职明年升都点检十
五年北边进献命元忠往受之及还诏谕曰朕每遇
卿直宿其寝必安今夏幸景明宫卿去久朕甚思之
会大兴府守臣阙遂以元忠知府事有僧犯法吏捕
得置狱皇姑梁国大长公主属使释之元忠不听主
奏其事世宗召谓曰卿不徇情甚可嘉也治京如此
朕复何忧秩满授吏部尚书以其子谊尚显宗长女
薛国公主十八年擢御史大夫授撒巴山世袭谋克
世宗问左丞相纥石烈良□孰可相者良□以元忠
对乃拜平章政事封任国公进尚书右丞相策论进
士之科设元忠赞成之世宗将幸会宁元忠进谏不
听出知真定府寻复诏为右丞相世宗欲甓上京城
元忠曰此邦遭正隆军兴百姓雕弊陛下休养二十
余年尚未完复况土性疏恶甓之恐难经久风雨摧
坏岁岁缮完民将益困矣驾东幸久之未还元忠奏
曰鸾舆驻此已阅岁仓储日少市买渐贵禁卫暨诸
局署多逃者有司捕置诸法恐伤陛下仁爱世宗嘉
纳之寻出为北京留守责谕之曰汝强悍自用觊权
而结近密汝心叵测其速之官后左丞张汝□奏事
世宗恶其阿顺谓左右曰卿等每事依违苟避不肯
尽言高爵厚禄何以胜任如乌古论元忠为相刚直
敢言义不顾身诚可尚也于是改知真定府事移知
河间明昌二年知广宁府以河间修筑球场扰民会
赦下除顺义军节度使乞致仕不许特加开府仪同
三司北京留守徙知济南府过阙令预晏班平章政
事之上承安二年移守南京寻改知彰德府卒讣闻
上遣宣徽使白碗烧饭赙物甚厚元忠素贵性麤豪
而内深忌世宗尝责之又所至不能戢奴仆世以此
为訾云子谊
　　唐国公主　下嫁徒单思忠
按金史徒单思忠传思忠字良□本名宁庆曾祖赛
补尚景祖女从太祖伐辽战没于临潢之浑河父赛
一尚熙宗妹正隆末为□□群牧使契丹贼窝干扰
北边赛一与战死之大定初赠金吾卫上将军思忠
通敏有才颇通经史世宗在潜邸抚养之赋性宽厚
十有二岁从上在济南一日与姻戚公子出游近郊
有醉人腰弓矢策马突过诸公子怒欲鞭之思忠曰
醉人昏昧又何足责遂释之其人行数十步忽执弓
矢思忠恐欲伤人速驰至其傍夺其弓弛而还之上
闻之嘉有识量由是常使侍侧尚皇第二女唐国公
主大定初世宗使思忠迎南征万户高忠建完颜福
寿于辽口察其去就思忠知其诚意乃与俱至东京
世宗即位如中都思忠从行军国庶事补益弘多大
定元年十月拜殿前左卫将军二年加驸马都尉卒
上为辍朝即丧所临奠命有司备礼葬之营费从官
给十九年上追念思忠辅立功赠骠骑卫上将军仍
授其子铎武功将军世袭中都路乌独浑谋克
　　吴国公主　下嫁唐括贡
按金史唐括贡传括贡本名达哥太傅阿里之子也
尚世宗第四女吴国公主授驸马都尉充奉御特授
拱卫直副都指挥使五迁刑部侍郎坐擅离职削官
一阶出为德州防御使升顺天军节度使移镇横海
召为左宣徽使迁兵部尚书改吏部转礼部尚书兼
大理卿先是大理卿阙世宗命宰臣选可授者左丞
张汝□举西京副留守杨子益法律详明上曰子益
虽明法而用心不正岂可任之以分别天下是非也
大理须用公正人右丞粘割斡特剌举贡可任以闲
简部分而兼领是职遂以贡为之二十八年拜枢密
副使章宗立为御史大夫会贡生日右丞相襄参知
政事刘玮吏部郎中中都兵马都指挥使和喜为
贡寿遂犯夜禁和喜遣军人送襄至第监察御史徒
单德胜劾其事下刑部逮等问状上以襄玮大臣
释之而贡等各解职寻知大兴府事复为枢密副使
乞致仕不许进枢密使封莘国公改封萧复上表乞
退上曰向已尝告续知意欲外除今之告将复若何
遂优诏许之寻起知真定府事泰和二年薨
　　息国公主　　　　　下嫁徒单公□
按金史徒单公□传公□本名习烈河北东路算主
海猛安人初充奉御大定二十七年尚世宗女息国
公主加定远大将军驸马都尉改器物局直长转副
使兼近侍局直长丁父忧起复本局副使章宗秋山
射中虎虎怒突而前侍卫皆避去公□不动虎亦随
毙诏责侍卫而慰谕公□除滨州刺史再迁兵部侍
郎累除知大名府事是时伐宋军兴有司督逋租及
牛头税甚急公□奏军士从戎民亦疲弊可缓征以
纾民朝廷从之大安初知大兴府事谳武清盗疑其
有冤已而果获真盗岁余拜参知政事进右丞转左
丞至宁初拜平章政事封定国公贞佑初进拜右丞
相罢知中山府事是时中都围急不可行围解宣宗
曰中山新被兵不如河中善乃改知河中府历定国
军节度使事太孙太师同判大睦亲府事兴定五年
薨且宗辍朝赙赠谥恪愿
　　宛国公主　下嫁乌林荅复
按金史乌林荅复传乌林荅复本名阿里剌东平人
也奉御出身大定七年尚世宗第七女宛国公主授
驸马都尉改引进使兼符宝郎出为蠡州刺史三迁
归德军节度使明昌三年转知兴中府事久之为曷
懒路兵马都总管承安四年拜绛阳军节度使卒
　　定国公主　景国公主　道国公主　俱下嫁
　　蒲察辞不失
按金史蒲察鼎寿传鼎寿长子辞不失凡三尚定国
景国道国公主
　　卫国公主　下嫁蒲速烈
按续文献通考卫国公主下嫁蒲速烈
按史
不载

　　韩国长公主　下嫁仆散揆
按金史仆散揆传散揆本名临喜其先上京人左丞
相兼都元帅沂国武庄公忠义之子也少以世冑选
为近侍奉御大定十五年尚韩国大长公主擢器物
局副使特授临潢府路赫沙阿世袭猛安历近侍局
副使尚衣局使拱卫直副都指挥使为殿前左卫将
军罢职世宗谕之曰以汝宣献皇后之亲故令尚主
置之宿卫谓当以忠孝自励日者乃与外人窃议汝
腹中事朕不能测其罢归田里寻起为滦州刺史改
蠡州入为兵部侍郎大理卿刑部尚书章宗即位出
为泰定军节度使改知临洮府事以政绩闻升河南
路统军使陕西提刑司举揆刚直明断狱无冤滞禁
戢家人百姓莫识其面积石洮二州旧寇皆遁商旅
得通于是进官一阶仍诏褒谕明昌四年郑王永蹈
谋逆事觉揆坐尝私品藻诸王独称永蹈性善静好
事乃免死除名未几复五品阶起为同知崇义军节
度使事以战功迁西北路副招讨进官七阶赐金马
盂一银二百两重彩一十端复以战功升西南路招
讨使兼天德军节度使赐金五十两重彩一十端复
出御边尝转战出塞七百里至赤胡睹地而还优诏
褒谕迁一官仍许其子安贞尚邢国长公主且许揆
入谢礼成归镇会韩国大长公主薨揆来赴上谕之
曰北边之事非卿不能办乃赐战马二即日遣还揆
沿侥筑垒穿堑连亘九百里营栅相望烽候相应人
得恣田牧北边遂宁复以手诏褒谕且欲大用以知
兴中府事纥石烈子仁代之敕尽以方略授子仁既
入拜参知政事改授中都路胡土爱割蛮世袭猛安
进拜尚书右丞寻出经略边事还拜平章政事封济
国公泰和五年宋人渝盟以揆为宣抚河南军民使
上谕之曰朕即位以来任宰相未有如卿之久者若
非君臣道合一体同心何以及此先丞相亦尝总师
南边效力先朝今复委卿谅无过举朕非好大喜功
务要宁静内外宋人屈服无复可议若恬不改可整
兵渡淮扫荡江左以继尔先公之功即以尚□名马
玉束带内府重彩及御药赐之揆至汴搜练将士军
声大振会天寿节特遣其子安贞赐宴且命持白玉
杯以饮揆及上秋猎所亲获鹿尾舌为赐宋人服罪
即罢宣抚使召揆还六年春宋人复数路来侵取泗
州取灵壁围寿春命揆为右副元帅以讨之揆至军
前集诸将校告以朝廷吊伐之意分遣将士御敌复
取临淮蕲县而符离寿春之围亦解去敌屡败□悉
遁出境上即遣提点近侍局乌古论庆寿持手诏劳
问征讨事宜仍赐玉具剑一玉荷莲盏一金器一百
两重彩一十端寻复以诏褒谕赐玉鞍勒马二及玉
具佩刀内府重彩御药以旌其功宋人既败退上欲
进讨乃召揆赴阙戒以师期宴于庆和殿亲谕之曰
朕以赵扩背盟侵我疆场命卿措画会未期月诸处
累报大捷振我国威挫彼贼锋皆卿之力朕不能忘
是日宠锡甚厚特收其次子宁寿为奉御乃密授以
成算俾还军十一月揆总大军南伐分兵为九路进
揆以行省兵三万出颍寿至淮宋人旅拒于水南揆
密遣人测淮水惟八迭滩可涉即遣奥屯骧扬兵下
蔡声言欲渡宋帅何汝砺姚公佐悉锐师屯花靥以
备揆乃遣右翼都统完颜赛不先锋都统纳兰邦烈
潜渡八迭驻南岸揆麾大军直压其阵敌不虞我卒
至皆溃走自相蹂践死于水者不可胜计进夺颍口
下安丰军遂攻合肥取滁州尽获其军实上遣使谕
之曰前得卿奏先锋已夺颍口偏师又下安丰斩馘
之数各以万计近又西帅奏捷枣阳光化既为我有
樊城邓城亦自溃散又闻随州阖城归顺山东之众
久围楚州陇右之师□期出界卿提大兵攻合肥赵
扩闻之料已破胆失其神守度彼之计乞和为上昔
尝画三事付卿以今事势计之径渡长江亦其时矣
淮南既为我有际江为界理所宜然如使赵扩奉表
称臣岁增贡币缚送贼魁还所俘掠一如所谕亦可
罢兵卿宜广为渡江之势使彼有必死之忧从其所
请而纵之仅得余息偷生岂敢复萌他虑卿于此时
经营江北劳徕安集除其虐政横赋以良吏抚字疲
民以精兵分守要害虽未系赵扩之颈而朕前所画
三事上功已成矣前入见时已尝议定今复谆谆者
欲决卿成功尔机会难遇卿其勉之既而宋帅丘
果奏书乞和揆以前五事谕而遣之复进军围和州
敌以骑万五千驻六合揆侦知之即以右翼掩击斩
首八千级进屯于瓦梁河以控真扬诸路之冲乃整
列军骑毕张旗帜沿江上下皆金兵焉于是江表震
恐宋真州兵数万保河桥复遣统军纥石烈子仁往
攻之分军涉浅潜出敌后敌见之大惊不战而溃斩
首二万余级生擒其帅刘侹常思敬萧从德莫子容
皆宋骁将也遂下真州宋复遣陈璧来告和揆以乞
辞未诚徒欲缓师却之宋人既丧败不获请成乃决
巨胜成公雷塘渚积水以为阻尽焚其庐舍储积过
江遁去揆以方春地湿不可久留且欲休养士马遂
振旅而还次下蔡遇疾诏遣宣徽使李仁惠及其子
宁寿引太医诊视仍遣中使抚问泰和七年二月薨
讣闻上哀悼之辍朝遣使迎丧殡于都城之北百官
会吊车驾临奠哭之赙银一千五百两重币五十端
绢五百匹其葬祭物皆从官给谥曰武肃揆体刚内
和与物无忤临民有惠政其为将也军门镇静赏罚
必行初渡淮即命彻去浮梁所至皆因粮于敌无馈
运之劳未尝轻用士卒而与之同甘苦人亦乐为之
用故南征北伐为一代名将云
　　泽国公主　下嫁蒲剌睹
按金史郑王永蹈传初崔温郭谏马太初与永蹈家
奴毕庆寿私说谶记灾祥庆寿以告永蹈郭谏颇能
相人永蹈乃召郭谏相己及妻子谏说永蹈曰大王
相貌非常王妃及二子皆大贵又曰大王元妃长子
不与诸王比也永蹈召崔温马太初论谶记天象永
蹈深信其说乃阴结内侍郑两儿伺上起居以崔温
为谋主郭谏马太初往来游说河南统军使仆散揆
尚永蹈妹韩国公主永蹈谋取河南军以为助与妹
泽国公主长乐谋使驸马都尉蒲剌睹致书于揆且
先请婚以观其意揆拒不许结婚使者不敢复言不
轨事永蹈家奴董寿与同辈奴千家奴上变于是赐
永蹈及妃卞玉二子按春阿辛公主长乐自尽蒲剌
睹崔温郭谏马太初等皆伏诛
　　邢国公主　下嫁仆散安贞
按金史仆散安贞传安贞本名阿海以大臣子充奉
御父揆尚韩国公主郑王永蹈同母妹也永蹈诛安
贞罢归召为符宝祗候复为奉御尚邢国长公主加
驸马都尉袭胡土爱割蛮猛安历尚衣直长御院通
进尚药副使丁母忧起复转符宝郎除同知定海军
节度使事历邳淄涿州刺史拱卫直都指挥使贞佑
初改右副点检兼侍卫亲军副都指挥使迁元帅左
都监二年中都解严河北州郡未破者惟真定大名
东平清沃徐邳海州而已朝廷遣安贞与兵部尚书
裴满子仁刑部尚书武都分道宣抚于是除安贞山
东路统军安抚等使初益都县人杨安国自少无赖
以鬻鞍材为业市人呼为杨鞍儿遂自名杨安儿泰
和伐宋山东无赖往往相聚剽掠诏州郡招捕之安
儿降隶诸军累官刺史防御使大安三年招铁瓦敢
战军得千余人以唐括合打为都统安儿为副统戍
边至鸡鸣山不进卫绍王驿召问状安儿乃曰平章
参政军数十万在前无可虑者屯驻鸡鸣山所以备
间道透漏者耳朝廷信其言安儿乃亡归山东与张
汝楫聚党攻劫州县杀掠官吏山东大扰安贞至益
都败安儿于城东安儿奔莱阳莱州徐汝贤以城降
安儿贼势复振登州刺史耿格开门纳伪邹都统以
州印付之郊迎安儿发帑藏以劳贼安儿遂僭号置
官属改元天顺凡符印诏表仪式皆格草定遂陷宁
海攻潍州伪元帅郭方三据密州略沂海李全略临
朐扼穆陵关欲取益都安贞以沂州防御使仆散留
家为左翼安化军节度使完颜讹论为右翼七月庚
辰安贞军昌邑东徐汝贤等以三州之众十万来拒
战自午抵暮转战三十里杀贼数万获器械不可胜
计壬午贼棘七率众四万阵于辛河安贞令留家由
上流胶西济继以大兵杀获甚众甲申安贞军至莱
州伪宁海州刺史史泼立以二十万阵于城东留家
先以轻兵薄贼诸将继之贼大败杀获且半以重赏
招之不应安贞遣莱州黥卒曹全张德出贵宋福诈
降于徐汝贤以为内应全与贼西南隅戍卒姚云相
结约纳官军丁亥夜全缒城出潜告留家留家募勇
敢士三十人从全入城姚云纳之大军毕登遂复莱
州斩徐汝贤及诸贼将以徇安儿脱身走讹论以兵
追之耿格史泼立皆降留家略定胶西诸县宣差伯
德玩袭杀郭方三复密州余贼在诸州者皆溃去安
儿尝遣梁居实黄县甘泉镇监酒石充浮海赴辽
东构留哥已具舟皆捕斩之十一月戊辰曲赦山东
除杨安儿耿格及诸故官家作过驱奴不赦外刘二
祖张汝楫李思温及应□诱从贼并在本路自为寇
盗罪无轻重□与赦免获杨安儿者官职俱授三品
赏钱十万贯十二月辛亥耿格伏诛妻子皆远徙诸
军方攻大沬堌赦至宣抚副使知东平府事乌林答
与即引军还贼众乘之复出为患诏以陕西统军使
完颜□知东平府事权宣抚副使其后杨安儿与汲
政等乘舟入海欲走岠嵎山舟人曲成等击之坠水
死三年二月安贞遣提控纥石烈牙吾塔破巨蒙等
四堌及破马耳山杀刘二祖贼四千余人降余党八
千擒伪宣差程宽招军大使程福招降□从百姓三
万余人安贞遣兵会宿州提控夹谷石里哥同攻大
沬堌贼千余逆战石里哥以骑兵击之尽殪提控殁
烈夺其北门以入别军取贼水寨诸军继进杀贼五
千余人刘二祖被创获之及伪参谋官崔天佑杨安
儿伪太师李思温余众保大小峻角子山前后追击
杀获以万计斩刘二祖诏迁赏殁烈等有差诏尚书
省曰山东东西路贼党犹啸聚作过者诏书到日□
与免罪各令复业在处官司尽心招抚优加存恤无
令失所十月安贞迁枢密副使行院于徐州四年二
月杨安儿余党复扰山东诏安贞与蒙古纲完颜□
以近诏招之五月安贞遣兵讨郝定连战皆克杀万
人降者三万余郝定仅以身免获伪金银牌器械甚
众来归且万人皆安慰复业自杨安儿刘二祖败后
河北残破干戈相寻其党往往复相团结所在寇掠
皆衣红衲袄以相识别号红袄贼官军虽讨之不能
除也大概皆李全国用安时青之徒焉兴定元年十
月诏安贞曰防河卒多老幼疲软不胜执役之人其
令速易之二年十月开封治中吕子羽等以国书议
和于宋宋人不受以安贞为左副元帅权参知政事
行尚书省元帅府及唐息寿泗行元帅府分道各将
兵三万安贞总之画定期日下诏伐宋安贞至安丰
宋兵七千拒战权都事完颜胡鲁剌冲击败之追至
淝水死者二千余人安贞至大江乃班师三年闰月
安贞至自军中入见于仁安殿胡鲁剌进一阶久之
安贞燕见奏曰淝水之捷胡鲁剌功第一臣之兵事
皆咨此人功厚赏薄乞加赏以劝来者尚书省奏凡
行省行院帅府参议左右司经历官都事以下皆迁
一官所以绝求请之路塞奸幸之门也安贞之请不
可从遂止五年复伐宋二月安贞出息州军于七里
镇宋兵据净居山遣兵击破之宋兵保山寺纵火焚
寺乘胜追至洪门山宋兵方浚濠立栅安贞军亟战
夺其栅宋黄统制团兵五千保黄土关关绝险素有
备坚壁不出安贞遣轻兵分为左右军潜登别以兵
三千直逼关门翼日左右军会于山颠俯瞰关内宋
人守关者望之骇愕不能立中军急攻守兵溃遂夺
黄土关遂入梅林关拔麻城县抵大江至黄州克之
进克蕲州前后杀略不可胜计获宋宗室男女七十
余口献之师还安贞每获宋壮士辄释不杀无虑数
万因用其策辄有功宣宗谓宰臣曰阿海将略固善
矣此辈得无思归乎南京密迩宋境此辈既不可尽
杀安所置之朕欲驱之境上遣之归如何宰臣不对
六月甲寅朔尚书省奏安贞谋叛宣宗谓平章政事
英王守纯曰朕观此奏皆饰词不实其令覆案之戊
寅并其二子杀之以祖忠义父揆有大功免兄弟缘
坐诏曰银青荣禄大夫左副元帅兼枢密副使驸马
都尉仆散阿海早籍世姻寖驰仕轨属当军旅之事
益厚朝廷之恩爰自帅藩擢居枢府顷者南伐时乃
奏言是俾行鳞介之诛而尽露枭獍之状二城虽得
多罪稔彰念胜负之靡常肯刑章之轻用始自画因
粮之计乃更严横敛之期督促计司雕敝民力信其
私意或失防秋顾利害之实深尚优容而弗问顷因
近侍悉露奸谋盖虞前后罪之上闻乃以金玉带而
夜献审事情之诡秘命信臣而鞫推迨致款词乃详
实状自以积愆之着必非公宪所容欲结近臣之欢
心俾伺内庭之指意如衅端之小露得先事而易图
因其方握兵权得以谋危庙祏事或不济计即外奔
前日之俘随时诛戮独于宋族曲活全门示其悖德
于敌雠豫冀全身而纳用初安贞破蕲州获宋宗室
不杀而献之遂以为罪安贞忧谗以贿近侍局乃以
质成其诬安贞典兵征伐尝曰三世为将道家所忌
自忠义揆至安贞凡三世大将焉初安贞破蕲州所
得金帛分给将士南京都转运使行六部事李特立
金安军节度副使纥石烈蒲剌都大名路总管判官
银朮可因而欺隐事觉特立当死蒲剌都银朮可当
杖一百除名诏薄其罪特立夺三官降三等蒲剌都
银朮可夺两官降二等云
　　邺国长公主　下嫁乌古论谊
按金史乌古论谊传谊本名雄名大定八年尚海陵
女宴宗室及六品以上官命妇预焉上曰此女亦太
祖之曾孙犹朕之女乃父废亡非其女之罪也海陵
女卒大定二十一年尚显宗女广平郡主谊历仕宫
卫为人粗豪类其父二十六年上谓原王曰元忠勿
望其可复相也雄名又不及乃父朕尝宥待殊不知
恩汝宜知其为人谓平章政事襄曰雄名可令补外
自今宫掖官已有旨补外者比及廷授即毋令入宫
于是谊除同知澄州军州事章宗即位广平郡主进
封邺国长公主谊改顺天军节度副使加驸马都尉
承安元年累迁秘书监兼吏部侍郎改刑部迁工部
尚书泰和元年遇父元忠忧二年以本官起复三年
知东平府事改知真定府事六年伐宋迁元帅左都
监十年转左监军八年拜御史大夫大安中知大名
府至宁初以谋逆伏诛
　　升国公主
按续文献通考升国公主不着所尚
按史
无考

　　郜国公主　下嫁乌林荅琳
按金史乌林荅琳传乌林荅琳本名留住尚郜国公
主加驸马都尉贞佑元年为静难军节度使夏人犯
邠州琳降会延安府遣通事张福孙至夏国夏人使
福孙见琳时已中风公主令人以状付福孙属以恳
祷朝廷冀早太平得还乡之意福孙具以闻诏赐以
药物
　　温国公主
按续文献通考宣宗女温国公主不着所尚

　公主驸马部列传十三
　　元（
按是典历代公主传俱以公主世次叙为后先惟元重勋戚之旧公主之子更尚公主久
　　而勿替所降公主即仍其姑位号亦不改封至其所出亦不甚详汉魏以来惟帝姬得称公主
　　而元则诸王之女亦概称焉记载不备难于考核今即其详为某帝某王女者叙为前后其无
　　从稽者姑照其位次附录于后以备参订）

　　昌国大长公主　昌国大长公主　俱下嫁孛
　　秃
按元史公主表昌国大长公主帖木伦烈祖女适昌
忠武王孛秃主薨继室以太祖女昌国大长公主火
臣别吉　按孛秃传孛秃亦乞烈思氏善骑射太祖
尝潜遣朮儿彻丹出使至也儿古纳河孛秃知其为
帝所遣值日暮因留止宿杀羊以享之朮儿彻丹马
疲乏复假以良马及还孛秃待之有加朮儿彻丹具
以白帝帝大喜许妻以皇妹帖木伦孛秃宗族乃遣
也不坚等诣太祖因致言曰臣闻威德所加若云
开见日春风解冻喜不自胜帝问孛秃孳畜几何也
不坚对曰有马三十匹请以马之半为聘礼帝怒
曰婚姻而论财殆若商贾矣昔人有言同心实难朕
方欲取天下汝亦乞烈思民从孛秃效忠于我可也
何以财为竟以皇妹妻之既而札赤剌札朮哈脱
也等以兵三万入寇孛秃闻之遣波栾磨里秃秃
来告乃与哈剌里札刺兀塔儿哈泥等讨脱也等掠
其辎重降其民乃蛮叛帝召孛秃以兵至大战败之
皇妹薨复妻以皇女火臣别吉而命哈儿八台之子
也可忽林图带弓矢为之侍哈儿八台曰吾儿岂能
为人臣仆宁死不为也帝令孛秃与之敌哈儿八台
令月列等拒战于碗图河孛秃直前擒月列刺杀也
可忽林图哈儿八台走渡拙赤河又擒之尽杀其众
从太师国王木华黎略地辽东西以功封冠懿二州
从征西夏病薨赠推忠宣力佐命功臣太师开府仪
同三司驸马都尉上柱国进封昌王谥忠武子锁儿
哈袭爵
　　赵国大长公主　下嫁孛要合
按元史公主表赵国大长公主阿剌海别吉太祖女
适赵武毅王孛要合　按阿刺兀思剔吉忽里传孛
要合幼从攻西域还封北平王尚阿刺海别吉公主
公主明睿有智略车驾征伐四出尝使留守军国大
政谘禀而后行师出无内顾之忧公主之力居多孛
要合未有子公主为进姬妾以广嗣续生三子曰君
不花曰爱不花曰拙里不花公主视之皆如己出孛
要合薨追封高唐王谥武毅后加赠宣忠协力翊卫
果毅功臣太傅仪同三司上柱国驸马都尉追封赵
王公主阿剌海别吉追封皇祖姑齐国大长公主加
封赵国
　　高昌公主　下嫁巴而朮阿而忒的斤
按元史公主表高昌公主位也立可敦公主太祖女
适亦都护巴而朮阿而忒的斤　按巴而朮阿而忒
的斤传巴而朮阿而忒的斤亦都护亦都护者高昌
国主号也先世居畏兀儿之地有和林山二水出焉
曰秃忽剌曰薛灵哥一夕有神光降于树在两河之
间人即其所而候之树乃生瘿若怀□状自是光常
见越九月又十日而树瘿裂得婴儿者五土人收养
之其最稚者曰不可罕既壮遂能有其民人土田而
为之君长传三十余君是为玉伦的斤数与唐人相
攻战久之议和亲以息民罢兵于是唐以金莲公主
妻的斤之子葛励的斤居和林别力跛力荅言妇所
居山也又有山曰天哥里于荅哈言天灵山也南有
石山曰胡力荅哈言福山也唐使与相地者至其国
曰和林之盛强以有此山也盍坏其山以弱其国乃
告诸的斤曰既为婚姻将有求于尔其与之乎福山
之石于上国无所用而唐人愿见的斤遂与之石大
不能动唐人以烈火焚之沃以醲醋其石碎乃辇而
去国中鸟兽为之悲号后七日玉伦的斤卒灾异屡
见民弗安居传位者又数亡乃迁于交州交州即火
州也统别失八里之地北至阿朮河南接酒泉东至
兀敦甲石哈西临西蕃居是者九百七十余载而至
巴而朮阿而忒的斤臣于契丹岁己巳闻太祖兴朔
方遂杀契丹所置监国等官欲来附未行帝遣使使
其国亦都护大喜即遣使入奏曰臣闻皇帝威德即
契丹旧好方将通诚不自意天使降临下国自今
而后愿率部众为臣仆是时帝征大阳可汗射其子
脱脱杀之脱脱之子大都赤剌温马札儿秃薛十四
人以不能归全尸遂取其头涉也儿的石河将奔亦
都护先遣使往亦都护杀之四人者至与大战于襜
河亦都护遣其国相来报帝复遣使还谕亦都护遂
以金宝入贡辛未朝帝于怯绿连河奏曰陛下若恩
顾臣使臣得与陛下四子之末庶几竭其犬马之力
帝感其言使尚公主也立安敦且得序于诸子与者
必那演征罕勉力锁潭回回诸国将部曲万人以先
纪律严明所向克捷又从帝征你沙卜里征河西皆
有大功既卒而次子玉古伦赤的斤嗣玉古伦赤的
斤卒子马木剌的斤嗣
　　鲁国公主　下嫁纳陈
按元史公主表鲁国公主薛只子太祖孙女适斡陈
弟纳陈驸马　按特薛禅传斡陈弟纳陈岁丁巳袭
万户奉旨伐宋攻钧鱼山又从世祖南涉淮甸下大
清口获船百余艘又率兵平山东济兖单等州及阿
里不哥叛中统二年与诸王北伐以其子哈海脱欢
斡罗陈十人自从至于莽来由失木鲁与阿里不哥
之党八儿哈八儿思等战追北至孛罗克秃复战自
旦及夕斩首万级僵尸被野薨葬末怀秃
　　鲁国公主　下嫁按陈纳合
按元史公主表鲁国公主位唆儿哈罕公主太宗女
适按陈纳合　按特薛禅传又按陈之孙纳合尚太
宗唆儿哈罕公主
　　昌国大长公主　下嫁札忽尔陈
按元史公主表昌国大长公主也孙真适琐儿哈子
昌武靖王札忽尔陈　按孛秃传琐儿哈子札忽儿
臣从定宗出讨万奴有功太宗命亲王安赤台以女
也孙真公主妻之薨赠推诚靖宣佐运赞治功臣太
师开府仪同三司驸马都尉上柱国袭封昌王谥忠
靖
　　赵国公主　　　　　下嫁聂古
按元史公主表赵国公主位独木干公主睿宗女适
拜哈弟鄃王聂古　按阿剌兀思剔吉忽里传阿
剌兀思剔吉忽里子孛要合尚幼先封其侄镇国为
北平王镇国薨子聂古台袭爵尚睿宗女独木干公
主略地江淮薨于军赐兴州民千余户给其葬
　　鲁国大长公主　下嫁斡陈
按元史公主表鲁国大长公主也速不花睿宗女适
皇国舅鲁忠武王按嗔那颜子斡陈驸马　按特薛
禅传按陈那颜子斡陈封济宁王子斡陈岁戊戌授
万户尚睿宗女也速不花公主斡陈薨葬不海韩
　　赵国大长公主　下嫁君不花
按元史公主表赵国大长公主叶里迷失定宗女适
孛荅子赵忠襄王君不花　按阿剌兀思剔吉忽里
传孛要合子君不花尚定宗长女叶里迷失公主
　　高昌公主　下嫁火赤哈儿的斤
按元史公主表高昌公主位巴巴哈儿公主定宗女
适巴而述阿儿忒的斤曾孙亦都护火赤哈儿的斤
　　昌国大长公主　昌国大长公主　俱下嫁帖
　　坚干
按元史公主表昌国大长公主亦乞烈思适孛秃子
帖坚干主薨继室以昌国大长公主茶伦
　　昌国大长公主　下嫁琐儿哈
按元史公主表昌国大长公主安秃太宗子阔出女
适孛秃子昌武定王琐儿哈　按孛秃传孛秃子琐
儿哈事太宗与木华黎取嘉州降其民遣伯秃儿哈
拙赤碣来献捷帝曰若父宣力国家朕昔见之今琐
儿哈克光前烈赐以金锦金带七宝鞍召至中都以
疾薨琐儿哈娶皇子斡赤女安秃公主生女是为宪
宗皇后
　　高昌公主　下嫁纽林的斤
按元史公主表高昌公主位不鲁罕公主太宗孙女
适火赤哈儿子高昌王纽林的斤主薨继室以其妹
八卜叉公主又薨继以兀剌真公主安西王阿难荅
女　按巴而朮阿而忒的斤传火赤哈而的斤子纽
林的斤尚幼诣阙请兵北征以复父雠帝壮其志赐
金币巨万妻以公主曰不鲁罕太宗之孙女也公主
薨又尚其妹曰八卜叉有旨师出河西俟北征诸军
齐发遂留永昌会吐蕃脱思麻作乱诏以荣禄大夫
平章政事领本部探马等军万人镇吐蕃宣慰司威
德明信贼用敛迹其民赖以安武宗召还嗣为亦都
护赐之金印复署其部押西护司之官仁宗始稽故
实封为高昌王别以金印赐之设王傅之官其王印
行诸内郡亦都护印行诸畏兀儿之境八卜叉公主
薨复尚公主曰兀剌真安西王之女也领兵火州复
立畏兀儿城池延佑五年薨子二人长曰帖木儿补
化次曰籛吉皆八卜叉公主所生也
　　高昌公主　下嫁帖木儿补化
按元史公主表高昌公主位朵儿只思蛮公主太宗
之子阔端之孙女适高昌王帖木儿补化　按巴而
朮阿而忒的斤传纽林的斤子帖木儿补化大德中
尚公主曰朵儿只思蛮阔端太子孙女也至大中从
父入觐备宿卫又事皇太后于东朝拜中奉大夫领
大都护事又以资善大夫出为巩昌等处都总帅达
鲁花赤奔父丧于永昌请以王爵让其叔父钦察台
叔父力辞乃嗣为亦都护高昌王至治中领甘肃诸
军仍治其部泰定中召还与威顺王宽彻不花宣靖
王买奴靖安王阔不花分镇襄阳俄拜开府仪同三
司湖广行省平章政事文宗召至京师佐平大难时
湖广左丞有以忌嫉害政者诏命诛之帖木儿补化
乃为申请曰是诚有罪然不至死人服其雅量天历
元年拜开府仪同三司上柱国录军国重事知枢密
院事明年正月以旧官勋封拜中书左丞相三月加
太子詹事十月拜御史大夫其弟籛吉乃以让嗣为
亦都护高昌王
　　昌国大长公主　昌国大长公主　俱下嫁忽
　　怜
按元史公主表昌国大长公主伯牙鲁罕宪宗女适
札忽尔陈子昌忠宣王忽怜继室以昌国大长公主
不兰奚　按孛秃传札忽儿臣次子忽怜尚宪宗女
伯牙鲁罕公主后脱黑帖木儿叛世祖命忽怜与失
列及等讨之大战终日脱黑帖木儿败走帝嘉之复
令尚宪宗孙女不兰奚公主宋平封以广州乃颜声
剌哈儿叛世祖亲征薛彻坚等与哈剌罕屡战帝召
忽怜至薛彻坚等战于程火失温之地哈答罕众甚
盛忽怜以兵二百迎敌败之哈答罕等走度猱河还
其巢穴逾年夏帝命忽怜复征之至曲列儿塔兀儿
二河之间大战其众皆度塔兀河遁去余百人逃匿
山谷忽怜即率兵二百徒步追之薛彻坚止之曰彼
亡命者安得徒行忽怜不听往杀其众薛彻坚以闻
赐金一铤银五铤又逾年复往征之与哈答罕遇于
兀剌河忽怜夜率千人潜入其军尽杀之帝赐钞五
万贯金一铤银十铤忽怜薨赠效忠保德辅运佐理
功臣太师开府仪同三司驸马都尉上柱国追封昌
王谥忠宣
　　昌国公主　下嫁孛花
按元史公主表昌国公主位吾鲁真公主世祖女适
帖木干子孛花　按孛秃传忽怜从弟孛花尚世祖
女兀鲁真公主
　　昌国公主　下嫁唆都哥
按元史公主表昌国公主位鲁鲁罕公主适孛花弟
宁昌郡王唆都哥继室以鲁伦公主
　　赵国大长公主　下嫁爱不花
按元史公主表赵国大长公主月烈世祖女适拜哈
子赵武襄王爱不花　按阿剌兀思剔吉忽里传孛
要合次子爱不花尚世祖女月烈公主中统初总兵
讨阿里不哥败阔不花于按檀火尔欢之地三年围
李于济南独当一面事平又从征西北败叛王之
党撒里蛮子孔古烈爱不花卒子阔里吉思
　　鲁国大长公主　下嫁帖木儿　又嫁蛮子台
按元史公主表鲁国大长公主囊家真世祖女适纳
陈子帖木儿再适帖木儿弟蛮子台　按特薛禅传
斡罗陈弟曰帖木儿至元十八年袭万户二十四年
乃颜叛从帝亲征以功封济宁郡王赐白伞盖以宠
之二十五年诸王哈丹秃鲁干叛与诸王及统兵官
玉速帖木儿等率兵讨之由龟剌儿河与哈丹等遇
转战至恼木连河歼其众帝赐名按察儿秃那颜以
旌其功薨葬末怀秃子二人长曰雕阿不剌次曰桑
哥不剌皆幼至元二十七年以其弟蛮子台袭万户
亦尚囊家真公主成宗即位封皇姑鲁国大长公主
以金印封蛮子台为济宁王
　　齐国大长公主　下嫁高丽王愖
按元史公主表高丽公主位齐国大长公主忽都鲁
揭里迷失世祖之女适高丽王愖即王□也　按高
丽王王愖传至元十一年五月皇女忽都鲁揭里迷
失下嫁于世子愖七月其枢密院副使奇蕴奉表告
王薨命世子愖袭爵诏谕高丽国王宗族及大小
官员百姓人等其略曰国王王存日屡言世子愖
可为继嗣今令愖袭爵为王凡在所属并听节制八
月世子愖还至其国袭位九月遣其齐安侯王淑上
表谢恩十一月皇女入京城愖复遣其判合门事李
信孙等奉表入谢十一月以黑的为高丽达鲁花赤
李益受代还十二年七月黑的还朝十一月遣使谕
愖改官职名号愖遣其带方侯王澄率衣冠子弟二
十人入侍以石抹天衢充副达鲁花赤十三年七月
愖遣其佥议中赞金方庆奉表贺平宋十一月愖遣
其判秘书寺事朱悦奉表奏改名□十四年正月金
方庆等为乱命愖治之仍命忻都洪茶丘饬兵御备
十五年正月□以达鲁花赤石抹天衢秩满未代请
复留三年从之东征元帅府上言以高丽侍中金方
庆与其子愃恂婿赵卞等阴养死士四百匿铠仗
器械造战舰积粮饷欲谋作乱捕方庆等按验得实
已流诸海岛然高丽初附民心未安可发征日本还
卒二千七百人置长吏屯忠清全罗诸处镇抚外夷
以安其民复令士卒备牛畜耒耜为来岁屯田之计
七月改铸驸马高丽王印赐□十六年正月敕其国
置大灰艾州东京柳石孛落四驿十七年五月□以
民饥乞贷粮万石从之七月以其国初置驿站民乏
食命给粮一岁仍禁使臣往来勿求索饮食十月直
□开府仪同三司中书左丞相行中书省事十八年
二月□言本国必阇赤不谙行移文字请除郎中员
外各一员以为参佐□又请易宣命职衔增驸马字
从之六月□言本国置驿四十民畜雕弊敕并为二
十站仍给马价八百锭八月升其佥议府为从三品
十一月金州等处置镇边万户府以控制日本十九
年正月□以日本寇其边海郡邑烧居室掠子女而
去请发阇里帖木儿麾下蒙古军五百人戍金州又
从之二十年五月立征东行中书省以高丽国王与
阿塔海共事二十八年五月以□子謜为世子授特
进上柱国赐银印十月以其国饥给以米二十万斛
三十年二月□遣使入奏复更名□及乞功臣号制
曰特进上柱国开府仪同三司征东行中书省左丞
相驸马高丽王□世守王爵选尚我家载旌藩屏之
功宜示褒嘉之宠可赐号推忠宣力定远功臣余如
故益懋厥勋对扬休命十一月□入朝成宗元贞二
年七月升其佥议司为二品大德元年十一月封□
为逸寿王以世子謜为高丽王从所请也二年七月
中书省臣奏謜有罪当废复以其父□为王三年正
月□遣使入贡丞相完泽等言世子时或言高丽僭
设省院台有旨罢之其国遂改立佥议府密直司监
察司今謜加其臣赵仁规司徒司空侍中之职又□
给仁规赦九死奖谕文书又擅写皇朝帝系及自造
历加其女为令妃又立资政院以崔冲绍为兴禄大
夫又尝奉太后旨公主与謜两位下怯薛合并为
一謜不奉旨謜又擅杀千户金吕而以其金符给宦
者朮合儿又仁规进女侍謜有巫蛊事今乞将仁规
冲绍发付京兆巩昌两路安置不得他适□行事不
法謜年少妄杀无辜乞降诏戒饬帝命杖仁规冲绍
而遣之二月诏谕□并阖境臣民自今以始勉遵守
国之规益谨畏天之戒凡在官者各勤乃事协力匡
赞毋蹈前非自干刑宪缁黄士庶各安其业五月哈
散使高丽还言□不能服其众朝廷宜遣官共理之
遂复立征东行省命阔里吉思为高丽行省平章政
事九月□遣使入贡以朝廷增置行省上表陈情其
略言累世有勤王之功凡八十余年岁修职贡尝以
世子入侍得联婚帝室遂为甥舅实感至恩使小国
不替祖风永修侯职是所望也四年二月征东行省
平章阔里吉思言高丽国王自署官府三百五十八
所官四千五十五员衣食皆取之民复苛征之又其
大会王曲盖龙扆警跸诸臣舞蹈山呼一如朝仪僭
拟过甚遣山东宣慰使塔察儿刑部尚书王泰亨
诏谕之使厘正以闻三月阔里吉思复上言佥议司
官不肯供报民户版籍州县疆界本国横科暴敛民
少官多刑罚不一若止依本俗行事实难抚治五年
二月为□罢行省官有诏谕□秋七月□上表言昔
居海岛时尝用山呼后改呼千秋今既奉明诏一切
皆罢又革官府九十余所汰官吏二百七十余员他
如杂徭病民驿骑烦扰驿传者亦皆省之诏曰卿其
谕朕意所言当始终行之或有不然宁不羞惧□自
大德二年复位八年而薨
　　赵国大长公主　赵国大长公主　下嫁阔里
　　吉思
按元史公主表赵国大长公主忽荅迭迷失裕宗女
适君不花子赵忠献王阔里吉思继室以赵国大长
公主爱牙迷失成宗女也　按阔里吉思传阔里吉
思性勇毅习武事尤笃于儒术筑万卷堂于私第日
与诸儒讨论经史性理阴阳术数靡不该贯尚忽荅
的迷失公主继尚爱牙失里公主宗王也不干叛率
精骑千余昼夜兼行旬日追及之时方暑将战北风
大起左右请待之阔里吉思曰当暑得风天赞我也
策马赴战骑士随之大杀其众也不干以数骑遁去
阔里吉思身中三矢断其发凯还诏赐黄金三斤白
金千五百斤成宗即位封高唐王西北不安请于帝
愿往平之再三请帝乃许及行且誓曰若不平定西
北吾马首不南大德元年夏遇敌于伯牙思之地众
谓当俟大军毕至与战未晚阔里吉思曰大丈夫报
国而待人耶即整众鼓噪以进大败之擒其将卒百
数以献诏赐世祖所服貂裘宝鞍及缯锦七百介冑
戈戟弓矢等物二年秋诸王将帅共议防边咸曰敌
往岁不冬出且可休兵于境阔里吉思曰不然今秋
候骑来者甚少所谓鸷鸟将击必匿其形备不可缓
也众不以为然阔里吉思独严兵以待之是冬敌兵
果大至三战三克阔里吉思乘胜逐北深人险地后
骑不继马踬蹈敌遂为所执敌诱使降惟正言不屈
又欲以女妻之阔里吉思毅然曰我帝婿也非帝后
面命而再娶可乎敌不敢逼帝尝遣其家臣阿昔思
特使敌境见于人众中阔里吉思一见辄问两宫安
否次问嗣子何如言未毕左右即引其去明日遣使
者还不复再见竟不屈死焉九年追封高唐忠宪王
加赠推忠宣力崇文守正亮节保德功臣太师开府
仪同三司上柱国驸马都尉追封赵王公主忽答的
迷失追封齐国长公主爱牙失里封齐国公主并加
封赵国
　　鲁国长公主　下嫁蛮子台
按元史公主表鲁国大长公主喃阿不剌裕宗女适
蛮子台　按特薛禅传至元二十七年帖木儿以其
弟蛮子台袭万户亦尚囊加真公主成宗即位以金
印封蛮子台为济宁王奉旨率本部兵讨叛王海都
笃哇既与之遇方约战行伍未定单骑突入阵中往
复数四敌兵大扰一战遂大捷时武宗在藩邸统大
军以镇朔方有旨令蛮子台总领蒙古军民官辅武
守莽来以遏北方囊加真公主薨继尚裕宗女喃哥
不剌公主蛮子台薨年五十有二
　　昌国大长公主　昌国大长公主　下嫁阿失
按元史公主表昌国大长公主益里海涯成宗女适
忽怜子昌王阿失继室以大长公主买的宪宗孙女
　按孛秃传忽怜子阿失事成宗笃哇叛于海都帝
遣晋王甘麻剌并武宗帅师讨之大德五年战哈剌
答山阿失射笃哇中其膝擒杀甚多笃哇号哭而遁
武宗赐之衣成宗加赐珠衣封为昌王置王府官属
仁宗朝复赐以宁昌县税入阿失尚成宗女亦里哈
牙公主复尚宪宗曾孙女买的公主阿失薨子八剌
失里袭封昌王
　　蓟国大长公主　下嫁高丽王謜
按元史公主表蓟国大长公主高丽王妃宝塔实怜
显宗女适渖王王謜即王章也　按高丽王□传□
子謜复袭王位成宗初年尚宝塔失怜公主成宗元
贞十一年进爵沈阳王继袭位高丽国王生子焘
　　濮国长公主　曹国长公主　俱下嫁高丽王
　　焘
按元史公主表高丽公主位濮国长公主高丽王妃
亦怜只班世祖之孙营王也先帖木儿女适渖王焘
主薨继室以曹国长公主高丽王妃金童顺宗子魏
王女也　按高丽王焘传焘受逊位以仁宗皇庆二
年四月封高丽国王是年其弟皓立为世子以其父
沈阳王请于朝故也

缺
国公主　下嫁高丽王皓
按元史公主表高丽公主位
缺
国公主显宗之女梁
王松山女适渖王皓
　　鲁国大长公主　下嫁雕阿不剌
按元史公主表鲁国徽文懿福真寿大长公主祥哥
剌吉顺宗女适帖木儿子雕阿不剌　按特薛禅传
大德十一年三月按荅儿长子雕阿不剌袭万户尚
祥哥剌吉公主六月封大长公主赐雕哥不剌金印
加封鲁王至大二年赐平江稻田一千五百顷皇庆
间加封皇姊大长公主天历间加号皇姑徽文懿福
真寿大长公主至大三年雕阿不剌薨葬末怀秃
　　鲁国大长公主　下嫁桑哥不剌
按元史公主表鲁国大长公主普纳适帖木儿子鲁
王桑哥不剌　按特薛禅传桑哥不剌者鲁王雕阿
不剌之弟阿里嘉室利之叔也
　　鲁国公主　下嫁阿里嘉实利
按元史公主表鲁国公主位肃雍贤宁公主朵儿只
班适雕阿不剌子阿里嘉实利　按特薛禅传阿里
嘉实利雕阿不剌嫡子也至大三年甫八岁袭万户
四年七月袭封鲁王尚朵儿只班公主元统元年阿
里嘉实利薨至顺间封朵儿只班号肃雍贤宁公主
　　鲁国大长公主　下嫁买住罕
按元史公主表鲁国大长公主拜塔沙适按陈裔孙
买住罕　按特薛禅传迸不剌子买住罕尚拜塔沙
公主卒
　　鲁国公主　下嫁丑汉
按元史公主表鲁国公主位台忽普都公主适按陈
裔孙安远王丑汉　按特薛禅传买住罕孙有名丑
汉者按陈次子必哥之裔孙尚台忽普都公主仁宗
朝封安远王以兵守莽来
　　鲁国公主　下嫁不只儿
按元史公主表鲁国公主位斡可真公主适火忽孙
不只儿　按特薛禅传火忽之孙不只儿尚斡可真
公主
　　鲁国公主　鲁国公主　俱下嫁脱罗禾
按元史公主表鲁国公主位不鲁罕公主适特薛禅
孙脱罗禾继室以仁宗女阔阔伦公主　按特薛禅
传特薛禅诸孙有名脱罗禾者尚不鲁罕公主继尚
阔阔伦公主
　　昌国公主　下嫁不怜吉歹
按元史公主表昌国公主位普颜可里美思公主适
唆都哥子宁昌郡王不怜吉歹
　　昌国大长公主　下嫁八剌失里
按元史公主表昌国大长公主烟合牙适昌王八剌
失里
　　昌国大长公主　下嫁沙蓝孕儿
按元史公主表昌国大长公主月鲁适八剌失里子
昌王沙蓝孕儿
　　赵国大长公主　下嫁囊家台
按元史公主表赵国大长公主亦怜真适君不花子
赵忠烈王囊家台
　　赵国大长公主　下嫁乔邻察
按元史公主表赵国大长公主回纥适君不花弟赵
康禧王乔邻察
　　赵国大长公主　下嫁木忽难
按元史公主表赵国大长公主阿失秃鲁适爱不花
子鄃忠襄王木忽难
　　赵国大长公主　下嫁马札罕
按元史公主表赵国大长公主桑哥八剌适囊家台
子赵王马札罕
　　郓国公主　下嫁赤窟
按元史公主表郓国公主位秃满伦公主适赤窟驸
马
　　郓国公主　下嫁怀都
按元史公主表郓国公主位瓮吉八忽公主适赤窟
孙怀都驸马
　　郓国公主　下嫁爱不哥
按元史公主表郓国公主位采真公主适怀都弟爱
不哥驸马
　　郓国大长公主　下嫁昌吉
按元史公主表郓国大长公主忙哥吉适爱不哥子
宁濮郡王昌吉
　　郓国大长公主　下嫁脱脱木儿
按元史公主表郓国大长公主桑哥不剌适爱不哥
子岐王脱脱木儿
　　郓国公主
按元史公主表郓国公主位札牙八剌公主适驸马
阙

　　延安公主　下嫁哈荅
按元史公主表延安公主位火鲁公主下嫁哈荅
　　延安公主　下嫁亦朮赤
按元史公主表延安公主位阔阔干公主适亦朮赤
驸马
　　延安公主　下嫁秃满荅儿
按元史公主表延安公主位脱脱灰公主世祖孙女
适秃满荅儿驸马
　　延安公主　下嫁也不干
按元史公主表延安公主下嫁延安王也不干
　　公主　下嫁塔出
按元史公主表公主适塔出驸马
　　公主　下嫁朮真伯
按元史公主表公主适塔出子朮真伯驸马
　　公主　下嫁别合剌
按元史公主表公主适朮真伯子别合剌驸马
　　公主　下嫁塔八
按元史公主表公主适别合剌子塔八驸马
　　阿昔伦公主　下嫁阿脱
按元史公主表阿昔伦公主适阿脱驸马
　　公主　下嫁忽都虎
按元史公主表阿昔伦公主位搠思蛮公主适阿脱
子忽都虎驸马
　　独木罕公主　下嫁察忽
按元史公主表独木罕公主适察忽驸马
　　伯要真公主　下嫁也先
按元史公主表伯要真公主适察忽子也先驸马
　　也里侃公主　下嫁迭木迭儿
按元史公主表也里侃公主适也先子迭木迭儿驸
马
　　公主　下嫁忒不歹
按元史公主表公主适忒不歹驸马
　　公主　下嫁塔赛
按元史公主表公主适忒不歹曾孙塔赛驸马
　　公主　下嫁哈丹
按元史公主表公主适塔赛子哈丹驸马
　　公主　下嫁朵忽
按元史公主表公主适哈丹子朵忽驸马
　　带鲁罕公主　下嫁拔都
按元史公主表带鲁罕公主适拔都驸马
　　搠思蛮公主　下嫁阿朮鲁
按元史公主表搠思蛮公主适拔都子阿朮鲁驸马
　　脱烈公主　下嫁也先不花
按元史公主表脱烈公主适阿尔思兰子也先不花
驸马
　　公主　下嫁忽纳荅儿
按元史公主表八八公主适也先不花子忽纳荅儿
驸马
　　公主　下嫁剌海涯里那
按元史公主表铁公主适忽纳荅儿子剌海涯里那
驸马
　　公主　下嫁卯泽
按元史公主表各公主位完者台公主适来宁王卯
泽
　　英寿大长公主　下嫁妥安牌
按元史公主表各公主位英寿大长公主适妥安牌
世祖孙女也
　　寿宁大长公主
按元史公主表各公主位寿宁大长公主显宗女泰
定皇帝伯姊也
　　明慧贞懿大长公主
按元史公主表明慧贞懿大长公主不荅昔明宗
之女
　　公主　下嫁奔忒古鬼
按元史公主表各公主位公主适合纳那颜孙奔忒
古鬼驸马
　　买买公主
按元史公主表买买公主
　　阿剌歹公主
按元史公主表阿剌歹公主
　　木荅里公主
按元史公主表木荅里公主
　　雪雪的斤公主
按元史公主表雪雪的斤公主
　　阿失秃公主
按元史公主表阿失秃公主
　　失怜荅里公主
按元史公主表失怜荅里公主

　公主驸马部列传十四
　　明
　　太原长公主　下嫁王七一
按明外史公主列传仁祖二女太原长公主淳皇后
所生下嫁王七一洪武初追封命有司具礼改葬
　　曹国长公主　下嫁李贞
按明外史公主列传曹国长公主太原主母妹下嫁
李贞主性纯孝助贞理家尢勤俭早薨贞引其子文
忠避兵依太祖洪武初封贞恩亲侯追册主为孝亲
公主先是兵乱主未葬命有司具礼葬于李氏先墓
诏曰公主祠堂碑亭其制悉视功臣之赠爵为王者
已进贞驸马都尉右柱国曹国公因加册曹国长公
主贞亦孝友晚岁尢折节恭谨薨赠陇西王谥恭献
子文忠自有传
　　临安公主　下嫁李祺
按明外史公主列传太祖十六女临安公主洪武九
年下嫁李祺韩国公善长子也是时始定公主婚礼
先期赐驸马官诰并朝服仪从甚盛既婚会帝以疾
罢朝者逾旬善长失不候问御史大夫汪广洋陈宁
劾善长罪且言驸马李祺六日不朝宣至前殿复不
行礼请父子并付法司有诏勿问最后善长坐事诛
主从祺徙江浦永乐中薨崇祯二年绩溪民李世选
自言善长十四世孙当太祖时驸马都尉祺死善长
坐罪诛其子盛庆为临安公主所出贬绩溪为民主
号泣太祖示以手书许二百十六年后执此请于朝
复故爵故世选于是年具奏帝亲加辨验以敕中胡
惟庸为维庸李祺为棋且善长死以二十三年五月
乙卯此云仲春与实录及奸党录互异大学士韩爌
礼部尚书何如宠等并言其伪世选坐妄援敕书律
论死久之乃得释
　　宁国公主　下嫁梅殷
按明外史公主列传宁国公主孝慈皇后所生下嫁
梅殷殷字伯殷夏邑人汝南侯思祖从子也洪武十
一年尚主为驸马都尉天性恭谨有谋略便弓马太
祖十六女诸驸马中尢爱殷时李文忠以上公典国
学而殷视山东学政赐敕褒美谓殷精通经史堪为
儒宗当世皆荣之帝春秋高诸王强盛殷尝受密命
辅皇太孙及燕师逼建文帝命殷充总兵官镇守淮
安悉心防御号令严明燕师破何福军执诸将平安
等燕王遂遣使假道于殷以进香为名殷答曰进香
皇考有禁不遵者为不孝王大怒复书言今兴兵诛
君侧恶天命有归非人所能阻殷割使者耳鼻纵之
曰留汝口为殿下言君臣大义王为气沮而凤阳守
徐安亦拆浮桥绝舟□以逼燕燕兵卒不能渡淮乃
涉泗出天长取道扬州燕王即帝位殷尚拥兵淮上
帝迫公主啮血为书投殷殷得书痛哭问使者建文
帝何在曰去矣殷曰君存与存吾姑忍俟之乃还京
帝闻殷至大喜迎劳曰驸马劳苦殷曰劳而无功帝
默然永乐二年都御史陈瑛奏殷畜养亡命出入其
家者八十余人与女秀才刘氏朋邪诅咒帝因谕户
部考定公侯驸马伯仪仗从人之数而别命锦衣卫
执殷家人送辽东明年冬十月殷入朝前军都督佥
事谭深锦衣卫指挥赵曦挤殷死笪桥下而奏殷自
投水死都督同知许成发其事帝怒罪深曦二人曰
上命也帝大怒立命力士持金瓜落二人齿斩之籍
其家遣官为殷治丧谥荣定而封许成为永新伯初
公主闻殷死谓上果杀殷牵衣大哭问驸马安在帝
哭曰为主迹贼无自苦公主谨护二子顺昌景福帝
以顺昌为中府都督同知佥事景福旗手卫指挥使
赐公主书曰驸马殷虽有过失兄以至亲不问比闻
溺死兄甚疑之都督许成来首已加爵赏谋害之人
悉置重法特报妹知之瓦剌灰者降人也事殷久谓
深曦实杀殷请于帝断二人手足剖其肠祭殷遂自
缢死十二月进封公主为宁国长公主命户部全给
顺昌等月俸米寻复命全给长公主岁禄宣德中与
世袭孙纯举成化十七年进士为定远知县忤上官
弃归袭武阶为中都副留守初公主闻燕王反尝贻
书责以大义不答燕兵至淮北贻书公主命迁居太
平门外勿罹兵祸公主亦不答
按江宁府志梅殷汝南侯思祖从子尚宁国公主恭
谨有谋善骑射诸驸马中高皇爱之尝命提督山东
学校敕云朕观古之帝王必赖贤才辅佐以成治功
贤才之在天下必待明师教育以成器用尔驸马都
尉梅殷幼承家教长能笃学精通经史颇有才华虽
乃武臣之裔堪为文儒之宗今特命汝提督山东学
校作养人材兼理地方等处事务汝唯钦承朕命勿
负所托
　　三公主
按明外史公主列传三公主早薨
　　安庆公主　下嫁欧阳伦
按明外史公主列传安庆公主宁国主母妹下嫁欧
阳伦颇不法洪武末茶禁方严数遣私人贩茶出境
以牟利所至驿骚虽大吏不敢问有家奴周保者尤
横辄呼有司科民车至数千辆过河桥巡检司擅捶
辱司吏吏不堪以闻于朝帝大怒遂赐伦死保等皆
坐诛
　　汝宁公主　下嫁陆贤
按明外史公主列传汝宁公主下嫁陆贤吉安侯仲
亨子也
　　怀庆公主　下嫁王宁
按明外史公主列传怀庆公主成穆孙贵妃所生下
嫁王宁宁寿州人既尚主掌后军都督府事建文中
尝泄禁中事于燕籍其家系锦衣卫狱成祖即位称
宁孝于太祖忠于国家止直不阿横遭诬构封永春
侯予世券久之坐事下狱见原卒子贞亮官羽林前
卫佥事先宁夭宣德中贞亮子彝数乞嗣卫佥事不
许十年援诏书言公主嫡孙当嗣侯乃命以卫佥事
带俸奉主祀宁能诗颇好佛一日侍成祖语及太祖
时事帝为怆然因劝帝饭僧诵佛经资太祖福利帝
不怿恩礼由是渐衰宁又有子贞庆工诗与刘溥等
称十才子
　　大名公主　下嫁李坚
按明外史公主列传大名公主下嫁李坚坚武陟人
父英洪武初为骁骑右卫指挥佥事阵没赠指挥使
坚有才勇既尚主掌前军都督府事建文初以左副
将军从北伐及燕师战胜负略相当封滦城侯予世
券最后战滹沱河燕卒薛禄刺坚堕马因挥刃斫坚
坚大呼我李驸马也勿杀械送北平道卒子庄年七
岁嗣侯成祖即位庄父姓名在奸党中以主故获宥
主惧祸遂纳诰券于朝庄在南京师事刘溥放浪诗
酒以寿终
　　福清公主　下嫁张麟
按明外史公主列传福清公主郑安妃所生下嫁张
麟凤翔侯龙子也麟未嗣侯卒子杰侍主京师永乐
中卒语在龙传　按张龙传龙子麟尚福清公主授
驸马都尉孙杰侍公主京师永乐初失侯杰子嗣宣
德十年援诏恩乞嗣吏部言龙侯不嗣者四十年不
许
　　寿春公主　下嫁傅忠
按明外史公主列传寿春公主下嫁傅忠颍国公友
德子也主最太祖所爱诏赐吴江县庄田一百二十
余顷田皆上腴岁入八千石逾他主数倍薨于洪武
时赐明器仪仗以葬
　　十公主
按明外史公主列传十公主早薨
　　南康公主　下嫁胡观
按明外史公主列传南康公主下嫁胡观东川侯海
子也海尝以罪夺禄田及观尚主有诏给田如故观
初在选中帝为命黄岩徐宗实教之既成婚中使置
驸马位南向而师席东向实引驸马位使下然后为
说书又为书数千言引古义相戒劝观流涕执弟子
礼甚恭太祖为大喜建文三年观佐李景隆北征为
燕兵所执永乐初遣观使晋府还科道官劾观僭乘
晋王所赐舆诏姑宥之已都御史陈瑛等劾观强
取民间子女又娶娼为妾且言预知李景隆逆谋陛
下曲加宽宥绝无悛心宜正其罪遂罢朝请寻自缢
死宣德中主乞以子忠嗣诏授孝陵卫指挥佥事进
同知
　　永嘉公主　下嫁郭镇
按明外史公主列传永嘉公主郭惠妃所生下嫁郭
镇武定侯英子也英卒镇不得嗣侯宣德十年主乞
以子珍嗣语在英传世宗即位元孙勋有宠为主乞
追谥特赐谥贞懿前此公主无谥例盖异数也
　　十三公主
按明外史公主列传十三公主早薨
　　含山公主　下嫁尹清
按明外史公主列传含山公主下嫁尹清建文初清
掌后府都督事
按扬州府志尹清其先华阴人官扬州卫洪武二十
七年选尚含山长公主授驸马都尉公主太祖妃韩
氏所生蚤失母最钟爱赐予特盛卒赠光禄大夫
　　汝阳公主　下嫁谢达
按明外史公主列传汝阳公主永嘉主母妹下嫁谢
达达父彦凤阳人少孤育于外家孙氏冒其姓数从
征讨有功累官前军都督佥事诏复谢姓选其子尚
主仁宗即位以属尊与宁国怀庆大名南康永嘉含
山宝庆七公主皆称大长公主
　　宝庆公主　下嫁赵辉
按明外史公主列传宝庆公主太祖最幼女下嫁赵
辉辉父和以千户从征安南阵没辉袭父官先是成
祖即位主甫八岁命仁孝皇后抚之如女永乐十一
年辉以千户守金川门年二十余状貌伟丽帝见而
异之遂选以尚主主既为后所抚装赍视他主倍渥
婚夕特诏皇太子送主入邸洪熙初尊为大长公主
先辉薨辉至成化十二年始卒凡事六朝历掌南京
都督及宗人府事天顺中乞封侯不许家故豪侈姬
妾至百余人锦衣玉食享有富贵者逾六十四年寿
九十
　　福成公主　下嫁王克恭
按明外史公主列传福成公主南昌王女母王氏下
嫁王克恭克恭尝为福建行省参政后改福州卫指
挥使
　　庆阳公主　下嫁黄琛
按明外史公主列传庆阳公主蒙城王女母田氏早
寡有节行太祖甚重之既薨命皇后皇太子及诸王
皆以少牢致祭主下嫁黄琛琛本名宝后改今名以
帐前参随舍人擢兵马副指挥太祖爱其谨厚选尚
王女累从军征讨多着劳绩历官龙江翼守御千户
洪武初册两王女为公主授克恭琛为驸马都尉迁
琛淮安卫指挥使其后礼官上言皇侄女宜改封郡
主克恭琛当上驸马都尉诰帝曰朕惟侄女二人不
忍遽加降夺其称公主驸马如故公主岁给禄米五
百石视他主减三之二驸马止食本官俸擢琛中都
留守卒官子铉至都督佥事或谓福成庆阳皆太祖
从姊误
　　江都公主　下嫁耿璇
按明外史公主列传兴宗二女江都公主下嫁耿璇
长兴侯炳文子也累官前军都督佥事主为懿文太
子长女初称江都郡主建文元年进郡主为公主璇
为驸马都尉炳文领兵北伐璇尝劝直捣北平及炳
文罢归谋不用永乐初称疾不出坐罪死主复降为
郡主忧卒
　　次公主
按明外史公主列传次公主早薨
　　永安公主　下嫁袁容
按明外史公主列传成祖七女永安公主下嫁袁容
容寿州人父洪以开国功官都督容初选燕府仪宾
配永安郡主燕兵起有战守功成祖即位进郡主为
公主容驸马都尉永乐元年再论功封广平侯与世
券凡大驾出巡容居守初都指挥款台乘马过容门
容怒其不下棰之几死帝闻之赐赵王高燧书曰自
洪武来往来驸马门者未闻令下马也昔晋王敦为
驸马纵恣暴横卒以灭亡汝其以书示容令械辱款
台之人送京师容由是敛戢公主薨停侯禄宣宗即
位复故卒赠沂国公谥忠穆子祯嗣侯卒无子庶弟
瑄正统初乞嗣帝曰容封以公主恩祯嗣以公主子
瑄庶子可长陵卫指挥佥事天顺元年诏与侯爵卒
弟琇成化十五年嗣官长陵卫卒侄辂乞嗣侯言官
持不可帝曰诏书许子孙嗣辂容孙也辂后毋嗣仍
世卫佥事辂卒子夔弘治间乞嗣侯不许
　　永平公主　下嫁李让
按明外史公主列传永平公主下嫁李让让舒城人
父申留守左卫指挥同知让燕邸仪宾燕兵起率府
兵执谢贵等取大宁战白沟河有功署掌北平布政
司事佐仁宗居守建文皇帝闻之怒欲诱致让曰让
来吾宥申让不从力战破平安兵于九门帝遂杀申
籍其家其姻族皆坐罪或死或徙边让闻之战益力
永乐元年进驸马都尉封富阳侯食禄千石掌北京
行部事卒赠景国公谥恭敏子茂芳嗣侯二十二年
坐谴帝曰茂芳早失父不知礼令停禄革冠服读书
国子监十年能改过乃复爵禄是年卒子舆正统二
年授长陵卫指挥佥事天顺元年诏与伯爵卒子钦
成化间乞嗣伯与长陵卫指挥佥事
　　安成公主　下嫁宋琥
按明外史公主列传安成公主下嫁宋琥西宁侯晟
子　按宋晟传晟三子长瑄瑄弟琥尚安成公主得
嗣侯予世券八年佩前将军印镇甘肃谕曰毋替父
功琥尝擅留番酋诏切责十年与李彬捕叛酋老的
罕俘斩甚众召还洪熙元年坐不敬夺爵并削驸马
都尉官宣德中复都尉
　　咸宁公主　下嫁宋瑛
按明外史公主列传咸宁公主下嫁宋瑛琥弟袭西
宁侯英宗北狩死于阳和　按宋晟传琥既废以弟
瑛嗣尚咸宁公主尝求白河堧地有司言地连民田
不与正统中历掌左军前府事十七年也先大举入
寇命瑛统总兵官督镇守大同朱冕石亨等御之时
中官郭敬监军诸将皆受制战阳和全军没敬伏草
间免瑛及冕皆死赠郓国公谥忠顺子杰嗣
　　常宁公主　下嫁沐昕
按明外史公主列传常宁公主下嫁沐昕西平侯英
子
　　清河公主　下嫁李铭
按明外史公主列传清河公主下嫁李铭
按续文献通考清河公主于永乐四年下嫁驸马李
铭
　　真定公主　下嫁王谊
按明外史公主列传真定公主下嫁王谊
按续文献通考真定公主下嫁驸马王谊济宁指挥
佥事佐子也正统十二年卒
　　德安公主
按明外史公主列传仁宗三女德安公主早薨谥悼
简
　　庆都公主　下嫁焦敬
按明外史公主列传庆都公主下嫁焦敬
　　嘉兴公主　下嫁井源
按明外史公主列传嘉兴公主下嫁井源英宗北狩
死于怀来城
　　顺德公主　下嫁石璟
按明外史公主列传宣宗二女顺德公主下嫁石璟
按续文献通考顺德长公主宣宗长女正统二年下
嫁驸马石璟主以八年薨璟以成化十五年卒
　　常德公主　下嫁薛桓
按明外史公主列传常德公主下嫁薛桓
按续文献通考常德长公主宣宗第二女正统十二
年下嫁驸马薛桓主后进大长公主成化六年薨
　　重庆公主　下嫁周璟
按明外史公主列传英宗八女重庆公主下嫁周璟
按续文献通考英宗八女重庆公主英宗长女天顺
五年下嫁驸马周璟主后进大长公主以弘治元年
薨璟以八年卒
　　嘉善公主　下嫁王增
按明外史公主列传嘉善公主下嫁王增
按续文献通考嘉善公主英宗第二女下嫁驸马王
增靖远伯骥孙也
　　淳安公主　下嫁蔡震
按明外史公主列传淳安公主下嫁蔡震震醇谨无
过失当刘瑾之败每遇廷讯即斥其人附己阴事以
胁持之廷臣无敢诘者震厉呼曰我皇家至戚应不
附尔趣狱卒拷掠之瑾乃服罪以是知名嘉靖中卒
赠太保谥康僖
按续文献通考淳安公主英宗第三女下嫁驸马蔡
震军人诚子也主后进大长公主弘治十二年薨震
以嘉靖十四年卒赠太保谥康僖
　　崇德公主　下嫁杨伟
按明外史公主列传崇德公主下嫁杨伟
按续文献通考崇德长公主英宗第四女下嫁驸马
杨伟锦衣指挥宏子兴济伯善孙也主后进大长公
主弘治二年薨
　　广德公主　下嫁樊凯
按明外史公主列传广德公主下嫁樊凯
按彰德府志凯字大振少给役至县令见其状貌惊
异令就学成化初选尚广德公主不以贵戚多命
凯统禁兵日介冑升殿侍卫正德初刘瑾用事自公
卿以下莫不折节而凯独不屈尝曰凯幸托主为朝
廷肺腑戚纵自轻奈辱主何所统卒王某者瑾乡人
也知瑾恶凯列状诬凯受禁卒金且多私役者遂罢
凯侍卫凯善论事有康济心尝请禁贫民生子阉割
者又极言团营军之弊为时所称子琦瑶俱锦衣指
挥同知琮百户
　　隆庆公主　下嫁游泰
按明外史公主列传隆庆公主下嫁游泰
按续文献通考隆庆长公主英宗第六女成化九年
下嫁驸马游泰怀远侯杰子也十五年主薨弘治十
三年泰卒
　　宜兴公主　下嫁马诚
按明外史公主列传宜兴公主下嫁马诚
按续文献通考宜兴长公主英宗第七女成化九年
下嫁驸马马诚正德九年主薨十四年诚卒
　　嘉祥公主　下嫁黄镛
按明外史公主列传嘉祥公主下嫁黄镛
按续文献通考嘉祥长公主英宗第八女成化十三
年下嫁驸马黄镛十九年主薨正德年镛卒
　　同安公主　下嫁王宪
按明外史公主列传景帝一女同安公主英宗复辟
降称郡主誓不嫁宪宗强之下嫁王宪礼仪视公主
按续文献通考同安公主景帝女成化二年下嫁仪
宾王宪弘治四年主卒葬礼视嘉祥公主
　　仁和公主　下嫁齐世英
按明外史公主列传宪宗六女仁和公主下嫁齐世
英
按续文献通考仁和长公主弘治二年下嫁驸马齐
世英鸿胪卿佑子
　　永康公主　下嫁崔元
按明外史公主列传永康公主下嫁崔元元代州人
世宗入继以迎立功封京山侯给诰券礼部言奉迎
乃臣子之分遽膺封爵无故事宜寝成命帝曰永乐
初年太宗皇帝入继大统驸马都尉王宁以翊戴功
进封永春侯何得言无故事给事中底蕴御史高越
等连章论其不可皆不纳已坐张延龄事下诏狱寻
释元好交文士播声誉宠幸优渥勋臣戚畹莫敢望
焉卒赠左柱国太傅兼太子太傅谥荣恭国婿封侯
赠官不以军功自元始
按山西通志元字懋仁代州人尚永康大长公主孝
宗皇帝之女弟也元美姿仪博览群籍善诗拜驸马
都尉在戚畹诸贵皆不及公卿大臣乐与之交游贤
声闻于时尤敏慧有谋略屡承朝命差遣武宗晏驾
奉昭圣皇太后懿旨金符诣兴邸奉迎世宗入嗣
大统嘉靖改元封奉天翊卫推诚宣力武臣特进荣
禄大夫柱国京山侯食禄一千五百石赐诰券奉命
护孝惠皇太后梓宫葬茂陵又奉命之安陆迎献皇
帝神主来京命掌宗人府事南幸扈跸侍班行殿赐
诗命和又命护献皇后梓宫南祔显陵又召直内苑
时承顾问元明习典制凡有敷对皆克当上意又时
进撰文字悉见采用或命乘马禁中泛舟太液代拜
先圣先师于后又命护孝烈皇后葬永陵充皇太子
加冠使以侍直勤劳加太保再加太傅再加特进光
禄大夫又加岁米百石白金文绮珍异之赐不可胜
纪年七十二卒赠谥谕祭十六坛遣官营葬恩赉有
加元弟允进士官参政克举人献征录云自古尚主
者繁矣若乃偕老齐寿俱膺福履会遘兴运简托心
膂兹其鲜俪者矣
　　德清公主　下嫁林岳
按明外史公主列传德清公主下嫁林岳
按续文献通考德清长公主宪宗第三女弘治九年
下嫁驸马林岳兵马指挥芳子也正德十三年岳卒
　　归善公主
按明外史公主列传归善公主早薨追封
　　长泰公主
按明外史公主列传长泰公主早薨追封
按续文献通考长泰公主宪宗第五女以成化二十
三年薨追封长泰公主
　　仙游公主
按明外史公主列传仙游公主早薨追封
按续文献通考仙游公主宪宗第六女以弘治五年
薨追封仙游公主礼葬依蔚悼王
　　长宁公主
按明外史公主列传孝宗四女长宁公主早薨追封
　　善化公主
按明外史公主列传善化公主早薨追封
　　永福公主　下嫁邬景和
按明外史公主列传永福公主下嫁邬景和和昆山
人嘉靖中奉旨入直当撰元文以不暗元理辞帝不
悦时有事清馥殿在直诸臣俱行厘祝礼景和不俟
礼成而出已而赏赉诸臣景和与焉疏言无功受赏
惧增罪戾乞容辞免俾洗心涤虑以效他日马革裹
尸衔环结草之报帝大恨摘疏语谓诅咒失人臣礼
削职归原籍三十五年入贺圣诞毕因言臣自五世
祖寄籍锦衣卫世居北地今被罪南徙不胜犬马恋
主之私扶服入贺退而私省公主坟墓丘封翳然荆
棘不剪臣切自念狐死尚正首丘臣托命贵主独与
逝者魂魄相吊于数千里外不得春秋祭扫拊心伤
悔五内崩裂臣之罪重不敢祈惟陛下幸哀故主使
得寄籍原卫长与相依死无所恨帝怜而许之隆庆
二年以张卤荐复官卒赠少保谥荣简
按巢县志嘉靖二年第三女永福长公主下嫁驸马
邬景和四年主薨三十年景和以辞直削爵为民流
徙吴郡隆庆元年复爵三年薨谥荣简
按尧山堂外纪景和初以选送礼贤馆命礼部教习
馆甥一日出对句云御沟冰泮闻流水景和应声对
云金屋春残见落花后尚主未几而公主下世遂以
偶尔致成谶云景和既被放将至吴曾通一札于邑
令严公宏欲造驸马府于县紫薇观下且欲寻取其
族人其族以景和流徙故惧祸之及遂群避不敢通
问作马公志时犹云今其族为皮匠者甚众现在城
中迨今又八十年邬姓者盖仅有存焉
　　永淳公主　下嫁谢诏
按明外史公主列传永淳公主下嫁谢诏
按续文献通考永淳长公主睿宗第四女嘉靖元年
下嫁驸马谢诏未几主薨四十一年诏卒赠少保
　　常安公主
按明外史公主列传世宗四女常安公主早薨追封
　　思柔公主
按明外史公主列传思柔公主早薨追封
　　宁安公主　下嫁李和
按明外史公主列传宁安公主下嫁李和
按续文献通考成平公主世宗长女嘉靖三十四年
下嫁驸马李和隆庆三年和卒
按史称宁安通考
作成平想其改封耶

　　嘉善公主　下嫁许从诚
按明外史公主列传嘉善公主下嫁许从诚
按续文献通考安泰公主世宗第二女嘉靖三十六
年下嫁驸马许从诚隆庆五年主薨万历二十七年
从诚卒
按嘉善安泰封
国亦异意疑同前

　　寿阳公主　下嫁侯拱辰
按明外史公主列传穆宗六女寿阳公主下嫁侯拱
辰万历中国本议起拱辰掌宗人府首具疏力争人
望归焉卒赠太傅谥荣康
　　永宁公主　下嫁梁邦瑞
按明外史公主列传永宁公主下嫁梁邦瑞
按续文献通考万历十年长公主下嫁梁驸马邦瑞
月余卒
　　蓬莱公主
按明外史公主列传蓬莱公主早薨
　　太和公主
按明外史公主列传太和公主早薨追封
　　瑞安公主　下嫁万炜
按明外史公主列传瑞安公主慈圣太后所生下嫁
万炜崇祯时主累加大长公主所产子及庶子长祚
弘祚皆官都督主以神宗同产故万氏父子皆承恩
宠炜官至太傅管宗人府印尝以亲臣侍经筵每文
华进讲带刀入直须眉尽白而有少容李建泰西征
受命以太牢告庙年七十余矣国变同子长祚死于
贼弘祚投水死长祚妻李氏亦赴井死
　　延庆公主　　　　下嫁王□
按明外史公主列传延庆公主下嫁王□□尝救御
史刘光复触神宗怒削职光宗立复官
　　荣昌公主　下嫁杨春元
按明外史公主列传神宗十女荣昌公主下嫁杨春
元春元早卒主孤嫠高行帝深重之
　　寿宁公主　下嫁冉兴让
按明外史公主列传寿宁公主下嫁冉兴让主郑贵
妃出也厘降后神宗命主五日一来朝恩泽异他婿
后洛阳失守庄烈帝命兴让同太监王裕民给事中
叶高标往唁福世子于河北都城陷兴让为贼拷死
　　云和公主
按明外史公主列传神宗女云和公主早卒
　　静乐公主
按明外史公主列传神宗女静乐公主早卒
　　云梦公主
按明外史公主列传神宗女云梦公主早卒
　　仙居公主
按明外史公主列传神宗女仙居公主早卒
　　灵丘公主
按明外史公主列传神宗女灵丘公主早卒
　　泰顺公主
按明外史公主列传神宗女泰顺公主早卒
　　香山公主
按明外史公主列传神宗女香山公主早卒
　　天台公主
按明外史公主列传神宗女天台公主早卒
　　怀淑公主
按明外史公主列传光宗九女怀淑公主七岁而薨
余五女皆早世
　　宁德公主　下嫁刘有福
按明外史公主列传宁德公主下嫁刘有福
　　遂平公主　下嫁齐赞元
按明外史公主列传遂平公主下嫁齐赞元都城陷
赞元南奔
　　乐安公主　下嫁巩永固
按明外史公主列传乐安公主下嫁巩永固永固字
洪图宛平人好读书负才气崇祯十六年二月帝召
公侯伯于德政殿言祖制勋臣驸马入监读书习武
经弓马问各有子弟否成国公朱纯臣定国公徐允
祯等皆以幼对而永固独上疏请肄业太学帝褒答
之总督赵光抃以边事系狱特疏申救又请复建文
皇帝庙谥事虽未行时论韪焉甲申三月贼破宣大
李邦华请太子南迁为异议所格及事急上密召永
固及新乐侯刘文炳护行叩头言亲臣不藏甲难以
空手搏贼皆相向涕泣十九日都城陷时公主已薨
未葬永固以黄绳缚子女五人系柩旁曰此帝甥也
不可污贼手举剑自刎阖室焚死福王立赠少师谥
曰贞愍
　　公主
按明外史公主列传熹宗二女皆早世
　　长平公主　下嫁周显
按明外史公主列传庄烈帝六女五皆早世长平公
主下嫁周显方都城之未破也帝已选显尚主未及
行城陷帝入寿宁宫主牵帝衣哭帝曰汝何故生我
家挥之以刃断左臂又剑斫昭仁公主于昭仁殿时
长平公主年十岁矣越五日复生
皇清顺治二年上书言九死臣妾局蹐高天髡缁空王
庶申罔极不许
诏显复尚故主土田邸第金钱牛车锡予有加主涕泣
踰年病卒
赐葬彰义门外

　公主驸马部艺文一
　　王吉请改正尚主之礼论　　　汉荀悦
尚公主之制人道之大伦也昔尧降厘二女于妫汭
嫔于虞易曰帝乙归妹以祉元吉春秋称王姬归于
齐古之达礼也男替女凌则淫暴之变生矣礼自上
降则昏乱于下者众矣三纲之首可不慎乎夫成大
化者必稽古立中务以正其本也凡吉所言古之道
也
　　平阳懿公主诔　　　　　魏陈思王植
俯振地纪仰错天文悲风激兴霜□雪氛雕兰夭蕙
良干以泯于惟懿主瑛瑶其质协策应期含英秀出
岐嶷之姿实朗实极在生十旬察人识物仪同圣表
声协音律骧眉识往俯瞳知来求颜必笑和音则该
阿保接手侍御充傍常在襁褓不停帏□专爱一宫
取玩圣皇何图奄忽罹天之殃魂神迁移精爽翱翔
号之不应听之莫聆帝用吁嗟呜呼哀哉怜尔早没
不逮阴光改封大郡惟帝旧疆建土开家邑移蕃王
琨佩惟鲜朱绂斯煌国号既崇哀尔孤独配尔君子
华宗贵族爵以列侯银艾优渥成礼于宫灵輀交毂
生虽异室殁同山岳爰构元宫玉石交连朱房皓壁
皓曜电鲜饰终备卫法生象存长埏缮修神闺掩扉
二柩并降双魂孰依人谁不殁怜尔尚微阿保激摧
上圣伤悲城阙之诗以日喻岁况我爱子神光长灭
□关一阖曷其复晰
　　南阳长公主诔　　　　　　　晋潘岳
昔唐女嫔妫书叙厘降之美周姬适齐诗咏肃雍之
歌汉之新野以节义垂号千载伊晋之献主以聪明
睿智考终定谥兹可谓母仪纯备迈踪古烈者已惜
乎不永背世湮沉爰托素旗式章徽音主之诞育既
纂洪冑德之休明亦固天授思心婉娈淑质纯茂母
仪不忒内则靡疚肇自弱笄有馥其芬言告言归作
合于荀在贵思降处逸能勤上虔诸姑傍接支嫔内
谐闺阈外和族姻终温且惠淑慎其身积善余庆启
兹名裔励以惠肃诲以柔顺主实体化不言而信二
子遵式匪严而峻于穆献后奕代熙盛重作大司黎
牧火正国之仁姑家之慈母天道辅贤宜享遐寿如
何短命曾不华首寝疾弗兴繁荣摧朽呜呼哀哉容
车戒路祖奠在庭騑骖踌躇服马悲鸣皇舆亲临望
旗失声列辟咸起洒泪沾缨呜呼哀哉既次墓门降
柩升輴灵衣从风素幕生尘明燎守夜竦绋俟晨噭
噭遗嗣茕茕孤臣号无废音涕不辍巾
　　皇女诔　　　　　　　　　　　前人
厥初在鞠玉盾华繁倏发修曜蛾眉连娟清颅横流
明眸朗鲜迎时夙智望岁能言亦既免怀提携紫庭
聪惠机警授色应声亹亹其进好曰之经辞令容止
闲于幼龄猗猗春兰柔条含芳落英雕矣从风飘扬
妙好弱媛窈窕淑良孰是人斯而罹斯殃灵殡既祖
次此暴庐披览遗物徘徊旧居手泽未改领腻如初
孤魂遐逝存亡永殊呜呼哀哉
　　京陵公主女王氏哀辞　　　　　前人
猗欤公子季女惟王生自洪冑禀兹义方盼倩粲丽
窈窕淑良如彼春兰吐葩含芳葩以霜陨芳以歇尽
彼苍者天胡宁斯忍曾未弱笄无疾而陨官朝震惊
靡人不愍嗟尔母氏劬劳抚鞠恩斯勤斯是长是育
帷屏媚子奄离顾复哀无废心涕不辍目于以祖之
于掖庭闺于以送之陵冈崔嵬仆马回眷旗旐旋飞
夕阳失映晴鸟忘归皎皎霄月载盈载微冥冥公子
一往不追长夜无旦孤魂曷依
　　万年公主诔　　　　　　　　左贵嫔
昔满衣早智周晋夙成咸以岐嶷名存典经猗欤公
主在幼克哲方德比齿有邈先烈何德之盛而年或
阙何华之繁而实不结雨坠风逝形影长灭赫赫京
室河洛所经阴精发曜降兹淑灵笃生公主诞膺休
祯秀出紫微日晖月明既睇艳姿徽音孔昭盼倩其
媚婉曼其娇宠玩轩陛如琼如瑶虽则弱齿双德兼
苞五福所集闻之先民积善锺庆怙德辅仁宜终淑
美光晖日新云何降戾景命不振熠熠荣曜英蕤始
芳何辜于天猥遇降霜茕茕稚魂飘飘遐翔于戏何
辜痛兹不福生而何晚没而何速酷矣皇灵谬哉司
禄呜呼哀哉日月载驰白露凝结自主薨徂奄离时
节吉凶乖邈存亡异制将迁幽都潜神永翳呜呼公
主魂岂是绥岌岌灵□骏驷騑騑挽僮齐唱悲音激
摧士女歔欷高风增哀一日不见采萧作歌况我公
主形灭体讹精灵迁逝幽此中阿言思言念涕泪滂
沱呜呼哀哉
　　豫章长公主墓志铭　　　　　宋谢庄
禀中枢之照体星轩之华肃恭在国掖庭钦其风恪
勤衡馆庶族仰其德神叶灵条爰自帝尧文信启鲁
肇京于楚宵烛载照娥英是从婉娩絺绤优柔肃雍
蘅蕙有宝金碧不居泉庭一夜里馆长芜
　　临海公主墓志铭　　　　　　齐谢脁
长发其祥瑶台乃构元鸟归飞北音斯奏聿来徐土
祯符爰授帝体灵柯秾华以秀饰馆东鲁言归景族
有教公宫无系车服既肃簪珥亦崇汤沐率礼衡门
降情云屋彼月斯望在钓维缗瞻须配景望烛齐神
霾华昆岫灭采上春慈缠云陛悲动外姻郁彼崇芒
眷然城辇辎翟按辔龙旒徐转
　　新安长公主墓志铭　　　　　　前人
氛氲长发时惟睿文诞兹明淑玉振兰芬誉宣女师
德侔高行肃穆嫔风优游阃正抚事成箴临图作镜
如何冥默方春委盛
　　永嘉长公主墓志铭　　　　　　王融
作仪阿媛取俪汉妃相金陋质秾李惭辉肃穆妇容
静恭女德顾史求箴披图问则庆善郁夷与仁冥默
宵燧亡明晓挽已声松门严阔泉帐寒清悠哉白日
郁彼佳城
　　临安公主集序　　　　　　梁简文帝
四德之美戚里仰以为风七行之奇濯龙规以为则
若夫托勾陈之贵出玉台之尊风仪闲润神姿照朗
爱敬之道夙彰柔之才必备凤桐遐远清管嘹亮
湘川寂寞泪筱葳蕤北渚之句尚传仙灵之典不泯
况复文同积玉韵比风飞谨求散逸贻厥于后
　　为长城公主谢表　　　　　　　沈约
奉策书封妾为长城县公主徽命降临惭腆妄置妾
膺灵禀气育景璇闺弱志易沦柔德难树虽复式修
姆保莫敢或遑而肃雍不着秾华盖阙不悟宸晖曲
渐彝章夙贲籍此恩加遽延典策汤沐光启珩绲昭
被
　　为王仪同谢国姻启　　　　　　刘潜
即日主书王静民宣敕安吉主降嫔臣第三息实臣
素里庸族蓬衡贱品事隔伊□之理望绝下嫁之姬
而圣慈猥洽皇姻曲逮荆布陋饰已膺凡奖负薪微
息复降肃邕频烦叨荷内外荣抃
　　常山公主碑　　　　　　北魏温子升
启泰微之层构辟阊阖之重扉据天下以为家苞率
土而光宅然则昆山西峙爰有夜光汉水东流是生
明月公主禀灵宸极资和天地芬芳有性温润成质
自然秘远若上元之隔绛河直置清高类姮娥之依
桂树令淑之至比光明于宵烛幽闲之盛匹秾华于
桃李托体宫闱而执心撝顺婉然左辟率礼如宾举
华烛以宵征动鸣佩而晨去致肃雍于车乘成好合
于琴瑟立行洁于清冰抗志高于黄鹄停轮表信阖
门示礼终能成其子姓贻厥孙谋而钟漏相催日夜
不息川有急流风无静树奄辞身世从宓妃于伊洛
遽捐馆舍追帝子于潇湘铭曰
龙辔莫援日车遂往奄离形神忽归丘壤祖歌薤露
出奏巫山永厝中野终掩穷泉萧瑟神道荒凉墓田
松槚徒列琬琰空传
　　太平公主山池赋　　　　　唐宋之问
粤若公主诞生皇家太平征郡国以选号□时雍之
美名孕灵娥之秀彩辉婺女之淳精虹美电熠兰香
玉清禀金石之元训系列圣之聪明厌绮罗与丝竹
爱瑶池及赤城构仙山兮既毕侔造化之神术其为
状也攒怪石而岑崟其为异也含清气而萧瑟列海
岸而争耸分水亭而对出其东则峰崖刻划洞□萦
迥乍若风飘雨洒兮移郁岛又似波沉浪息兮见蓬
莱图万重于积石匿千岭于天台荆门揭起兮壁峻
少室藂生兮剑开削成秀绝莲华之覆高掌独立窈
窕神女之戏阳台尔其樵溪钓浦茅堂菌阁秘仙洞
之瑶膏隐山家之场藿烟岑水涯缭绕逶迤翠莲瑶
草的皪分披映江浔而烂烂浮海上而累累乃之罘
与衡霍岂吾人之所为向背重复参差反复翳荟蒙
茏含青吐红阳崖夺景阴壑生风奇树抱石新花灌
藂向若天长地久兮苔藓合古往今来兮林涧空始
燕秦而开径访灵药乎其中其西则翠屏□岩山路
诘曲高阁翔云丹岩吐绿惚兮恍涉弱水兮至昆仑
杳兮冥乘龙梁兮向巴蜀壮岷嶓兮连属郁氛氲兮
断续岩虚兮谷峻藏清兮蓄韵含珠兮蕴玉众彩兮
明润芳园暮兮白日沉爽气浮兮黛壑深风泉活活
兮鸣石葛藟青青兮蔓岑罗八方之奇兽聚六合之
珍禽别有复道三袭平台四注跨渚兮交林蒸云兮
起雾鸳鸯水凤凰楼文虹桥兮彩鹢舟山池成兮帝
子游试一望兮消人忧召七贤集五侯棹浦曲席岩
幽鸣玉佩兮登降列金觞兮献酬未穷观而极览忽
云散而风流于是乎上客既旋重扃严闭榜童俨而
高发彩女分而为卫牵水叶兮张水嬉摘山花兮咏
山圻燕姬荆艳兮代所稀凤舞鸾歌兮俨欲飞披烟
弄月兮宵未归桂枝清雾兮湿罗衣奕奕济济夜旋
玉邸隐隐崇崇朝趋帝宫银炉翕习烟生雾集绛节
缤纷杨花吐文行轩节水去马腾云锵锵翼翼兮驰
丹阙超超遥遥兮向紫芬宠极兮慈掌情勤兮幽赏
恋宸扆兮出入忆幽山兮来往采朱萼兮山之侧步
兰庭兮候颜色掇绿苹兮于涧潦宜室家兮□仇好
既而贞心内洁淑则远传诙谈者闻之而必劝薄
者闻之而凛然况复淮王招隐秦主随仙弄紫房之
琴瑟驱碧落之风烟宾屈宋于珠履引邹枚于玳筵
秋叶飞兮散红树春苔生兮覆绿泉春秋寒暑兮岁
荣落林溟沼沚兮日芳鲜吾君永保南山寿车马往
来千万年
　　奉敕从太平公主游九龙潭寻安平王宴别序
　　　　　　　　　　　　　　　　前人
安平王地惟藩翰才实宗英悬鹊镜于胸怀运龙泉
于掌握以为时和政理实探道之期贱物贵身尚延
龄之术悠然远览乃十兹山属圣主之能仁遂贤王
之雅好罗纨罢御与朱邸而长辞金玉满堂栖白云
而不顾岩石信美结构多奇锦壁周庭以造天玉泉
注户而鸣壑三光贝树影入山□九节菖蒲光摇砌
水竹林茅宇自冥栖隐之心药物图书即有灵仙之
气人惟帝念岩穴所以增辉地入王家樵采尤其不
犯嗟乎林栖谷饮古亦有之岂有贵而为王炼形云
壑希世独立万古谁邻子晋已来一人而巳群公等
衔紫泥之宠命间清溪之逸游驻骖騑步岩石籍落
花而听时鸟累宿忘归荫芳树而弄春泉穷年不厌
衣冠车马明日下于春山鸾鹤笙歌今宵共乎芳月
隐沦可作将知心与事违城阙非遥终惜风流云散
下官少怀微尚早事灵丘践畴昔之桃源留不能去
攀君王之桂树情可何之人赋一言俱裁六韵
　　奉陪武驸马宴唐卿山亭序　　　前人
一人御历乾坤尽覆载之功四海为家朝野得欢娱
之契若乃侯门向术近对城隅帝子垂休时过戚里
银炉绛节辞北禁而渡河桥骏马香车出东城而临
甲第林园洞启亭壑幽深落霞归而迭嶂明飞泉洒
而回潭响灵槎仙石徘徊有造化之姿苔阁茅轩仿
□入神仙之境芳醪既溢妙曲新调林园过卫尉之
家歌舞入平阳之馆是日也凉阴稍下溽暑将阑前
阶晚而白露生后池夕而秋风起重兹行乐欣陪驷
马之游继以望舒不顿六龙之辔爰命笺札咸令赋
诗记清夜之良游歌太平之乐事各探一字先成受
赏云尔
　　代公主让起新宅表　　　　　　李峤
臣妾言伏承圣慈以妾居处褊狭欲开拓宅北更起
新第恭闻睿旨不胜惭惕陛下骨肉之爱天至而溟
深敦叙之风日隆而月厚乃复推心连萼结念同胞
方欲广沁水之庭除增常山之版筑虽殊恩曲奖惠
泽实浸于肌肤而妨公害私谤讪恐盈于道路况臣
妾承灵天妹藉宠王姬舆服亚于椒宫上田方于茅
社甲第之当衢向术并列三区别庐之带水连山将
盈万亩深埒则可乘骐骥高楼则唯待凤凰常忧瞰
室之易灾实惧满堂之难守宁可更求轮奂别构崇
深扰闾里之甿黎倾国家之府藏且鬼神所福常矜
于缺隅贤圣垂箴必诫于丰屋孙叔辞良沃之土晏
婴求湫隘之居妾虽愚蒙颇闻训典实愿归师老氏
以止足自防仰慕周公将逸豫为戒但希安分于容
膝非敢攀荣于润身且坊为要冲地当贵里亩赁二
三十贯居人四五百家夺其近市之门闾生其破家
之怨讟虽下人之不语岂愚妾之能安况妾之平生
每存舍施屈身济物心所愿为益己害人情岂能处
今麦苗虽盛谷价未丰家少粮储人多菜色但可劝
耕耘之业未宜兴土木之工伏乞俯察愚诚傍询众
望体东作之尤要知西第之非急收兹霈泽惠被黎
蒸则天下苍生孰不欣幸无任悾款屏营之至谨遣
某官诣朝堂奉表陈请以闻谨言
　　为公主辞家人畜产官给料表　　前人
臣妾等言妾闻贤相防微格盈门之车骑通人酌损
忌满堂之金玉尚子平之读易富不如贫孔宣尼之
立言奢也宁俭永言故实此为明鉴妾等并承灵坤
载荷荫中枢或天妹申慈忝扶桑之瑞萼或王姬藉
宠窃秾李之奇秀开沁水之园苑赐常山之汤沐榜
悬金字分衢离巽之宫路夹银河并列星辰之位通
秘籍于龙廷之内驻仙舆于凤楼之下殊私曲奖以
日而系年缛礼崇徽夸今而迈昔兼复别隆朝旨猥
存家务舆台供隶之衣食栈厩豢牢之秣养并颁中
府俱出大农聚终岁之储但凭丝绂供阖门之费不
烦机杼仰祗鸿泽退省微躬生以地高徒窃云霄之
幸宠非德进曾微纤芥之劳何义而虚受渥恩何功
而谬延赏赐是用每积惭悚常忧颠沛敢忘周公逸
豫之诫深念老氏止足之言乞留圣慈俯鉴愚恳使
荣无过满不至溢国邑田租之常料既已丰殷马
牛陪隶之杂供并希停减庶得无耗府实稍清朝谤
长毂远驭不逢于致寇之人高门洞开无怯于害盈
之鬼不任兢悚愧惧之至谨遣某官诣朝堂奉表陈
请以闻
　　为太平公主请住山陵转一切经表
　　　　　　　　　　　　　　　　前人
妾某言妾生涯有缘仰系皇极孝行无感上倾干荫
号天罔极扣地不追集蓼萌心茹荼泣血自攒开东
洛绋下西秦气朔遄移光灵浸远怨晨昏之易隔悲
节序之难留举目摧伤触途殒裂今桥山已祔滦水
还封二曜停临九天绝仰恸遗弓于此日思税驾其
何年追想平居永惟曩载粤自襁褓迄于成立锺慈
结爱殆欲蒙携于掌中候色承颜何尝暂离于膝下
方倚南山之固长承北极之尊岂图就养之欢遽乖
于扇枕问安之地翻类于过隙念凶妨而自咎思顾
复以何酬所冀扶杖坟茔结庐山隧瞻奉觞奠依凭
园寝终三年之礼企及通丧转一切之经庶邀冥福
上以资未来之果下以摅罔极之心伏惟陛下孝通
神明仁洎草木乞体荒疾特垂怜许使乌鸟微志获
与耘禽致哀犬马孤诚得从耕象申慕则穷喘无恨
余生知幸无任哀切之至谨附使具官某奉表陈请
以闻
　　封皇第二女常芬公主等制　　　苏颋
黄门之女皆封先王之制第二女等庆联霄汉体自
秾华尝阅礼于后庭必闻诗于师氏朕抚临亿兆宪
章古昔俾裂河山之赋用酬汤沐之恩可依前件主
者施行
　　谢观唐昌公主花烛表　　　　　张说
臣说言内侍尹凤祥宣敕赐臣观唐昌公主花烛伏
以天人下嫁王宰送行苟非荣宠何阶瞻望臣免归
余叟忽承朝请之恩废驾羸骖复睹肃雍之礼鸿私
所被枯瘁生光无任欢荷之至谨奉表陈谢以闻
　　册信成公主文　　　　　　　　孙逖
维开元二十五年岁次丁丑八月癸卯十五日丁巳
皇帝若曰于戏易着于归诗称下嫁所以正风化厚
人伦也咨尔信成公主淑慎由衷聪明形外训以师
氏颇详环佩之仪修其妇功更习纮綖之艺日征先
近年及有行宜锡徽章俾膺茂典今遣使金紫光禄
大夫兵部尚书兼中书令集贤院学士修国史上柱
国晋国公李林甫副使中大夫守中书侍郎集贤院
学士徐安贞持节礼册尔其光昭阃德弘长国风无
怠厥心永绥介福可不慎欤
　　册昌乐公主文　　　　　　　　前人
维开元二十五年岁次丁丑八月癸卯朔二十九日
辛未皇帝若曰于戏好合之礼以正人伦肃雍之德
用成妇道咨尔昌乐公主生知法度性与柔和亟闻
彤史之言颇识采苹之事素以为绚既闲于内则梅
有其实式遵于下嫁宜膺册书之命以备车马之庸
今遣使银青光禄大夫工部尚书牛仙客副使黄门
侍郎陈希烈持节礼册尔其钦崇四教承顺六姻式
是大邦受兹明命可不慎欤
　　册永宁公主文　　　　　　　　前人
维开元二十六年岁次戊寅八月丁酉朔二十二日
戊午皇帝若曰于戏人伦式叙以正国风女子有行
将成妇道咨尔永宁公主自幼及长终温且惠引图
史为镜鉴用柔和为粉泽许嫁而笄既遵于彝典备
物之册宜承于宠命今遣使金紫光禄大夫兵部尚
书兼中书令李林甫副使上柱国徐安贞持节礼册
尔其谦恭自下淑慎为先无忝公主之教永贻邦媛
之则可不慎欤
　　册临晋公主文　　　　　　　　内制
古之帝女下嫁诸侯以正婚姻之大纲昭肃雍之令
德咨尔临晋公主蹈和成性体顺为心颇协生知之
敏更承师氏之训柔明益着淑慎攸彰兼四教而不
违勤六行而无斁近日云吉嘉礼有期宜穆彝章载
光册命今遣使某副使某持节礼册尔其克遵法度
用广徽猷发明阃德垂范于后可不慎欤
　　拟公主册文　　　　　　　　刘禹锡
桃李发咏云日连辉礼秩克柔肃雍载美筑馆大国
建号名邦乃躅通规用光懿范咨尔长女金枝宠庆
玉质辉奇蕴异体和含章挺秀柔顺懿德幽闲可贞
已及初笄言从下嫁主之以同姓叔父配之以贵族
闻人式遵旧仪锡是土宇是用命使某官某持节册
命尔为某公主于戏何彼秾矣诗之国风盖美王姬
能成妇道尔其克念以敬所从无忝休命不其猗欤
　　皇第七女封公主制　　　　　　元稹
门下长女等抱子弄孙之荣贵贱之大理也朕以四
海奉皇太后于南宫问安之时诸女侍侧螽斯之庆
上慰慈颜鸤鸠之仁内怀均养虽秾华尚少出阁未
期而汤沐先施分封有据宜加美号以表令仪可依
前件主者施行
　　皇第十二妹等四人各封长公主制
　　　　　　　　　　　　　　　白居易
古者帝子下嫁必使王公主焉近代或有未笄年而
赐汤沐者亦加公主之号以宠重之第十二妹等先
皇帝之子也比朕之子宜加等焉故当幼年各封善
地咸命为长公主未及厘降先开邑封所以慰太后
慈念之心表先帝肃雍之训亦欲使吾孝理之道敦
睦之风自骨肉间以及天下可依前件
　　封盛唐公主制　　　　　　　　蒋伸
门下展亲外馆则必待年广爱中闱宜光启邑第七
女祥开银汉秀发金枝孝敬生知柔闲早禀克奉姆
师之训每遵诗礼之文法度自持秾华益茂爰申彝
典载锡嘉名俾承汤沐之封式是邦家之庆可封盛
唐公主备礼册命
　　赐太和公主书　　　　　　　李德裕
敕姑远嫁绝域二十余年跋履险难离此故土朕每
念于此良用惘然恭惟太皇太后春色已高慈爱颇
厚比者望姑朝谒再叙悲欢倏已岁暮寂无音耗想
姑见旧国之城邑能不销魂望汉将之旌旗必尝流
涕今朔风既至霰雪已零绝塞萧条固难久处旃墙
罽幕何以御冬膻肉酪浆且非适口朕俯临万子
育群生一物未安终食三叹况姑累年漂泊何日忘
怀想姑高明必自悬鉴姑承宗庙之余庆为王室之
懿亲先朝割爱降婚义宁家国谓回鹘必能御侮安
静塞垣使边人子孙不见兵革昔射雕者不敢西向
畏轩辕之台今回鹘所为甚不循理蕃浑是朕之百
姓牛羊亦国家所有昔依汉地遂致蕃孳回鹘托以
私雠恣为侵掠每马首南向姑得不畏高祖太宗之
威灵欲侵扰边疆岂不思太皇太后之慈爱为其国
母足得指挥若回鹘不能禀命则是弃绝姻好今日
之后不得以姑为词若将恃我为亲禀姑教令则须
便自戢敛以继旧欢想姑以朕此书谕彼将相令其
知分不更徇非塞外祁寒且无丝纩朕每御裘服则
思彼未授衣岂可以回鹘诪张遂忘亲爱今寄冬衣
若干事具如别录
　　为裴驸马让官与父表　　　　　阙名
臣某言臣闻善则归君臣之报主功推于父子所荣
亲臣本愚贱幸承门阀擢自弱龄得尚公主耀宗荣
党今已十七年成名效能曾未之有得是以昧死旒
扆陈情控告臣某臣闻情隐而言不吐者事君之罪
人心孝而迹未行者事亲之逆子臣擢自泥滓起登
上第受国之宠负亲之恩情所隐而言未吐者敢奏
于今日臣门阀少薄冒因遗绪父叔昆弟忝列朝班
唯臣一身特拜都尉然驸马之位因大所封寺卿之
阶何功受赏富过祖宗荣过棠棣无德而录将何以
堪臣父正议大夫前太子少詹事臣居士夙预周行
早规陈力顷以天波溥洽许顺悬车然朝命先沾已
三十载累年效职复十数迁金紫末阶爰从致仕桑
榆尚早实愿荣班臣亦何人独多勋赏臣闻父子罪
不相及而官独逾于父虽爵因天假不限高卑而官
入私门自多伊愧每用责躬晨省腼恶朝端臣子之
情祗所不忍伏乞以臣在身三品并见在进让臣父
本品降赐于臣贵得秩禄相次承宠朝闻夕死实所
甘心伏愿陛下容臣恭让允臣愚恳非直圣朝高孝
理之风抑亦微臣尽为子之道
　　封皇第九女福安公主制　　宋欧阳修
朕稽有国之彝章着皇女之称谓取其主以同姓所
以见王体之尊必也锡之美名所以彰礼命之宠载
涓吉日敷告在庭皇第九女岐嶷之姿有生知之异
禀柔顺之质得天地之自然方严保傅之规以养肃
雍之德俾遵旧典褒以徽章嘉乃妙龄盛哉仪服考
佥言而惟允非予意之敢私于戏隆仁恩以厚亲兹
惟教爱习图史而循法繄乃夙成祗若训言往膺涣
渥
　　兖国公主降沂国公主制　　　　范镇
陈服车之等所以见王姬之尊启脂泽之封所以昭
帝女之宠兹惟亲爱之攸属时乃风化之所关苟不
能安谐干厥家则何以观示于流俗兖国公主生而
甚惠朕所锺怜故于外家之近亲以求副车之善配
而保傅无状闺门失欢历年于兹生事弗顺达于闻
听深所骇惊虽然恩义之常人所难断至于赏罚之
际朕安敢私宜告大庭降从下国于戏惟肃雍以成
美德惟柔顺以辑令名乃其恪思庶永来福
　　祁国长公主进封卫国长公主制
　　　　　　　　　　　　　　　司马光
帝妹中行易象赞其元吉上姬下嫁召南美其肃雍
命服亚正后之尊主礼用上公之贵宠光之盛谁昔
而然矧同气之至亲推异数而何爱沂国长公主席
灵长之绪承浚哲之祥禀乾坤之粹和锺日月之明
润渊懿可度柔嘉有章志女功而忘劳承师教而不
倦今王笄在首厌翟戒涂方结帨于皇家将执笄于
士族宜疏沫土之邑俾适富平之孙庸展茂恩诞孚
醲化于戏琴瑟静好式昭和乐之音雷风顺承是为
常久之道勿以夫家之平素有亏妇德之听从祗服
训辞永绥福履
　　皇长女德宁公主进封徐国公主制
　　　　　　　　　　　　　　　　王珪
周美王姬之华下王后之一等汉推帝女之宠主同
姓之诸公故至爱形而九族欢内则正而四海顺乃
眷公宫之懿适从世阀之逑宜合丕彝用孚群德皇
长女德宁公主仙支袭庆邦媛流徽锺天性之深慈
躬女图之茂矩幼而勤组训之习亦既饬妇事之修
长则有室家之归将以经人伦之始维衿鞶之有命
维车马之有行卜仲冬之嘉辰祉大易之元吉琼华
在着已戒齐风之醨粉水疏园莫如徐国之乐侈燕
谋于皇裔充美化于民闾显锡徽章大旌柔度于戏
前唐家之制盥馈不可以阙供近稽仁庙之抚冠
服仍从于少损盖肃雍者贤之检俭约者古之师其
体至怀自膺长誉
　　皇故第十三女追封楚国公主制
　　　　　　　　　　　　　　　王安石
敕先王制礼有卑尊疏戚之宜惟至亲得以致悼痛
之恩唯至贵得以极褒崇之意皇故第十三女方在
襁褓尚其有成位号未正奄与物化盖王姬之车服
下后一等而不视其夫情文之隆于是为称则虽夭
阏其可弭忘追命启封胙之全楚以终天性之爱且
慰幽穸之灵焉
　　贺魏国大长公主礼成表　　　　前人
臣某言伏以明告治庭宠颁恩册家邦之庆海宇以
欣
中
贺
恭惟皇帝陛下荷天闳休若古丕式自祢率
而尊祖备极灵承谓姊亲而先姑特加徽数改锡厥
壤增衷所生大号已孚庶言惟允臣久尸荣禄窃睹
盛仪胪传虽异于九宾率舞尚同于百兽
　　贺冀国大长公主出降表　　　　前人
庆事备成恩纪隆洽有荣中外之观厥孚邦国之休
中
贺
盖闻勿恤于有家以祉而归吉礼仪卒获风化
所原不有在躬之清明其能由内而成炽恭惟皇帝
陛下道光覆照教始亲成笃念祖之至情致先姑之
美义庶言无间徽典有加臣叨昧殊怜衰瘝远屏亲
值荣怀之日用忘呼舞之劳
　　贺鲁国大长公主出降表　　　　前人
臣某言伏睹进奏院报鲁国大长公主出降者占□
聘梦祥实发于先朝奠雁告期礼甫成于外馆
中
贺

臣闻亲成经五礼之始睦□贯六行之中善与物昌
庆惟时赖恭惟皇帝陛下齐家而国治睦族而民雍
恩隆天属之尊礼重王姬之降慎所选尚燕及文母
之慈厚于送归追成穆考之孝臣叨陪兴运获睹盛
仪虽句胪中绝于九宾然呼舞外均于百兽
　　驸马都尉张敦礼节度观察留后制
　　　　　　　　　　　　　　　　苏轼
敕轩冕之来德量为称外无克诎之容可以观德内
若固有之安可以言量具官张敦礼少以经术秀于
士林虽缘姻戚之选不失儒素之行日奉朝请既抱
才而未试坐阅岁月亦久次而当迁进居两使之间
增重诸倩之遇益励士节以为国华
　　皇女进封同寿公主贺皇帝表　文天祥
干见大人道夙隆于干体巽为长女命爰宠于巽申
喜溢宫庭欢腾海宇窃惟兴君之际必有积善之余
播在正风则曰王姬之美陈于小雅是为女子之祥
无非歌福禄之同于以表国家之盛恭惟皇帝陛下
和顺而理温柔以容苞体深仁既茂绵瓜之瓞冈陵
厚积复培秾李之华始封爰遴于嘉名遐祉永齐于
圣寿臣迹縻使事身隔贺班亲爱如家遥赞人伦之
厚肃雍迪教遹观王道之成
　　诸公主表序　　　　　　　　　元史
昔者史臣有言妇人内夫家虽天姬之贵史氏犹外
而弗详然元室之制非勋臣世族及封国之君则莫
得尚主是以世联戚畹者亲视诸王其藩翰屏垣之
寄盖亦重矣则其世次顾可以弗之着耶且秦汉以
来惟帝姬得号公主而元则诸王之女亦概称焉是
又不可不知也惜乎记载弗备所可见者仅此而已
作诸公主表
　　驸马高唐忠献王碑　　　　　　阎复
大德九年秋七月诏谥故驸马高唐王阔里吉思为
高唐忠献王曾祖阿剌兀思剔吉忽里追封高唐忠
武王曾祖妣阿里黑为高唐王妃祖驸马孛要合为
高唐武毅王祖妣皇曾祖姑阿剌海别吉为齐国大
长公主父驸马爱不花为高唐武襄王妣皇姑月烈
为齐国大长公主忠献王前尚皇姊忽荅的美实追
封齐国大长公主继尚皇女爱失里追封齐国公主
从介弟高唐王木忽难请也恭承恤典命府属王元
举状先世勋德谒铭丽柱之碑谨按家传系出沙陀
雁门节度之后始祖卜国汪古部人世为部长亡金
堑山为界以限南北忠武王一军厄其冲太祖圣武
皇帝起朔方并吞诸部有国西北曰带阳罕者遣使
卓忽难来谓忠武曰天无二日民无二王汝能为吾
右臂朔方不难定也忠武素料太祖智勇终成大事
决意归之部众或有异议忠武不从即遣麾下将秃
里必荅思酒六榼送卓忽难于太祖告以带阳之
谋时朔方未有酒醴太祖祭而后饮举爵者三曰是
物少则发性多则乱性使还酬以马二千蹄羊二千
角上诏忠武异日吾有天下奚汝之报天实监之且
约同征带阳会于某地忠武先期而至既收带阳天
兵下中原忠武为向导南出界垣留居镇守为畦昔
异议所害长子不颜昔班死焉武毅尚幼王妃阿里
黑挈之偕犹子镇国夜遁至界垣门已闭诉于守者
缒垣以登逃难云中太祖闻忠武死悼痛不已戎事
方殷未暇治也云中既下诏求王妃二子得获赒恤
孤嫠甚渥镇国至封北平王握金印武毅自龆□太
祖携征西域还年十七镇国已卒继封北平王尚齐
国大长公主仍约世婚敦交友之好号按达忽荅镇
国之子聂古亦封北平王尚睿宗皇帝女独木干
公主略地江淮殁于戎事诏以兴州户民千计给葬
其户至今隶王府齐国大长公主明慧有智略祖宗
出尝摄留务军国大政率谘□而后行师出无内顾
之忧公主之力居多初武毅未有子公主为进姬侍
以广嗣续鞠育之恩不啻己出子男三人长君不花
仲武襄王季拙里不花君不花尚定宗皇帝长女叶
里迷失公主从宪宗皇帝伐宋至钓鱼山宋人坚壁
不下我师环攻宋卒乘壁而诟傍有坐而张盖者以
谓弧矢莫我及也君不花素善鞭箭射之以颠遂拔
其垒三子曰囊加曰丘邻察曰安童丘邻察尚宗
王阿直吉女回鹘公主国朝之制凡宗室之女皆称
公主武襄虽贵为帝婿戎日多家居日少中统初
衅起阋墙败叛将阔不花于按擅火尔欢获其属镇
海济南之役环城当南面寇数出南门御以劲兵辄
复内窜以至授首还率所部从大军伐叛西北败叛
王之党撒里蛮于孔吉烈数日之间会战凡七俘获
甚众撒里蛮寻复来归拙里不花镇云南而卒子大
思丹尚宗王卜罗出女竹忽真公主武襄所尚齐国
大长公主世祖皇帝季女也生四子长忠献王次也
先海迷失早世次阿里八耽嗜儒术尚宗王完泽
女奴伦公主今高唐王尚宗王兀鲁女叶□干贞
公主早卒再尚宗王奈剌不花女阿实秃忽鲁公主
女三人必扎匣为皇兄晋王妃叶里弯为宗王按摊
不花妃忽都鲁为河间王也木干妃忠献王生长北
方金革之用固其所长而崇儒重道出于天性兴建
庙学裒集经史筑万卷堂于私第讲明义理阴阳术
数靡不经意宗王也不干叛率精骑千余并行旬日
追及之时天盛暑将战北风大起众请勿战王曰盛
暑得风天赞我也策马以先大败敌军杀掠殆尽叛
王以十余骑窜是役也王身中三矢一矛断其发凯
旋诏赏黄金二镒白金十镒圣上御极之初特颁金
印封高唐王驸马封王盖自王家始王以西北未庭
请往征之诏初不允请至再三方许之将行誓曰边
尘不清义不旋辔大德改元夏四月与敌遇于伯牙
思或谓俟大军毕至战未晚也王曰丈夫为国死敌
奚以众为于是鼓噪而进大破敌军杀伤甚众擒将
数百余人以献诏嘉其勇果赐以先皇所御貂裘宝
鞍缯锦七百介冑兵器有差二年秋诸王将帅会于
边共筹边事咸谓往岁敌无冬至之警宜各休兵境
上王曰今秋候骑至者甚寡所谓鸷鸟将击必匿其
形兵备不可弛也众不以为然王独严兵以待是冬
敌果大至彼众我寡三战三却之王乘胜追奔逐北
深入险地后骑莫继不虞马伤而仆至陷敌域敌初
待以婿礼数欲诱降应对之际皆效忠保节之语又
欲妻之以女曰吾不睹皇太后慈颜非圣上面命不
敢为婿卒不能夺其志上悯王陷敌欲遣使理索未
得其人王府荩臣曰阿昔思往在戎阵尝济王于险
众推其可用乃遣使敌一见王于稠人中首问两宫
万安次问嗣子安否语未竟辄为左右所蔽翌日遣
还王竟以不屈而终呜呼昔忠武以一旅之众经纶
草昧去伪归真继以北平父子武襄昆仲披坚执锐
毕命边陲以死勤事至王凡四世矣盖王平生潜心
圣学纲常之分了然于胸中知义重于生故临难毋
苟免可谓无忝尔祖矣至于世缔国姻奕叶封王河
山带砺子孙世爵圣朝所以崇德报功斯亦至矣初
王之北也世子主安甫脱襁褓诏以其弟木忽难才
识英伟授以金印玉带海东白鹘封高唐王袭爵之
后恪守父祖成业抚民御众境内又安时齐国公主
卒已久凡王之珍服秘玩悉令谨厚者掌之以需世
子成立又慨兄死节及先德暗而弗彰俾元举走京
师列其事以闻光荷封谥之号其孝友敦睦虽儒素
承家有不迨焉呜呼贤哉铭曰太祖圣武握干纲风
飞雷厉起朔方忠武华冑踵后唐疆介南北司壕隍
有国西北名带阳射日之弧期共张告以伪谋吞厥
疆孤忠竟为寇所戕帝闻其死久＄伤世姻汝缔宠
渥彰镇国金钮何炜煌武毅继踵服王章子复尚主
殁戎行一门三将迨武襄东殄海寇斧其吭北御边
衅平阋墙伟哉高唐忠献王外孙衍庆疏天潢帝姬
再降惠泽滂尊师重道兴郡庠俗□金革北方强礼
义一变齐鲁乡英风劲气直以刚捐躯报国分所当
千载烈日横秋霜河山誓爵奕叶昌
　　驸马昌王世德碑　　　　　　张士观
至治元年十二月癸亥制赠驸马昌王阿失高祖孛
秃为推忠宣力佐命开国功臣太师开府仪同三司
驸马都尉上柱国追封昌王谥忠武高祖妣公主帖
木伦公主果真并追封昌国大长公主曾祖锁儿哈
宣忠保大翊运开国功臣太师开府仪同三司驸马
都尉上柱国追封昌王谥忠定曾祖妣公主不海罕
追封昌国大长公主祖扎忽儿陈推诚靖远佐运赞
治功臣太师开府仪同三司驸马都尉上柱国追封
昌王谥忠靖祖妣公主也孙真追封昌国大长公主
父忽邻效忠保德辅运佐理功臣太师开府仪同三
司驸马都尉上柱国追封昌王谥忠宣妣公主伯牙
伦公主卜兰奚并追封昌国大长公主公主益里海
涯追封皇姑昌国大长公主既颁恤典又诏翰林文
诸石臣士观祗奉明诏按世系王族为亦启列氏以
小字阿失行忠武蚤逢兴运从太祖皇帝起朔方同
诸豪杰饮水于黑河要结盟誓经启疆宇初太祖遣
使四方询访人情至忠武所时忠武止畜一牝羊烹
其羔迎劳使者又以使者马瘠易以己之良马使回
并烹牝羊饯之使者复命具以忠武诚款对上嘉之
遂以皇妹帖木伦公主下嫁实生忠定帖木伦公主
殁继尚皇女果真公主尝从征乃蛮翊卫左右未始
少离上闵其劳以所获户民多赐其部我师既破长
城右遣国王木华黎经略北京左遣忠武规取阿八
合亦马合等城所得汉民即赐忠武且谕旨曰诸部
各遣子弟入侍时火鲁剌带哈儿八台违旨命忠武
提兵千人诛之以令众复以所隶百姓赐之迨上征
河西扈跸戎行备着勤劳师未旋鼎湖上仙甫旬日
忠武亦卒太宗震悼不已曰孛秃事我皇考宣力良
多今已云亡送还本土遂葬于乞只儿仍禁其地三
年如国家制忠定继起擢为万户尚宗女不海罕公
主总戎南征攻嘉州破之师还卒于道忠靖从定宗
皇帝讨平万奴有功尚宗女也孙真公主忠宣先尚
宪宗女伯牙伦公主以失列吉叛屡着战功继尚宗
女卜兰奚公主征乃颜扈从乘舆忠勤备至世祖怜
之赐名霸突霸突译云骁勇也维亦启列氏世笃忠
贞积庆流祉至王益大王生资英果年十五已能从
征乃颜躬履行阵至今不懈却敌奏功者屡矣是以
尚宗女撒儿塔陈公主岁辛丑与都瓦战射中其足
成宗录其功以皇女益里海涯公主下嫁之是生今
上皇后及晋王妃亦邻真八剌继尚宪宗女孙买的
公主武宗即位袭为万户赏赉优渥颁金印封昌王
仍置王府迨仁宗朝赐文豹及海东青白鹘岁以为
常今上即位赐楮币一万定西马及七宝带各一太
皇太后继赐楮币万定子七人曰失剌浑台尚宗王
木南子东亦勒真公主撒儿塔陈公主出也曰监臧
八剌曰阿剌纳失里买的公主出也曰塔海曰汝奴
朵儿只监臧朵儿只臣窃惟由汉以来言世家者必
曰袁氏之四世五公高密之重侯累将载在方策以
为美谈王家由高曾以来载德象贤忠事我朝至于
奕世封王一门尚主国家所以崇德报功斯亦至矣
其宠贵视袁氏邓氏宜无少让而隆名伟绩则又过
之以之铭钟鼎书竹帛其谁曰不然臣士观谨再拜
稽首而献铭曰
于皇圣元受命于天群雄入彀载造坤干忠武崛起
俪景同□翼佐王烈执锐披坚矫矫忠定奋其才贤
光依日月躬属櫜鞬四征弗庭所向无前在定宗世
孽竖扰边乃命忠靖扈跸周旋与谋帷幄奏捷戎轩
忠宣继之不懈益虔却敌伐叛智勇兼全笃生昌王
于蕃于宣靖氛沙漠忠力益殚惟帝念劳追恤其先
何以宠之国姻世联何以贵之王爵世延诏纪金石
誓有河山特以表忠千载永传


　公主驸马部艺文二
诗

　　召南何彼秾矣三章
　王姬下嫁于诸侯车服之盛如此而不敢挟贵以
　骄其夫家故见其车者知其能敬且和以执妇道
　于是作诗以美之
何彼秾矣唐棣之华曷不肃雍王姬之车
兴
也

何彼秾矣华如桃李平王之孙齐侯之子
兴
也

其钓维何维丝伊缗齐侯之子平王之孙
兴
也

　　悲愁歌　　　　　　　　汉乌孙公主
　汉书武帝元封中遣江都王建女细君为公主以
　妻乌孙王昆莫公主至其国自治宫室居岁时一
　再与昆莫会置酒饮食昆莫年老言语不通公主
　悲乃自作歌
吾家嫁我兮天一方远托异国兮乌孙王穹庐为室
兮毡为墙以肉为食兮酪为浆居常土思兮心内伤
愿为黄鹄兮归故乡
　　歌辞
三
曲
　　　　　梁巨鹿公主
　唐书乐志曰梁有巨鹿公主歌似是姚苌时歌其
　词华音与北歌不同
官家出游雷大鼓细乘犊车闭后户
车前女子年十五手弹琵琶玉节舞
巨鹿公主殷照女皇帝陛下万岁主
　　乐平长公主挽歌　　　　　隋卢思道
妆楼对驰道吹台临景舍风入上春朝月满凉秋夜
未言歌笑毕已觉生荣谢何时洛水湄芝田解龙驾
　　书屏风大义公主
盛衰等朝露世道若浮萍荣华实难守池台终自平
富贵今何在空事写丹青杯酒恒无乐弦歌讵有声
余本皇家子飘流入塞庭一朝睹成败怀抱忽纵横
古来共如此非我独申名惟有明君曲偏伤远嫁情
　　太子纳妃太平公主出降（
咸亨四年太子弘纳妃裴氏有司奏费用
　　白雁适苑中获之）
　　　　唐高宗
龙楼光曙景鲁馆启朝扉艳日浓妆影低星降婺辉
玉庭浮瑞色银榜藻祥徽云转花萦盖霞飘叶缀旗
雕轩回翠陌宝驾归丹殿鸣珠佩晓衣镂璧轮开扇
华冠列绮筵兰醑申芳宴环阶凤乐陈玳席珍羞荐
蝶舞袖香新歌分落素尘欢凝欢懿戚庆□庆初姻
暑阑炎气息凉早吹疏频方期六合泰共赏万年春
　　同玉真公主过大哥山池　　　　元宗
地有招贤处人传乐善名骛池临九达龙岫对重城
桂月先秋冷苹风向晓清凤楼遥可见仿□玉箫声
　　高密长公主挽歌　　　　　　上官仪
湘渚韬灵迹蛾台静瑞音凤逐清箫远鸾随幽境沈
霜处华芙落风前银烛侵寂寞平阳宅月冷洞房深
　　奉和太子纳妃太平公主出降
时咸
亨四年

　　　　　　　　　　　　　　　刘袆之
梦梓光青陛秾桃蔼紫宫德优宸念远礼备国姻崇
万户声明发三条骑吹通香轮送重景彩□引仙虹
　　奉和太子纳妃太平公主出降　元万顷
象辂初乘雁璇宫早结褵离元应春夕帝子降秋期
鸣瑜合清响冠玉丽秾姿和声跻凤掖交影步鸾墀
　　奉和太子纳妃太平公主出降　郭正一
桂宫初服冕兰掖早升笄礼盛亲迎晋声芬出降齐
金龟开瑞钮宝翟上仙□转扇承霄月扬旌照夕霓
　　奉和太子纳妃太平公主出降三首
别本
作一首

　　　　　　　　　　　　　　　胡元范
帝子威仪绝储妃礼度优迭鼓陪仙观凝笳翼画辀
郁郁神香满奕奕彩云浮排空列锦罽腾欢溢皇州
金闺未息火玉树锺天爱月路饰还装星津动归佩
紫极流宸渥清规伫慈诲恩波洽九流光辉轶千载
列席诏亲贤式宴坐神仙圣文飞圣笔天乐奏钧天
曲池瑞景文宇孕祥烟小臣同百兽率舞悦尧年
　　奉和太子纳妃太平公主出降　任希古
帝子升青陛王姬降紫宸星光移杂佩月彩荐重轮
龙旌翻地杪凤管扬天滨槐阴浮浅濑葆吹翼轻尘
　　奉和太子纳妃太平公主出降三首
别本
作一首

　　　　　　　　　　　　　　　裴守真
瑜佩升青殿秾华降紫微还如桃李发更似凤皇飞
金屋真离象瑶台起婺徽彩缨纷碧坐绩羽泛褕衣
云路移彤辇天津转明镜仙珠照乘归宝月重轮映
望园嘉宴洽主第欢娱盛丝竹扬帝熏簪裾奉宸庆
藂云霭晓光湛露晞朝阳天文天景丽睿藻睿词芳
玉庭散秋色银宫生夕凉太平超邃古万寿乐无疆
　　夜宴安乐公主宅　　　　　　崔日用
银烛金屏坐碧堂只言河汉动神光主家盛时欢不
极才子能歌夜未央
　　奉和送金城公主适西蕃　　　　前人
圣后经纶远谋臣计画多受降追汉策筑馆计戎和
俗化乌孙垒春生积石河六龙今出饯双鹤愿为歌
　　安乐公主移入新宅侍宴应制
景龙三年
十一月一日

　　　　　　　　　　　　　　　宗楚客
星桥他日创仙榜此时开马向铺钱埒箫闻弄玉台
人同卫叔美客似长卿才借问游天汉谁能取石回
　　奉和幸安乐公主山庄
一作
西园
应制　前人
玉楼银榜枕严城翠盖红旗列禁营日映层岩图画
色风摇杂树管弦声水边重阁含飞动云里孤峰类
削成幸睹八龙游阆苑无劳万里访蓬瀛
　　奉和春初幸太平公主南庄应制
　　　　　　　　　　　　　　　宋之问
青门路接凤皇台素浐宸游龙骑来涧草自迎香辇
合岩花应待御筵开文移北斗成天象酒近南山作
寿杯此日侍臣将石去共欢明主赐金回
　　宴安乐公主宅　　　　　　　　前人
英藩筑外馆爱主出王宫宾至星槎落仙来月宇空
玳梁翻贺燕金埒倚晴虹箫奏秦台里书开鲁壁中
短歌能驻日艳舞欲娇风闻有淹留处山阿满桂丛
　　奉和送金城公主适西蕃应制　　崔湜
怀戎前策备降女旧姻修箫鼓辞家怨旌旗出塞愁
尚孩中念切方远御慈留顾乏谋臣用仍劳圣主忧
　　侍宴长宁公主东庄应制　　　　前人
沁园东郭外鸾驾一游盘水榭宜时陟山楼向晚看
席临天女贵杯接近臣欢圣藻悬宸象微臣窃仰观
　　太平公主山亭侍宴应制　　　　李峤
黄金瑞榜绛河隈白玉仙舆紫禁来碧树青岑云外
耸朱楼画壁水中开龙舟下瞰鲛人室羽节高临凤
女台遽惜欢娱歌吹晚挥戈更却曜灵回
　　奉和初春幸太平公主南庄应制　前人
主家山第接云开天子春游动地来羽骑参差花外
转霓旌摇曳日边回还将石溜调琴曲更取峰霞入
酒杯鸾辂已辞乌鹊渚箫声犹绕凤凰台
　　侍宴长宁公主东庄应制　　　　前人
别业临青甸鸣鸾降紫霄长筵鸳鹭集仙管凤凰调
树接南山近烟含北渚遥承恩咸已醉恋赏未还镳
　　奉和送金城公主　　　　　　阎朝隐
甥舅重亲地君臣厚义乡还将贵公主嫁与褥毡王
卤簿山河暗琵琶道路长回瞻父母国日出在东方
　　奉和幸安乐公主山庄应制　　韦元旦
银河南渚帝城隅帝辇平明出九衢刻凤蟠螭凌桂
邸穿池迭石写蓬壶琼箫暂下钧天乐绮缀长悬明
月珠仙榜承恩争既醉方知朝野更欢娱
　　夜宴安乐公主宅　　　　　　　前人
主第新成银作榜宾筵广宴玉为楼壶觞既卜仙人
夜歌舞宜停织女秋
　　奉和初春幸太平公主南庄应制　邵升
沁园嘉丽夺蓬瀛翠壁红泉绕上京二圣忽从鸾殿
幸双仙正下凤楼迎花含步辇空间出树杂帷宫画
里行无路乘槎窥汉渚徒知访卜就君平
　　侍宴安乐公主山庄应制　　　　李适
平阳金榜凤凰楼沁水银河鹦鹉洲彩仗遥临
一
作寻

丹壑里仙舆暂幸绿亭幽前池锦石莲花艳后岭香
炉桂蕊秋贵主称觞万年寿还轻汉武济汾游
　　侍宴安乐公主新宅应制　　　　前人
银河半倚凤凰台玉酒相传鹦鹉杯若见君平须借
问仙槎一去几时来
　　侍宴长宁公主东庄应制　　　　前人
凤楼纡睿幸龙舸畅宸襟歌舞平阳第园亭沁水林
山花添圣酒涧竹绕熏琴愿奉瑶池驾千春侍德音
　　奉和初春幸太平公主南庄应制　苏颋
主第山门起灞川宸游风景入初年凤凰楼下交天
仗乌鹊桥头敞御筵往往花间逢彩石时时竹里见
红泉今朝扈跸平阳馆不羡乘槎云汉边
　　侍宴安乐公主山庄应制　　　　前人
骎骎羽骑历城池帝女楼台向晚披露洒旌旗云外
出风回岩岫雨中移当轩半落天河水绕径全低月
树枝箫鼓宸游陪宴日和鸣双凤喜来仪
　　侍宴长宁公主东庄应制　　　　刘宪
公主林亭地清晨降玉舆画桥飞渡水仙阁涌临虚
晴新看蛱蝶夏早摘芙蕖文酒娱游盛忻叨侍从余
　　赠温驸马汝阳王　　　　　　　徐晶
畴昔承余论文章幸滥推夜陪银汉赏朝奉桂山词
梁邸调歌日秦楼按舞时登高频作赋体物屡为诗
连骑长楸下浮觞曲水湄北堂留上客南陌送佳期
忆昨陪临泛于今阻宴私再看冬雪满三见夏花滋
都尉朝青阁淮王侍紫墀宁知倦游者华发老京师
　　奉和送金城公主　　　　　　徐彦伯
凤扆怜箫曲鸾闺念掌珍羌庭遥筑馆庙策重和亲
星转天河夕花移海树春圣情凄送远留跸望行尘
　　奉和初春幸太平公主南庄应制
　　　　　　　　　　　　　　　韦嗣立
主第岩□架鹊桥天门阊阖降鸾镳历乱旌旗转云
树参差台榭入烟霄林间花杂平阳舞谷里莺和弄
玉箫已陪沁水追欢日行奉茨山访道朝
　　太平公主山亭侍宴应制　　　张昌宗
淮南有小山嬴女隐其间折桂芙蓉浦吹箫明月湾
扇掩将鶵曲钗承堕马鬟欢情本无限莫掩洛阳关
　　奉和送金城公主入西蕃应制　　张说
青海和亲日潢星出降时戎王子婿礼汉国舅家慈
春野开离宴云天起别词空弹马上曲讵减凤楼思
　　奉和同玉真公主过大哥山池应制
　　　　　　　　　　　　　　　　前人
绿竹初成苑丹砂欲化金乘龙与骖凤歌吹满山林
爽气凝波迥寒光映浦深忘忧投此观为乐赏同心
　　奉和初春幸太平公主南庄应制　李乂
平阳馆外有仙家沁水园中好物华地出东郊回日
驭城临南斗度云车风泉韵绕幽林竹雨霰光摇杂
树化已庆时来千亿寿还言日暮九重赊
　　长宁公主东庄侍宴　　　　　　前人
紫禁乘雷动青门访水嬉上台鳣室庆仙女凤楼期
合宴簪绅满承恩雨露滋北宸还捧日东馆幸逢时
　　侍宴安乐公主山庄应制　　　　前人
金舆玉辇背三条水阁山楼望九霄野外初迷七圣
道河边忽睹二灵桥悬冰滴滴依□箭清吹泠泠杂
凤箫向晚平阳歌舞合前溪更转木兰桡
　　侍宴安乐公主新宅应制　　　　前人
牵牛南渡象昭回学凤楼成帝女来平旦鹓鸾歌舞
席方宵鹦鹉献酬杯
　　奉和幸安乐公主山庄应制　　卢藏用
皇女璚台天汉浔星桥月宇构山林飞萝半拂银题
影瀑布环流玉砌阴菊浦香随鹦鹉泛箫楼韵逐凤
凰吟瑶池驻跸恩方久璧月无文兴转深
　　夜宴安乐公主宅　　　　　　　岑羲
金榜重楼开夜扉琼筵爱客未言归衔欢不觉银河
晓尽醉那知玉漏稀
　　奉和幸安乐公主山庄应制　　马怀素
主家台沼胜平阳帝幸欢娱乐未央掩映雕交极
浦参差□户绕回塘泉声百处传歌曲树影千重对
舞行圣酒一沾何以报唯忻颂德奉时康
　　岁夜安乐公主满月侍宴　　　沈佺期
除夜子星回天孙满月杯咏歌麟趾合箫管凤雏来
岁炬常然桂春盘预折梅圣皇千万寿垂晓御明台
　　安乐公主移入新宅　　　　　　前人
初闻衡汉来移住斗城隈锦帐迎风转琼筵拂雾开
马香遗旧埒凤吹绕新台为问沈冥子星槎何处回
　　送金城公主适西蕃应制　　　　前人
金榜扶丹掖银河属紫阍那堪将凤女还以嫁乌孙
玉就歌中怨珠辞掌上恩西戎非我匹明主至公存
　　奉和春初幸太平公主南庄应制　前人
主家山第早春归御辇春游绕翠微买地铺金曾作
埒寻河取石旧支机云间树色千花满竹里泉声百
道飞自有神仙鸣凤曲并将歌舞报恩晖
　　侍宴安乐公主新宅应制　　　　前人
皇家贵主好神仙别业初开云汉边山出尽如鸣凤
岭池成不让饮龙川妆楼翠幌教春住舞阁金铺借
日悬敬从乘舆来此地称觞献寿乐钧天
　　同李舍人冬日集安乐公主山池　前人
常闻天女贵家即帝宫连亭抽宜春果山冲太液泉
桥低乌鹊夜台起凤凰年故事犹如此新图更可怜
紫岩妆阁透青嶂妓楼悬峰夺香炉巧池偷明镜圆
梅花寒待雪桂叶晚留烟兴尽方投辖金声还复传
　　夜宴安乐公主宅　　　　　　　前人
濯龙门外主家亲鸣凤楼中天上人自有金杯迎甲
夜还将绮席代阳春
　　奉和幸安乐公主山庄应制　　赵彦昭
六龙齐轸御朝曦双鹢维舟下绿池飞观仰看云外
耸浮桥直见海中移灵泉巧凿天孙渚孝笋能抽帝
女枝幸愿一生同草树年年岁岁乐于斯
　　侍宴安乐公主新宅应制　　　　前人
云物中京晓天人外馆开飞桥象河汉悬榜学蓬莱
北阙临仙槛南山送寿杯一窥轮奂毕更思栋梁材
　　夜宴安乐公主宅　　　　　　武平一
王孙帝女下仙台金榜珠帘入夜开遽惜琼筵欢正
洽唯愁银箭晓相催
　　侍宴安乐公主新宅应制　　　　前人
紫汉秦楼敞黄山鲁馆开簪裾分上席歌舞列平台
马既如龙至人疑学凤来幸欣
一
作兹
联棣萼何以接
邹枚
　　奉和初春幸太平公主南庄应制　李邕
传闻银汉石支机复见金舆出紫微织女桥边乌鹊
起仙人楼上凤凰飞流风入座飘歌扇瀑水侵□溅
舞衣今日还同犯牛斗乘槎共逐海潮归
　　同洛阳李少府观永乐公主入蕃　孙逖
边地莺花少年来未觉新美人天上落龙塞始应春
　　奉和杨驸马六郎秋夜即事　　　王维
高楼月似霜秋夜郁金堂对坐弹庐女同看舞凤凰
少儿多送酒小玉更焚香结束平阳骑明朝入建章
　　过崔驸马山池　　　　　　　　前人
画楼吹笛妓金□酒家胡锦石称贞女青松学大夫
脱貂贳桂醑射雁与山厨闻道高阳会愚公谷正愚
　　奉和圣制幸玉真公主山庄因题石壁十韵之
　　作应制　　　　　　　　　　　前人
碧落风烟外瑶台道路赊如何连帝苑别自有仙家
此地回鸾驾沿溪转翠华洞中开日月□里发云霞
庭养冲天鹤溪流上汉槎种田生白玉泥化丹砂
谷静泉逾响山深日易斜御羹和石髓香饭进胡麻
大道今无外长生讵有涯还瞻九霄上来往五云车
　　玉真公主山居　　　　　　　储光羲
山北天泉苑山西凤女家不言沁园好独隐武陵花
　　九日题蔡国公主楼　　　　　刘长卿
主第人何在重阳客暂寻水余龙镜色云罢凤箫音
暗牖藏昏晓苍苔换古今晴山卷幔出秋草闭门深
篱菊仍新吐庭槐尚旧阴年年画梁燕来去岂无心
　　玉真公主歌　　　　　　　　　高适
常言龙德本天仙谁谓仙人每学仙更道元元指李
日多于王母种桃年
　　即事　　　　　　　　　　　　杜甫
　按唐史回纥助讨禄山有功请婚肃宗以宁国公
　主下嫁可汗可汗死公主以无子得还
闻道花门破和亲事却非人怜汉公主生得渡河归
秋思抛云髻腰支剩宝衣群凶犹索战白首意多违
　　奉陪郑驸马韦曲二首　　　　　前人
韦曲花无赖家家恼杀人绿尊虽尽日白发好禁春
石角钩衣破藤枝刺眼新何时占丛竹头戴小乌巾
　　郑驸马宴洞中　　　　　　　　前人
主家山洞细烟雾留客夏簟青琅玕春酒杯浓琥珀
薄水浆碗碧玛瑙寒□疑茅堂过江麓已入风磴霾
云端自是秦楼压郑谷时闻杂佩声珊珊
　　和韦郎中寻杨驸马不遇　　　独孤及
金屋琼台萧史家暮春三月渭川花到君仙洞不相
见谓已吹箫乘早霞
　　崔驸马山池重送宇文明府
得
苗字
　岑参
竹里过红桥花间藉绿苗池凉醒别酒山翠拂行镳
凤去妆楼闭凫飞叶县遥不逢秦女在何处听吹箫
　　宴崔驸马玉山别业　　　　　　钱起
金榜开青琐骄奢半隐沦玉箫惟送酒罗袖爱留宾
竹馆烟催暝梅园雪映春满朝辞赋客尽是入林人
　　过杨驸马亭子　　　　　　　　前人
衣冠在汉庭台榭接天成彩凤翻箫曲祥鳣入馆名
歌钟芳月曙林嶂碧云生乱水归潭净高花映竹明
退朝追宴乐开合
一作
沈辖
醉簪缨长袖留嘉客栖乌下
禁城
　　宴杨驸马山池　　　　　　　　韩翃
垂杨拂岸草茸茸绣户帘前花影重鲙下玉盘红缕
细酒开金瓮绿醅浓中朝驸马何平叔南国词人陆
士龙落日泛舟同醉处回潭百丈映千峰
　　赠别张驸马　　　　　　　　　戎昱
上元年中长安陌见君朝下欲归宅飞龙骑马三十
匹玉勒雕鞍照初日数里衣香遥扑人长衢雨歇无
纤尘从奴斜抱敕赐锦双双出金麒麟天子爱婿
皇后弟独步明时负权势一身扈跸承殊泽甲第朱
门耸高戟凤皇楼上伴吹箫鹦鹉杯中醉留客泰去
否来何足论宫车晏驾人事翻一朝负谴辞丹阙五
年待罪湘江源冠冕凄凉几迁改眼见桑田变成海
华堂金屋别赐人细眼黄头总何在渚宫相见寸心
悲懒欲今时问昔时看君风骨殊未歇不用愁来双
泪垂
　　刘驸马水亭避暑　　　　　　刘禹锡
千竿竹翠数莲红水阁虚凉玉簟空琥珀盏烘疑漏
酒水精帘透欲通风赐冰满□沉朱实法馔盈盘覆
碧笼尽日逍遥却烦暑再三珍重主人翁
　　王评事驸马花烛诗　　　　　　卢纶
万条银烛引天人十月长安半夜春步障三千隘将
断几多珠翠落香尘
　　赠郭驸马二首
郭令公子暧尚升平
公主令于席上成此诗

　　　　　　　　　　　　　　　　李端
青春都尉最风流二十功成便拜侯金距斗鸡过上
苑玉鞭骑马出长楸熏香荀令偏怜少傅粉何郎不
解愁日暮吹箫杨柳陌路人遥指凤皇楼
方塘似镜草芊芊初月如钩未上弦新开金埒看调
马旧赐铜山许铸钱杨柳入楼吹玉笛芙蓉出水妒
花钿今朝都尉如相顾愿脱长裾学少年
　　唐昌公主院看花　　　　　　司空曙
遗殿空长闭乘鸾自不回至今荒草上寥落旧花开
　　玉真观公主山池院　　　　　　前人
香殿留遗影春朝玉户开羽衣重素几朱网俨尘（
一作
轻）
埃石自蓬山得泉经太液来柳丝遮绿浪花粉落
青苔镜掩鸾空在霞销凤不回惟余古坛树传是上
仙栽
　　九仙公主旧庄　　　　　　　　王建
仙居五里外门西石路亲回御马蹄天使来栽宫里
树罗衣自买院前溪野牛行傍浇花井本主分将灌
药畦楼上凤皇飞去后白云红叶属山鸡
　　赠崔杞驸马　　　　　　　　　前人
凤皇楼阁连宫树天子崔郎自爱贫金埒减添栽药
地玉鞭平与卖书人家中弦管听常少分外诗篇看
即新一月一回陪内宴马蹄犹厌踏香尘
　　太和公主和蕃　　　　　　　　前人
塞黑云黄欲渡河风沙眯眼雪相和琵琶泪湿行声
小断得人肠不在多
　　梁国惠康公主挽歌二首（
公主宪宗长女下嫁于□之子季友元和
　　中薨诏令百官进诗）
　　　　　韩愈
定谥芳声远移封大国新巽宫尊长女台室属良人
河汉重泉夜梧桐半树春龙□非厌翟还辗禁城尘
秦地吹箫女湘波鼓瑟妃佩兰初应梦奔月竟沦辉
夫族迎魂去宫官会葬归从今沁园草无复更芳菲
　　游太平公主山庄（
此首前有太安池一首阙不载洪迈唐人绝句此首题即
　　作太安池）
　　　　　　　　　前人
公主当年欲占春故将台榭压城闉欲知前面花多
少直到南山不属人
　　梁国惠康公主挽歌词二首（
时诏令百官进词驸马即司空于公
　　之子）
　　　　　　　　　　羊士谔
汤沐成陈迹山林遂寂寥鹊飞应织素凤起独吹箫
玉殿中参罢云軿上汉遥皇情非不极空辍未央朝
授册荣天使陈诗感圣恩山河启梁国缟素及于门
泉向金□咽霜来玉树繁都人听哀挽泪尽望寒原
　　酬于驸马二首　　　　　　　杨巨源
绮陌尘香曙色分碧山如画又逢君蛟藏秋月一片
水骥锁晴空千尺云戚里旧知何驸马诗家今得鲍
参军阳和本是烟霄曲须向花间次第闻
芳时碧落心应断今日清词事不同瑶草秋残仙圃
在彩云天远凤楼空晴花暖送金羁影凉叶寒生玉
簟风长得闻诗欢自足会看春露湿兰丛
　　酬崔驸马惠笺百张兼贻四韵　　前人
百张云样乱花开七字文头艳锦回浮碧空从天上
得殷红应自日边来捧持价重凌云叶封裹香深笑
海苔满箧清光应照眼欲题凡韵辄裴回
　　赠崔驸马　　　　　　　　　　前人
百尺梧桐画阁齐箫声落处翠云低平阳不惜黄金
埒细雨花骢踏作泥
　　寿安公主出降　　　　　　　李商隐
沩水闻贞媛常山索锐师昔忧迷帝力今分送王姬
事等和强国恩殊睦本枝四郊多垒在此礼恐无时
　　游故王驸马池亭　　　　　　　李远
花树杳玲珑渔舟处处通醉销罗绮艳香暖芰荷风
野鸟翻萍绿斜桥印水红子猷箫管绝谁爱碧鲜浓
　　春日游郭驸马太安亭子　　　　吕温
戚里容闲客山泉若化成寄游芳径好借赏彩船轻
春至花常满年多水更清此中如传舍但自立功名
　　同沈驸马赋得御沟水　　　　　李贺
入苑白泱泱宫人正靥黄绕堤龙骨冷拂岸鸭头香
别馆惊残梦停杯泛小觞幸因流浪处暂得见何郎
　　同诸客题于家公主旧宅　　　白居易
平阳旧宅少人游应是游人到即愁布谷鸟啼桃李
院络丝虫怨凤凰楼台倾滑石犹残砌帘断珍珠不
满钩闻道至今萧史在髭须雪白向明州
　　送兖州崔大夫驸马赴镇
唐人绝句作送
崔驸马赴兖州

　　　　　　　　　　　　　　　　前人
戚里夸为贤驸马儒家认作好诗人鲁侯不得辜风
景沂水年年有暮春
　　夏日怀杜悰驸马　　　　　　　鲍溶
五月清凉萧史家瑶池分水种菱花回文地簟龙鳞
浪交□天窗蝉翼纱闲遣青琴飞小雪自看碧玉破
甘瓜仍闻圣主知书癖凤阁烧香对五车
　　送咸安公主　　　　　　　　孙叔向
卤簿迟迟出国门汉家公主嫁乌孙玉颜便向穹庐
去卫霍空承明主恩
　　闻韦驸马使君迁拜台州　　长孙佐辅
溟藩轸帝忧见说初鸣驺德胜祸先戢情闲思自流
蚕殷桑柘空廪实雀鼠稠谏虎昔赐骏安人将问牛
曾陪后乘光共逐平津游旌□拥追赏歌钟催献酬
音徽一寂寥贵贱双沉浮北郭乏中崖东方称上头
跻山望百城目尽增遐愁海逼日月近天高星汉秋
无阶异渐鸿有志惭驯鸥终期促孤棹暂访天台幽
　　云安公主出降杂咏催妆二首
一作为
傧相诗

　　　　　　　　　　　　　　　　陆畅
天上琼花不避秋今宵织女嫁牵牛万人惟待乘鸾
出乞巧齐登明月楼
少妆银粉饰金钿端正天花贵自然闻道禁中时节
异九秋香满镜台前
　　游城东王驸马亭　　　　　　　前人
城外无尘水间松秋天木落见山容共寻萧史江亭
去一望终南紫阁峰
　　题大理崔少卿驸马林亭　　　　姚合
每来归意懒都尉似山人台榭栖双鹭松篁隔四邻
迸泉清胜雨深洞暖如春更看题诗处前轩粉壁新
　　题郑驸马林亭　　　　　　　　前人
东园连宅起胜事与心期幽洞自生药新篁迸入池
密林行不尽芳草坐难移石翠疑无质莺歌似有词
莎台高出树藓壁净题诗我独多来赏
一
作此
九衢人
不知
　　题崔驸马宅　　　　　　　　　前人
心在林泉身在城凤凰楼下得闲名洞中见凿寻仙
路月里犹烧煮药铛数树异花皆敕赐并竿修竹自
天生诗人多说离君宅不得青苔地上行
　　题崔驸马林亭　　　　　　　朱庆余
选居幽近御街东易得诗人聚会同白练鸟飞深竹
里朱弦琴在乱书中亭开山色当高枕楼静箫声落
远风何事宦涂犹寂寞都缘辛苦道难通
　　太和公主还宫　　　　　　　李敬方
二纪烟尘外凄凉转战归边笳悲蔡琰汉使泣明妃
金殿更戎幄青袪换毳衣登车随伴仗谒庙入中闱
汤沐疏封在关山故梦非笑看鸿北向休咏鹊南飞
宫髻怜新样庭柯想旧围生还侍儿少熟识内家稀
凤去楼扃夜鸾孤匣掩辉应怜禁园柳相见倍依依
　　上杜驸马　　　　　　　　　　贾岛
玉山突兀压乾坤出得朱门入戟门妻是九重天子
女身为一品令公孙鸳鸯殿里参皇后龙凤堂前贺
至尊今日澧阳非久驻伫为霖雨拜新恩
　　太和公主还宫　　　　　　　　李频
天骄发使犯边尘汉将推功遂夺亲离乱应无初去
貌死生难有却回身禁花半老曾攀树宫女多非旧
识人重上凤楼追故事几多愁思向青春
　　阴地关崇徽公主手迹　　　　李山甫
一拓纤痕更不收翠微苍藓几经秋谁陈帝子和蕃
策我是男儿为国羞寒雨洗来香已尽淡烟笼着恨
长留可怜汾水知人意旁与吞声未忍休
　　代崇徽公主意　　　　　　　　前人
金钗坠地鬓堆云自别朝阳帝岂闻遣妾一身安社
稷不知何处用将军
　　升平公主旧第　　　　　　　　罗隐
乘凤仙人降此时玉篇纔罢到文词两轮水硙光明
照百尺鲛绡换好诗带砺山河今尽在风流□俎见
无期坛场客散香街暝惆怅齐竿取次吹
　　宴驸马宅　　　　　　　　　　张蠙
牙香禁乐镇相携日日君恩降紫泥红药院深人半
醉绿杨门掩马频嘶座中古物多仙意壁上新诗有
御题别向庭芜置吟石不教宫妓踏成蹊
　　题崔驸马林亭　　　　　　　释无可
宫花野药半相和藤蔓参差惜不科纤草连门留径
细高楼出树见山多洞中避暑青苔满池上吟诗白
鸟过更买太湖千片石迭成云顶绿嵯峨
　　虚池驿题屏风　　　　　　宜芬公主
　女史云宜芬公主本豆卢氏女有才色天宝四载
　奚霫无主东平王安禄山请立其质子而以公主
　配之上遣中使护送至虚池驿公主悲愁作诗题
　屏风云云至蕃其国已立君矣质子见杀公主亦
　遇害
出嫁辞乡国由来此别难圣恩愁远道行路泣相看
沙塞容颜尽边隅粉黛残妾心何所断他日望长安
　　恩制寒食赐百寮宴罢遂幸公主宅
　　　　　　　　　　　　　　　元陈肃
桃花明玉涧柳叶暗金堤绿锦呈调马朱丝表斗鸡
筵开同日永乐奏与云齐更问平阳第还过小苑西
　　王驸马席上作　　　　　　　明张率
城上春云浮绿树亭中绮席带朱阑惠风已送蔷薇
细雨犹兼芍药寒将帅肯同文字饮山川浑作画
图看高谈政自忘丝竹安得移书与谢安
　　题大长公主林馆　　　　　　　揭轨
主家林馆御沟西杨柳芙蓉映舞衣玉沼苹开鱼上
跃绣帘花妥燕低飞微风翠辇宫中去淡月霓旌苑
外归四海升平当此日万年行乐莫相违
　　周德章驸马府赏海棠　　　　程敏政
冥冥花雾拥回廊冉冉猩红隔画墙按谱更谁争有
韵失评空自说无香莫烧红烛惊春梦好障丹砂护
晓妆仙种北来初识面临风醉九霞觞
　　访某驸马不遇题壁　　　　　　孙蕡
青春驸马不还家公主传宣坐赐茶十二碧阑春似
海隔闲杀碧桃花

　公主驸马部纪事一
书经尧典帝曰咨四岳朕在位七十载汝能庸命巽
朕位岳曰否德忝帝位曰明明扬侧陋师锡帝曰有
鳏在下曰虞舜帝曰俞予闻如何岳曰瞽子父顽母
嚚象傲克谐以孝烝烝乂不格奸帝曰我其试哉女
于时观厥刑于二女厘降二女于妫汭嫔于虞帝曰
钦哉
初学记舜妹有敤手舜女有宵明烛光
春秋左传襄二十五年昔虞阏父为周陶正以服事
我先王我先王赖其利器用也与其神明之后也庸
以元女大姬配胡公而封诸陈以备三恪
史记吴起传田文既死公叔为相尚魏公主而害吴
起公叔之仆曰起易去也公叔曰奈何其仆曰吴起
为人节廉而自喜名也君因先与武侯言曰夫吴起
贤人也而侯之国小又与强秦壤界臣窃恐起之无
留心也武侯即曰奈何君因谓武侯曰试延以公主
起有留心则必受无留心则必辞矣以此卜之君因
召吴起而与归即令公主怒而轻君吴起见公主之
贱君也则必辞于是吴起见公主之贱魏相果辞魏
武侯魏武侯疑之而弗信也吴起惧得罪遂去
李斯传斯长男由为三川守诸男皆尚秦公主女悉
嫁秦诸公子三川守李由告归咸阳李斯置酒于家
百官长皆前为寿门庭车骑以千数李斯喟然而叹
曰嗟乎吾闻之荀卿曰物禁太盛夫斯乃上蔡布衣
闾巷之黔首上不知其驽下遂擢至此当今人臣之
位无居臣上者可谓富贵极矣物极则衰吾未知所
税驾也
外戚世家褚先生曰臣为郎时问习汉家故事者锺
离生曰王太后在民间时所生子女者父为金王孙
王孙已死景帝崩后武帝已立王太后独在而韩王
孙名嫣素得幸武帝承间白言太后有女在长陵也
武帝曰何不早言乃使使往先视之在其家武帝乃
自往迎取之跸道先驱旄骑出横城门乘舆驰至长
陵当小市西入里里门闭暴开门乘舆直入此里通
至金氏门外止使武骑围其宅为其亡走身自往取
不得也即使左右群臣入呼求之家人惊恐女亡匿
内中□下扶持出门令拜谒武帝下车泣曰嚄大姊
何藏之深也诏副车载之回车驰还而直入长乐宫
行诏门着引籍通到谒太后太后曰帝倦矣何从来
帝曰今者至长陵得臣姊与俱来顾曰谒太后太后
曰汝某耶曰是也太后为下泣女亦伏地泣武帝奉
酒前为寿奉钱千万奴婢三百人公田百顷甲第以
赐姊太后谢曰为帝费焉于是召平阳主南宫主林
虑主三人俱来谒见姊因号曰修成君有子男一人
女一人男号为修成子仲女为诸侯王王后此二子
非刘氏以故太后怜之修成子仲骄恣陵折吏民皆
患苦之
刘敬传冒顿为单于兵强控弦三十万数苦北边上
患之问刘敬刘敬曰天下初定士卒罢于兵未可以
武服也冒顿杀父代立妻群母以力为威未可以仁
义说也独可以计久远子孙为臣耳然恐陛下不能
为上曰诚可何为不能顾为柰何刘敬对曰陛下诚
能以适长公主妻之厚奉遗之彼知汉适女送厚蛮
夷必慕以为阏氏生子必为太子代单于何者贪汉
重币陛下以岁时汉所余彼所鲜数问遗因使辩士
风谕以礼节冒顿在固为子婿死则外孙为单于岂
尝闻外孙敢与大父抗礼者哉兵可无战以渐臣也
若陛下不能遣长公主而令宗室及后宫诈称公主
彼亦知不肯贵近无益也高帝曰善欲遣长公主吕
后日夜泣曰妾惟太子一女柰何弃之匈奴上竟不
能遣长公主而取家人子名为长公主妻单于使刘
敬往结和亲约
汉书匈奴传冒顿常往来侵盗代地高祖患之奉宗
室女翁主为单于阏氏冒顿死子稽粥立号曰老上
单于老上稽粥单于初立文帝复遣宗人女翁主为
单于阏氏使宦者燕人中行说傅翁主说不欲行汉
强使之后岁余文帝崩景帝立而赵王遂乃阴使于
匈奴吴楚反欲与赵合谋入边汉围破赵匈奴亦止
自是后景帝复与匈奴和亲通关市给遗单于遣翁
主如故约
西域乌孙国传武帝即位乌孙使使献马愿得尚汉
公主为昆弟天子问群臣议许曰必先内聘然后遣
女乌孙以马千匹聘汉元封中遣江都王建女细君
为公主以妻焉赐乘舆服御物为备官属宦官侍御
数百人赠送甚盛乌孙昆莫以为右夫人匈奴亦遣
女妻昆莫昆莫以为左夫人公主至其国自治宫室
居岁时一再与昆莫会置酒饮食以币帛赐王左右
贵人昆莫年老语言不通公主悲愁自为作歌曰吾
家嫁我兮天一方远托异国兮乌孙王穹庐为室兮
毡为墙以肉为食兮酪为浆居常土思兮心内伤愿
为鸿鹄兮归故乡天子闻而怜之间岁遣使持帷帐
锦绣给遗焉昆莫年老欲使其孙岑陬尚公主公主
不听上书言状天子报曰从其国俗岑陬遂妻公主
昆莫死岑陬代立
岑陬尚江都公主生一女少夫公主死汉复以楚王
戊之孙解忧为公主妻岑陬岑陬胡妇子泥靡尚小
岑陬且死以国与季父大禄子翁归靡曰泥靡大以
国归之翁归靡既立号肥王复尚楚主解忧生三男
两女长男曰元贵靡次曰万年为莎车王次曰大乐
为左大将长女弟史为龟兹王绛宾妻小女素光为
若呼侯妻
师古曰弟史
素光皆女名
昭帝时公主上书言匈奴
发骑田车师车师与匈奴为一共侵乌孙唯天子幸
救之汉养士马议欲击匈奴会昭帝崩宣帝初即位
公主及昆弥皆遣使上书言匈奴复连发大兵侵击
乌孙取车延恶师地收人民去使使谓乌孙趣持公
主来欲隔绝汉昆弥愿发国半精兵自给人马五万
骑尽力击匈奴唯天子出兵以救公主昆弥汉兵大
发十五万骑五将军分道并出语在匈奴传遣校尉
常惠使持节护乌孙兵昆弥自将侯以下五万骑
从西方入至右谷蠡王庭获单于父行及嫂居次名
王犁污都尉千长骑将以下四万级马牛羊驴橐驼
七十余万头乌孙皆自取所掳获还封惠为长罗侯
是时本始三年也汉遣惠持金币赐乌孙贵人有功
者元康二年乌孙昆弥因惠上书愿以汉外孙元贵
靡为嗣得令复尚汉公主结婚重亲畔绝匈奴愿聘
马各千匹诏下公卿议大鸿胪萧望之以为乌孙
绝域变故难保不可许上美乌孙新立大功又重绝
故业遣使者至乌孙先迎取聘昆弥及太子左右大
将都尉皆遣使凡三百余人入汉迎取少主上乃以
乌孙主解忧弟子相夫为公主置官属侍御百余人
舍上林中学乌孙言天子自临平乐观会匈奴使者
外国君长大角抵设乐而遣之使长罗侯光禄大夫
惠为副凡持节者四人送少主至敦煌未出塞闻乌
孙昆弥翁归靡死乌孙贵人共从本约立岑陬子泥
靡代为昆弥号狂王惠上书愿留少主敦煌惠驰至
乌孙责让不立元贵靡为昆弥还迎少主事下公卿
望之复以为乌孙持两端难约结前公主在乌孙四
十余年恩爱不亲密边竟未得安此已事之明验也
今少主以元贵靡不立而还信无负于边方中国之
福也少主不止繇役将兴其原起此天子从之征还
少主狂王复尚楚主解忧生一男鸱靡不与主和又
暴恶失众汉使卫司马魏和意副候任昌送侍子公
主言狂王为乌孙所患苦易诛也遂谋置酒会罢使
士拔剑击之剑旁下狂王伤上马驰去其子细沈瘦
会兵围和意昌及公主于赤谷城数月都护郑吉发
诸国兵救之乃解去汉遣中郎将张遵持医药治狂
王赐金二十斤采缯因收和意昌系琐从尉犁槛车
至长安斩之车骑将军长史张翁留验公主与使者
谋杀狂王状主不服叩头谢张翁捽主头骂詈主上
书翁还坐死副使季都别将医养视狂王狂王从十
余骑送之都还坐知狂王当诛见便不发下蚕室初
肥王翁归靡胡妇子乌就屠狂王伤时惊与诸侯
俱去居北山中惕言母家匈奴兵来故众归之后遂
袭杀狂王自立为昆弥汉遣破羌将军辛武贤将兵
万五千人至敦煌遣使者案行表穿卑鞮侯井以西
欲通渠转榖积居庐仓以讨之初楚主侍者冯嫽能
史书习事尝持汉节为公主使行赏赐于城郭诸国
敬信之号曰冯夫人为乌孙右大将妻右大将与乌
就屠相爱都护郑吉使冯夫人说乌就屠以汉兵方
出必见灭不如降乌就屠恐曰愿得小号宣帝征冯
夫人自问状遣谒者竺次期门甘延寿为副送冯夫
人冯夫人锦车持节诏乌就屠诣长罗侯赤谷城立
元贵靡为大昆弥乌就屠为小昆弥皆赐印绶破羌
将军不出塞还后乌就屠不尽归诸侯民众汉复
遣长罗侯惠将三校屯赤谷因为分别其人民地界
大昆弥户六万余小昆弥户四万余然众心皆附小
昆弥元贵靡鸱靡皆病死公主上书言年老思土愿
得归骸骨葬汉地天子闵而迎之公主与乌孙男女
三人俱来至京师是岁甘露三年也时年且七十赐
公主田宅奴婢奉养甚厚朝见仪比公主
龟兹国传乌孙公主遣女来至京师学鼓琴汉遣侍
郎乐奉送主女过龟兹龟兹前遣人至乌孙求公主
女未还会女过龟兹龟兹王留不遣复使使报公主
主许之后公主上书愿令女比宗室入朝而龟兹王
绛宾亦爱其夫人上书言得尚汉外孙为昆弟愿与
公主女俱入朝元康元年遂来朝贺王及夫人皆赐
印绶夫人号称公主赐以车骑旗鼓歌吹数十人绮
彩杂缯奇珍凡数千万留且一年厚赠送之后数来
朝贺乐汉衣服制度归其国治宫室作侥道周卫出
入传呼撞钟鼓如汉家仪
述异记公主山在华山中汉末王莽秉政南阳公主
避乱奔入此峰学道后得升仙至今岭上有一双朱
履传云公主既于山中得道驸马王咸追之不及故
留二履以示之潘安仁有公主峰记
后汉书宋弘传帝姊湖阳公主新寡帝与共论朝臣
微观其意主曰宋公威容德器群臣莫及帝曰方且
图之后弘被引见帝令主坐屏风后因谓弘曰谚言
贵易交富易妻人情乎弘曰臣闻贫贱之知不可忘
糟糠之妻不下堂帝顾谓主曰事不谐矣
董宣传湖阳公主苍头白日杀人因匿主家吏不能
得及主出行而以奴骖乘宣于夏门亭候之乃驻车
叩马以刀画地大言数主之失叱奴下车因格杀之
主即还宫诉帝帝大怒召宣欲棰杀之宣叩头曰愿
乞一言而死帝曰欲何言宣曰陛下圣德中兴而纵
仆杀良人将何以理天下乎臣不须棰请得自杀即
以头击楹流血被面帝令小黄门持之使宣叩头谢
主宣不从强使顿之宣两手据地终不肯俯主曰文
叔为白衣时藏亡匿死吏不敢至门今为天子威不
能行一令乎帝笑曰天子不与白衣同因□强项令
出赐钱三十万
苏州府志陆闳字子春吴人聪明有令德喜问学选
尚宁平公主辞疾不应为颍川太守致凤凰甘露之
瑞建武中为尚书令闳姿容如玉喜着越布单衣光
武升台见之叹曰南方固多佳人自是常□会稽郡
献越布焉
后汉书梁竦传竦长嫂舞阴公主赡给诸梁亲□有
序特重敬竦虽衣食器物必有加异悉分与亲族
自无所服
杨璇传璇兄乔为尚书容仪伟丽数上言政事桓帝
爱其才貌诏妻以公主乔固辞不听遂闭口不食七
日而死
魏志杨阜传明帝女淑未期而夭帝痛之甚追封平
原公主立庙洛阳葬于南陵将自临送阜上疏曰文
皇帝武宣皇后崩陛下皆不送葬所以重社稷备不
虞也何至孩抱之赤子而可送葬也哉帝不从
后妃传注郭□字彦孙司马景王辅政以女妻□妻
早亡文王复以女继室即京兆长公主景文二王欲
自结于郭后是以频繁为婚□虽无才学而恭谨谦
顺甄温字仲舒与郭建及□等皆后族以事宜见罢
咸熙初封郭建为临渭县公□广安县公邑皆千八
百户温本国侯进为辅国大将军加侍中领射声校
尉□镇军大将军泰始元年晋受禅加建□温三人
位特进□为人贞素加以世祖姊夫遂贵当世
太平御览卫瓘子宣尚世祖女繁昌公主宣遇黄门
不厚致有谗构杨骏欲专朝政讽内外夺宣主权由
此去位上会诸妃主议问主宣待汝薄今欲离汝意
云何主素讷不能自申但泣泣是不欲离诸妃主因
言泣是妇人重于再出故泣耳于是遂离与姑妹书
称故新妇
世说新语桓温平蜀以李势女为妾有宠后温尚南
康长公主主始不知之既闻乃伺温不在率数十婢
拔白刃往李所故欲斫之见李梳头发垂委地姿貌
端丽乃徐下地结发敛手向主曰国破家亡以至今
日若能见杀实犹生年神色闲正辞气凄婉主于是
掷刀前抱之阿姊我见汝不能不怜何况老奴遂善
遇之
晋书谢安传安兄奕与桓温善温辟为安西司马犹
推布衣好在温坐岸帻笑咏无异常日桓温曰我方
外司马奕每因酒无复朝廷礼常逼温饮温走入南
康主门避之主曰君若无狂司马我何由得相见
宛委余编太元中公主妇女必缓鬓倾髻以为盛饰
用发既多不可恒戴乃先于木及笼上装之名曰假
髻或名假头
南燕录段丰妻慕容氏德之女也少有才慧善书史
能鼓琴德既僭位署为平原公主年十四适于丰丰
为人所谮被杀慕容氏寡居归将改适寿光公余炽
慕容氏谓侍婢曰我闻忠臣不事二君烈女不更二
夫段氏既遭无辜已不能同死岂复有心于重行哉
今主上不顾礼义逼我改嫁我若不从则违严君之
命矣于是□日交礼慕容氏姿容婉丽服饰光华炽
睹之甚喜经宿慕容氏伪辞以疾炽亦不之逼三日
归第沐浴置酒言笑自若至夕密书其裙带曰死后
当埋我于段氏侧若魂魄有知当归彼矣遂于浴室
自缢而死及葬男女睹者数万人莫不叹息曰贞哉
公主路经余炽宅前炽闻挽歌之声恸绝良久
宋书武帝本纪上清简寡欲严整有法诸主出适遣
送不过二十万无锦绣金玉内外奉禁莫不节俭
翰苑新书宋武帝女寿阳公主人日卧于含章檐下
梅花落公主额上成五出之花拂之不去自后有梅
花妆
梁书王峻传峻子琮玩琮为国子生尚始兴王女繁
昌县主不慧为学生所嗤遂离婚峻谢王王曰此自
上意仆极不愿如此峻曰臣太祖是谢仁祖外孙亦
不藉殿下姻媾为门户
陈书武帝本纪永定三年春正月辛丑诏曰南康始
兴王诸妹已有封爵依礼止是藩主此二王者有殊
恒情宜隆礼数诸主仪秩及尚主可并同皇女
古今诗话陈太子舍人徐德言尚乐昌公主陈政衰
德言谓主曰以君之才容国亡必入豪家傥情缘未
断犹期再见乃破一镜各执其半约他日以正月望
日卖于都市及陈亡主果归杨素德言访于都市有
苍头卖半镜者高大其价德言引至旅舍言其故出
半镜合之仍题诗曰镜与人俱去镜归人未归无复
姮娥影空留明月辉主得诗悲泣不食素知之召德
言至还其妻命主赋诗口占曰今日何迁次新官是
旧官笑啼俱不敢方信作人难
魏书崔元伯传太祖曾引元伯讲汉书至娄敬说汉
祖欲以鲁元公主妻匈奴善之嗟叹者良久是以诸
公主皆厘降于宾附之国朝臣子弟虽名族美彦不
得尚焉
孝文幽皇后传彭城公主宋王刘昶子妇也年少嫠
居北平公冯夙后之同母弟也后求婚于高祖高祖
许之公主志不愿后欲强之婚有日矣公主密与侍
婢及家僮十余人乘轻车冒霖雨赴悬瓠奉谒高祖
自陈本意
张彝传陈留公主寡居彝意愿尚主主亦许之仆射
高肇亦望尚主主意不可肇怒谮彝于世宗称彝擅
立刑法劳役百姓诏遣直后万贰兴驰驿检察贰兴
肇所亲爱必欲致彝深罪彝清心奉法求其愆过遂
无所得见代还洛犹停废数年
宋□传□为河阴令顺阳公主家奴为劫摄而不送
□将兵围主宅执主婿冯穆步驱向县时正炎暑立
之日下流汗沾地
常景传景为太常博士高肇尚平阳公主未几主薨
肇欲使公主家令居庐制服付学官议正施行尚书
又以访景景以妇人无专国之理家令不得有纯臣
之义乃执议曰丧纪之本实称物以立情轻重所因
亦缘情以制礼虽理关盛衰事经今古而制作之本
降杀之宜其实一焉是故臣之为君所以资敬而崇
重为君母妻所以从服而制义然而诸侯大夫之为
君者谓其有地土有吏属无服文者言其非世爵也
今王姬降适虽加爵命事非君邑理异列土何者诸
王开国备立臣吏生有趋奉之勤死尽致丧之礼而
公主家令唯有一人其丞已下命之属官既无接事
之仪实阙为臣之体原夫公主之贵所以立家令者
盖以主之内事脱须关外理无自达必也因人然则
家令唯通内外之职及典主家之事耳无关君臣之
理名义之分也由是推之家令不得为纯臣公主不
可为正君明矣且女人之为君男子之为臣古礼所
不载先朝所未议而四门博士裴道广孙荣乂等以
公主为之君以家令为之臣制服以斩乖谬弥甚又
张虚景吾难羁等不推君臣之分不寻致服之情犹
同其议准母制齐求之名实理未为允窃谓公主之
爵既非食菜之君家令之官又无纯臣之式若附如
母则情义罔施若准小君则从服无据案如经礼事
无成文即之愚见谓不应服朝廷从之
高道穆传道穆为御史中尉帝姊寿阳公主行犯清
路执赤棒卒呵之不止道穆令卒棒破其车公主深
以为恨泣以诉帝帝谓公主曰高中尉清直之人彼
所行者公事岂可私恨责之也道穆后见帝帝曰一
日家姊行路相犯极以为愧道穆免冠谢曰臣蒙陛
下恩守陛下法不敢独于公主亏朝廷典章以此负
陛下帝曰朕以愧卿卿反谢朕
裴骏传骏子询字敬叔美仪貌多艺能音律博奕咸
所开解起家奉朝请太尉集曹参军转长流尚书起
部郎中平昌太守时太原长公主寡居与询私奸肃
宗仍诏询尚焉寻以主婿特除散骑常侍
刑罚志神龟中兰陵公主驸马都尉刘辉坐与河阴
县民张智寿妹容妃陈庆和妹慧猛奸乱耽惑殴主
伤胎辉惧罪逃亡门下处奏各入死刑智寿庆和并
以知情不加防限处以流坐诏曰容妃慧猛恕死髡
鞭付宫余如奏
北史蠕蠕传太昌元年六月阿那环遣乌勾兰树升
伐等朝贡并为长子请尚公主永熙二年四月孝武
诏以范阳王诲之长女琅琊公主许之未及成婚帝
入关东西魏竞结阿那环为婚好西魏文帝乃以孝
武时舍人元翌女称为化政公主妻阿那环兄弟塔
寒兴和二年春阿那环归诚于东魏遣其俟利莫何
莫缘游大力等朝贡因为其子庵罗辰请婚八月阿
那环遣莫何去折豆浑十升等朝贡复因求婚齐神
武请遂其意以招四远诏以常山王骘妹乐安公主
许之改封为兰陵郡长公主十二月阿那环复遣折
豆浑十升诣东魏请婚三年四月阿那环遣吐豆登
郁久闾譬浑俟利莫何折豆浑侯烦等奉马千匹以
为聘礼请迎公主诏兼宗正卿元寿兼太常卿孟韶
等送公主自晋阳北迈资用器物齐神武亲自经纪
咸出丰渥阿那环遣其吐豆登郁久闾慝伏俟利阿
夷普掘蒲提弃之伏等迎公主于新城之南六月齐
神武虑阿那环难信又以国事加重躬送公主于楼
烦之北接劳其使每皆隆厚阿那环大喜自是朝贡
东魏相寻四年阿那环请以其孙女号邻和公主妻
齐神武第九子长广公湛静帝诏为婚焉阿那环遣
其吐豆登郁久闾譬掘俟利莫何游大力送女于晋
阳武定四年阿那环有爱女号为公主以齐神武威
德日盛又请致之静帝闻而诏神武纳之阿那环遣
其吐豆登郁久闾汗拔姻姬等送女于晋阳
突厥传西魏大统十二年土门部落恃其强盛求婚
于蠕蠕主阿那环大怒使人詈辱之曰尔是我锻奴
何敢发是言也土门亦怒杀其使者遂与之绝而求
婚于魏周文帝许之十七年六月以魏长乐公主妻
之是岁魏文帝崩土门遣使来吊赠马二百匹
周书陆腾传腾少慷慨有大节普泰初迁朱衣直阁
尚安平主即东莱王贵平女也魏孝武幸贵平第见
腾与语悦之谓贵平曰阿翁真得好婿即擢为通直
散骑常侍
北齐书陆卬传卬父子彰母魏上庸公主初封蓝田
高明妇人也甚有志操卬昆季六人并主所生故邢
邵常谓人云蓝田生玉固不虚矣主教训诸子皆禀
义方虽创巨痛深出于天性然动依礼度亦母氏之
训焉
神武明皇后传神武逼于茹茹欲娶其女而未决后
曰国家大计愿不疑也及茹茹公主至后避正室处
之神武愧而拜谢焉曰彼将有觉愿绝弗顾
赵郡王琛传子睿名须拔生三旬而孤养于宫中恩
同诸子至四岁未尝识母其母则魏华阳公主也
崔暹传世宗欲以妹嫁暹子而会世宗崩遂寝至是
群臣燕于宣光殿贵戚之子多在焉显祖历与之语
于坐上亲作书与暹曰贤子达拿甚有才学亡兄女
乐安公主魏帝外甥内外敬待胜朕诸妹思成大兄
宿志乃以主降达拿达拿温良清谨有识学少历职
为司农卿入周谋反伏诛天保时显祖尝问乐安公
主达拿于汝何似答曰甚相敬重唯阿家憎儿显祖
召达拿母入内杀之投尸漳水齐灭达拿杀主以复
雠
周书卢文伟传文伟族人勇高祖署勇丞相主簿属
山西霜俭运山东乡租输皆令载实违者治罪令勇
典其事琅邪公主虚僦千余车勇绳劾之公主诉于
太祖而勇守法不屈太祖谓郭秀曰卢勇懔懔有不
可犯之色真公直人也方当委之大事岂直纳租而
已
北史突厥传周大象元年他□复请和亲宣帝策赵
王招女为千金公主以嫁之三年遣使奉献且迎公
主为亲
隋书李敏传敏字树生高祖以其父死王事养宫中
者久之及长袭爵广宗公起家左千牛美姿仪善骑
射歌舞管弦无不通解开皇初周宣帝后封乐平公
主有女娥英妙择婚对□贵公子弟集弘圣宫者日
以百数公主亲在帷中并令自序并试技艺选不中
者辄引出之至敏而合意竟为姻媾敏假一品羽仪
礼如尚帝之女后将侍宴公主谓敏曰我以四海与
至尊唯一女夫当为汝求柱国若授余官汝慎无谢
及进见上上亲御琵琶遣敏歌舞既而大悦谓公主
曰李敏何官对曰一白丁耳上因谓敏曰今授汝仪
同敏不答上曰不满尔意邪今授汝开府敏又不谢
上曰公主有大功于我我何得向其女婿而惜官乎
今授卿柱国敏乃拜而蹈舞遂于坐发诏授柱国以
本官宿卫后避讳改封经城县公邑一千户历蒲豳
金华敷州刺史多不□职常留京师往来宫内侍从
游宴赏赐超于功臣后幸仁寿宫以为岐州刺史大
业初转卫尉卿乐平公主之将薨也遗言于炀帝曰
妾无子息唯有一女不自忧死但深怜之今汤沐邑
乞回与敏帝从之竟食五千户
突厥传突厥沙□略妻宇文氏之女曰千金公主自
伤宗祀绝灭每怀复仇之志日夜言之于沙□略由
是悉众为寇高祖既得沙□略千金公主赐姓杨氏
编之属籍改封大义公主策拜窟含真为柱国封安
国公宴于内殿引见皇后赏劳甚厚沙□略大悦于
是岁时贡献不绝平陈之后上以陈叔宝屏风赐大
义公主主心恒不平因书屏风为诗叙陈亡自寄其
辞曰盛衰等朝暮世道若浮萍荣华实难守池台终
自平富贵今何在空事写丹青杯酒恒无乐弦歌讵
有声余本皇家子飘流入塞庭一朝睹成败怀抱忽
纵横古来共如此非我独申名唯有明君曲偏伤远
嫁情上闻而恶之礼赐益薄公主复与西面突厥泥
利可汗连结上恐其为变将图之会主与所从人私
通因发其事下诏废黜之恐都蓝不从遣奇章公牛
弘将美妓四人以啖之时沙□略子曰染干号突利
可汗居北方遣使求婚上令裴矩谓之曰当杀大义
主者方许婚突厥以为然复谮之都蓝因发怒遂杀
公主于帐
长孙晟传高祖四年遣晟副虞庆则使于摄图赐公
主姓为杨氏改封大义公主摄图奉诏不肯起拜晟
进曰突厥与隋俱是大国天子可汗不起安敢违意
但可贺敦为帝女则可汗是大隋女婿柰何无礼不
敬妇公乎摄图乃笑谓其达官曰须拜妇公我从之
耳于是乃拜
突厥传开皇十七年突利遣使来逆女上舍之太常
教习六礼妻以宗女义安公主明年拜染干为意利
珍豆启民可汗时义安公主已卒上以宗女义成公
主妻之大业三年炀帝幸榆林启民及义成公主来
朝行宫帝亲巡云内溯金河而东北幸启民所居赐
启民及主金瓮各一及衣服被褥锦彩明年启民疾
终其子咄吉世立为始毕可汗表请尚公主诏从其
俗
北史西域高昌传大业四年遣使贡献明年伯雅来
朝因从击高丽还尚宗室女华容公主
隋书炀帝本纪大业八年十一月己卯以宗女华容
公主嫁于高昌王大业十年春正月甲寅以宗女为
信义公主嫁于突厥曷娑那可汗
西突厥传处罗从征高丽赐号为曷萨那可汗大业
十年正月以信义公主嫁焉赐锦彩袍千具彩万匹
秦孝王俊传俊长女永丰公主年十二遭父忧哀慕
尽礼免丧遂绝鱼肉每至忌日辄流涕不食
唐书吐蕃传贞观八年吐蕃遣使者来朝帝遣行人
冯德遐下书临抚弄赞闻突厥吐谷浑并得尚公主
乃遣使赍币求婚帝不许使者还妄语曰天子遇我
厚几得公主会吐谷浑王入朝遂不许殆有以间我
乎弄赞怒率羊同共击吐谷浑又勒兵二十万入寇
松州命使者贡金甲且言迎公主谓左右曰公主不
至我且深入诏吏部尚书侯君集为行军大总管率
步骑五万进讨弄赞惧以使者来谢罪固请婚许之
遣大论薛禄东赞献黄金五千两他宝称是以为聘
十五年妻以宗女文成公主诏江夏王道宗持节护
送筑馆河源王之国弄赞率兵次柏海亲迎见道宗
执婿礼恭甚见中国服饰之美缩缩愧沮归国自以
其先未有昏帝女者乃为公主筑一城以夸后世遂
立宫室以居公主
魏征传征疾甚帝亲问疾将以衡山公主降其子叔
玉时主亦从帝曰公强视新妇征不能谢是夕薨
魏元忠传安乐公主私请废太子求为皇太女帝以
问元忠元忠曰公主而为皇太女驸马都尉当何名
主恚曰山东木强安知礼阿母子尚为天子我何嫌
宫中谓武后为阿母子故主称之元忠固称不可自
是语塞
武平一传时太平安乐公主各立党相根毁亲贵离
阋帝患之欲令敦和以访平一因上书曰病之在四
体者迹分而易逐居心腹者候遽而难治刑政乖舛
四支疾也亲权猜间心腹患也书曰克明俊德以亲
九族九族既睦平章百姓诗曰协比其邻婚姻孔云
是知亲族以辑睦为义也自顷权贵猜防外和内离
怨结姻娅疑生骨肉邀荣之徒诡献忠款膏唇之伍
苟输谗计胁肩邸第之中噤颐媪宦之侧故过从绝
猜嫌构亲爱乖党与生积霜成冰祸不可既愿悉召
近亲贵人会宴内殿告以辑睦申以恩勤斥奸人塞
谗路若犹未已则舍近图远抑慈示严惟陛下之命
帝美其忠切卒不用
辛替否传辛替否字□时京兆万年人景龙中为左
拾遗时置公主府官属而安乐府补授尤滥武崇训
死主弃故宅别筑第侈费过度又盛兴佛寺公私疲
匮替否上疏曰古之建官不必备九卿有位而阙其
选故赏不僭官不滥士有完行家有廉节朝廷余奉
百姓余食下忠于上上礼于下委裘无仓卒之危垂
拱无颠沛之患夫事有惕耳目动心虑作不师古以
行于今臣得言之陛下倍百行赏倍十增官金银不
供于印束帛不充于锡何所愧于无用之臣无力之
士哉古语曰福生有基祸生有胎且公主陛下爱子
也选贤嫁之设官辅之倾府库以赐之壮第观以居
之广池以嬉之可谓至重至怜也然用不合古义
行不根人心将变爱成憎转福为祸何者竭人之力
费人之财夺人之家怨也爱一女取三怨于天下使
边疆士不尽力朝廷士不尽忠人心散矣独持所爱
何所恃乎向使鲁王赏同诸婿则有今日之福无曩
日之祸人徒见其祸而不知祸所来所以祸者宠过
也今弃一宅造一宅忘前悔忽后祸臣窃谓陛下乃
憎之非爱之也臣闻君以人为本本固则邦宁邦宁
则陛下夫妇母子长相保也愿外谋宰臣为久安计
不使奸臣贼子有以伺之睿宗立营金仙玉真观替
否以左补阙上疏曰臣谓古之用度不时爵赏不当
国破家亡者口说不若身逢耳闻不如目见臣请以
有唐治道得失陛下所及见者言之太宗陛下之祖
拨乱立极得至治之体省官清吏举天下职司无虚
授用天下财帛无枉费赏必待功官必得才为无不
成征无不服不多寺观而福禄至不度僧尼而咎殃
灭阴阳不愆五谷遂成粟腐帛烂万里贡赋百蛮归
款享国久长多历年所陛下何惮而不法之中宗陛
下之兄居先帝之业忽先帝之化不听贤臣之言而
悦子女之意虚食禄者数千人妄食土者百余户造
寺蠹财数百亿度人免租庸数十万是故国家所出
日加所入日减仓乏半岁之储库无一时之帛所恶
者逐逐必忠良所爱者赏赏皆谗慝朋佞喋喋交相
倾动夺百姓之食以养残凶剥万人之衣以涂土木
人怨神怒亲忿众离水旱疾疫六年之间三祸为变
享国不永受终于凶妇取讥万代贻笑四方陛下所
见也若法太宗治国太山之安可致也法中宗治国
累卵之危亦可致也顷淫雨不解□荒于垄麦烂于
场入秋亢旱霜损虫暴草木枯黄下人咨嗟未知所
济而营寺造观日继于时道路流言计用缗钱百余
万陛下知仓有几岁储库有几岁帛百姓何所活三
边何所输民散兵乱职此由也而以百万构无用之
观受天下之怨陛下忍弃太宗之治本不忍弃中宗
之乱阶忍弃太宗长久之谋不忍弃中宗短促之计
何以继祖宗观万国耶陛下在韦氏时切齿群凶今
贵为天子不改其事恐复有切齿于陛下者往见明
□一用贞观故事且贞观有营寺观加浮屠黄老益
无用之官行不急之务者乎往者和帝之怜悖逆也
宗晋卿劝为第宅赵履温劝为园亭工徒未息义兵
交驰亭不得游宅不得息信邪僻之说成骨肉之刑
陛下所见也今兹二观得无晋卿之徒阴劝为之冀
误骨肉不可不察也唯陛下停二观以须丰年以所
费之财给贫穷填府库则公主福无穷矣疏奏帝不
能用
孝敬皇帝弘传义阳宣城二公主以母故幽掖廷四
十不嫁弘闻眙恻建请下降武后怒即以当上卫士
配之由是失爱
吐蕃传中宗景龙三年吐蕃更遣使者纳贡祖母可
敦又遣宗俄请昏帝以雍王守礼女为金城公主妻
之吐蕃遣尚赞咄名悉腊等逆公主帝念主幼赐锦
缯别数万杂伎诸工悉从给龟兹乐诏左卫大将军
杨矩持节送帝为幸始平帐饮赦始平县罪死皆免
赐民繇赋一年改县为金城乡曰凤池里曰怆别公
主至吐蕃自筑城以居
纪王慎传慎女东光县主始八岁闻慎有疾不食父
哀之绐云已愈主察颜色未平终不肯御内外称之
长适太子司议郎裴仲将时妃主多恃贵以奢侈相
矜主独俭素姊弟诮曰人生富贵在得志独勤苦欲
何求答曰我幼好礼今行之不违非得志谓何且自
古贤妃淑女以恭逊著名骄纵败德况荣宠贵盛傥
来物也可恃以凌人乎及王死号恸呕血数升免丧
绝膏沐者二十年始诸王妃主自垂拱后被害者皆
□掩之神龙初诏州县普加求访祭以牲牢复官爵
诸王皆陪葬昭献二陵主闻感恸卒□其子曰为我
谢亲戚酷愤已雪下见先王无恨矣中宗为举哀章
善门下诏褒扬
蒋乂传乂擢右拾遗史馆修撰德宗重其职先召见
延英乃命之张孝忠子茂宗尚义章公主母亡遗言
丐成礼帝念孝忠功即日召为左卫将军许主下降
乂上疏以为墨缞礼本缘金革未有夺丧尚主者缪
盭典礼违人情不可为法帝令中使者谕茂宗之母
之请乂意殊坚帝曰卿所言古礼也今俗借吉而婚
不为少对曰俚室穷人子旁无至亲乃有借吉以嫁
不闻男冒凶而娶陛下建中诏书郡县主当婚皆使
有司循典故毋用俗仪公主春秋少待年不为晚请
茂宗如礼便帝曰更思之会太常博士韦彤裴堪谏
曰婚礼主人几筵听命称事立文谓之嘉所以承宗
庙继后嗣也丧礼创巨者日久痛甚者愈迟二十五
月而毕谓之凶所以送死报终示有节也故夫义妇
听父慈子孝昔鲁侯改服晋襄墨缞缘金革事则有
权变安有释缞服衣冕裳去垩室行亲迎以凶渎嘉
为朝廷爽法疏入帝迂其言促行前诏然心嘉乂有
守
薛大鼎传大鼎子克构有器识永隆初历户部郎中
族人黄门侍郎顗以弟绍尚太平公主问于克构答
曰室有傲妇善士所恶夫唯淑德以配君子无患可
矣顗不敢沮而绍卒诛
汇苑详注帝欲以玉真公主降张果有意而未言果
一日忽谓秘书少监王回质太常少卿萧华曰谚谓
娶妇得公主平地生公府可畏也二人怪果语俄而
有使至传诏曰玉真公主欲降先生果笑不奉诏
唐书裴漼传睿宗造金仙玉真二观时旱甚役不止
漼上言春夏毋聚大众起大役不可兴土功妨农事
若役使乖度则有疾疫水旱之灾此天人常应也今
自冬徂春雨不时降人心憔然莫知所出而土木方
兴时暵之孽职为此发今东作云始丁壮就功妨多
益少饥寒有渐春秋庄公三十一年冬不雨是时岁
三筑台僖公二十一年夏大旱是时作南门陛下以
四方为念宜下明制令二京营作和市木石一切停
止有如农桑失时户口流散虽寺观营立能救饥寒
敝哉不报
魏知古传会造金仙玉真观虽盛夏工程严促知古
谏曰臣闻古之君人必时视人之所勤人勤于力则
功筑罕人勤于财则贡赋少人勤于食则百事废故
曰不可无益害有益又曰罔咈百姓以从己之欲礼
季夏五月树木方盛无有斩伐不可以兴土功此皆
兴化立治为政养人之本也今为公主造观将以树
功祈福而地皆百姓所宅卒然迫逼令其转徙扶老
携幼剔椽发瓦呼嗟道路乖人事违天时起无用之
作崇不急之务群心震摇众口籍籍陛下为人父母
欲何以安之且国有简册君举必记言动之微可不
慎欤愿下明诏顺人欲除功役收之桑榆其失不远
不纳复谏曰自陛下戡剪凶逆保定大器苍生颙颙
以谓朝有新政今风教颓替日益甚府藏空屈人力
劳敝营作无□吏员寖增诸司试补员外检校官已
羸二千太府之帛为殚太仓之米不支臣前请停金
仙玉真讫亦未止今前水后旱五榖不立由兹向春
必甚饥馑陛下欲何方以赈之又突厥于中国为患
日久其人非可以礼义诚信约也虽遣使请婚恐豺
狼之心弱则顺伏强则骄逆月满骑肥乘中国饥虚
讲亲际会窥犯亭障复何以防之帝嘉其直

　公主驸马部纪事二
唐书奚传开元二年诏宗室出女辛为固安公主妻
李大酺明年身入朝成昏始复营州都督府遣右领
军将军李济持节护送大酺后与契丹可突于斗死
弟鲁苏领其部袭王诏兼保塞军经略大使牙官塞
默羯谋叛公主置酒诱杀之帝嘉其功赐主累万会
与其母相告讦得罪更以盛安公主女韦为东光公
主妻之后三年封鲁苏奉诚郡王久之契丹可突于
反胁奚众并附突厥鲁苏不能制奔榆关公主奔平
卢幽州长史赵含章讨破之
李诗子延宠拜饶乐都督怀信王以宗室出女杨为
宜芳公主妻之延宠杀公主复叛
契丹传开元二年尽忠从父弟都督失活率部落来
归元宗赐丹书铁券后二年诏复置松漠府以失活
为都督封松漠郡王以东平王外孙杨元嗣女为永
乐公主妻失活明年失活死帝遣使吊祠以其弟中
郎将娑固袭封明年娑固与公主来朝
娑固死从父弟□于拜松漠郡王□于来朝授率更
令以宗室所出女慕容为燕郡公主妻之
□于死弟吐于嗣与可突于有隙不能定其下携公
主来奔封辽阳郡王留宿卫可突于奉尽忠弟邵固
统众诏许袭王明年拜左羽林卫大将军徙王广化
郡以宗室出女陈为东华公主妻邵固诏官其部酋
长百余人
突厥传突厥施别种车鼻施啜苏禄者裒拾余众自
为可汗开元五年始来朝以武卫中郎将王惠持节
拜苏禄左羽林大将军顺国公进号忠顺可汗帝以
阿史那怀道女为交河公主妻之是岁突骑施鬻马
于安西使者致公主教于都护杜暹暹怒曰阿史那
女敢宣教邪笞其使不报苏禄怒阴结吐蕃举兵掠
西镇围安西城暹方入当国苏禄闻暹已宰相乃引
去
契丹传天宝四载契丹大酋李怀秀降拜松漠都督
封崇顺王以宗室出女独孤为静乐公主妻之是岁
杀公主叛去范阳节度使安禄山讨破之
酉阳杂俎元宗禁中尝称阿瞒亦称鸦寿安公主曹
野那姬所生也以其九月而诞遂不出降常令衣道
服主香火小字虫娘上呼为师娘为太上皇时肃宗
起居上曰汝在东宫甚有令名因指寿安虫娘为鸦
女汝后与一名号及肃宗在灵武遂令苏澄尚之封
寿安焉
山堂肆考唐王维年未弱冠文章得名性娴音律游
历诸贵之门尤为岐王所眷属荐于九公主公主曰
何不命应举乃召试官至第遣宫婢传教维遂作解
头一举登第
唐书李吉甫传十宅诸王既不出合诸女嫁不时而
选尚皆由中人厚为财谢乃得遣吉甫奏自古尚主
必慎择其人江左悉取名士独近世不然帝乃下诏
皆分县主令有司取门阀者配焉
江行杂录和政公主肃宗第三女也降柳浑肃宗宴
于宫中女优有弄假官戏其绿衣秉简者谓之参军
椿
唐国史补太和公主出降回鹘上御通化门送百僚
立班于章敬寺门外公主驻车幕次百僚再拜中使
将命出幕答拜而退
唐书契苾何力传何力母姑臧夫人与弟沙门在凉
州十六年诏何力往视母于是薛延陀毗伽可汗方
强契苾诸酋争附之乃胁其母弟使从何力不屈毗
伽怒欲杀之其妻谏而止帝诏兵部侍郎崔敦礼持
节许延陀尚主因求何力乃得还公主行有日何力
陈不可帝曰天子无戏言既许之叵奈何何力曰礼
有亲迎宜诏毗伽身到京师或诣灵武彼畏我必不
来则姻不成而忧愤不知所出下必携贰不及一年
交相疑沮毗伽素狼戾必死死则二子争国内叛外
携不战而禽矣帝然之毗伽果不敢迎□抑不得志
恚而死
回鹘传大历四年以怀恩幼女为崇徽公主继室兵
部侍郎李涵持节册拜可敦赐缯彩二万
因话录郭暧尝与升平公主琴瑟不调暧骂公主倚
乃父为天子耶我父嫌天子不为公主恚啼奔车奏
之上曰汝不知他父实嫌天子不为使不嫌社稷岂
汝家有也因泣下但命公主还尚父拘暧自诣朝堂
待罪上召而慰之曰谚云不痴不聋不作阿家翁小
儿女子闺帏之言大臣安用听锡赉以遣之尚父杖
暧数十而已
旧唐书代宗贞懿皇后传大历九年华阳公主薨上
嗟悼过深数日不视朝宰臣等谏曰公主夙成神晤
仁眷特锺尝祷必亲已承减膳幽明遽间倍轸慈衷
臣等微诚无由感达伏惟陛下守累圣之公器御群
生之重畜夷百战之艰患抚四海之伤残卤候为虞
戎师告警一言万务裁成圣心得失谬于毫厘安危
存于晷刻伏虑顾怀犹切神志未和众情以之不宁
臣子以之惊悸伏愿抑周丧之私痛均品物于至公
下慰黔黎上安宗社上始听朝
全唐诗话陆畅初为江西王仲舒从事拂衣去后遇
云阳公主下降百僚举畅为傧相诗皆顷刻而成咏
帘曰劳将素手卷虾须琼室流光更缀珠玉漏报来
过夜半可堪潘岳立踟蹰咏竹帐曰碧玉为竿丁字
成鸳鸯□带短长馨强遮天上花颜色不隔云中笑
语声诏作催妆五言曰云阳公主贵出嫁五侯家天
母亲调粉日兄怜赐花催铺百子帐待障七香车借
问妆成未东方欲晓霞内人以其吴音捷才以诗嘲
之云十二层楼倚翠空凤鸾相对立梧桐双成走报
监门卫莫使吴歈入汉宫
或曰宋若
兰姊妹作
陆酬曰粉面仙
郎选尚朝偶逢秦女学吹箫虽教翡翠闻王母不柰
乌鸢噪鹊桥六宫大咍别赐宫锦及楞伽瓶唾盂各
一
玉泉子杜羔字中立少年时赡于财产他无所求其
所与游者徒利于酒肉其实蔑视之也一日同送迎
于城外逆旅客有善相者历观诸宾侣独指中立曰
此子异日当为将矣一座大笑中立后尚真源公主
竟为沧州节度使
文宗命中使宣两军中尉及诸司使内官等不许着
纱縠绫罗布其后驸马韦处仁冠布夹罗巾以进上
曰本慕卿门户清素故俯从选尚如此巾服从他诸
戚为之卿不须为也
楮记室唐宣宗大中二年万寿公主适起居郎郑颢
旧例以银装车帝令依外命妇以铜装车仍诏公主
执妇礼皆如臣庶之法戒以毋得轻夫族预时事
玉泉子韦保衡尝访同人家方坐有李巨新及第亦
继至保衡以其后先匿于帷下既入曰有客乎同人
曰韦保衡秀才可以出否巨新成事甚自得徐曰出
也何妨保衡竟不之出洎保衡尚主为相李蠙镇岐
下巨新方自山北旧从事辟焉又保衡初既登第独
孤云除西川辟在幕中乐籍间有佐酒者副使李甲
属意时久以逼于他适私期回将纳焉保衡既至不
知所之祈于独孤且将解其籍李至意殊不平每在
宴席辄以语侵保衡保衡不能容即携其妓以去李
益怒之屡言于云云不得已命飞牒追之而回无何
堂牒追保衡赴阙下乃尚同昌公主也李固惧之矣
不日保衡复入翰林李闻之登时而卒
东观奏记万寿公主上爱女钟爱独异将下嫁命择
郎婿郑颢相门子首科及第声名籍甚婚卢氏宰臣
白敏中奏选上颢衔之上未尝言大中五年敏中免
相为邠宁都统行有日奏上曰顷者陛下爱女下嫁
贵臣郎婿郑颢赴婚楚州会有日行次郑州臣堂帖
追回上副圣念颢不乐国婚衔臣入骨臣且在中书
颢无知臣何一去玉阶必媒孽臣短死无种矣上曰
朕知此事久卿何言之晚耶因命左右便殿中取一
柽木小函子来□□甚固谓敏中曰此尽郑郎说卿
文字便以赐卿若听颢言不任卿如此矣
幽闲鼓吹宣宗嘱念万寿公主盖武皇世有保护之
功也驸马郑尚书之弟顗尝危疾上使讯之使回上
问公主视疾否曰无何在曰在慈恩寺看戏场上大
怒且叹曰我□士大夫不欲与我为亲良有以也命
召公主公主走辇至则立于阶下不视久之主大惧
涕泣辞谢上责曰岂有小郎病而往他处乎立遣归
宅毕宣宗之世妇礼以修饰
五代史唐王淑妃传契丹犯京师赵延寿所尚明宗
公主已死耶律德光乃为延寿娶从益妹是为永安
公主公主不知其母为谁素亦养于妃妃至京师主
婚礼
玉壶清话先主李升受吴主禅长子琏妃封永康公
主闻人呼公主则流涕辞不愿称宫中为之惨戚琏
卒永康终身缟素斥去容饰不茹荤血唯诵佛书但
自称未亡人朝夕焚香对佛自誓曰愿儿生世世莫
为有情之物居延和中年二十四岁无疾坐亡凡五
夕光如剪练长丈余自口而出至敛温软如生先主
感悼哽痛诏李建勋刻石碑宫中纪其异
辽史圣宗本纪统和元年正月赵妃及公主胡骨典
奚王筹宁宰相安宁北大王普奴宁惕隐屈烈吴王
稍宁王只没与横帐国舅契丹汉宫等并进助山陵
费癸未齐国公主率内外命妇进物如之五月丙辰
朔国舅政事门下平章事萧道宁以皇太后庆寿请
归父母家行礼而齐国公主及命妇群臣各进物设
宴赐国舅帐耆年物有差
西夏纪统和七年西夏王李继迁来贡以王子帐耶
律襄之女封义成公主下嫁继迁
高丽纪统和十四年高丽王治表乞为婚姻以东京
留守驸马萧恒德女下嫁之
圣宗本纪开泰六年春正月癸卯如锥子河二月甲
戌以公主赛哥杀无罪婢驸马萧图玉不能齐家降
公主为县主削图玉同平章事
太平三年春正月辛巳赐越国公主私城之名曰懿
州军曰庆懿
太平七年诏谕驸马萧鉏不公主粘米衮尔于后有
父母之尊后或临幸祗谒先祖祗拜空帐失致敬之
礼今后可设像拜谒
西夏纪兴宗即位以兴平公主下嫁李元昊以元昊
为驸马都尉七年元昊与兴平公主不谐公主薨遣
北院承旨耶律庶成持诏问之
道宗本纪太康七年十一月丁亥幸驸马都尉萧酬
斡第方饮宰相梁□谏曰天子不可饮人臣家上即
还宫
西夏纪寿隆六年十一月夏遣使请尚公主七年道
宗崩天祚即位干统元年夏遣使来贺二年复请尚
公主三年复遣使请尚公主五年以族女南仙封成
安公主下嫁干顺八年干顺以成安公主生子遣使
来告
宋史李继昌传继昌字世长初崇矩与太祖同府厚
善每太祖诞辰必遣继昌奉币为寿尝畀弱弓轻矢
教以射法建隆三年荫补西头供奉官太祖欲选尚
公主崇矩谦让不敢当继昌亦自言不愿崇矩亟为
继昌聘妇太祖闻之颇不悦继昌改左神武军大将
军权判右金吾卫仗其子遵勖尚万寿长公主天禧
初主诞日邀继昌过其家迎拜为寿帝知之密以袭
衣金带器币珍果美馔赐之翌日主入对帝问继昌
强健能饮食拜连州刺史出知泾州
韩重赟传重赟子崇业字继源以荫补供奉官选尚
秦王廷美女云阳公主授左监门卫将军驸马都尉
廷美得罪降为右千牛卫率府率分司西京俄削秩
去驸马之号后贬房陵雍熙三年公主卒葬州境咸
平四年追封公主为虢国长公主
章献明肃刘皇后传仁宗即位尚少太后称制虽政
出宫闱而号令严明赐与有节柴氏李氏二公主入
见犹服髲太后曰姑老矣命左右赐以珠玑帕首
时润王元份妇安国夫人李氏老发且落见太后亦
请帕首太后曰大长公主太宗皇帝女先帝诸妹也
若赵家老妇宁可比耶
刘敞传仁宗时刘敞学问渊博天文地志皆究知大
略尝夜视镇星谓人曰此于法当得土不然则生女
后数月两公主生
司马光传光判礼部同知谏院兖国公主嫁李玮不
相能诏出玮卫州母杨归其兄璋主入居禁中光言
陛下追念章懿太后故使玮尚主今乃母子离析家
事流落独无雨露之感乎玮既黜主安得无罪帝悟
降主沂国公主待李氏恩不衰
钱忱传忱字伯诚吴越王俶五世孙父景臻尚仁宗
第十女秦鲁国大长公主生忱神宗命赐名除庄宅
副使骑都尉帝尝谕景臻曰主贤宜有子当为择佳
配
钱氏私志神庙熙宁间谕宰相王岐公云昭陵二女
皆朕之姑卿可选勋贤之后有福者尚之岐公未有
以奉诏会大父宝阁知台州回光玉补试入太学适
与岐公之子敏甫同斋敏甫告岐公云近有一钱少
监子风骨不群文采富赡恐可奉诏岐公遂就启圣
院设斋令敏甫尽召同舍饭罢岐公会茶熟视光玉
甚久皆不喻其意翌日又令敏甫窃取所业携以进
御云臣向奉诏选勋贤之后尚主今得吴越王钱某
之孙与臣男同斋得其业又奏启圣亲见之事乞赐
召见上云待共太皇商量后数日有旨令三班奉职
曹诗进士钱某又一人忘其姓名于某月某日同候
宣押曹诗以本色服光玉服布衣已时候内侍宣押
入内至一小殿殿内皆宫嫔二贵主在焉引曹与光
玉立于帘前斯□上小帽领出帘外熟视云帘外与
帘内一般顾左右令止御乐听圣旨帘内宫人传旨
钱某可尚庆寿公主曹诗可尚永寿公主引入幕次
更衣各赐袭衣玉带服所赐毕引至殿下谢恩殿上
卷帘慈圣陵宣仁钦圣同坐慈圣谓曹诗曰是
我侄曾见拊光玉背曰钱郎好女婿上云是个享福
节度使左右宫妃观者如堵上同三殿徐登步辇还
内乐声渐远复引光玉与曹诗再入幕次赐酒五行
执事皆宫人饮罢内侍复引至宫门各以仗下御马
一匹崇政殿亲从官二十人导归第谓之宣系玉带
赴朝三日除正刺史却系方金御仙花带赴朝参逾
年贤穆下降三殿护送就第太常卤簿迎引故事下
降后三日贵主同副车诣景灵宫及入内谢毕方见
舅姑旧例贵主画堂垂帘坐舅姑拜帘外贤穆奏乞
行常人礼上与慈圣大喜再三称诏从请上令中使
宣谕宰执是日宰执殿上称贺
贤穆乳母永嘉董夫人一日入禁中慈圣问云主主
以未得子为念为甚不去玉仙圣母处求嗣董奏曰
都尉不信事须是官家娘娘处分后数日光玉入禁
中上笑云董婆来娘娘处说都尉来光玉皇恐谢罪
钦圣云别没事只是娘娘要教主主去玉仙求嗣董
婆云都尉不信光玉奏云既得圣旨安敢不信遂择
日与贤穆同诣玉仙止留知观老道士一人祝香祈
祷道士见贵主车服之盛歆艳富贵云愿得贫道与
大主做儿子归而有娠明年四月十五日光玉欲赴
朝贤穆云我昨夜梦见玉仙观知观来与我做孩儿
亟遣人诣庙祈祷且问道士动静知观自去年大主
上庙后便不安不下□多日矣知观在房内闻人声
问云甚处人来报云钱大主临蓐赍香烛祈祷知观
笑云来催我也是日告殂大父宝阁善推步午时遣
人来报光玉云符数七十有九若今日酉时生是个
有福节度使伯兄果酉时生平生淡薄享寿七十有
九
贤穆有荆雍大长公主牌印金铸也金鞍勒玛瑙鞭
金撮角红藤下马杌子闻国初贵主乘马元佑后不
铸印无乘马仪物
渑水燕谈录国朝武臣正任十年一迁官熙宁八年
特诏驸马都尉七年一迁官仍着于令非独示优亦
所以杜其非理干请也元丰六年二月癸未诏吏部
七年磨勘更不取旨
过庭录神庙大长公主哲宗朝重于求配遍士族中
求之莫中圣意带御器械狄咏颇美丰姿近臣奏曰
不知要如何人物哲宗曰人物要如狄咏者天下谓
咏为人样子咏狄青子也
墨庄漫录曾诚存之元符间任馆职尝与同舍诸公
饮王诜都尉家有侍儿辈侍香求诗求字者以烟浓
近侍香为韵存之得浓字赋诗云俯仰佳人看墨踪
和研亲炷宝熏浓诗情过笔当千里妙思凝香欲万
重山盎泄云倾白酒越罗沾露浥黄封从来粉黛宜
灯烛妙手凭谁写醉容又有七夕王都尉邀同舍置
酒听琵琶诗云宝槛凌云结绮高小奁争巧暮分曹
春葱细捻龙香拨秀颈偏明逻逤槽牛既写形呈粔
籹马军驰酒送葡萄泪珠散作人间露最觉更阑润
锦绦道山学士尚与贵戚驸车过从宴饮真太平盛
事也其后禁之诜元丰中坐与子瞻交结尝窜均州
矣后复与诸名士游盖风流好事不忘于情宁获谴
戾是可尚也故事西京每岁贡牡丹花例以一百枝
及南库酒赐馆职韩子苍去国后尝有诗云忆将南
库官供酒共赏西京□赐花白发思春醒复醉岂知
流落到天涯
石林燕语祖宗驸马都尉宅主薨例皆复纳入官或
别赐第曹沂王宅许怀德旧第也李和文宅亦王贻
永旧第自和文始世有之宏丽甲诸王第园池尤胜
号东庄和文好贤乐士以杨文公为师友其子孙多
守家法一时名公卿率从之游宣和间复取为撷芳
园后改崇德宫以居宁德皇后云
东京梦华录公主出降亦设仪仗行幕步障水路凡
亲王公主出则有之皆系街道司兵级数十人各执
扫具镀金银水桶前导洒之名曰水路用担□数百
铺设房卧并紫衫卷脚头天武官□儿又有宫嫔
数十皆真珠钗插吊朵玲珑簇罗头面红罗销金袍
帔乘马双控双搭青盖前导谓之短镫前后用红罗
销金掌扇遮簇乘金铜檐子覆以剪朱红梁脊上
列渗金铜铸云凤花朵檐子约高五尺许深八尺阔
四尺许内容六人四维垂绣额珠党白藤间花匡箱
之外两壁出栏槛皆镂金花装雕木人物神仙出队
两竿十二人竿前后皆设绿丝绦金鱼勾子勾定
癸辛杂识周汉国公主下降诸阃及权贵各献添房
之物如珠领宝花金银器之类时马方山天骥为平
江发运使独献罗钿细柳箱笼百只并镀金银锁百
具锦袱百条共实以芝楮百万理宗为之大喜后知
出于承受姚某者遂赐金带一条承受者即姚静斋
之父也
文献通考嘉德帝姬下嫁曹夤诏用新仪行盥馈之
礼皇后宫闱送至第外命妇免从重和五年十一月
蔡京请免茂德帝姬下降见舅姑行盥馈之礼诏不
允又诏神考治平间亲洒宸翰以王姬下降躬行舅
姑礼革去历代沿习之弊以成妇道以风天下于是
崇宁大观以来诏有司讲求典礼继颁五礼新仪着
为永法
金史世宗本纪大定十五年唐古部族节度使移剌
毛得之子杀其妻而逃上命捕之至是皇姑梁国公
主请赦之上谓宰臣曰公主妇人不识典法罪尚可
恕毛得请托至此岂可贷宥不许
大定十六年正月辛未皇姑邀上至私第诸妃皆从
宴饮甚欢公主每进酒上立饮之
元史文宗本纪诏谕廷臣曰皇姑鲁国大长公主蚤
寡守节不从诸叔继尚鞠育遗孤其子袭王爵女配
予一人朕思庶民若是者犹当旌表况在懿亲乎赵
世延虞集等可议封号以闻
廉希宪传至元十一年诏起希宪为北京行省平章
政事长公主及国婿入朝纵猎郊原扰民为甚希宪
面谕国婿欲入奏之国婿惊愕入语公主公主出饮
希宪酒曰从者扰民吾不知也请以钞万五千贯还
敛民之直幸勿遣使者自是贵人过者皆莫敢纵
椒宫旧事太祖爱诸公主欲其便于入内乃于后载
门外建十驸马府制甚弘丽服饰器具悉如意为之
不禁也
天顺日录驸马赵辉贪财好色景泰时只在南京天
顺改元恳乞来朝上许之即见厚有所献贿左右求
封爵一日上召贤曰赵辉求封如何贤对曰名爵岂
臣下可求左右亟欲成之上复召贤议贤谓求则不
可与若朝廷念其旧戚自加恩命则可遂从之已而
辉以贿赂事发特免其罪封爵竟亦不行
大政纪成化十年四月驸马都尉马诚乞录其兄诰
为国子监生诏许之都给事中霍贵等言国学乃首
善之地教化之原惟科贡之士及大臣恩荫子弟得
肄业其中马诰身非科贡父非大臣而马诚为乞恩
入监祖宗以来未闻弟为驸马而兄得录用者也诚
之狎恩蠹政诰之夤缘求进俱当论罪诏既准入监
姑已之
病逸漫记礼部选驸马同司礼监太监钦天监官筭
命锦衣百户视其隐驸马曾聘者听其所从
王妃之父驸马之父俱为兵马指挥无禄
明外史诸王传辅国将军当濆巨野僖顺王泰墱诸
孙也慷慨有志节嘉靖三年上书请停郡县主郡县
君恤典以苏民困又上书言各藩郡县主郡县君先
仪宾没者故事仪宾得支半禄今四方灾伤边陲多
事民穷财尽而各仪宾暴横侈肆多不法请勿论品
级减其月给

　公主驸马部杂录
李氏刊误咸亨三年五月咸阳公主薨于房州公主
高宗同母妹也初适杜荷贞观中坐太子承干事伏
诛公主再行于薛瓘将成婚礼太宗使卜之卜人曰
两火俱食始则同荣末则同悴若昼日行合□之礼
则终吉马周以违礼乱常不可用也太宗从之而后
瓘为房剌公主随焉偕没于任双柩而还苏冕书之
曰卜验矣余曰违礼而行乱也双柩而还常也若云
卜验则是礼可废而卜可遵岂守正依经之道哉
归田录官制废久矣今其名称讹谬者多虽士大夫
皆从俗不以为□皇女为公主其夫必拜驸马都尉
故谓之驸马宗室女封郡主者谓其夫为郡马县主
者为县马不知何义也
文昌杂录唐德宗贞元十年七月赐故唐安公主谥
曰庄穆盖公主赐谥始于此也
懒真子元城先生有言魏征传称帝仆所为碑停叔
玉昏愿其家衰矣此言非也郑公之德国史可传何
赖于碑而停叔玉昏乃天以佑魏氏也且房杜何如
人也以子尚主遂败其家仆后考魏氏之谱郑公四
子叔玉叔瑜叔琬叔珪瑜生华华生商商生明明生
冯冯生至此五世矣使其家尚主而其祸或若房
杜岂有再振之理故先生曰停叔玉昏乃天以佑魏
氏也信哉
驸马都尉之名起于三国故何晏尚魏公主谓之驸
马都尉然不独官名以驸马给之盖御马之副谓之
驸马从而给之示亲爱也故杜预尚晋文帝妹高陆
公主武帝践祚拜镇南大将军给追锋车第二驸马
渑水燕谈录故事亲王女皆封郡县主赵普以元勋
诸女封郡主高怀德二女特封县主当时礼官不言
其失谏官不言其非此典礼之误也
英宗治平中燕国惠和公主下降王师约异时尚主
之家例降昭穆一等以为恭疾之曰此废人伦之序
不可以为法思有以厚风俗亟命正之尚未遑着于
令及神宗践祚乃诏公主出降皆行见舅姑礼是时
师约父克臣为开封府判官前一日中使促就第受
主见行盥馈礼成遂大设乐天下荣之三宫嫔御还
者莫不嗟叹近姻贵戚相与震动以为天姬之贵尚
执行妇道盖自惠和始耳唐南平公主下降王珪之
子珪坐令亲执行笄馈盥之礼曰吾岂为身荣所以
成国家之美耳唯我祖宗首正王化穆然成风矣
王承衍尚秦国贤肃大长公主至曾孙师约又尚惠
和公主子植又选尚惠国公主昔汉窦氏一门三公
主于时亲戚功臣莫与比唐薛儆与其子锈相继尚
睿宗明皇女独称唐氏而尚三公主又父子相继惟
王氏一门
石林燕语古者妇人无名以姓为名或系之字则如
仲子季姜之类或系之谥则如戴妫成风之类各不
同周人称王姬伯姬盖周姬姓故云而后世相承遂
以姬为妇人通称以戚夫人为戚姬虞美人为虞姬
自汉以来失之政和间改公主而下名曰帝姬此亦
沿习熟惯而不悟国姓自当为嬴余尝以白蔡鲁公
惮于改作而止
帝女谓之公主盖婚礼必称主人天子不可与群臣
敌故以同姓诸侯主之主者言主婚尔而汉又有称
翁主者诸侯之女也翁者老人之称古人大抵谓父
为翁诸侯自相主婚无言故称翁者谓其父自主之
也自六朝后诸王之女皆封县主隋以后又有称郡
主者自是遂循以为故事则主非主婚之名盖尊称
之意也
避暑录话李公武尚太宗献穆公主初名犯神宗嫌
名加赐上字遵好学从杨大年作诗以师礼事之死
为制服士大夫以此推重私第为间燕会贤二堂一
时名公卿皆从之游卒谥和文外戚未有得文谥者
人不以为过其后李用和之子玮复尚真宗福康公
主故世目公武为老李驸马所居为诸主第一其东
得隙地百余亩悉疏为池力求异石名木参列左右
号静渊庄俗言李家东庄者也宣和间木皆合抱都
城所无有其家以归有司改为撷芳园后宁德皇后
徙居号宁德坊
李公武既以文词见称诸公间杨大年尝为序其诗
为间燕集二十卷柴宗庆亦尚太宗鲁国公主贪鄙
粗暴闻公武有集亦自为诗招举子无成者相与酬
唱举子利其余食争言可与公武并驰真宗东封亦
尝献诗强大年使为之序大年不得已为之遂亦自
名其诗为平阳登庸二集镂板以遗人传者皆以为
笑
却扫编帝者之女谓之公主盖因汉氏之旧历代循
焉未之有改也政和间始采周之王姬之称而改公
主曰帝姬郡主曰宗姬县主曰族姬议者谓姬盖周
姓犹齐女曰齐姜宋女曰宋子皆因其姓而系之国
不曰周姬而曰王姬者盖别于同姓诸侯鲁姬卫姬
耳国家赵氏乃当曰帝赵不得曰帝姬若以姬为妇
人之美称则尤不可汉书高五王传诸姬生赵幽王
友颜师古注曰诸姬言众妾之称又非所以称帝
女也命妇封号亦政和间所改始因夫人之名而凡
谓之人独孺人者本称妇人之名其它则见于书传
者皆通谓男子至硕人俣俣执辔如组有力如虎又
非所以为妇人之号也小君之称稽据甚明设欲多
其等级者莫若采魏晋间乡君亭君之目而增之则
犹为有据也公主之号建炎初已复之予在司封欲
援此为例并复命妇封号而或者以为非事之急故
止
燕翼贻谋录李遵勖本名勖崇矩之孙继昌之子真
宗朝尚长公主御笔增为遵勖升为崇矩之子继昌
之弟自此为例实乱人伦治平四年二月神宗皇帝
手诏述英宗治命应公主出降其夫不升同父行盖
英宗久欲厘正以病未果出命故神宗以遗命行可
谓善述人之事矣
清波杂志建炎初臣僚论帝姬或者谓非姓氏之姬
乃姬侍之姬此尤不可岂有至尊之女而下称姬侍
乎若以为避忌政和间主字乃主簿书之主非国主
家主之主也先是主字一切除去民间有无主之说
又言姬者饥也亦用度不足之谶乃诏改正及政和
二年蔡京三人相时建请改公主为帝姬郡主为宗
姬县主为族姬议者谓周姬犹齐姜宋子也是时国
女改从周姓故靖康初悉罢之
冷斋夜话秦国大长公主薨神考赐挽词三首曰海
阔三山路香轮定不归帐深空翡翠佩冷失珠玑明
月留歌扇残霞散舞衣都门送车返宿草自春菲又
曰晓发城西道灵车望更遥春风空鲁馆明月断秦
箫尘入罗衣暗香随玉篆销芳魂飞北渚那复可为
招又曰庆自天源发恩从国爱申歌锺虽在馆桃李
不成春水折空还沁楼高已隔秦区区会稽市无复
献珠人元丰初臣魏泰载之于诗话中虽穆王黄竹
汉高大风之词莫可拟其仿佛噫岂特前代帝王盖
古今词章之工者无此作也
鉴戒录宋子京春词云新年十日逢春日紫禁千觞
献寿觞寰海欢心共传达宅家庆祚与天长案李济
翁资暇集云公郡县主宫禁呼为宅家子盖以至尊
以天下为宅四海为家不敢斥呼故曰宅家亦犹陛
下之义至公主以下则加子字亦犹帝子也
愧郯录政和三年闰四月丙辰诏改公主为帝姬郡
主为宗姬县主为族姬珂按本朝嬴姓而用姬为称
谓虽诏书明言考古制宜莫如周然要是蔡京辈误
读汉书薄姬丁姬辈名字谓姬本妇人通号故循而
用之耳建炎改制议者之论已详不复复出第宗族
二字本以别亲疏似亦差互考之春秋襄公十二年
秋九月吴子乘卒左氏因其临于周庙而别白之曰
凡诸侯之丧异姓临于外同姓于宗庙同宗于祖庙
同族于祢庙杜征南预又从而释之曰同族为高祖
以下如此则族之亲于宗明矣今乃反之尤失所宜
京辈当时固位士多随声是非或者因郭语先后为
次盖初不致考也
今言驸马无封侯者滦城富阳永春西宁皆以军功
封惟永康公主驸马崔元以迎立今皇帝封京山侯
孝陵少公主驸马赵辉天顺中求封侯不得

　公主驸马部外编
列仙传萧史善吹箫教秦穆公主作凤声公为作凤
台令夫妻止其上一旦皆随凤飞去
朱仲会稽市贩珠人高后募三寸珠乃诣阙上之珠
好过度赐五百金鲁元公主私以七百金从仲求珠
献四寸之珠
蜀志昔蜀帝生公主诏乳母陈氏乳养陈氏携幼子
与公主居禁中约十余年后以宫禁出外六载其子
以思公主疾亟陈氏入宫有忧色公主询其故阴以
实对公主遂托幸祅庙为名期与子会公主入庙子
睡沉公主遂解幼时所弄玉环附子怀而去子醒见
之怨气成火而庙焚也