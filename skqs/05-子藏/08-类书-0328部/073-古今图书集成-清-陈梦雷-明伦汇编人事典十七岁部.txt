
　十七岁部纪事
汉书枚乘传乘子皋年十七上书梁共王得召为郎
后汉书王畅传畅拜南阳太守郡中豪族多以奢靡
相尚畅常布衣皮褥车马羸败以矫其敝同郡刘表
时年十七从畅受学进谏曰夫奢不僭上俭不逼下
循道行礼贵处可否之间蘧伯玉耻独为君子府君
不希孔圣之明训而慕夷齐之末操无乃皎然自贵
于世乎
襄阳耆旧传后汉杨虑字威方襄阳人少有德行为
沔南冠冕州郡礼重诸公辟命皆不能屈年十七而
天门徒数百人宗其德范号为德行杨君许洗是虑
同里人少师虑为魏武从事中郎事刘备昔在刘表
坐论陈元德者其人也虑弟仪
魏志王基传基以孝称年十七郡召为吏非其好也
遂去入琅琊界游学
吴志孙坚传坚字文台吴郡富春人盖孙武之后也
少为县吏年十七与父共载船至钱塘会海贼胡玉
等从匏里上掠取贾人财物方于岸上分之行旅皆
住船不敢进坚谓父曰此贼可击请讨之父曰非尔
所图也坚行操刀上岸以手东西指麾若分部人兵
以罗遮贼状贼望见以为官兵捕之即委财物散走
坚追斩得一级以还父大惊由是显闻
会稽先贤传淳于长通年十七说宓氏易经贯洞内
事万言兼春秋乡党称曰圣童
后赵录石虎晋永兴中与勒相失嘉平元年刘琨送
勒母王及虎于葛陂时年十七性残忍好驰猎喧游
无纪度尤善弹数弹人军中每患之勒白王曰此儿
凶暴无使军人杀之声名可惜宜自除也王曰快牛
犊子小时多能破车为复小忍而怯之
梁书元帝本纪帝既长好学博综群书下笔成章出
言为论才辩敏速冠绝一时高祖尝问曰孙策昔在
江东于时年几答曰十七高祖曰正是汝年
吉翂传翂年十七应辟为本州主簿出监万年县摄
官期月风化大行
诚斋杂记梁太尉从事中郎江从简年十七有才思
为采荷调以刺何敬容敬容览之不觉嗟赏爱其巧
丽敬容时为宰相其词曰欲持荷作柱荷弱不胜梁
欲持荷作镜荷暗本无光
后魏书常山王遵传遵子素素子可悉陵年十七从
世祖猎遇一猛虎陵遂空手搏之以献世祖曰汝才
力绝人当为国立事勿如此也即拜内行阿千
夏侯道迁传道迁谯国人少有志操年十七父母为
结婚韦氏道迁云欲怀四方之志不愿取妇家人咸
谓戏言及至婚日求□不知所在于后访问乃云逃
入益州仕萧鸾以军勋稍迁至前军将军辅国将军
随裴叔业至寿春为南谯太守两家虽为婚好而亲
情不协遂单骑归国
周书贺若敦传敦父统为东魏颍州长史大统二年
执刺史田迅以州降统之谋执迅也虑事不果又以
累弱既多难以自拔沈吟者久之敦时年十七乃进
策曰大人往事葛荣已为将帅后入尔朱礼遇犹重
韩陵之役屈节高欢既非故人又无功效今日委任
无异于前者正以天下未定方藉英雄之力一旦清
平岂有相容之理以敦愚计恐将来有危亡之忧愿
思全身远害不得有所顾念也统乃流涕从之遂定
谋归太祖
唐书元结传结少不羁十七乃折节向学事元德秀
天宝十二载举进士礼部侍郎阳浚见其文曰一第
慁子耳有司得子是赖果擢上第复举制科
大唐新语张楚金年十七与兄越石同以茂才应举
所司以兄弟不可两收将罢越石楚金辞曰以顺则
越石长以才则楚金不如请某退时李绩为州牧叹
曰贡才本求才行相推如此可双举也令两人同赴
上京俱擢第迁刑部尚书
全唐诗话王维年十七时九日忆山东弟兄云独在
异乡为异客每逢佳节倍思亲遥知兄弟登高处遍
插茱萸少一人
渑水燕谈录夏文庄公竦初侍其父监通州狼山盐
场渡口诗曰渡口人稀黯翠烟登临尤喜夕阳天残
云右倚维杨树远水难回建业船山引乱猿啼古寺
电驰甘雨过闲田季鹰死后无归客江上鲈鱼不直
钱时年十七后之题诗无出其右
宋史晁补之传补之聪明强记纔解事即善属文王
安国一见奇之十七岁从父官杭州萃钱塘山川风
物之丽着七述以谒州通判苏轼轼先欲有所赋读
之叹曰吾可以阁笔矣
张耒传耒字文潜楚州淮阴人幼颖异十三岁能为
文十七时作函关赋已传人口
金史纥石烈良弼传天会中选诸路女直字学生送
京师良弼与纳合椿年皆童丱俱在选中是时希尹
为丞相以事如外郡良弼遇之途中望见之叹曰吾
辈学丞相文字千里来京师固当一见乃入传舍求
见拜于堂下希尹问曰此何儿也良弼自赞曰有司
所荐学丞相文字者也希尹大喜问所学良弼应对
无惧色希尹曰此子他日必为国之令器留之数日
年十七补尚书省令史簿书过目辄得其隐奥虽大
文牒口占立成词理皆到时学希尹之业者称为第
一
明外史龚诩传诩□山人建文四年年十七为金川
门守卒燕王兵至谷王橞与李景隆等开门迎降诩
恸哭去之归□山隐居教授杜门不出