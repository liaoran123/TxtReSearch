
　周岁部汇考
颜氏家训
　　风操篇
江南风俗儿生一期为制新衣盥浴装饰男则用弓
矢纸笔女则刀尺针缕并加饮食之物及珍宝服玩
置之儿前观其发意所取以验贪廉愚智名之为试
儿亲表聚集致燕享焉自兹已后二亲若在每至此
日常有酒食之事耳

　周岁部纪事
晋书桓温传温字元子宣城太守彝之子也生未期
而太原温峤见之曰此儿有奇骨可试使啼及闻其
声曰真英物也彝以峤所赏故遂名之曰温
零陵先贤传郑产零陵人为白土乡啬夫时民家产
子一岁辄出口钱以故贫家鲜有举子者产劝百姓
勿杀子口钱皆为代出郡县具以闻上钱因得免改
白土曰更生乡
录异记道士□法遵居庐山简寂观道行精确独力
检校以历数年全无徒弟忽梦元中法师谓之曰汝
无人甚见勤劳今有童子所恨年小耳既觉话之于
众出山过民王家有孩子年纔一晬见法遵至来抱
其足不肯舍去法遵去后昼夜啼号累日不息法遵
至则欣然迎之其父母曰三五年后即舍为童子果
符元中梦授之语
宋史曹彬传彬字国华真定灵寿人父芸成德军节
度都知兵马使彬始生周岁父母以百玩之具罗于
席观其所取彬左手持干戈右手持俎豆斯须取一
印他无所视人皆异之
金史王庭筠传庭筠字子端河东人生未期视书识
十七字
海槎余录黎俗男女周岁即文其身自云不然则上
世祖宗不认其为子孙也身穿花厚布衣露腿赤足
头戴漆帽傍赘尺许雉尾二茎披肩颔阔可耻也男
子家富者两耳复赘盏口大银圈十数为富