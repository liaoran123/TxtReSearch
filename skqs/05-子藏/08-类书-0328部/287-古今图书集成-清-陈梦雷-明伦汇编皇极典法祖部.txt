
　法祖部总论
书经
　　商书太甲上
惟嗣王不惠于阿衡伊尹作书曰先王顾諟天之明
命以承上下神祗社稷宗庙罔不祗肃天监厥德用
集大命抚绥万方惟尹躬克左右厥辟宅师肆嗣王
丕承基绪

蔡
传
伊尹言成汤常目在是天之明命以承天地神
　祗社稷宗庙无不敬肃故天视其德用集大命以
　有天下抚安万邦我又身能左右汤以居民众故
　嗣王得以大承其基业也
惟尹躬先见于西邑夏自周有终相亦有终其后嗣
王罔克有终相亦罔终嗣王戒哉祗尔厥辟辟不辟
忝厥祖王惟庸罔念闻伊尹乃言曰先王昧爽丕显
坐以待旦旁求俊彦启迪后人无越厥命以自覆慎
乃俭德惟怀永图若虞机张往省括于度则释钦厥
止率乃祖攸行惟朕以怿万邦有辞

蔡
传
钦厥止者所以立本率乃祖者所以致用所谓
　省括于度则释也王能如是则动无过举近可以
　慰悦尹心远可以有誉于后世矣
　　太甲中
伊尹拜手稽首曰修厥身允德协于下惟明后先王
子惠困穷民服厥命罔有不悦并其有邦厥邻乃曰
徯我后后来无罚

蔡
传
此言汤德所以协下者
王懋乃德视乃烈祖无时豫怠

蔡
传
汤之盘铭曰苟日新日日新又日新汤之所以
　懋其德者如此太甲亦当勉于其德视烈祖之所
　为不可顷刻而逸豫怠惰也
　　太甲下
先王惟时懋敬厥德克配上帝今王嗣有令绪尚监
兹哉

蔡
传
成汤勉敬其德德与天合故克配上帝今王嗣
　有令绪庶几其监视此也
　　说命下
监于先王成宪其永无愆

蔡
传
先王成法子孙之所当守者也孟子言遵先王
　之法而过者未之有也亦此意
大
全
张氏曰监先王
　成宪欲高宗以汤为法也
　　周书康诰
王若曰孟侯朕其弟小子封惟乃丕显考文王克明
德慎罚

蔡
传
左氏曰明德谨罚文王所以造周也明德务崇
　之之谓谨罚务去之之谓
不敢侮鳏寡庸庸祗祗威威显民用肇造我区夏越
我一二邦以修我西土惟时怙冒闻于上帝帝休天
乃大命文王殪戎殷诞受厥命越厥邦厥民惟时叙
乃寡兄勖肆汝小子封在兹东土

大
全
陈氏大猷曰恐康叔以受封为当然故历言文
　王之积累汝兄之勉励故汝得有此土地庶其念
　所自之艰难而不敢慢易也
王曰鸣呼封汝念哉今民将在祗遹乃文考绍闻衣
德言往敷求于殷先哲王用保乂民汝丕远惟商
成人宅心知训别求闻由古先哲王用康保民弘于
天若德裕乃身不废在王命

蔡
传
今治民将在敬述文考之事继其所闻而服行
　文王之德言也
　　无逸
周公曰呜呼厥亦惟我周太王王季克自抑畏文王
卑服即康功田功徽柔懿恭怀保小民惠鲜鳏寡自
朝至于日中昃不遑暇食用咸和万民文王不敢盘
于游田以庶邦惟正之供文王受命惟中身厥享国
五十年周公曰鸣呼继自今嗣王则其无淫于观于
逸于游于田以万民惟正之供

蔡
传
则法也其指文王而言言自今日以往嗣王其
　法文王无过于观逸游田以万民惟正赋之供上
　文言游田而不言观逸以大而包小也言庶邦而
　不言万民以远而见近也
诗经
　　大雅文王
穆穆文王于缉熙敬止假哉天命有商孙子商之孙
子其丽不亿上帝既命侯于周服侯服于周天命靡
常殷士肤敏祼将于京厥作祼将常服黼王之荩
臣无念尔祖

朱
注
呼王之荩臣而告之曰得无念尔祖文王之德
　乎盖以戒王而不敢斥言犹所谓敢告仆夫云尔
无念尔祖聿修厥德永言配命自求多福殷之未丧
师克配上帝宜鉴于殷骏命不易

大
全
三山李氏曰成王欲念尔祖则在乎聿修厥德
　而已能修德则可以长合天理而福禄自来矣
命之不易无遏尔躬宣昭义问有虞殷自天上天之
载无声无臭仪刑文王万邦作孚

朱
注
言上天之事无声无臭不可得而度也惟取法
　于文王则万邦作而信之矣
　　周颂闵予小子
念兹皇祖陟降庭止维予小子夙夜敬止

朱
注
皇祖文王也言武王之念文王常若见其陟降
　于庭犹所谓见尧于墙见尧于羹也
于乎皇王继序思不忘

朱
注
皇王兼指文武也承上文言我之所以夙夜敬
　止者思继此序而不忘耳
大
全
三山李氏曰武王能
　以念兹皇祖为孝则成王亦当以继祖考为孝

　法祖部艺文
　　进祖宗家法札子　　　　　宋吕大防
　哲宗御迩英阁召宰执讲读官读宝训至汉武帝
　籍南山提封为上林苑哲宗曰山泽之利当与众
　共之何用此也丁度曰臣事陛下二十年每奉德
　音未始不及于忧勤此盖祖宗家法尔大防因推
　广祖宗家法以进曰
自三代以后唯本朝百二十年中外无事盖由祖宗
所立家法最善臣请举其略自古人主事母后朝见
有时如汉武帝五日一朝长乐宫祖宗以来事母后
皆朝夕见此事亲之法也前代大长公主用臣妾之
礼本朝必先致恭仁宗以侄事姑之礼见献穆大长
公主此事长之法也前代宫闱多不肃宫人或与廷
臣相见唐入合图有昭容位本朝宫禁严密内外整
肃此治内之法也前代外戚多豫政事常致败乱本
朝母后之族皆不豫此待外戚之法也前代宫室多
尚华侈本朝宫殿止用赤白此尚俭之法也前代人
君虽在宫禁出舆入辇祖宗皆步自内庭出御后殿
岂乏人力哉亦欲涉历广庭稍冒寒暑此勤身之法
也前代人主在禁中冠服苟简祖宗以来燕居必以
礼窃闻陛下昨郊礼毕具礼谢太皇太后此尚礼之
法也前代多深于用刑大者诛戮小者远窜惟本朝
用法最轻臣下有罪止于罢黜此宽仁之法也至于
虚己纳谏不好田猎不尚玩好不用玉器不贵异味
此皆祖宗家法所以致太平者陛下不须远法前代
但尽行家法足以为天下
　　广寒殿记　　　　　　　　　明宣宗
北京之万岁山在宫城西北隅周回数里其颠有广
寒殿永乐中朕尝侍皇祖太宗文皇帝万机之下燕
游于此从容之顷天颜悦怿指顾山川而谕朕曰此
古轩辕所都而后来赵宋之疆境也宋弗良于行金
取而都之金又弗良元取而都之元之后裔不存殷
鉴加弗良焉天鉴我太祖高皇帝圣德命之吊伐用
诞安天下天下既定高皇帝念前故都也简于诸子
以命我奠兹一方我惟夙夜敬励不敢怠宁以仰副
高皇帝付托之重暨建文嗣位信用奸回戕刘宗室
举四方全盛之师以加我于时兹城孤立殆一发引
千钧矣赖天地宗庙之佑护以城之孱弱羸老安其
危而存其覆又因以清奸憝奠社稷而至于今日夫
山川犹昔也昔之人以否德而失之高皇帝以大德
而得之我承藉高皇帝克艰难而保存之奈何其可
忘慎德又顾兹山而谕朕曰此宋之艮岳也宋之不
振以是金不戒而徙于兹元又不戒而加侈焉□其
处思其人夏书所为儆峻宇雕墙者也肆吾始来就
国汰其侈存其概而时游焉则未尝不有儆于中昔
唐九成宫太宗亦因隋之旧去其泰侈而不改作时
资燕游以存监省汝将来有国家天下之任政务余
闲或一登此则近而思吾之言远而不忘圣贤之明
训国家生民无穷之福矣朕拜稽受命无时或忘书
不云乎皇祖有训诗不云乎仪刑文王肆嗣位以来
凡事天爱民一体皇祖之心敬而行之洞洞属属罔
间夙夜比登兹山顾视殿宇岁久而□遂命工修葺
永念皇祖俨如在上敬以所授大训笔而勒诸石
既以自省亦以昭示我子孙于亿万年宣德八年四
月丁亥记
　　法祖疏　　　　　　　　　　蔡懋德
臣边侥末吏不敢越位妄言每念圣主焦劳勉期少
效葵藿近接邸抄恭诵局灾三见皇上青衣减膳省
求夙过之睿谕不胜惶惧伏思皇上临御以来聪明
首出亲鉴万机教诫臣工露霆并运今灾变复尔频
仍庶明犹未励翼致令至尊独忧凡为臣子何所逃
罪今皇上不督罪诸臣而反求己过圣衷渊微固与
尧兢舜业万古媲媺而臣犹有不容巳者敢引伸圣
意少佐高深易曰风雷益君子以见善则迁有过则
改言改过之大勇如风如雷之震迅也论语曰君子
之过也如日月之食过也人皆见之更也人皆仰之
言改过之大德如日如月之光明也惟我高帝御极
九年求言诏云迩来五星紊度日月相刑静居日省
殃咎在乎人君寻思至此惶惶无措手足惟诏诰臣
民许言朕过又谕山东布政吴印诏天变于上朕心
惶惶诏令既行布满天下中外寂然无有言者独卿
敷露肝胆备陈国事虽的否中半岂不尽己之谓忠
哉所言忠者即时施行其余未至者权且勿论夫高
帝再造乾坤真尧舜复出宁有过举遇灾而惧犹诏
臣民言过忠者即时施行岂非风雷之大勇日月之
大明万古为烈正以好闻己过而益昭圣德乎逖稽
成汤桑林之祷六事自责曰政不节与民失职与宫
室崇与女谒盛与苞苴行与谗夫昌与言未巳大雨
方数千里书称汤智勇天锡改过不吝夫汤又古再
造乾坤之真尧舜也而六事自责改过不吝告之天
下垂之史册万古颂德至今不衰又风雷大勇日月
大明之彰明较著者也今我皇上宵旰忧勤日求才
而真才未出日恤民而民困未瘳日理财而财用愈
诎日治兵而兵威未壮固臣负皇上非皇上负诸臣
然上天垂戒多难殷忧中岂无因皇上则既斋居省
过矣必恭默深思实有过以致天变之迭警必干断
立奋实用何改图以契天心之仁爱又必不但深宫
自省而法高帝之诏告臣民许言朕过以宣达下情
为格天之实事又必不但悬铎求言而法高帝之言
忠者即时施行未至者权且勿论以容纳□直为回
天之要图盖过不改始谓之过过而能改则过复于
无过而直谓之圣德且帝王之道与卿士众庶不同
汤曰万方有罪罪在朕躬武王曰百姓有过在予一
人故过与天下共见更与天下共仰即共见之过亦
征圣德也今夫一代之才原足供一代之用天下之
财原足养天下之人中原赤子原乐为良民不乐为
盗贼国家兵力原足平祸乱只要得其人得其道在
皇上一念转旋间譬若阴翳寒结风雷一作而万物
俱苏日月偶蚀明体一复而世界俱朗精诚下济呼
吸上通远迈成汤近述太祖如是而天心不感格助
顺气运不挽回清宁者臣未之前闻即今夏皇上吁
天罪己亟释累囚千七百余人而甘霖应期大霈此
尤皇上所亲验而无待臣言者也若臣无戡乱之能
而谬效责难之义即加谴斥以为溺职妄言者戒

　法祖部纪事
汉书匡衡传衡为光禄大夫太子少傅时元帝好儒
术文辞颇改宣帝之政言事者多进见人人自以为
得上意衡上疏曰臣闻治乱安危之机在乎审所用
心盖受命之王务在创业垂统传之无穷继体之君
心存于承宣先王之德而褒大其功昔者成王之嗣
位思述文武之道以养其心休烈盛美皆归之二后
而不敢专其名是以上天歆享鬼神笃佑焉其诗曰
念我皇祖陟降庭止言成王常思祖考之业而鬼神
佑助其治也陛下圣德天覆子爱海内然阴阳未和
奸邪未禁者殆论议者未丕扬先帝之盛功争言制
度不可用也务变更之所更或不可行而复复之是
以群下更相是非吏民无所信臣窃恨国家释乐成
之业而虚为此纷纷也愿陛下详览统业之事留神
于遵制扬功以定群下之心大雅曰无念尔祖聿修
厥德孔子着之孝经首章盖至德之本也传曰审好
恶理情性而王道毕矣能尽其性然后能尽人物之
性能尽人物之性可以赞天地之化治性之道必审
己之所有余而强其所不足盖聪明疏通者戒于太
察寡闻少见者戒于壅蔽勇猛刚强者戒于太暴仁
爱温良者戒于无断湛静安舒者戒于后时广心浩
大者戒于遗忘必审己之所当戒而齐之以义然后
中和之化应而巧伪之徒不敢比周而望进唯陛下
戒所以崇圣德
后汉书明帝本纪中元二年二月戊戌即皇帝位夏
四月丙辰诏曰予小子奉承圣业夙夜震畏不敢荒
宁先帝受命中兴德侔帝王协和万邦假于上下怀
柔百神惠于鳏寡朕承大运继体守文不知稼穑之
艰难惧有废失圣恩遗戒顾重天下以元元为首公
卿百僚将何以辅朕不逮
明帝遵奉建武制度无敢违者后宫之家不得封侯
与政
魏书任城王澄传肃宗冲幼朝野不安侍中崔光等
奏澄为尚书令诏曰今后内外之事尝经先朝者不
得重闻澄奏曰臣闻尧悬谏诤之鼓舜置诽谤之木
皆所以广耳目于刍荛达四聪于天下伏惟太祖开
基化隆自远累圣相承于今九帝重光迭照污隆必
同与夺随时道无恒体思过如渴言重千金故称无
讳之朝迈踪三五高祖冲年纂历文明协统变官易
律未为违典及慈圣临朝母仪县爰发慈令垂心
滞狱深枉者仰日月于九泉微屈者希曲照于盆下
今乃格以先朝限以一例斯诚奉遵之本心实乖元
元之至望在于谦挹有乖旧典谨寻抱枉求直或经
累朝毫厘之差正之宜速谬若千里驷马弗追故礼
有损益事有可否父有诤子君有谏臣琴瑟不调理
宜改作是以防川之论小决则通乡校之言拥则败
国矧伊陈屈而可抑以先朝且先朝屈者非故屈之
或有司爱憎或执事浊僻空文致法以误视听如此
□塞弥在可哀僭之与滥宁失不经乞收今旨还依
前诏诏曰省奏深体毗赞之情三皇异轨五代殊风
一时之制何必诠改必谓虚文设旨理在可申者何
容不同来执可依往制
唐书李绛传绛拜监察御史元和二年授翰林学士
俄知制诰帝尝称太宗元宗之盛朕不欲庶几二
祖之道德风烈无愧谥号不为宗庙羞何行而至此
乎绛曰陛下诚能正身励己尊道德远邪进忠直
与大臣言敬而信无使小人参焉与贤者游亲而礼
无使不肖与焉去官无益于治者则材能出斥宫女
之希御者则怨旷销将帅择士卒勇矣官师公吏治
辑矣法令行而下不违教化笃而俗必迁如是可与
祖宗合德号称中兴夫何远之有言之不行无益也
行之不至无益也帝曰美哉斯言朕将书诸绅
令狐绹传绹入翰林为学士他夜召与论人间疾苦
帝出金镜书曰太宗所著也卿为我举其要绹擿语
曰至治未尝任不肖至乱未尝任贤任贤享天下之
福任不肖罹天下之祸帝曰善朕读此常三复乃已
绹再拜曰陛下必欲兴王业舍此孰先诗曰惟其有
之是以似之
遵尧录太宗初即位谓宰相曰朕嗣守基业边防专
大万机至重当悉依先朝旧规无得改易
咸平元年张齐贤李沆入相帝谕之曰国家之事务
在公共审谨而后行之则无失矣况先帝所行之事
各着规程但与卿等遵守而已
明道中宰相欲除亲旧二人为正言司谏帝谓祖宗
法制台谏官须自宸选今不可坏弛祖宗法度台谏
自大臣除则大臣过失无敢言者执政等恐惧称死
罪流汗浃背再拜下陛
五朝名臣言行录韩琦虽在外然其心常系社稷至
身老而心益笃虽病不忘国家或有时闻更祖宗一
法度坏朝廷一纪纲则泣血终日不食
唐介治平元年召为侍御史中丞英宗面谕曰卿在
先朝有直声今出自朕选非由左右言也公言先帝
在位四十余年天下安乐惟仁治而已愿恢圣度广
恩德则为善继四海蒙福矣
宋史孙甫传甫授秘阁校理是岁诏三馆臣僚言事
甫进十二事按祖宗故实校当世之治有所不逮者
论述以为讽谏名三圣政范
孙傅传傅靖康元年召为给事中进兵部尚书上章
乞复祖宗法度钦宗问之傅曰祖宗法惠民熙丰法
惠国崇观法惠奸时谓名言
山堂肆考孝宗谓讲官曰进讲三朝宝训几时终篇
朕乐闻祖宗谟训虽日尽一卷亦未为多
宋史郑清之传清之拜少师封越国公进读仁皇训
典谓仁祖之仁厚发为英明故能修明纪纲而无宽
弛不振之患孝宗之英明本于仁厚故能涵养士气
而无矫励峭刻之习盖仁厚英明二者相须此仁祖
孝宗所以为盛也帝褒谕之
元史英宗本纪至治三年五月帝御大安阁见太祖
世祖遗衣皆以缣素木绵为之重加补缀嗟叹良久
谓侍臣曰祖宗创业艰难服用节俭乃如此朕焉敢
顷刻忘之
泰定帝本纪泰定三年九月中书省臣言今国用不
继陛下当法世祖之俭勤以为永图臣等在职苟有
滥承恩赏者必当回奏帝嘉纳之十一月庚子陕西
行台中丞姚炜请集世祖嘉言善行以时省览从之
明昭代典则洪武元年夏四月命工画身所经历艰
难起家战伐之事为国以示子孙上谓侍臣曰朕家
本业农祖父皆长者世承忠厚积善余庆以及于朕
今图此者使后世观之知王业艰难也詹同顿首曰
陛下昭德垂训莫此为切上曰富贵易骄艰难易忽
久远易忘后世子孙生长深宫惟见富贵习于奢侈
不知祖宗积累之难故示知之以此朝夕览观庶有
所警也
名山藏典谟记洪武六年五月御制祖训成凡三十
篇序曰自古国家建制立法皆在始受命之君夫其
备尝艰苦阅人多而历事熟比长深宫甚相远也朕
起孤贫委身行伍继而收揽英俊并驱群雄劳心焦
思虑患防微近二十载乃能剪除强敌统一海内人
之情伪亦颇知之盖自平武昌以来即与群臣议定
律令损益更改不计遍数兹复为祖训一编开导后
人首尾六年七更乃定岂非难哉俗儒是古非今奸
吏舞文弄法自非博采众长即与果断莫就是书凡
我子孙无作聪明乱我成法
大政纪永乐元年正月己卯朔□谕内外文武群臣
曰上天之德好生为大人君法天爱人为本我皇考
太祖高皇帝受天明命为天下主政教修明近古鲜
此朕缵承大统思承付托之重尔文武群臣共遵成
宪悉力一志敬之慎之
名山藏典谟记永乐元年八月礼部言卤簿中宜有
九龙车一乘又旧有钲红鼓各四面□灯红油纸各
三对今阙请增上曰先朝审礼精矣子孙遵用当自
朕始岂可辄益以启后奢盖阙者增补无者如故
明昭代典则仁宗昭皇帝恒念祖宗创业艰难每事
必问祖法又曰循祖宗之法者当明祖宗之心尝录
太祖皇陵碑文授诸子俾熟读
大政纪宣德元年五月上御左顺门谕侍臣诸司事
谨守皇祖旧典上曰朕祇奉祖宗成宪所以诸司事
有疑碍而奏请者必命考旧典盖皇太祖肇建国家
皇祖皇考相承法制详备况历涉世务练达人情谋
虑深远子孙遵而行之犹恐未至世之作聪明乱旧
章驯至败亡往事多有可鉴古人云商周子孙能守
先王之法至今犹存此诚确论
宣德七年七月上赐群臣御制祖德诗上序曰昔元
之季上天厌之眷求圣德俾作民主我仁祖皇帝有
纯粹之性诚一之德蕴至德而弗矜笃大义而不衒
体仁而养和履醇而抱洁循乎自然安乎大顺盖动
与天游静与道俱易所谓大人鲁论所谓至德者也
用集天命大开厥祥笃生我太祖皇帝其仁如天其
智如神道冠百王德侔五帝汛扫六合绥宁万邦正
天纪立人极诗书礼乐之华典章法度之懿超越隆
古矣皇祖太宗皇帝以大德承大统神武赫着圣仁
弘施近悦远来内安外服茂勋洪烈允光于前皇考
仁宗皇帝丕宣大猷恢张美化仁恩惠泽益广益深
是以普天之下莫不尊亲同心爱戴至于今日顾予
菲薄克遂承继揆度所自厥有明徽实由仁祖皇帝
源本之隆肆太祖皇帝开创之大而我皇祖皇考得
以恢廓而维持之万世之业所由定也列圣之德与
天为一谨序述为诗九章以诏后世
永陵编年史嘉靖四年三月□曰皇考嘉言善行宜
大书特书以垂万世其以大学士费宏石瑶贾咏为
总裁遣寺丞周璧之安陆采遗事