
　百岁以上部纪事
汉书艺文志魏文侯最为好古孝文时得其乐人窦
公按注桓谭新论云窦公年百八十岁两目皆盲文
帝奇之问曰何因至此对曰臣年十三失明父母怜
其不及众技教鼓琴臣导引无所服饵
魏书罗结传结代人世祖初为散骑常侍迁侍中摠
三十六曹事年一百七岁精爽不衰世祖以其忠悫
甚见信待年一百一十诏听归老赐大□东川以为
居业并为筑城即号曰罗侯城至今犹存
辽史圣宗本纪统和十二年霸州民李在宥年百三
十有三赐束帛锦袍银带月给羊酒仍复其家
清波杂志温阳之山有老人行年一百二十矣淳熙
登号之三年朝廷举行旷世之典有采樵者进而问
之曰今天子朝太上皇德寿宫奉玉卮上千万岁寿
肆大号加恩区内无问于已仕未仕之父母□其年
之如诏者而授之官叟何为而弗与老人对曰吾未
及其年樵者曰叟年逾期颐何为而未及对曰天有
二日人有二年有富贵之年有贫贱之年富贵之年
舒以长贫贱之年促以短吾自幼至老未尝识富贵
之事身不具毛褐不知冰绡雾縠之为丽服也口不
厌藜藿不知熊蹯豹胎之为珍羞也目不睹靡曼之
色而蓬头齞唇之与居耳不听丝竹之音而荛歌牧
啸之为乐今吾虽阅一百二十二年之寒暑而不离
贫贱若以二当一则吾之年始六十有一与诏不相
应是以为未及又何敢冒其官曰今之世有年未及
益其数以应诏者朝廷亦官之何也对曰彼富贵者
也吾固言之矣是所谓以一而当二者也其学□越
之徒欤吾侪小人不敢求其比樵者笑而退
偃曝谈余赵文监平凉人言其家去崆峒山四十里
言山中有王道人者河南人年一百四十岁发白返
黑齿落复生赵饮以酒至二百杯不醉