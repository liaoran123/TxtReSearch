
　甥舅部汇考
尔雅
　　释亲
母之晜弟为舅母之从父晜弟为从舅

疏
云舅者孙炎云舅之言旧尊长之称诗秦风云
　我送舅氏曰至渭阳是也
　　又
男子谓姊妹之子为出

注
公羊传曰盖舅出
　　又
谓出之子为离孙
　　又
谓我舅者吾谓之甥也
汉刘熙释名
　　释亲属
母之兄弟曰舅舅久也久老称也
姊妹之子曰出出嫁于异姓而生之也
出之子曰离孙言远离己也
　　又
舅谓姊妹之子曰甥甥亦生也出配他男而生故其
制字男旁作生也

　甥舅部纪事一
国语文公适齐齐侯妻之甚善焉有马二十乘将死
于齐而已矣子犯患之谋醉而载之以行醒以戈逐
子犯曰若无所济吾食舅氏之肉其知厌乎舅犯走
且对曰若无所济余未知死所谁能与豺狼争食若
克有成公子无亦晋之柔嘉是以甘食偃之肉腥臊
将焉用之遂行秦伯纳公子及河子犯授公子载璧
曰臣从君还轸巡于天下恶其多矣臣犹知之而况
君乎不忍其死请由此亡公子曰所不与舅氏同心
者有如河水沈璧以质
左传庄公六年楚文王伐申过邓邓祁侯曰吾甥也
止而享之骓甥聃甥养甥请杀楚子邓侯弗许三甥
曰亡邓国者必此人也若不早图后君噬脐其及图
之乎图之此为时矣邓侯曰人将不食吾余对曰若
不从三臣抑社稷实不血食而君焉取余弗从还年
楚子伐邓十六年楚复伐邓灭之
昭公十九年郑驷偃卒子游娶于晋大夫生丝弱其
父兄立子瑕子产憎其为人也且以为不顺弗许亦
弗止驷氏耸他日丝以告其舅冬晋人使以币如郑
问驷乞之立故驷氏惧驷乞欲逃子产弗遣请龟以
卜亦弗予大夫谋对子产辞客币而报其使晋人舍
之
哀公二十三年春宋景曹卒季康子使冉有吊且送
葬曰敝邑有社稷之事使肥与有职兢焉是以不得
助执绋使求从舆人曰以肥之得备弥甥也有不腆
先人之产马使求荐诸夫人之宰其可以称旌繁乎
注
弥远也
战国策范雎曰臣居山东闻秦之有太后穰侯不闻
其有王夫擅国之谓王能专利害之谓王制杀生之
威之谓王今太后擅行不顾穰侯出使不报乃所谓
无王已然则权焉得不倾而令焉得从王出乎臣闻
善为国者内固其威而外重其权穰侯使者操王之
重决裂诸侯剖符于天下征敌伐国莫敢不听战胜
攻取则利归于陶国敝御于诸侯战败则怨结于百
姓而祸归社稷诗曰木实繁者披其枝披其枝者伤
其心大其都者危其国尊其臣者卑其主淖齿管齐
之权缩闵王之筋悬之庙梁宿昔而死李兑用赵减
食主父百日而饿死今秦太后穰侯用事卒无秦王
此亦淖齿李兑之类也臣今见王独立于庙朝矣且
臣将恐后世之有秦国者非王之子孙也秦王惧于
是乃废太后逐穰侯
史记陈世家陈桓公鲍卒桓公弟佗其母蔡女故蔡
人为佗杀五父及桓公太子免而立佗是为厉公
齐悼惠世家高后崩赵王吕禄为上将军吕王产为
相国皆居长安中聚兵以威大臣欲为乱朱虚侯章
以吕禄女为妇知其谋乃使人阴出告其兄齐王令
发兵西朱虚侯东牟侯为内应以诛诸吕因立齐王
为帝齐王既闻此计乃与其舅父驷钧郎中令祝午
中尉魏勃阴谋发兵齐王以驷钧为相魏勃为将军
祝午为内史悉发国中兵于是太尉勃等尽诛诸吕
而琅邪王亦从齐至长安大臣议欲立齐王而琅邪
王及大臣曰齐王母家驷钧恶戾虎而冠者也方以
吕氏故几乱天下今又立齐王是欲复为吕氏也代
王母家薄氏君子长者且代王又亲高帝子于今见
在且最为长以子则顺以善人则大臣安于是大臣
乃谋迎立代王而遣朱虚侯以诛吕氏事告齐王令
罢兵
郭解传解姊子负解之势与人饮使之嚼非其任强
必灌之人怒拔刀刺杀解姊子亡去解姊怒曰以翁
伯之义人杀吾子贼不得弃其尸于道弗葬欲以辱
解解使人微知贼处贼窘自归具以实告解解曰公
杀之固当吾儿不直遂去其贼罪其姊子乃收而葬
之诸公闻之皆多解之义益附焉
卫青传大将军姊子霍去病年十八幸为天子侍中
善骑射再从大将军大将军受诏与壮士为剽姚校
尉与轻勇骑八百直弃大军数百里赴利斩捕首虏
过当
汉书淮阳宪王钦传宪王有外祖母舅张博兄弟三
人岁至淮阳见亲辄受王赐后王上书请徙外家张
氏于国博上书愿留守坟墓独不徙王恨之后博至
淮阳王赐之少博言负责数百万愿王为偿王不许
博辞去令弟光恐王云王遇大人益解博欲上书为
大人乞骸骨去王乃遣人持黄金五十斤送博博喜
还书谢为谄语盛称誉王因言当今朝廷无贤臣灾
变数见足为寒心万姓咸归望于大王大王奈何恬
然不求入朝见辅助主上乎使弟光数说王宜听博
计令于京师说用事贵人为王求朝王不纳其言后
光欲至长安辞王复言愿尽力与博共为王求朝王
即曰至长安可因平阳侯光得王欲求朝语驰使人
语博博知王意动复遗王书曰博幸得肺腑数进愚
策未见省察北游燕赵欲循行郡国求幽隐之士闻
齐有驷先生者善为司马兵法大将之材也博得谒
见承间进问五帝三王究竟要道卓尔非世俗之所
知今边境不安天下骚动微此人其莫能安也又闻
北海之濒有贤人焉累世不可逮然难致也得此二
人而荐之功亦不细矣博愿驰西以此赴助汉急无
财币以通显之赵王使谒者持牛酒黄金三十斤劳
博博不受复使人愿尚女聘黄金二百斤博未许会
得光书云大王已遣光西与博并力求朝博自以弃
捐不意大王还意反义结以朱颜愿杀身报德朝事
何足言大王诚赐咳唾使得尽死汤禹所以成大功
也驷先生蓄积道术书无不有愿知大王所好请得
辄上王得书喜悦报博书曰子高乃幸左顾存恤发
心恻隐显至诚纳以嘉谋语以至事虽亦不敏敢不
谕意今遣有司为子高偿责二百万是时博女婿京
房以明易阴阳得幸于上数召见言事自谓为石显
五鹿充宗所排谋不得用数为博道之博常欲诳耀
淮阳王即具记房诸所说灾异及召见密语持予淮
阳王以为信验诈言已见中书令石君求朝许以金
五百斤贤圣制事盖虑功而不计费昔禹治洪水百
姓罢劳成功既立万世赖之今闻陛下春秋未满四
十发齿堕落太子幼弱佞人用事阴阳不调百姓疾
疫饥馑死者且半洪水大害殆不过此大王绪欲救
世将比功德何可以忽博已与大儒知道者为大王
为便宜奏陈安危指灾异大王朝见先口陈其意而
后奏之上必大说事成功立大王即有周召之名邪
臣散亡公卿变节功德亡比而梁赵之宠必归大王
外家亦将富贵何必复望大王之金钱王喜悦报博
书曰乃者诏下止诸侯朝者寡人憯然不知所出子
高素有颜冉之资臧武之智子贡之辩卞庄子之勇
兼此四者世之所鲜既开端绪愿卒成之求朝义事
也奈何行金钱乎博报曰已许石君须以成事王以
金五百斤予博会房出为郡守离左右显具得此事
告之房漏泄省中语博兄弟诖误诸侯王诽谤政治
狡猾不道皆下狱有司奏请逮捕钦上不忍致法遣
谏大夫王骏赐钦玺书曰皇帝问淮阳王有司奏王
王舅张博数遗王书非毁政治谤讪天子褒举诸侯
称引周汤以□惑王所言尤恶悖逆无道王不举奏
而多与金钱报以好言□至不赦朕恻焉不忍闻为
王伤之推原厥本不祥自博惟王之心匪同于凶已
诏有司勿治王事遣谏大夫骏申谕朕意诗不云乎
靖恭尔位正直是与王其勉之骏谕旨曰礼为诸侯
制相朝聘之义盖以考礼一德尊事天子也且王不
学诗乎诗云俾侯于鲁为周室辅今王舅博数遗王
书所言悖逆王幸受诏策通经术知诸侯名誉不当
出竟天子普覆德布于朝而恬有博言多予金钱与
相报应不忠莫大焉故事诸侯王获罪京师罪恶轻
重纵不伏诛必蒙迁削贬黜之罪未有但已者也今
圣主赦王之罪又怜王失计忘本为博所惑加赐玺
书使谏大夫申谕至意殷勤之恩岂有量哉博等所
犯罪恶大群下之所共攻王法之所不赦也自今以
来王毋复以博等累心务与众弃之春秋之义大能
变改易曰藉用白茅□咎言臣子之道改过自新洁
己以承上然后免于咎也王其留意慎戒惟思所以
悔过易行塞重责称厚恩者如此则长有富贵社稷
安矣于是淮阳王钦免冠稽首谢曰奉藩无状过恶
暴列陛下不忍致法加大恩遣使者申谕道术守藩
之义伏念博罪恶尤深当伏重诛臣钦愿悉心自新
奉承诏策顿首死罪京房及博兄弟三人皆弃市妻
子徙边至成帝即位以淮阳王属为叔父敬宠之异
于它国王上书自陈舅张博时事颇为石显等所侵
因为博家属徙者求还丞相御史复劾钦前与博相
遗私书旨意非诸侯王所宜蒙恩勿治事在赦前不
悔过而复称引自以为直失藩臣体不敬上加恩许
王还徙者
汲黯传黯姊子司马安亦少与黯为太子洗马安文
深巧善宦四至九卿
翟方进传方进子义为弘农太守迁河南太守青州
牧所居著名有父风烈徙为东郡太守数岁平帝崩
王莽居摄义心恶之乃谓姊子上蔡陈丰曰新都侯
摄天子位号令天下故择宗室幼稚者以为孺子依
托周公辅成王之义且以观望必代汉家其渐可见
方今宗室衰弱外无强藩天下倾首服从莫能抗扞
国难吾幸得备宰相子身守大郡父子受汉厚恩义
当为国讨贼以安社稷欲举兵西诛不当摄者选宗
室子孙辅而立之设令时命不成死国埋名犹可以
不惭于先帝今欲发之乃肯从我乎丰年十八勇壮
许诺
杜钦传钦兄子业有材能与卫尉定陵侯淳于长不
平后业坐法免官复为函谷关都尉会定陵侯长有
罪当就国长舅红阳侯立与业书曰诚哀老姊垂白
随无状子出关愿勿复用前事相侵
杜邺传邺少孤其母张敞女邺壮从敞子吉学问得
其家书以孝廉为郎
淳于长传长少以太后姊子为黄门郎未进幸会大
将军王凤病长侍病晨夜扶承左右甚有甥舅之恩
凤且终以长属托太后及帝帝嘉长义拜为列校尉
诸曹迁水衡都尉侍中至卫尉九卿
后汉书齐武王演传演字伯升拔宛光武破王寻王
邑兄弟威名益甚更始君臣不自安遂共谋诛伯升
乃大会诸将以成其计更始取伯升宝剑视之绣衣
御史申屠建随献玉玦更始竟不能发及罢会伯升
舅樊宏谓伯升曰昔鸿门之会范增举玦以示项羽
今建此意得无不善乎伯升笑而不应
马防传防以特进就第建初八年因兄子豫怨谤事
有司奏防兄弟奢侈逾僭浊乱圣化悉免就国临上
路诏曰舅氏一门俱就国封四时陵庙无助祭先后
者朕甚伤之其令许侯思田庐有司勿复请以慰
朕渭阳之情
翟酺传酺以报舅雠当徙日南亡于长安为卜相工
后牧羊凉州遇赦还
张禹传禹字伯达赵国襄国人也祖父况族姊为皇
祖考夫人数往来南顿见光武光武为大司马过邯
郸况为郡吏谒见光武光武大喜曰乃今得我大舅
乎因与俱北到高邑以为元氏令迁涿郡太守后为
常山关长
显宗孝明帝纪馆陶公主为子求郎不许而赐钱千
万谓群臣曰郎官上应列宿出宰百里有非其人则
民受其殃是以难之
明德马皇后纪后伏波将军援之小女也肃宗即位
尊后曰皇太后太后自撰显宗起居注削去兄防参
医药事帝请曰黄门舅旦夕供养且一年既无褒异
又不录勤劳无乃过乎太后曰吾不欲令后世闻先
帝数亲后宫之家故不着也建初元年欲封爵诸舅
太后不听明年夏大旱言事者以为不封外戚之故
有司因此上奏宜依旧典太后诏曰凡言事者皆欲
媚朕以要福耳昔王氏五侯同日俱封其时黄雾四
塞不闻澍雨之应又田蚡窦婴宠贵横恣倾覆之祸
为世所传故先帝防慎舅氏不令在枢机之位诸子
之封裁令半楚淮阳诸国常谓吾子不当与先帝子
等今有司奈何欲以马氏比阴氏乎吾为天下母而
身服大练食不求甘左右但着帛布无香熏之饰者
欲身率下也以为外亲见之当伤心自□但笑言太
后素好俭前过濯龙门上见外家问起居者车如流
水马如游龙仓头衣绿□领袖正白顾视御者不及
远矣故不加谴怒但绝岁用而已冀以默愧其心而
犹懈怠无忧国忘家之虑知臣莫若君况亲属乎吾
岂上负先帝之旨下亏先人之德重袭西京败亡之
祸哉固不许帝省诏悲叹复重请曰汉兴舅氏之封
侯犹皇子之为王也太后诚存谦虚奈何令臣独不
加恩三舅乎且卫尉年尊两校尉有大病如令不讳
使臣长抱刻骨之恨宜及吉时不可稽留太后报曰
吾反复念之思令两善岂徒欲获谦谦之名而使帝
受不外施之嫌哉昔窦太后欲封王皇后之兄丞相
条侯言受高祖约无军功非刘氏不侯今马氏无功
于国岂得与阴郭中兴之后等邪常观富贵之家禄
位重□犹再实之木其根必伤且人之所以愿封侯
者欲上奉祭祀下求温饱耳今祭祀则受四方之珍
衣食则蒙御府余资斯岂不足而必当得一县乎吾
计之熟矣勿有疑也夫至孝之行安亲为上今数遭
变异谷价数倍忧惶昼夜不安坐卧而欲先营外封
违慈母之拳拳乎吾素刚急有胸中气不可不顺也
若阴阳调和边境清静然后行子之志吾但当含饴
弄孙不能复关政矣四年天下丰稔方垂无事帝遂
封三舅廖防光为列侯并辞让愿就关内侯太后闻
之曰圣人设教各有其方知人情性莫能齐也吾少
壮时但慕竹帛志不顾命今虽已老而复戒之在得
故日夜惕厉思自降损居不求安食不念饱冀乘此
道不负先帝所以化导兄弟共同斯志欲令瞑目之
日无所复恨何意老志复不从哉万年之日长恨矣
廖等不得已受封爵而退位归第焉
霍谞传谞字叔智魏郡邺人也少为诸生明经有人
诬谞舅宋光于大将军梁商者以为妄刊章文坐系
洛阳诏狱掠考困极谞时年十五奏记于商曰将军
天覆厚恩愍舅光冤结前者温教许为平议虽未下
吏断决其事已蒙神明顾省之听皇天后土实闻德
音窃独踊跃私自庆幸谞闻春秋之义原情定过赦
事诛意故许止虽弒君而不罪赵盾以纵贼而见书
此仲尼所以垂王法汉世所宜遵前修也传曰人心
不同譬若其面斯盖谓大小窳隆丑美之形至于鼻
目众窍毛发之状未有不然者也情之异者刚柔舒
急倨敬之间至于趋利避害畏死乐生亦复均也谞
与光骨肉义有相隐言其冤滥末必可谅且以人情
平论其理光衣冠子孙径路平易位极州郡日望征
辟亦无瑕秽纤介之累无故刊定诏书欲以何名就
有所疑当求其便安岂有触冒死祸以解细微譬犹
疗饥于附子止渴于鸩毒未入肠胃已绝咽喉岂可
为哉昔东海孝妇见枉不辜幽灵感格天应枯旱光
之所坐情既可原守阙连年而终不见理呼嗟紫宫
之门泣血两观之下伤和致灾为害滋甚凡事更赦
令不应复案夫以罪刑明白尚蒙天恩岂有冤谤无
征反不得理是为刑宥正罪戮加诬侵也不偏不党
其若是乎明将军德盛位尊人臣无二言行动天地
举厝移阴阳诚能留神沛然晓察必有于公高门之
福和气立应天下幸甚商高谞才志即为奏原光罪
由是显名
范滂传滂少厉清节太守宗资先闻其名请署功曹
委任政事滂在职严整疾恶其有行违孝悌不轨仁
义者皆扫迹斥逐不与共朝显荐异节抽拔幽陋滂
外甥西平李颂公族子孙而为乡曲所弃中常侍唐
衡以颂请资资用为吏滂以非其人寝而不召资迁
怒捶书佐朱零零仰曰范滂清裁犹以利刃齿腐朽
今日宁受笞死而滂不可违资乃止
杨修传修用事曹氏尝逆为答记既而果然操于此
忌修且以袁术之甥虑为后患遂因事杀之
蔡邕进表平丘程未年十四时祖父叔没未抱尸号
泣悲哀舅哀其羸劣嚼枣肉以哺之未见食歔欷不
能吞咽
东观汉记黄香字文强年十二家业虚贫衣食不赡
舅龙乡侯为作衣被不受
三辅决录吉闳幼有美名九岁明尚书舅何邈死家
贫子幼闳自造坟茔殡葬之
三国志庞德传袁谭遣郭援高干等略取河东太祖
使锺繇率关中诸将讨之德为军锋亲斩援首
注
魏
略曰德手斩一级不知是援战罢之后众人皆言援
死而不得其首援锺繇之甥德晚后于鞬中出一头
繇见之而哭德谢繇繇曰援虽我甥乃国贼也卿何
谢之
王凌传凌迁车骑将军仪同二司是时凌外甥令狐
愚以才能为兖州刺史屯平阿舅甥并典兵专淮南
之重凌愚密协计谓齐王不任天位楚王彪长而才
欲迎立彪都许昌会愚病死凌阴谋事白凌饮药死
孙坚传坚子策将母渡江居江都徐州牧陶谦深忌
策策舅吴景时为丹阳太守策乃载母徙曲阿张英
屯当利口拒术景将兵击英连年不克策乃说术乞
助景等平定江东
注
江表传曰策说术云家有旧恩
在东愿助舅讨横江
顾雍传雍长子邵字孝则博览书传好乐人伦少与
舅陆绩齐名
邵子承字子直嘉禾中与舅陆瑁俱以礼征
管辂传吏部尚书何晏请辂作卦问梦青蝇来在鼻
上辂曰鼻者艮此天中之山青蝇臭恶集之位峻者
颠辂还邑舍具以此言语舅氏舅氏责辂言太切至
辂曰与死人语何所畏邪舅大怒谓辂狂悖岁朝西
北大风尘埃蔽天十余日闻晏扬皆诛然后舅氏乃
服
魏略宣王诱孟达将李辅及达甥邓贤贤等开门纳
军达被围旬有六日而败
南中志功曹李祚见交趾民残害还遂率吏民保郡
为晋祚舅黎晃为吴将攻伐祚不下数遣人解喻降
之祚答曰舅自吴将祚自晋臣惟力是视矣
世说新语魏展字道舒为江州有旧投之都不祇待
唯饷王不留行一斤此人便命驾李弘范闻之曰家
舅刻薄反役使草木也
魏明帝为外祖筑馆既成谓左右曰当何名之侍中
缪袭曰陛下圣思齐于哲王罔极过于曾闵此馆之
兴情锺舅氏宜以渭阳名焉上从之
晋书谢朗传朗子重重子绚字宣映曾于公座献调
无礼于其舅袁湛湛甚不堪之谓曰汝父昔已轻舅
汝今复来加我可谓世无渭阳情也绚父重即王胡
之外孙与舅亦有不协之论湛故有此及云
王国宝传国宝少无士操不修廉隅范□国宝舅也
儒雅方直疾其阿谀劝武帝黜之
王忱传忱字元达弱冠知名与王恭王珣俱流誉一
时历位骠骑长史尝造其舅范□与张元相遇□使
与元语元正坐敛□待其所发忱竟不与言元失望
便去□让忱曰张元吴中之秀何不与语笑曰张祖
希欲相识自可见诣□谓曰卿风流隽望真后来之
秀忱曰不有此舅焉有此甥既而□使报元元束带
造之始为宾主
韩伯传伯字康伯清和有思理留心文艺舅殷浩称
之曰康伯能自摽置居然是出群之器
殷浩传浩废为庶人徙于东阳之信安县浩甥韩伯
浩素赏爱之随至徙所经岁还都浩送至渚侧咏曹
颜远诗云富贵他人合贫贱亲戚离因而泣下
褚翜传时天下鼎沸翜招合同志将图过江先移住
阳城界颍川庾敳即翜之舅也亦忧世乱以家付翜
习凿齿传凿齿与其二舅罗崇罗友俱为州从事及
迁别驾以坐越舅右屡经陈请温后激怒既盛乃超
拔其二舅相继为襄阳都督出凿齿为荥阳太守
何无忌传无忌少有大志镇北将军刘牢之即其舅
也时镇京口每有大事常与参议之桓元篡位刘裕
与无忌密共图元元闻裕等起兵甚惧曰何无忌刘
牢之之甥酷似其舅其见惮如此
张轨传轨为凉州刺史晋昌张越凉州大族谶言张
氏霸凉自以才力应之乃遣兄镇移檄废轨轨以子
实为中督护率兵讨镇遣镇外甥太府主簿令狐亚
前喻镇曰舅何不审安危明成败主公西河着德兵
马如云此犹烈火已焚待江汉之水溺于洪流望越
人之助其何及哉今数万之军已临近境今惟全老
亲存门户输诚归官必保万全之福镇流涕曰人误
我也乃委罪功曹鲁连斩之诣实归罪
邓攸传攸弃子之后妻不复孕过江纳妾甚宠之讯
其家属说是北人遭乱忆父母姓名乃攸之甥攸素
有德行闻之感恨遂不复畜妾卒以无嗣
庾衮传衮抚孤甥郭秀比诸子侄衣食而每先之
郭彰传彰字叔武太原人贾后从舅也与贾充素相
亲遇充妻待彰若同生历散骑常侍尚书卫将军封
冠军县侯及贾后专朝彰豫参权势物情归附宾客
盈门世人称为贾郭谓谧及彰也
□鉴传初鉴值永嘉丧乱在乡里甚穷馁乡人以
名德传共饴之时兄子迈外甥周翼□小常携之就
食乡人曰各自饥困以君贤欲共相济耳恐不能兼
有所存鉴于是独往食讫以饭着两颊边还吐与二
儿后并得存同过江迈位至护军翼为剡县令鉴之
薨也翼追抚育之恩解职而归席苫心丧三年
刘琨传琨字越石兄舆字庆孙□朗有才局与琨并
尚书郭奕之甥名著当时京都为之语曰洛中奕奕
庆孙越石
成帝纪帝少而聪敏有成人之量南顿王宗之诛也
帝不之知及苏峻平问庾亮曰常日白头公何在亮
对以谋反伏诛帝泣谓亮曰舅言人作贼便杀之人
言舅作贼复若何亮惧变色庾怿尝送酒于江州刺
史王允之允之与犬犬毙惧而表之帝怒曰大舅已
乱天下小舅复欲尔邪怿闻饮药而死然少为舅氏
所制不亲庶政及长颇留心万机
荀勖传勖父早亡勖依于舅氏及锺会谋反审问未
至而外人先告之帝待会素厚未之信也勖曰会虽
受恩然其性未可许以见得思义不可不速为之备
帝即出镇长安主簿郭弈参军王深以勖是会从甥
少长舅氏劝帝斥出之帝不纳而使勖陪乘待之如
初
武元杨皇后传后母赵氏早卒后依舅家舅妻仁爱
亲乳养后遣他人乳其子武帝即位立为皇后后追
怀舅氏之恩显官赵俊纳俊兄虞女粲于后宫为夫
人
卫玠传玠风神秀异总角乘羊车人市见者皆以为
玉人观之者倾都骠骑将军王济玠之舅也□爽有
风姿每见玠辄叹曰珠玉在侧觉我形秽又尝语人
曰与玠同游冏若明珠之在侧朗然照人
羊聃传聃迁庐陵太守刚克粗暴睚□之嫌杀郡人
简良等二百余人诏赐命狱所琅琊太妃山氏聃之
甥也入殿叩头请命于是诏下曰太妃惟此一舅发
言摧咽乃至吐血情虑深重朕往丁荼毒受太妃抚
育之恩同于慈亲若不堪难忍之痛以至顿弊朕亦
何颜以寄今便原聃生命以慰太妃渭阳之思于是
除名顷之遇疾恒见简良等为祟旬日而死
□愔传愔子超权重当时先愔卒王献之兄弟自超
未亡见愔常蹑履问讯甚修舅甥之礼及超死见愔
慢怠展而候之命席便迁延辞避愔每慨然曰使嘉
宾不死鼠子敢尔邪
谐噱录桓豹奴是土丹阳外甥形似其舅桓甚讳之
宣武云不恒相似时似耳恒似是形时似是神桓逾
不说
妒记谢太傅刘夫人不令太傅有别房宠公既深好
声色不能令节遂颇欲立妓妾兄子及外甥等微达
其意旨乃共见刘夫人方便称关雎螽斯有不妒忌
之德夫人知讽己乃问谁撰此诗答曰周公夫人曰
周公是男子乃相为若使老姥传应无此语也
闻见后录羊祜从甥王衍从祜论事辞甚辨祜不答
衍怒拂衣去祜顾他客曰王夷甫以盛名居大官然
伤风败俗者此人也又步阐之役祜欲以军法斩王
戎故戎衍于祜以积怨毁之时人为之语曰二王当
国羊公无德后衍尚虚诞鄙薄名教识者以为忧戎
独深然之以致□丧中原之祸衍身自不免羊公之
知人于王衍则吕献可之于王荆公似之于王戎则
张九龄之于安禄山似之呜呼贤哉
虎荟永康二年正月虎兕入城民心摇动莫能禁止
时王戎知相位惠帝责之曰卿任辅弼之重何致此
物搔我生灵今降□召真人剿治安大路真人于戎
甥舅也谓戎曰某有术可禁戎奏帝依混元法摄召
虎兕自空飞至帝愕然真人咒水噀之化为蝇蟆布
气吞之一城安静
宋书郑鲜之传鲜之迁御史中丞性刚直不阿强贵
明宪直绳甚得司直之体外甥刘毅权重当时朝野
莫不归附鲜之尽心高祖独不屈意于毅毅甚恨焉
义熙六年鲜之使治书侍御史丘洹奏弹毅曰上言
传诏罗道盛辄开笺遂盗发密事依法弃市奏报行
刑而毅以道盛身有侯爵辄复停宥按毅勋德光重
任居次相既杀之非己无缘生之自由又奏之于先
而弗请于后阃外出疆非此之谓中丞鲜之于毅舅
甥制不相□臣请免毅官诏无所问刘毅当镇江陵
高祖会于江宁朝士毕集毅素好樗蒱于是会戏高
祖与毅敛局各得其半积钱隐人毅呼高祖并之先
掷得雉高祖甚不悦良久乃答之四坐倾瞩既掷五
子尽黑毅意色大恶谓高祖曰知公不以大坐席与
人鲜之大喜徒跣绕□大叫声声相续毅甚不平谓
之曰此郑君何为者无复甥舅之礼
朱龄石传龄石少好武事颇轻佻不治崖检舅淮南
蒋氏人才儜劣龄石使舅卧于厅事一头剪纸方一
寸帖着舅枕自以刀子悬掷之相去八九尺百掷百
中舅虽危惧战栗为畏龄石终不敢动舅头有大瘤
龄石伺舅眠密往割之舅即死
王诞传诞为会稽王世子元显所宠元显讨桓元欲
悉诛桓氏诞固陈修等与元志趣不同由此得免修
诞甥也及元得志诞将见诛修为之陈请又言修等
得免之由乃徙诞广州
范晔传鲁国孔熙先不为晔所重晔外甥谢综雅为
晔所知熙先乃倾心事综晔遂相与异常晔既有逆
谋徐湛之表晔及谢综等意欲收合不逞规有所建
诏收穷诘晔在狱与综及熙先异处乃称疾求移考
堂欲近综等见听与综等果得隔壁遥问综曰始被
收时疑谁所告综云不知晔曰乃是徐童童徐湛之
小名仙童也在狱为诗曰祸福本无兆性命归有极
必至定前期谁能延一息在生已可知来缘无识
好丑共一丘何足异枉直岂论东陵上宁辨首山侧
虽无嵇生琴庶同夏侯色寄言生存子此路行后即
晔本意谓入狱便死而上穷治其狱遂经二旬晔更
有生望狱吏因戏之曰外传詹事或当长系晔闻之
惊喜综熙先笑之曰詹事当可共畴事时无不攘袂
瞋目及在西池射堂上跃马顾盼自以为一世之雄
而今扰攘纷纭畏死乃尔设令今时赐以性命人臣
图主何颜可以生存晔谓卫狱将曰惜哉薶如此人
将曰不忠之人亦不足惜晔曰大将言是也将出市
晔最在前于狱门顾谓综曰今日次第当以位邪综
曰贼帅为先在道语笑初无暂止至市问综曰时欲
至未综曰势不复久晔既食又苦劝综综曰此异病
笃何事强饭晔家人悉至市监刑贼司问须相见不
晔问综曰家人以来幸得相见将不踅别综曰别与
不别亦何所存来必当号泣正足乱人意晔曰号泣
何关人向见道边亲故相瞻望亦殊胜不见吾意欲
相见于是呼前妻骂母击晔颜色无怍及妓妾来别
晔悲涕流涟综曰舅殊不同夏侯色晔收泪而止
袁顗传景和元年除建安王休仁安西长史襄阳太
守加冠军将军休仁不行即以顗为使持节督雍梁
南北秦四州郢州之竟陵随二郡诸军事领宁蛮校
尉雍州刺史将军如故顗舅蔡兴宗谓之曰襄阳星
恶岂可冒邪顗曰白刃交前不救流矢事有缓急故
也今者之行本愿生出虎口且天道辽远何必皆验
如其有征当修德以禳之耳于是狼狈上路
许昭先传昭先舅夫妻并疫病死亡家贫无以送昭
先卖衣物以营殡葬舅子三人并幼赡护皆得成长
殷孝祖传孝祖少有气干前废帝景和元年以本号
督兖州诸军事兖州刺史太宗初即位四方反叛孝
祖外甥司徒参军颍川葛僧韶建议衔命征孝祖入
朝上遣之时徐州刺史薛安都遣薛索儿等屯据津
径僧韶间行得至说孝祖曰景和凶狂开辟未有朝
野危极假命漏刻主上圣德天挺神武在躬曾不浃
辰夷凶剪暴更造天地未足为言国乱朝危宜立长
主公卿百辟人无异议泰平之隆非旦则夕而群小
相煽构造无端贪利幼弱竞怀希望使天道助逆群
凶事申则主幼时艰权柄不一兵难亘起岂有自容
之地舅少有立功之志长以气节成名若便能控济
义勇还奉朝廷非唯匡主静乱乃可以垂名竹帛孝
祖具问朝廷消息僧韶随方酬譬并陈兵甲精强主
上欲委以前驱之任孝祖即日弃妻子率文武二千
人随僧韶还都时普天同逆朝廷唯保丹阳一郡而
永世县寻又反叛义兴贼垂至延陵内外忧危咸欲
奔散孝祖忽至众力不少并伧楚壮士人情于是大
安
南齐书王延之传延之出为使持节都督江州豫州
之新蔡晋熙二郡诸军事安南将军江州刺史建元
二年进号镇南将军延之与金紫光禄大夫阮韬俱
宋领军刘湛外甥并有早誉湛甚爱之曰韬后当为
第一延为次也延之甚不平每致饷下都韬与朝士
同列太祖闻其如此与延之书曰韬云卿未尝有别
意当缘刘家月旦故邪
江祏传敬皇后弟刘暄为卫尉东□即位失德既彰
祏议欲立江夏王宝元刘暄初为宝元郢州行事执
事过刻有人献马宝元欲看之暄曰马何用看妃索
煮肫帐下谘暄暄曰旦已煮鹅不烦复此宝元恚曰
舅殊无渭阳之情暄闻之亦不悦至是不同祏议欲
立建安王宝夤
刘怀慰传怀慰本名闻慰世祖即位以与舅氏名同
□改之
吴均齐春秋刘瓛字珪沛人五岁闻舅孔昭先读管
宁传欣然请更读因听受曰可及此耳
梁书沈峻传峻字士嵩吴兴武康人家世农夫至峻
好学与舅太史叔明师事宗人沈麟士门下积年昼
夜自课叔明吴兴乌程人吴太史慈后也
颜协传协字子和琅琊临沂人也幼孤养于舅氏少
以器局见称舅陈郡谢暕卒协以有鞠养恩居丧如
伯叔之礼议者重焉
林邑国传林邑国后王无嗣立外甥范熊熊死子逸
嗣逸死奴文篡立文本日南西卷县夷帅范稚家奴
也文死子佛立义熙九年佛孙须达死子敌真立其
弟敌铠携母出奔敌真追恨不能容其母弟舍国而
之天竺禅位于其甥国相藏驎固谏不从其甥既立
而杀藏驎
谢蔺传蔺字希如五岁每父母未饭乳媪欲令蔺先
饭蔺曰既不觉饥强食终不进舅阮孝绪闻之叹曰
此儿在家则曾子之流若事君则蔺生之匹因名之
曰蔺稍授以经史过目便能讽诵孝绪每曰吾家阳
元也
刘之遴传之遴字思贞八岁能属文御史中丞乐蔼
即之遴舅宪台奏弹皆之遴草焉
萧几传几字德元齐曲江公遥欣子也年十岁能属
文早孤湘州刺史杨公则曲江之故吏也每见几谓
人曰康公此子可谓桓灵宝出及公则卒几为之诔
时年十五沈约见而奇之谓其舅蔡撙曰昨见贤甥
杨平南诔文不减希逸之作始验康公积善之庆
乐蔼传蔼字蔚远南阳淯阳人晋尚书令广六世孙
世居江陵其舅雍州刺史宗□尝陈器物试诸甥侄
蔼时尚幼而所取惟书□由此奇之又取史传各一
卷授蔼等使读毕言所记蔼略读具举□益善之
陆杲传杲字明霞少好学工书画舅张融有高名杲
风韵举动颇类于融时称之曰无对日下惟舅与甥
领军将军张稷是杲从舅杲尝以公事弹稷稷因侍
宴诉高祖曰陆杲是臣通亲小事弹臣不贷高祖曰
杲职司其事卿何得为嫌杲在台号称不畏强御
刘孝绰传孝绰彭城人幼聪敏七岁能属文舅齐中
书郎王融深赏异之常与同载适亲友号曰神童融
每言曰天下文章若无我当归阿士阿士孝绰小字
也
陈书江总传总字总持七岁而孤依于外氏幼聪敏
有至性舅吴平光侯萧劢名重当时特所钟爱尝谓
总曰尔操行殊异神采英拔后之知名当出吾右
谢贞传贞字元正幼聪敏八岁尝为春日闲居五言
诗从舅尚书王筠奇其有佳致谓所亲曰此儿方可
大成至如风定花犹落乃追步惠连矣由是名辈知
之
沈文阿传文阿字国卫吴兴武康人也父峻以儒学
闻于梁世文阿少习父业研精章句祖舅太史叔明
舅王慧兴并通经术而文阿颇传之又博采先儒异
同自为义疏治三礼三传

　甥舅部纪事二
魏书献明皇后贺氏传后生太祖后弟染千忌太祖
之得人心举兵围逼后出谓染干曰汝等今安所置
我而杀吾子也染干惭而去
昭成子孙传昭成子窟咄昭成崩后刘显之遣弟亢
□等迎窟咄于是诸部骚动太祖左右于桓等谋应
之同谋人单乌干以告太祖虑骇人心沈吟未发后
三日桓以谋白其舅穆崇崇又告之太祖乃诛桓等
五人余原不问（
按穆崇传崇外甥姓于名植与此传异查北史及别本皆然盖桓植字画
相近乃当日史氏之误也志之以俟知者）

韦阆传阆从子崇字洪基父肃崇年十岁父卒母郑
氏以入国因寓居河洛少为舅兖州刺史郑义所器
赏
李冲传冲字思顺转南部尚书进爵陇西公综摄内
外冲从甥阴始孙孤贫往来冲家至如子侄有人求
官因其纳马于冲始孙辄受而不为言后假方便借
冲此马马主见冲乘马而不得官后乃自陈始末冲
闻之大惊执始孙以状款奏始孙坐死其处要自厉
不念爱恶皆此类也
陈奇传奇字修奇河北人也妹适常氏有子曰矫之
仕历郡守奇所注论语矫之传掌未能行于世
仇洛齐传洛齐中山人本姓侯氏外祖父仇款生二
子长曰嵩嵩有二子长曰广小曰盆嵩妹子洛齐生
而非男嵩养为子因为之姓仇初嵩长女有姿色充
冉闵宫闱闵破入慕容□又转赐卢豚生子鲁元有
宠于世祖而知外祖嵩已死唯有三舅每言于世祖
世祖为访其舅是时东方罕有仕者广盆皆不乐入
平城洛齐独请行曰我养子兼人道不全当为兄弟
试祸福也乃乘驴赴京鲁元候知将至结从者百余
骑迎于桑干河见而下拜从者亦同致敬入言于世
祖世祖问其才用所宜将授之以官鲁元曰臣舅不
幸生为阉人唯合与陛下守宫闱耳而不言其养子
世祖矜焉赐以奴马引见寻拜武卫将军俄而赐爵
文安子稍迁给事黄门侍郎
高崇传崇字积善父潜显祖初归国赐爵开阳男居
辽东诏以沮渠牧犍女赐潜为妻封武威公主拜驸
马都尉加宁远将军卒舅氏坐事诛公主痛本生绝
嗣遂以崇继牧犍后改姓沮渠景明中启复本姓袭
爵
氐传氐者西夷之别种汉建安中有杨腾腾后有名
飞龙渐强盛晋武帝假平西将军无子养外甥令狐
茂搜为子惠帝元康中茂搜自号辅国将军右贤王
群氐推以为主
北齐书杨愔传愔字遵彦小名秦王弘农华阴人父
津魏时累为司空侍中愔儿童时口若不能言而风
度深敏出入门闾未尝戏弄六岁学史书十一受诗
易好左氏春秋幼丧母曾诣舅源子恭与之饮问读
何书曰诵诗子恭曰诵至渭阳未邪愔便号泣感噎
子恭亦对之歔欷遂为之罢酒子恭后谓津曰常谓
秦王不甚察慧从今已后更欲刮目视之
李浑传浑弟绘字敬文年六岁便自愿入学家人偶
以年俗忌约而弗许伺其伯姊笔牍之闲而辄窃用
未几遂通急就章内外异之以为非常儿也及长仪
貌端伟神情朗□河间邢晏即绘甥也与绘清言叹
其高远每称曰若披云雾如对珠玉宅相之寄良在
此甥
周书梁士彦传士彦字相如闲居无事恃功怀怨与
宇文昕刘昉等谋反其甥裴通知而奏之伏诛
王传字子渊与王克刘□宗懔殷不害等数十
人俱至长安太祖喜曰昔平吴之利二陆而已今定
楚之功群贤毕至可谓过之矣又谓及王克曰吾
即王氏甥也卿等并吾之舅氏当以亲戚为情勿以
去乡介意于是授褒及克殷不害等车骑大将军仪
同三司常从容上席资饩甚厚褒等亦并荷恩盼忘
其羇旅焉
隋书高祖外家吕氏传济南郡吕永吉是舅子永吉
从父道贵性顽騃言词鄙陋初自乡里征入长安上
见之悲泣道贵略无戚容但连呼高祖名云种未定
不可偷大似苦桃姊是后数犯忌讳动致违忤上甚
耻之乃命高颎厚加供给不许接对朝士拜上仪同
三司出为济南太守即令之任断其入朝道贵还至
本郡高自崇重每与人言自称皇舅数将仪卫出入
闾里从故人游宴官民咸苦之
唐书高祖皇后窦氏传后京兆平陵人父毅在周为
上柱国尚武帝姊襄阳长公主入隋为定州总管神
武公后生发垂过颈三岁与身等读女诫列女等传
一过辄不忘武帝爱之养宫中异他甥时突厥女为
后无宠后密谏曰吾国未靖虏且强愿抑情抚接以
取合从则江南关东不吾梗武帝嘉纳及崩哀毁同
所生闻隋高祖受禅自投□下曰恨我非男子不能
救舅家祸毅遽掩其口曰毋妄言赤吾族
李晟传王佖者晟之甥武敢闲骑射晟在师佖无不
从晟视佖与子姓等其给与过之晟兵罢佖亦不见
用
韩弘传弘滑州匡城人少孤依其舅刘元佐举明经
不中从外家学骑射由诸曹试大理评事为宋州南
城将事刘全谅署都知兵马使贞元十五年全谅死
军中思元佐以弘才武共立为留后请监军表诸朝
诏检校工部尚书充宣武节度副大使知节度事
惠宣太子业传业女弟淮扬凉国二公主早卒抚甥
与己子均
李靖传靖字药师京兆三原人姿貌魁秀通书史尝
谓所亲曰丈夫遭遇要当以功名取富贵何至作章
句儒其舅韩擒虎每与论兵辄叹曰可与语孙吴者
非斯人尚谁哉
窦威传威兄子轨字士则迁益州道行台左仆射其
下有不用命即诛初以其甥为腹心尝夜出呼不时
至斩之
封伦传伦字德彝年方少舅卢师道曰是儿识略过
人当自致卿相
长孙无忌传无忌从父弟操操子诠无忌得罪诠流
巂州有司希旨杀之诠有甥赵持满者工书善骑射
力搏虎走逐马而仁厚下士京师无贵贱爱慕之为
凉州长史尝逐野马射之矢洞于前边人畏伏诠之
贬许敬宗惧持满才能仇己追至京属吏讯搒色不
变曰身可杀辞不可枉吏代为占死狱中
李义琰传义琰改葬其先使舅家移茔而兆其所帝
闻怒曰是人不可使秉政
韦述传述性嗜书所撰无不备安禄山乱剽失皆尽
述独抱国史藏南山身陷贼污伪官贼平流渝州为
刺史薛舒所困不食死广德初甥萧直为李光弼判
官诣阙奏事称旨因理述仓卒奔逼能存国史贼平
尽送史官于休烈以功补过宜蒙恩宥有诏赠右散
骑常侍
杨炎传宰相元载与炎同郡炎又元出也故擢炎吏
部侍郎史馆修撰载当国阴择才可代己者引以自
近后得炎亲重无比会载败坐贬道州司马
颜杲卿传安禄山反杲卿被杀沈盈者杲卿甥有行
义明黄老学解褐博野尉与杲卿同死难
阳城传城字亢宗寡妹依城居其子四十余痴不知
人城常负以出入
司空图传图字表圣河中虞乡人年七十二无子以
甥为嗣尝为御史所劾昭宗不责也
李素立传素立孙至远苏颋其出也少失母至远爱
视甚谨以女妻之
元万顷传万顷孙正修名节擢明经高第舅孙逖与
谈物理叹己不逮
郝处俊传处俊安陆人父相贵因隋乱与妇翁许绍
归国处俊甫十岁而孤兄弟友睦事诸舅谨慎与舅
许圉师同里俱宦达江淮间为语曰贵如郝许
张孝忠传孝忠子茂昭茂昭少子克勤开成中历左
武卫大将军有诏赐一子五品官克勤以息幼推与
其甥吏部员外郎裴夷直劾曰克勤有司法引庇
它族开后日卖爵之端不可许诏听遂着于令陈楚
者茂昭甥也有武干事茂昭常统精卒从征伐
浑传浑在诸部最南者有释之鸷勇不凡知朔方节
度留后仆固怀恩之走声为归镇释之曰是必众溃
将拒之其甥张韶曰彼如悔祸还镇渠可不纳释之
信之乃纳怀恩怀恩已入使韶杀释之收其军已而
恶韶骂曰若负舅肯忠于我折其胫囚死弥峨城
柳公绰传公绰子仲郢拜京兆尹中书舍人纥于
诉甥刘诩殴其母诩为禁军校仲郢不待奏即捕取
之死杖下宦官以为言改右散骑常侍知吏部铨
大唐新语姚崇外甥任奕任异少孤养在崇家乃与
之立家产谓之曰汝吾无间然矣惜殊宗而代□耳
命与其子连名冀无别也时人多之
集异记张相公镒大历中守工部尚书判度支因奏
事称旨代宗面许宰相恩泽独厚张公日日以冀而
累旬无耗忽夜梦有人自门遽入抗声曰任调拜相
张惊寤因思中外初无其人寻绎不解有外甥李通
礼者博学善智张公因召而示之令研其理李生沉
思良久因贺曰舅作相矣张公即诘之通礼答曰任
调反语是饶甜饶甜无逾甘草独为珍药珍药反语
即舅名氏也张公甚悦俄有走马吏报曰白麻适下
公拜中书侍郎平章事
唐国史补史牟榷盐于解县初变榷法以中朝廷有
外甥十余岁从牟捡畦拾盐一颗以归牟知立杖杀
之其姊哭而出救已不及矣
摭言皇甫松牛章公之甥怨公不荐为谤诗曰夜入
真珠室朝游玳瑁宫真珠即公侍妾名也
南唐书郑元素传元素温韬之甥也自言韬发昭陵
从埏道下见宫室制度闳丽不异人间中为正寝东
西厢列石□□上石函中有铁匣悉藏前世图书锺
王墨迹纸墨如新韬悉取之韬死元素得之为多
宋史杨廷璋传廷璋子七人皆不为求官惟表其孤
甥安崇勋得西头供奉官崇勋后唐枢密使重诲子
也
赵安仁传安仁女弟适董氏早寡取归给养其甥董
灵运尚幼躬自训导为毕婚娶
鲁宗道传宗道字贯之少孤鞠于外诸家舅皆武人
颇易宗道宗道益自奋励
黄实传实字师是陈州人登进士第历司农主簿积
官提举京西淮东常平元丰末议罢提举官命未布
实舅章惇属蔡确徙实提点开封县镇迁提点梓州
路两浙刑狱京东河北转运副使哲宗以实为监司
苏辙在陈与实游因结昏其后又与轼友善绍圣党
祸起实以章惇甥故获免然亦不得久于朝着焉
欧阳守道传守道吉州人里有张基丧其父小祥而
舅氏讼以事系之狱使不得祭邀其售己地以葬守
道闻之叹曰吾惟痛斯子之不得一哭其父也且其
痛奈何明日告之邑令曰此非人心滨祭而缚之挠
葬而夺之舅如此是自食其肉也请任斯子出祭而
复狱令亟出之其舅丑诬守道守道亦不自辨
黄庭坚传庭坚幼警悟读书数过辄成诵舅李常过
其家取架上书问之无不通常惊以为一日千里
王贻永传贻永性清慎寡言颇通书不好声技初生
十余岁时其舅魏咸信见而奇之曰后当类我
吴越钱氏世家建隆元年授俶天下兵马大元帅俶
舅宁国军节度吴延福有异图左右劝俶诛之俶曰
先夫人同气安忍置于法言讫呜咽流涕但黜延福
于外终全母族
江南野录陈彭年大中祥符中同知贡举省试榜出
有甥不预选怒入其第会彭年未来于几上得黄□
乃题其背曰彭年头恼大东烘眼似朱砂鬓似蓬纰
缪幸叨三字内荒唐仍在四人中取他权势欺明主
落却亲情卖至公千百孤寒齐下泪斯言无路达尧
聪彭年怒抱其□入奏章圣见而不悦然释其罪
行营杂录欧公甥女适夫张氏夫死携孤女归父家
嫁公族子晟晟之官至宿州赴郡宴归而失其舟至
京师捕得之开封府勘乃稍人与晟妾通妻知而欲
笞之反为妾所诱并与稍人通府尹承当路风旨令
张氏引公以自解狱奏仁宗大骇遣中使王昭明监
勘而张氏反异公遂得明白犹坐以张氏□具买田
作欧阳户名出知滁州
挥麈后录曾文清吉父孔毅父之甥也早从学于毅
父文清以荫入仕大观初以铨试合格五百人为魁
用故事赐进士出身绍兴中明清以启贽见云传经
外氏早侍仲尼之闲居提笔文□曾宠平津之为首
文清读之喜曰可谓着题矣后与明清诗云吾宗择
婿得羲之令子传家又绝奇甥舅从来多酷似弟兄
如此信难为徐敦立览之笑云此乃用前日之启为
体修报耳
熙宁中王和父尹开封忽内降付下文字一纸云武
德卒获之于宫墙上陈首有欲谋乱者姓名凡数十
人和父令密究其徒皆无踪迹独有一薛六郎者居
甜水巷以典库为业和父令以礼呼来至廷下问之
云汝平日与何人为冤薛云老矣未尝妄出门初无
仇怨再三询之云有族妹之子沦落在外旬日前忽
来见投贷贷不从怒骂而去初亦无他和父云即此
是也令释薛而追其甥方在瓦市观傀儡献才十八
九矣捕吏以手从后拽其衣带回头失声曰岂非那
事□脱邪既至不讯而服和父曰小鬼头没三思至
此何必穷治杖而遣之一府叹伏
销夏吕公着居家夏不排窗不挥扇一日盛夏杨大
夫器之吕公甥也将赴镇戎军倅辞公公于西窗烈
日中冠裳对饮三杯器之汗流浃背公凝然不动
过庭录滕甫元发视文正为皇考舅自少侍文正侧
文正爱其才待如子视忠宣为叔每恃才好胜忠宣
未尝与较皇佑元年同忠宣贡京师忠宣箧中物滕
尝自取之付酒或济困乏者忠宣初不问也是年忠
宣登第滕失意归文正责怒滕欲夏楚其无间如此
爱击角球文正每戒之不听一日文正寻大郎肄业
乃击球于外文正怒命取球令小吏直面以铁槌碎
之球为铁所击起中小吏之额小史护痛间滕在傍
拱手微言曰快哉文正亦优之至登第仕宦始去后
四十年忠宣自右相出帅太原与滕为代将行滕设
宴津馆会忠宣及魏国夫人慷慨道昔日事痛饮达
旦滕手作数语云当年风月共游王谢之庭又云道
四十年之旧话曷尽欢情其诗云负鼎早为汤右相
有文今作鲁夫人盖魏时封鲁国一时传其精确
容斋四笔庆历七年曾鲁公公亮自修起居注除天
章阁待制时陈恭公独为相其弟妇王氏冀公孙女
曾出也当月旦出拜恭公迎语之曰六新妇曾三做
从官想甚喜应声对曰三舅荷伯伯提挈极欢喜只
是外婆不乐恭公问故曰外婆见三舅来谢责之曰
汝第五人及第当过词掖想是全废学故朝廷如此
处汝恭公默然自失后竟改知制诰盖恭公不由科
第不谙典故致受讥于女子而此女对答之时元未
尝往外家也其警慧如此
金史张元素传汝弼字仲佐父元征元素之兄也元
征妻高氏与世宗母贞懿皇后有属世宗纳元征女
为次室是为元妃张氏生赵王永中汝弼既与永中
甥舅阴相为党章宗即位汝弼妻高氏每以邪言怵
永中觊非望画永中母像侍奉祈祝使术者推筭永
中有司鞫治高氏伏诛事连汝弼上以事觉在汝弼
死后得免削夺
徒单克宁传克宁本名习显资质浑厚寡言笑善骑
射有勇略通女直契丹字左丞相希尹克宁母舅熙
宗问希尹表戚中谁可侍卫者希尹奏曰习显可用
以为符宝祗候
明外史扩廓帖木儿传扩廓沈丘人本姓王氏名保
保元平章察罕帖木儿其舅也养以为子元主赐名
扩廓汝颍盗起察罕起义兵灭贼几尽总大兵围益
都田丰叛为王士诚所刺察罕既死军中奉扩廓为
元帅就拜太尉中书平章政事知枢密院如察罕官
总其兵围益都穴地而入克之执田豊王士诚剖其
心以祭察罕先是察罕定晋冀之地孛罗帖木儿在
大同以兵争之察罕不与数相攻元主下诏和解之
终不听扩廓既平齐地则引军驻太原与孛罗构兵
如故
徐达传达子辉祖长女为文皇后燕王将起兵王次
子高煦方留京师辉祖其舅氏也因入□窃其善马
而逃辉祖大惊遣人追之不及乃以闻于朝遂见亲
信
常遇春传遇春子升封开国公数出练兵加太子太
保凉国公蓝玉以叛诛升蓝氏出也或告其聚兵三
山谋不轨坐死
李文忠传文忠字思本小字保儿太祖姊子也年十
二而母死父贞携之转侧乱军中濒死者数矣久乃
谒太祖于滁阳太祖见保儿喜甚抚以为子赐姓朱
氏
孙鑨传鑨字文中为吏部尚书大计京官力杜请谒
文选员外郎吕引昌鑨甥也首斥之考功郎中赵南
星亦斥其姻都给事中王三余
姚希孟传希孟生十月而孤母文氏励志鞠之稍长
与舅震孟同学并负时名

　甥舅部艺文一
　　诫外生　　　　　　　　　汉诸葛亮
夫志当存高远慕先贤绝情欲弃凝滞使庶几之志
揭然有所存恻然有所感忍屈伸去细碎广咨问除
嫌吝虽有淹留何损于美趣何患于不济若志不强
　戚穆叔以属鄫为不利使鄫大夫听命于会六年
　戚穆叔以属鄫为不利使鄫大夫听命于会六年
　　上从舅侍郎启　　　　　　　唐王勃
某启上昨弟勋至奉命以宪台诗十首垂示气横霜
署彩洞云扃□衣兼藻肆之华白简控元机之奥仙
□在驭残文路而驱神獬冠临下望词林而直指某
质惟茅艾名隔缙绅虚沾自出之荣每愧诸甥之列
恩华曲被诲诱傍临识谢知音荣深睹奥虞韶忽奏
听律吕而忘疲楚匣遥开仰光芒而不暇昔孔融之
逢元礼罕睹高文王粲之谒伯喈终惭懿戚援今企
古议德畴恩荷栗兼储悲欣两集但才非酷似攀宅
相而多惭慕切如存临渭阳而增感不胜荷戴屏营
之至
　　为李郎中祭舅窦端州文　　　李商隐
始虞命夏暴于元穹功垂刊木德□堙洪洎帝相之
难作诞少康于窦中由屯获吉因生受封降及后代
传勋继庸西京则婴为外戚东汉则融居上公愍阳
城之不享始移籍于扶风源远更清基高自峻有焯
明灵蔼然休问陋巷不忧坦途方进月远标仪霞高
映论玉宁韫匮锥要处囊宜伸尚屈将集犹翔潜师
大易谦尊以光誓安老氏债少易偿爰纡铜墨是宰
濠梁宓琴时奏潘树逾芳入赞朝仪言扬事举圭璧
蛮夷弁冕文武吐辞含韵知今博古进揖退让从规
合矩复陶启位殿省承荣孔门之束带无忝汉宫之
锦蕝难更君子信纔小人道长未暇闭关佳期税鞅
暂待符竹远出罗网谁识卑飞因成利往铜梁改秩
锦里经时人去而琴台坏栋文移而石室摧基刘弘
之重铭葛庙王商之更立严祠陇首云归端溪遽逐
角岂触藩臂终困木海阔天尽山深雾毒许靖他乡
有名无禄马超正色宜歌反哭何为善之无凭而降
灾之甚速某钦惟教义夙所依因在昔家世勤王实
殷高旌大□结驷飞轮庆岂惟于自出荣实垂于外
姻一纪已来艰凶遄及嗟宅相以无取惧堂构之不
集讵言渭水之乖离竟绝西州之出入呜呼哀哉违
京背阙古陌荒阡松门积霭陇首停烟祖庭是日乞
墅何年泪有血而皆堕愤无膺而可填况玕剖郡符
璟持使节塞远城迥河穷路绝顾后瞻前形孤影孑
长号出次重拜临穴酒浓清醴殽羞罗列庶有于
斯文冀不同于虚设
　　祭外甥崔骈文　　　　　　　柳宗元
祭于卿郎之魂呜呼天□灵奇取不可贪既睿又力
神谁以堪汝不是思而纵其志盗其管钥褰其箧匮
抽深抉密担重揭贵守吏失职诉帝行事果殄尔躬
以宁其位岂不信邪不然无鬼诛之行而中道夭死
有拔类之才而三见废委仁充其躯毒中骨髓其何
以为累也兄弟逾十我出惟八既孤数祀中分存没
我为汝舅汝为我甥求仁具得为艺继成天下莫伦
古罕□行人而思之几不欲生呜呼哀哉既致其爱
祗极其哀秦越万里心魂徘徊念与汝别桓公之台
顾余犹壮视尔如孩戏抽佛策前次隈笑颔即路
鸣鞘不回岂云古今自此而乖孰为鬼神忍是阴诛
得疾之日兄弟莫在谒医问巫卒以幽昧葬之东野
谁赗谁会既虞以奠谁主谁酹孤魂冥冥何托何逝
呜呼哀哉刑曹继之以病告余衔忧驱使裹药操书
虽惊状剧犹恃神扶岂知所赖终以误吾我自得罪
无望还都想尔新墓少陵之隅何时归祔圯土下呼
渍泪彻圹以沾以涂此心未慊祗益摧纡累见于梦
宁知有无寄之哀辞惟俎及壶呜呼哀哉
　　祭崔氏外甥文　　　　　　　　前人
年月日八舅十舅以酒肉之奠敬祭外甥韦六小卿
之魂呜呼生有孝姿淑且茂兮谓吉其终道克就兮
胡典而丧离厥咎兮蹈道而违死谁佑兮岂汝之昧
不能究兮将夺之鉴使昏雾兮反复搅予哀何救兮
骨肉无从魂焉觏兮庶几来归馂以侑兮酒实于觞
肉盈豆兮岂伊异人余所授兮来邪否邪歆气臭兮
　　祭崔氏外甥女文　　　　　　　前人
叔舅宗元祭于二十六娘子之灵凡我诸甥惟尔为
首甥于我氏恩顾弥厚惠明贞淑仁爱孝友女德之
全素风斯守播于族属芬馨自久恭惟伯姊道茂行
高上承下训克敬能劳夙有仪则刑于汝曹虽云惟
姓抑自良陶汝之先君以文诲我周流辩论有疑必
果恒革其非以成其可孰云具美易以生祸汝及诸
弟流离莫从幸获我依以慰困穷归之令族有蔚其
容方冀荣寿遽罹灾凶呜呼哀哉汝自艰酷二弟继
终海门之哀今古罕同骈也英文敷畅浩通赏期振
耀弘我儒风又兹夭阏神圣何蒙盛德余庆宜福其
丰胡然降戾惟祸之逢呜呼哀哉前岁诏追廷授远
牧武陵便道往来信宿幸兹再见缓我心曲犹且轻
别瞻程务速孰知自此遂闲幽躅临视无路□风恸
哭怛焉自中如刃之触邙阜有位青鸟载卜道途尚
艰岁月逾蹙方俟归纼再期奠沃寄哀斯文心焉往
复呜呼哀哉
　　登临河城赋
并
序
　　　　萧颖士
　亡舅孝廉元君才高位下一命屈临河尉寻遭风
　瘵有加无瘳忧悒迄逾一纪故不复仕而风标俊
　杰文史清隽则君所著别传详矣舅于予有教授
　之恩只词片字皆资训诱既而射策桂林校书芸
　阁首为知己名称舅氏之力也天宝元年秋八月
　奉使求遗书于人间越来月届于临河之旧邑览
　物增怀泫然有赋羊昙是日独吟零落之篇周翼
　终身宁亡吐哺之爱词曰
豋孤城兮见河水之漫漫城有隍兮水有澜□翻覆
兮无端俯崇墉兮心酸心断绝兮河水之干借如韩
伯怀恩羊昙念昔追北渚之曩饯叹西剡之忽觌曾
一顾而不忘况仁深与密戚也惟佩觿之弱岁荷哲
舅之矜怜枉月旦之殊品超等夷而独偏过虽小而
必诫善无微而不甄备润身之黼藻闻染翰之蹄筌
岂期文嗣作者价参时贤谬昆墟而比玉滥蓬岛而
怀铅匪舅德其焉尔谅师资乎在焉痛才高而位下
悲道悠而运促甫一命于兹城蹇无媒兮窘束傃层
□而坠羽陵永路而倾轴悼晋竖之行深哀秦良之
莫赎昔自公而暇豫陪作赋于兹楼怀一纪以如昨
怆今晨而独游俯萧条之邑里对零落之徂秋旧馆
栖其在目长川逝而不留徒临风而挥涕孰知夫四
望可以销忧者也
　　祭舅氏李公择文　　　　　宋黄庭坚
盛德之士神人所依珠玉在渊国有光辉方时才难
公陨于道彼天悠远莫我控告士丧畏友朝失宝臣
我哭之恸不惟懿亲公处贫贱如处休显温温不试
任重道远内行纯明不缺不疵临民孝慈来歌去思
其在朝廷如圭如璧忠以谋国不沽小直熙宁元佑
言有刚柔公心如一成以孝谋十年江湖晬然生色
三年主计须发尽白他日谓我何丧何得我知公心
谋道忧国出牧南阳往抚益部称贵辨严笑语即路
天下期公来相本朝奄成大夜终不复朝呜呼哀哉
我少不天殆欲堙替长我教我实维舅氏四海之内
朋友比肩舅甥相知卒无间然今天丧我舅氏倾覆
谁明我心以血继哭平生经过为我举觞沃酒棺前
割我肺肠呜呼哀哉
　　洪氏四甥字说　　　　　　　　前人
洪氏四甥其治经皆承祖母文城君讲授文城贤智
能立洪氏门户如士大夫盖尝以义训四甥之名曰
朋刍炎羽其友为之易名往往不似经意舅黄庭坚
为发其蕴而字之江发岷山其盈滥觞及其至于楚
国万物并流非夫有本而益之者众邪夫士也不能
自智其灵龟好贤乐善以深其内则十朋之龟何由
至哉故朋之字曰龟父飞黄绿耳之驹一秣千里御
良而志得食君□苗蹇同轩其在空谷生刍一束
不知□谷之美也能仕能止惟其才可仕可止惟其
时何常之有哉故刍之字曰驹父火炎高丘石共
尽和氏之璞玉者之器温润而泽晏然于焚如之时
盖火不炎无以知玉事不难无以知君子故炎之字
曰玉父鸿云飞而野啄去来不缪其时非其意不自
下故其羽可用为仪非夫好高之士操行洁于秋天
使贪夫清明懦夫激昂者何足以论鸿之志哉故羽
之字曰鸿父既字之又告之曰曾子曰未得君而忠
臣可知者孝子也未有治而能仕可知者修士也二
三子舍幼志然后能近老成人力学然后切问问学
之功有加然后乐闻过乐闻过然后执书册而见古
人执柯以伐柯古人岂真远哉
　　与洪甥驹父　　　　　　　　　前人
驹父外甥昨得书见笔札已眼明及见诗叹息弥日
不谓便能入律如此可谓江南泽中产此千里驹也
然望甥不以今所能者骄人而思不如舜禹颜渊
禹七年三过其门而不入观禹贡之书厥功茂矣然
而终不伐此必有长处寡怨寡言是为进德之阶千
万留意犹望官下勤劳俗事勿懈古人之言犹钩其
深彼俗吏事聪明者少加意即当书最既以立家为
事荣及手足为心当念如此夜二十刻许大郎来言
黄人不肯留呼灯作此极草草续别为问九舅白
　　又　　　　　　　　　　　　　前人
所寄释权一篇词笔纵横极见日新之效更须治经
深其渊源乃可到古人耳青琐祭文语意甚工但用
字时有未安处自作语最难老杜作诗退之作文无
一字无来处盖后人读书少故谓韩杜自作此语耳
古之能为文章者真能陶冶万物虽取古人之陈言
入于翰墨如灵丹一粒点铁成金也文章最为儒者
末事然既学之又不可不知其曲折幸熟思之至于
推之使高如泰山之崇崛如垂天之云作之雄壮如
沧江八月之涛海运吞舟之鱼又不可守绳墨令俭
陋也
　　又　　　　　　　　　　　　　前人
鸿父不果别作书凡欲与二甥道者意不殊也往日
所作至父倦壳轩诗极知不负老舅所期既食贫不
免仕宦古人所谓一人乘车三人缓带此亦不可不
勉赋自是中郎父子旧业更须留意作五言六韵诗
若能此物取青紫如拾芥耳老舅往尝作六七篇曾
见之否或未有当谩寄大体作省题诗尤当用老杜
句法若有鼻孔者便知是好诗也二何常相见否为
致意寄蜀纸茶托多谢何须为尔乌田马牙一百谩
寄书大字县手书勿令欹斜失威仪乃佳耳
　　与徐甥师川　　　　　　　　　前人
师川外甥奉议别来无一日不奉思春气暄想侍
奉之余必能屏弃人事尽心于学前承示谕自当用
十年之功养心探道每□叹此语诚能如是足以追
配古人刷前人之耻然学有要道读书须一言一句
自求己事方见古人用心处如此则不虚用功又欲
进道须谢去外慕乃得全功古人云纵此欲者丧人
善事置之一处无事不辨读书先净室焚香令心意
不驰走则言下会理少年志气方强时能如此半古
之人功必倍之甥性识颖悟必能解此故详悉及之
夏初或得相见因五舅行草草
　　又　　　　　　　　　　　　　前人
比遣李掾人报书灭裂及今欲一二作书临头眩意
绪可知也累日得雨天气差凉虽阻江山风气不殊
比来八姊郡君尊候何似甥读书益有味否须精治
一经知古人关捩子然后所见书传知其旨趣观世
故在吾术内古人所谓胆欲大而心欲小不以世之
毁誉爱憎动此胆欲大也非法不言非道不行此心
欲小也文章乃其粉泽要须探其根本本固则世故
之风雨不能漂摇古人特立独行者盖用此道耳洪
潘皆是佳少年但未得严师畏友追琢其相耳忠信
孝友立则见其参于前在舆则见其倚于衡当久而
后能安之若但绣其鞶帨又安能美七尺之躯哉非
甥辈有可以追古人之才老舅不出此语也未缘趣
席千万强学自重
　　北归与外甥柳闳　　　　　　　苏轼
展如外甥人来得书知奉太夫人康宁新妇外孙各
无恙北归万里无足言者独不见我令妹贤妹夫此
心如割介夫何负亦早世念之痛不去心数年岂贤
隽厄会耶相见当一恸以写之兹不一一
　魏甥恪字序　　　　　　　　　　朱熹
商颂曰自古在昔先民有作温恭朝夕执事有恪作
之言为也恪之言敬也夫人饱食逸居而无所作为
于世则蠢然天地之一蠹也故人不可以无作然作
而不敬其所作也终无成矣魏氏甥茂孙善读书能
讲说然余患其无作为之志恪敬之心因其来请名
字也名之曰恪而敬作字之恪也其敬听余言毋怠
毋忽干道二年正月二十有一日朱熹仲晦父书
　　刘甥瑾字序　　　　　　　　　前人
古之君子学以为己非求人知也故从师亲友以求
先王之道心思口讲而躬行之既自得于己矣而谦
虚晦默若无有焉今之人则反是是以譬之古之君
子如抱美玉而深藏不市后之人则以石为玉而又
衒之也刘氏甥瑾自其先大父大夫公而予之名矣
将冠以其父命来求字予字之曰怀甫告之以古人
之意瑾也勉旃毋以石为玉而又衒之也朱熹仲晦
父书

　甥舅部艺文二
诗
　　秦风渭阳二章
　晋公子重耳出亡在外穆公召而纳之时康公为
　太子送之渭阳而作此诗
我送舅氏曰至渭阳何以赠之路车乘黄
我送舅氏悠悠我思何以赠之琼瑰玉佩
　　答枣腆诗　　　　　　　　晋欧阳建
　按建石崇甥此诗文义是赠石季伦艺文云答枣
　腆诗或误也
于铄我舅明德塞违俾扞东藩在徐之邳载播其惠
载扬其威济宽以猛方夏以绥光启先业增曜重晖
咨余冲人艰苦攸离过庭无闻顽固匪移实赖兹诲
导之轨仪仰遵嘉训俯蹈明规如葛斯蔓如樛斯垂
我遘君子仰之弥高岩岩其高即之惟温居盈思冲
在贵忘尊纵酒嘉燕自明及昏无幽不研靡奥不论
人乐其量士感其敦
　　戏题示萧氏甥　　　　　　　唐王维
怜尔解临池渠爷未学诗老夫何足似弊宅倘因之
芦笋穿荷叶菱花雁儿□公不易胜莫着外家欺
　　奉送六舅归陆浑　　　　　　　前人
伯舅吏淮泗卓鲁方喟然悠哉自不竞退耕东皋田
条桑腊月下种杏春风前酌醴赋归去共知陶令贤
　　送十五舅　　　　　　　　　王昌龄
深林秋水近日空归棹演漾清阴中夕浦离觞意何
已草根寒露悲鸣虫
　　送秦侍御外甥张篆之福州谒鲍大夫秦侍御
　　与大夫有旧　　　　　　　　刘长卿
万里闽中去渺然孤舟水上入寒烟辕门拜首儒衣
弊貌似牢之岂不怜
　　赠别从甥高五　　　　　　　　李白
鱼目高泰山不如一玙璠贤甥即明月声价动天门
能成吾宅相不减魏阳元自顾寡筹略功名安所存
五木思一掷如绳系穷猿枥中骏马空堂上醉人喧
黄金久已罄为报故交恩闻君陇西行使我惊心魂
与尔共飘飖云天各飞翻江水流或卷此心难具论
贫家羞好客语拙觉辞繁三朝空错莫对饭却惭冤
自笑我非夫生事多契阔蓄积万古愤向谁得开豁
天地一浮云此身乃毫末忽见无端倪太虚可包括
去去何足道临岐空复愁肝胆不楚越山河亦衾裯
云龙若相从明主会见收成功解相访溪水桃花流
　　醉后赠从甥高镇　　　　　　　前人
马上相逢揖马鞭客中相见客中怜欲邀击筑悲歌
饮正值倾家无酒钱江东风光不借人枉杀落花空
自春黄金逐手快意尽昨日破产今朝贫丈夫何事
空啸傲不如烧却头上巾君为进士不得进我被秋
霜生旅鬓时清不及英豪人三尺童儿重廉蔺匣中
盘剑装鱼闲在腰间未用渠且将换酒与君醉醉
归托宿吴专诸
　　澧上精舍答赵氏外生伉　　　韦应物
远迹出尘表寓身双树林如何小子伉亦有超世心
担书从我游携手广川阴云开夏郊绿景晏青山沈
对榻遇清夜献诗合雅音所推苟礼数于性道岂深
隐拙在冲默经世昧古今无为率尔言可以致华簪
　　答赵氏生伉　　　　　　　　　前人
暂与云林别忽陪鸳鹭翔看山不得去知尔独相望
　　简陟巡建三甥　　　　　　　　前人
忽羡后生连榻话独倚寒烛一斋空时流欢笑事从
别把酒吟诗待尔同
　　答僩奴重阳二甥　　　　　　　前人
　僩奴赵氏甥伉重阳崔氏甥播
弃职曾守拙玩幽遂忘喧山涧依硗脊竹树荫清源
贫居烟火湿岁熟梨枣繁风雨飘茅屋蒿草没瓜园
群属相欢悦不觉过朝昏有时看禾黍落日上秋原
饮酒任真性挥笔肆狂言一朝忝兰省三载居远藩
复与诸弟子篇翰每相敦西园休习射南池对芳樽
山药经雨碧海榴陵霜□念尔不同此怅然复一论
重阳守故家□子旅湘沅俱有缄中藻恻恻动离魂
不知何日见衣上泪空存
　　答重阳　　　　　　　　　　　前人
省札陈往事怆忆数年中一身朝北阙家累守田农
望山亦临水暇日每来同性情一□散园林多清风
忽复隔淮海梦想在沣东病来经时节起见秋塘空
城郭连榛岭鸟雀噪沟丛坐使惊霜鬓撩乱已如蓬
　　抚州对事后送外生宋垓归饶州觐侍呈上姊
　　夫　　　　　　　　　　　　戴叔伦
淮汴初丧乱蒋山烽火起与君随亲族奔迸辞故里
京口附商客海门正狂风忧心不敢住夜发惊浪中
云开方见日潮尽炉峰出石壁转棠阴鄱阳寄茅室
淹留三十年分种越人田骨肉无半在乡园犹未旋
尔家习交艺旁究天人际父子自相传优游聊卒岁
学成不求达道胜那厌贫时入闾巷醉好是羲皇人
顷因物役牵偶逐簪组辈谤书喧朝市抚己惭浅昧
世业大小礼近通颜谢诗念渠还领会非敢独为师
　　奉送十七舅下邵桂　　　　　　杜甫
绝域三冬暮浮生一病身感深辞舅氏别后见何人
缥缈苍梧帝推迁孟母邻昏昏阻云水侧望苦伤神
　　阆州奉送二十四舅使自京赴任青城
　　　　　　　　　　　　　　　　前人
闻道王乔舄名因太史传如何碧鸡使把诏紫微天
秦岭愁回马涪江醉泛船青城漫污杂吾舅意凄然
　　巫峡敝庐奉赠侍御四舅别之沣朗
　　　　　　　　　　　　　　　　前人
江城秋日落山鬼闭门中行李淹吾舅诛茅问老翁
赤眉犹世乱青眼只途穷传语桃源客人今出处同
　　奉送二十三舅录事之摄郴州
崔
伟

　　　　　　　　　　　　　　　　前人
贤良归盛族吾舅尽知名徐庶高交友刘牢出外甥
泥涂岂珠玉环堵但柴荆衰老悲人世驱驰厌甲兵
气春江上别泪血渭阳情舟鹢排风影林乌反哺声
永嘉多北至勾漏且南征必见公侯复终闻盗贼平
郴州颇凉冷橘井尚凄清从役何蛮貊居官志在行
　　夏夜李尚书筵送宇文石首赴县联句
　尚书之芳宇文名彧芳甥　　　　　前人
爱客尚书重之官宅相贤
甫
酒香倾座侧帆影驻江
　　奉送二十三舅录事之摄郴州
崔
伟

烛花偏
甫
数语纱帽高文掷彩笺
之
芳
兴饶行处乐
离惜醉中眠
彧
单父长多暇河阳实少年
甫
客居逢
自出为别几凄然
之
芳

　　奉送卿二翁统节度镇军还江陵　前人
火旗还锦缆白马出江城嘹唳吟笳发萧条别浦清
寒空巫峡曙落日渭阳情留滞嗟衰疾何时见息兵
　　王阆州筵奉酬十一舅惜别之作　前人
万壑树声满千崖秋气高浮舟出郡郭别酒寄江涛
良会不复久此生何太劳穷愁但有骨群盗尚如毛
吾舅惜分手使君寒赠袍沙头暮黄鹤失侣亦哀号
　　阆州东楼筵奉送十一舅往青城县得昏字
　　　　　　　　　　　　　　　　前人
曾城有高楼制古丹雘存迢迢百余尺豁达开四门
虽有车马客而无人世喧游目俯大江列筵慰别魂
是时秋冬交节往颜色昏天寒鸟兽休霜露在草根
今我送舅氏万感集清尊岂伊山川间回首盗贼繁
高贤意不暇王命久崩奔临风欲恸哭声出已复吞
　　览外生卢纶诗因以示之　　　韦渠牟
卫玠清谈性最强明时独拜正员郎关心珠玉曾无
价满手琼瑶更有光谋略久参花府盛才名常带粉
闱香终期内殿联诗句共汝朝天会柏梁
　　送从舅成都县丞广归蜀　　　　卢纶
褒谷通岷岭青冥此路深晚程椒瘴热野饭荔枝阴
古郡三刀夜春桥万里心唯应对杨柳暂醉卓家琴
　　前题　　　　　　　　　　　　前人
巴字天边水秦人去是归栈长山雨响溪乱火田稀
俗□行应乐官雄禄岂微魏舒终有泪还湿□家衣
　　赴池州拜觐舅氏留上考功郎中舅
　时舅氏初贬官池州　　　　　　　前人
孤贱易蹉跎其如酷似何衰荣同族少生长外家多
别国桑榆在沾衣血泪和应怜失行雁霜霰寄烟波
　　敬酬大府二十四舅览诗卷因以见示
　　　　　　　　　　　　　　　　前人
□公怜□亦怜愚忽赐金盘径寸珠彻底碧潭滋涸
溜压枝红艳照枯株九门洞启延高论百辟联行挹
大儒顾己文章非酷似敢将幽劣俟洪炉
　　新茶咏寄上西川相公二十三舅大夫二十舅
　　　　　　　　　　　　　　　　前人
三献蓬莱始一□日调金鼎阅芳香贮之玉合才半
饼寄与阿连题数行
　　酬丘拱外甥览余旧文字见寄　　李端
丘迟本才子始冠即周旋舅乏郗鉴爱君如卫玠贤
礼将金友等情向玉人偏鄙俗那劳似龙钟却要怜
投砖聊取笑赠绮一何妍野坐临黄菊溪行踏绿钱
岩高云反下洞黑水潜穿僻岭猿偷栗枯池雁唼莲
身居霞外寺思发月明田犹恨萦尘网昏昏过岁年
　　春日忆姚氏外甥　　　　　　　崔峒
离乱人相失春秋雁自飞祇缘行路远未必寄书稀
二月花无数频年意有违落晖看过后独坐泪沾衣
　　送韦处士老舅　　　　　　　　王建
忆昨痴小年不知有经籍常随童子游多向外家剧
偷花入邻里弄笔书墙壁照水学梳头应门未穿帻
人前赏文性梨果蒙不惜赋字咏新泉探题得幽石
自从出关辅三十年作客风雨一飘飖亲情多阻隔
如何二千里尘土驱蹇瘠良久陈苦辛从头叹衰白
既来今又去暂笑还成戚落日动征车春风卷离席
云台观西路华岳祠前柏会得过帝乡重寻旧行迹
　　寄舅　　　　　　　　　　　　崔涂
中朝轩冕内久绝□家亲白社同孤立青云独并伸
致君期折槛举职在埋轮须信尧庭草犹能指佞人
　　送从舅端适楚地　　　　　　　孟郊
归情似泛空飘荡楚波中羽扇扫轻汗布帆筛细风
江花折菡岸影泊梧桐元舅唱离别贱生愁不穷
　　宿广德寺寄从舅　　　　　　　张籍
古寺客堂空开帘四面风移□动栖鸽停烛聚飞虫
闲卧逐凉处远愁生静中林西微月色思与□家同
　　送莫氏外甥入西军　　　　　孟浩然
念尔习诗礼未曾违户庭平生早偏露万里更飘零
坐弃三冬业行观八阵形饰装辞故里谋策赴边庭
壮志吞鸿鹄遥心伴鹡鸰所从文与武不战自应宁
　　送外甥范勉赴任常州长史兼觐省
　　　　　　　　　　　　　　　　钱起
怜君展骥去能解倚门愁就养仍荣禄还乡即画游
橘花低客舍莼菜绕归舟与报垂纶叟知吾是网留
　　吊从甥　　　　　　　　　　　刘商
日晚河边访惸独衰柳寒芜绕茅屋儿童惊走报人
来孀妇开门一声哭
　　寄外甥苗武仲　　　　　　　　徐铉
放逐今来涨海边亲情多在凤台前且将聚散为闲
事须信华枯是偶然蝉噪□林村倚郭鸟飞残照水
连天此中唯欠韩康伯共对秋风咏数篇
　　寄侍御从舅　　　　　　　　权德舆
靡靡南轩蕙迎风转芬滋落落幽涧松百尺无附枝
世物自多故达人心不羁偶陈幕中画永负林间期
感恩从慰荐循性难维野鹤无俗质孤云多异姿
清泠松露泫照灼岩花迟终赏税尘驾来就东山嬉
　　奉送韦起居老舅百日假满归嵩阳旧居
　　　　　　　　　　　　　　　　前人
威凤翔紫气孤云出寥天奇采与幽姿缥缈皆自然
尝闻陶唐氏亦有巢由全以此耸风俗岂必效羁牵
大君遂群芳左史蹈前贤振衣去朝市赐告归林泉
滑和固难久循性得所便有名皆畏途无事乃真筌
旧壑穷杳窱新潭漾沦涟□花落又开山月缺复圆
轻策逗萝径幅巾陵翠烟机闲鱼鸟狎体和芝朮鲜
四皓本违难二疏犹待年况今寰海清复此鬓发元
顾惭缨上尘未绝区中缘齐竽终自退心寄嵩峰巅
　　别从甥万盈　　　　　　　　　高适
诸生曰万盈四十乃知名宅相予偏重家丘人莫轻
美才应自料苦节岂无成莫以山田薄今春又不耕
　　感怀题从舅宅　　　　　　　李昌符
郗家庭树下几度醉春风今日花还发当时事不同
流言应未息直道竟难通徒遣相思者悲歌向暮空
　　送外甥　　　　　　　　　　　张佑
衰年生侄少唯尔最关心偶作魏舒别聊为殷浩吟
白波舟不定黄叶路难寻自此尊中物谁当更共斟
　　示外甥　　　　　　　　　　　严维
牵役非吾好宽情尔在傍经过悲井邑起坐倦舟航
相宅甥应贵逢时学可强无轻吾未用世事有行藏
　　劝学赠孟甥　　　　　　　宋黄庭坚
轲辟杨墨功愈于禹仲子论诗汔绍厥绪喜凿言易
亦自名家一姓几坠光绵其瓜嘉出江夏处浊而清
河润九里外孙渊明云卿浩然爰及郊简三诗连蹇
尚书则显咨尔孟孙望洋汉唐其勤斯文对前人光
　　柳氏二外甥求笔迹　　　　　　苏轼
退笔如山未足珍读书万卷始通神君家自有元和
脚莫厌家鸡更问人
一纸行书两绝诗遂良须鬓已成丝何当火急传家
法欲见诚悬笔谏时
　　九日省舅氏郭西独行因书所见
　　　　　　　　　　　　　　元曹伯启
浩浩阴风酿宿霾道边佛剎记曾来荞花不识秋光
老犹向桑阴密处开
遥空无碍日凄凄过雨平田尚有泥极目断鸿明灭
处淡烟衰草一时低
豪家此日醉金樽驴背愁时睡正昏野雉一声惊梦
散苍烟起处是前村
　　八月中秋示鲍甥将赴扬州　　　失名
　是时鲍甥母丧孙石甫正奔父丧而余春前哭妹
　情见乎辞
子行无复倚门亲相见何堪涕泗频岐路残春长断
信一家圆月正伤神还山已荷埋身锸隐阁仍危垫
角巾寄语江边杨柳树自今愁作渡江人
　　赴广西别甥彭云路　　　　　明解缙
多情为我谢彭郎采石江深似渭阳相聚六年如梦
过不如昨夜一更长
　　怀舅氏冯集甫　　　　　　　张以诚
骊驹唱春风萧条忽秋色玉露零空庭徘徊怅永夕
高歌转成悲追陪念畴昔狂呼月下尊笑展花间弈
清言竞倾倒谑语互弹射岁月曾几何关河邈暌隔
依依渭阳情冉冉光阴掷风尘惜离群偃仰甘屏迹
珍重云中书深慰蓟门忆浮云断南天白日黯西匿
申章何以报但愿加餐食
　　送赵甥赴卫辉幕　　　　　　　徐阶
汝母余之姊六年长于予予昔生十龄夜烛诵诗书
汝母执女红竟夕与予俱兹事四十年想象昨日如
头颅各已白相望天一隅每怀骨肉情中宵起嗟吁
春来获见汝差足慰烦纡汝今幸有官汝母当怡愉
汝本故家子书香袭巾裾予衰愧忝窃早晚赋归欤
汝宜两念此奉法保民誉禄养傥能久庶报生汝劬
舅甥共休戚赠言不以谀勖哉万里程夙夜慎所趋

　甥舅部杂录
诗经大雅崧高篇往近王舅南土是保
不显申伯王之元舅
史记魏冉传太史公曰穰侯昭王亲舅也而秦所以
东益地弱诸侯常称帝于天下天下皆西乡稽首者
穰侯之功也及其贵极富溢一夫开说身折势夺而
以忧死况于羇旅之臣乎
资暇录征舅氏事必用渭阳前辈名公往往亦然兹
失于识岂可轻相承耶审诗文当悟皆不可征用矣
是以齐杨愔幼时其舅源子恭问读诗至渭阳未愔
便号泣子恭亦对之欷歔又有思恋二字亦不可轻
用其义类此故附说之亦见诗矣
扪虱新话予观杜牧称宁陵之围解刘元佐召刘昌
问曰君以孤城用一当十何以能守昌泣曰昌令守
陴内顾者斩昌孤甥张俊守西北尝有内顾捽下斩
之士有死志故能守元佐亦泣曰国家将富贵汝而
唐史臣谓不然曰勒兵乘城与贼抗所赖惟赏罚耳
无罪而斩其甥士心皆离不祥莫大焉杜牧以为巡
远陷睢阳而其名传昌全宁陵而事不得暴于世宁
牧之未思耶予窃谓史臣误矣食爱妾与斩孤甥何
异不闻当时士有离心何也何史臣详于刘昌而略
于巡远乎
清波杂志外国表章类不应律令必先经有司点视
方许进御宝元间遣屯田员外郎刘涣奉使唃□啰
番中不识称朝廷但言赵家天子及东宫赵家阿舅
盖吐蕃与唐通姻故称阿舅至今不改政和间从于
阗求大玉表至示译者方为答诏其表有云日出东
方赫赫大光照见西方五百里国五百国内条贯主
黑汗王表上日出东方赫赫大光照见四天下四天
下条贯主阿舅大官家你前时要者玉自家甚是用
心只为难得似你底尺寸自家已令人两河寻访纔
得似你底便奉上也
明道杂志王圣美尝言经传中无妗字考其说妗字
乃舅母字二合呼也
日知录尔雅男子谓姊妹之子为出传中凡言出者
皆是外甥左氏庄二十二年陈厉公蔡出也僖七年
申侯申出也成十三年康公我之自出襄二十五年
我周之自出又桓公之乱蔡人欲立其出二十九年
晋平公杞出也三十一年莒去疾奔齐齐出也展舆
吴出也昭四年徐子吴出也公羊文十四年传接灾
晋出也貜且齐出也史记秦本记晋襄公之弟名雍
秦出也汉书五行志王子楚之出也而公羊襄五
年传盖舅出也则以舅甥为舅出矣

　甥舅部总论
仪礼
　　丧服
甥

注
姊妹之子
疏
释曰云甥者舅谓姊妹之子
传曰甥者何也谓吾舅者吾谓之甥何以缌也报之
也

疏
释曰发问者五服未有此名故问之答云谓吾
　舅者吾谓之甥以其父之昆弟有世叔之名母之
　昆弟不可复谓之世叔故名谓舅舅既得别名故
　谓之姊妹之子为甥亦为别称也云何以缌也报
　之也者此怪其外亲而有服故发问也答曰报之
　者甥既服舅以缌舅亦为甥以缌也
　　又
舅

注
母之兄弟
传曰何以缌从服也

注
从于母而服之
疏
释曰传发问者亦疑于外亲
　而有服答从服者从于母而服之不言报者既是
　母之怀抱之亲不得言报也
春秋四传
　　杞伯姬来
春秋僖公二十有八年秋杞伯姬来

大
全
杜氏曰庄公女归宁曰来　临川吴氏曰杞桓
　公伯姬之次子继其兄成公而立即来朝鲁而为
　鲁所卑又使卿帅师入其国鲁之待杞可谓无恩
　矣故伯姬又来谢过而求平也　薛氏曰杞伯尝
　辱于鲁矣数为非礼之归其甚矣乎
　　莒人灭鄫
春秋襄公六年秋莒人灭鄫
左传鄫恃赂也
谷梁传非灭也中国日卑国月夷狄时鄫中国也而
时非灭也家有既亡国有既灭灭而不自知由别之
而不别也莒人灭鄫非灭也立异姓以□祭祀灭亡
之道也
胡传谷梁子曰莒人灭鄫非灭也立异姓以□祭祀
灭亡之道也公羊亦云莒女有为鄫夫人者盖欲立
其出也或曰鄫取莒公子为后罪在鄫子不在莒人
春秋应以梁亡之例而书鄫亡不当但责莒人也今
直罪莒舍鄫何哉曰莒人之以其子为鄫与黄歇进
李园之妹于楚王吕不韦献邯郸之姬于秦公子其
事虽殊其欲灭人之祀而有其国则一也春秋所以
释鄫而罪莒欤以此防民犹有以韩谧为世嗣昏乱
纪度如郭氏者

大
全
范氏曰莒是鄫甥立以为后非其族类神不歆
　其祀故言灭　何氏曰言灭者以异姓为后非兵
　灭　南轩张氏曰原民之生与万物并于天地之
　间父天而母地本一而已而于其身莫不有父母
　之亲兄弟之爱以至于宗支之属厘分缕析血□
　贯通分虽殊而本实一此性之所具而天之所为
　也圣人有作立姓以别其系严宗以谨其承亦因
　夫性之自然理之所不可易者而已苟惟强离其
　所系而合于其所不可合是岂性也哉是故神不
　歆非祀而民不祀非族以此防民而春秋之时犹
　有身为诸侯而立异姓以□祭祀如鄫子之为者
　圣人书之曰莒人灭鄫谓其先无血食之理也岂
　不深切着明哉　家氏曰周衰伦教不明有以他
　姓为继嗣者灭人之国而人自以为非灭如鄫事
　者往往有之圣人特于此垂训焉苟以为莒实灭
　鄫则是时晋悼主盟岂有莒灭同盟之国而全置
　不问哉　庐陵李氏曰灭鄫之说先儒所以不取
　左氏者岂非以昭四年复有鲁取鄫之文故以此
　为非实灭乎赵子按其事情以为莒人以兵破鄫
　立其子使守之而为附庸其子又鄫之外甥令奉
　鄫祀然神不歆非类是使鄫绝祀故须书灭公谷
　但传得立鄫甥守祀之说而不知事实耳莒今灭
　为附庸后鲁取鄫之故复书取也究此则三传亦
　互相通此恐得其实又曰四年公如晋请属鄫晋
　以鄫属鲁其冬邾人莒人伐鄫臧孙纥救鄫侵邾
　败于狐骀五年穆叔觌鄫太子巫于晋九月会于
　戚穆叔以属鄫为不利使鄫大夫听命于会六年
　莒人灭鄫晋人来讨季武子如晋谢亡鄫此左传
　鄫事之本末也