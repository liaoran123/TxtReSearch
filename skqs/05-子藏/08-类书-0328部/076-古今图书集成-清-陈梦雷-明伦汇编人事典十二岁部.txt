
　十二岁部纪事
左传襄公九年公送晋侯晋侯以公宴于河上问公
年季武子对曰会于沙随之岁寡君以生晋侯曰十
二年矣是谓一终一星终也国君十五而生子冠而
生子礼也君可以冠矣大夫盍为冠具武子对曰君
冠必以祼享之礼行之以金石之乐节之以先君之
祧处之今寡君在行未可具也请及兄弟之国而假
备焉晋侯曰诺公还及卫冠于成公之庙假钟磬焉
礼也
列子说符篇齐田氏祖于庭食客千人中坐有献鱼
雁者田氏视之乃叹曰天之于民厚矣殖五谷生鱼
鸟以为之用众客和之如响鲍氏之子年十二预于
次进曰不如君言天地万物与我并生类也类无贵
贱徒以小大智力而相制迭相食非相为而生之人
取可食者而食之岂天本为人生之是蚊蚋噆肤虎
狼食肉非天本为蚊蚋生人虎狼生肉者哉
史记鲁仲连传注正义曰鲁连子云齐辩士田巴服
狙丘议稷下毁五帝罪三王服五霸离坚白合同异
一日服千人有徐劫者其弟子曰鲁仲连年十二号
千里驹往请田巴曰臣闻堂上不奋郊草不芸白刃
交前不救流矢急不暇缓也今楚军南阳赵伐高唐
燕人十万聊城不去国亡在旦夕先生奈之何若不
能者先生之言有似枭鸣出声而人恶之愿先生勿
复言田巴曰谨闻命矣巴谓徐劫曰先生乃飞兔也
岂直千里驹巴终身不谈
甘罗传甘罗者甘茂孙也茂既死后甘罗年十二事
秦相文信侯吕不韦秦始皇帝使刚成君蔡泽于燕
三年而燕王喜使太子丹入质于秦秦使张唐往相
燕欲与燕共伐赵以广河间之地张唐谓文信侯曰
臣尝为秦昭王伐赵赵怨臣曰得唐者与百里之地
今之燕必经赵臣不可以行文信侯不快未有以强
也甘罗曰君侯何不快之甚也文信侯曰吾令刚成
君蔡泽事燕三年燕太子丹已入质矣吾自请张卿
相燕而不肯行甘罗曰臣请行之文信侯叱曰去我
身自请之而不肯汝焉能行之甘罗曰夫项橐生七
岁为孔子师今臣生十二岁于兹矣君其试臣何遽
叱乎于是甘罗见张卿曰卿之功孰与武安君卿曰
武安君南挫强楚北威燕赵战胜攻取破城堕邑不
知其数臣之功不如也甘罗曰应侯之用于秦也孰
与文信侯专张卿曰应侯不如文信侯专甘罗曰卿
明知其不如文信侯专与曰知之甘罗曰应侯欲攻
赵武安君难之去咸阳七里而立死于杜邮今文信
侯自请卿相燕而不肯行臣不知卿所死处矣张唐
曰请因孺子行令装治行行有日甘罗谓文信侯曰
借臣车五乘请为张唐先报赵文信侯乃入言之于
始皇曰昔甘茂之孙甘罗年少耳然名家之子孙诸
侯皆闻之今者张唐欲称病不肯行甘罗说而行之
今愿先报赵请许遣之始皇召见使甘罗于赵赵襄
王郊迎甘罗甘罗说赵王曰王闻燕太子丹入质秦
欤曰闻之曰闻张唐相燕与曰闻之燕太子丹入秦
者燕不欺秦也张唐相燕者秦不欺燕也燕秦不相
欺者伐赵危矣燕秦不相欺无异故欲攻赵而广河
间王不如赍臣五城以广河间请归燕太子与强赵
攻弱燕赵王立自割五城以广河间秦归燕太子赵
攻燕得上谷三十城令秦有十一甘罗还报秦乃封
甘罗以为上卿复以始甘茂田宅赐之
后汉书刘隆传时天下垦田多不以实又户口年纪
互有增减十五年诏下州郡检核其事而刺史太守
多不平均或优饶豪右侵刻羸弱百姓嗟怨遮道号
呼时诸郡各遣使奏事帝见陈留吏牍上有书视之
云颍川弘农可问河南南阳不可问帝诘吏由趣吏
不肯服扺言于长寿街上得之帝怒时显宗为东海
公年十二在幄后言曰吏受郡敕当欲以垦田相方
耳帝曰即如此何故言河南南阳不可问对曰河南
帝城多近臣南阳帝卿多近亲田宅逾制不可为准
帝令虎贲将诘问吏吏乃实首服如显宗对
任延传延字长孙南阳宛人也年十二为诸生学于
长安明诗易春秋显名太学学中号为任圣童
鲁恭传恭父某建武初为武陵太守卒官时恭年十
二昼夜号踊不绝声郡中赙赠无所受乃归服丧礼
过成人乡里奇之
虞诩传诩年十二能通尚书早孤孝养祖母县举顺
孙国相奇之欲以为吏诩辞曰祖母九十非诩不养
相乃止
郑众传众年十二后父受左氏春秋精力于学明三
统历作春秋难记条例兼通易诗知名于世
黄香传香字文强江夏安陆人年九岁失母思慕憔
悴殆不免丧乡人称其至孝年十二太守刘护闻而
召之署门下孝子甚见爱敬香家贫内无仆妾躬执
苦勤尽心奉养遂博学经典究精道术能文章京师
号曰天下无双江夏黄童
吴佑传佑字季英陈留长垣人父恢为南海太守佑
年十二随从到官恢欲杀青简以写经书佑谏曰今
大人逾越五岭远在海滨其俗旧多珍□上为国家
所疑下为权戚所望此书若成则载之兼两昔马援
以薏苡兴谤王阳以衣囊邀名嫌疑之间诚先贤所
慎也恢乃止抚其首曰吴氏世不乏季子矣
左雄传雄奏征海内名儒为博士使公卿子弟为诸
生有志操者加其俸禄及汝南谢廉河南赵建年始
十二各能通经雄并奏拜童子郎于是负书来学云
集京师
荀爽传爽字慈明一名谞幼而好学年十二能通春
秋论语太尉杜乔见而称之曰可为人师
荀悦传悦字仲豫年十二能说春秋家贫无书每之
人间所见篇牍一览多能记诵
荀氏家传勖字公鲁年十二能通春秋属文从外祖
锺繇甚奇之常称此儿当继司空
吴志虞翻传注吴书曰翻少好学有高气年十二客
有候其兄者不过翻翻追与书曰仆闻虎魄不取腐
芥磁石不受曲针过而不存不亦宜乎客得书奇之
由是见称
魏志司马朗传朗年十二试经为童子郎监试者以
其身体壮大疑朗匿年劾问朗曰朗之内外累世长
大朗虽稚弱无仰高之风损年以求早成非志所为
也监试者异之
晋书王蒙传蒙子修字敬仁小字荀子明秀有美称
善隶书号曰流奕清举年十二作贤全论蒙以示刘
惔曰敬仁此论便足以参微言
韦忠传忠字子节平阳人也少慷慨有不可夺之志
好学博通性不虚诺闭门修己不交当世每至吉凶
亲表赠遗一无所受年十二丧父哀慕毁悴杖而后
起司空裴秀吊之匍匐号诉哀恸感人秀出而告人
曰此子长大必为佳器归而命子頠造焉
慕容盛载记盛少沉敏多谋略苻坚诛慕容氏盛潜
奔于冲及冲称尊号有自得之志赏罚不均政令不
明盛年十二谓叔父柔曰今中山智不先众才不出
下恩未施人先自骄大以盛观之鲜不覆败俄而冲
为段木延所杀
前秦录苻洪父怀归为部落小帅洪年十二父卒代
为部帅好学多权略善骑射属刘氏之乱乃散千金
招延俊杰戎晋襁负奔之推为盟主
宋书羊欣传欣曾祖忱晋徐州刺史祖权黄门郎父
不疑桂阳太守欣少靖默无竞于人美言笑善容止
泛览经籍尤长隶书不疑初为乌程令欣时年十二
时王献之为吴兴太守甚知爱之献之尝夏月入县
欣着新绢□昼寝献之书□数幅而去欣本工书因
此称善
周续之传续之年八岁丧母哀戚过于成人奉兄如
事父豫章太守范□于郡立学招集生徒远方至者
甚众续之年十二诣□受业居学数年通五经并纬
候名冠同门号曰颜子
莲社高贤传周续之雁门人十二诣范□受业通五
经五纬时号十经童子
儿世说谢几卿十二补国子生齐文慧太子自临策
试辩释无滞
梁书柳恽传恽少子偃字彦游年十二引见诏问读
何书对曰尚书又曰有何美句对曰德惟善政政在
养民众咸异之
萧子恪传子恪年十二和从兄司徒竟陵王高松赋
卫军王俭见而奇之弟子云年十二齐建武四年封
新浦县侯自制拜章便有文彩
王瞻传瞻年数岁尝从师受业时有伎经其门同学
皆出观瞻独不视习诵如初从父尚书仆射僧达闻
而异之谓瞻父曰吾宗不衰寄之此子年十二居父
忧以孝闻
韦睿传睿族弟爱少而偏孤事母以孝闻性清介不
妄交游而笃志好学每虚室独坐游心坟索而埃尘
满席寂若无人年十二尝游京师值天子出游南苑
邑里喧哗老幼争观爱独端坐读书手不释卷宗族
见者莫不异焉
南史刘虬传虬子之遴之遴子三达年十二听江陵
令贺革讲礼还仍覆述不遗一句
儿世说刘歊十二读庄子逍遥篇曰此可解耳客问
之随问而答皆有情理
殷陶十二丧父有长蛇带其门举家奔走陶以柩在
独居庐不动
幼童传乐安任嘏者十二就师学不再问一年通三
经乡人歌曰蒋氏翁任氏童言蒋氏之门老而方笃
任家之学幼而多慧
陈书韦载传载少聪慧笃志好学年十二随叔父棱
见沛国刘显显问汉书十事载随问应答曾无疑滞
王元规传元规字正范太原晋阳人也祖道宝齐员
外散骑常侍晋安郡守父玮梁武陵王府中记室参
军元规八岁而孤兄弟三人随母依舅氏往临海郡
时年十二郡土豪刘瑱者资财巨万以其兄弟幼弱
欲结强援元规泣请曰因不失亲古人所重岂得苟
安异壤辄婚非类母感其言而止
顾野王传野王幼好学年十二随父之建安撰建安
地记二篇
魏书淳于诞传诞父兴宗萧赜南安太守诞年十二
随父向扬州父于路为群盗所害诞虽童稚而哀感
奋发倾资结客旬朔之内遂得复雠由是州里叹异
之
祖莹传莹年十二为中书学生好学□书以昼继夜
父母恐其成疾禁之不能止常密于灰中藏火驱僮
仆父母寝睡之后燃火读书以衣被蔽塞□户恐漏
光明为家人所觉由是声誉甚盛内外亲属呼为圣
小儿
幼童传祖莹范阳人十二为中书学生博士张天龙
讲尚书选为都讲生徒悉集莹夜读书劳倦不觉天
晓误持同房生赵郡李孝怡曲礼卷上座置礼于前
诵尚书三篇不遗一字
北齐书颜之推传之推父勰梁湘东王绎镇西府谘
议参军世善周官左氏学之推早传家业年十二值
绎自讲庄老便预门徒虚谈非其所好还习礼传博
览群书无不该洽词情典丽甚为西府所称
杜弼传弼幼聪敏家贫无书年十二寄郡学受业讲
诵之际师每奇之同郡甄琛为定州长史简试诸生
见而策问义解闲明应答如响大为琛所叹异
周书柳霞传梁西昌侯深藻镇雍州霞时年十二以
民礼修谒风仪端肃进止详雅深藻美之试遣左右
践霞衣裾欲观其举措霞徐步稍前曾不顾眄
泉企传企九岁丧父哀毁类于成人服阕袭爵年十
二乡人皇平陈合等三百余人诣州请企为县令州
为申上时吏部尚书郭祚以企年少未堪宰民请别
选遣终此一限令企代之魏宣武帝诏曰企向成立
且为本乡所乐何为舍此世袭更求一限遂依所请
企虽童幼而好学恬静百姓安之寻以母忧去职县
中父老复表请殷勤诏许之
隋书宇文忻传忻幼而敏慧为儿童时与群辈游戏
辄为部伍进止行列无不用命有识者见而异之年
十二能左右驰射骁捷若飞恒谓所亲曰自古名将
唯以韩白卫霍为美谈吾察其行事未足多尚若使
与仆并时不令竖子独擅高名也其少小慷慨如此
鲍宏传宏年十二能属文尝和湘东王绎诗绎嗟赏
不已引为中记室
尔朱敞传敞尔朱荣之族子也父彦伯官至司徒博
陵王齐神武帝韩陵之捷尽诛尔朱氏敞小随母养
于宫中及年十二自窦而走至于大街见童儿群戏
者敞解所著绮罗金翠之服易衣而遁追骑寻至初
不识敞便执绮衣儿比究问知非会日已暮由是得
免
庾季才传季才幼颖悟十二通周易好占元象居丧
以孝闻梁卢陵王绩辟荆州主簿
张虔威传虔威性聪敏涉猎群书其世父皓之谓人
曰虔威吾家千里驹也年十二州补主簿
唐书陈饶奴传饶奴饶州人年十二亲并亡窭弱居
丧又岁饥或教其分弟妹可全性命饶奴流涕身丐
诉相全养刺史李复异之给资储署其门曰孝友童
子
郗士美传士美年十二通五经史记汉书皆能成诵
父友萧颖士颜真卿柳芳与相论绎尝曰吾曹异日
当交二郗之间矣
李乂传乂少孤年十二工属文中书令薛元超曰是
子且有海内名第进士茂才异等累调万年尉
云仙杂记房次律弟子金图十二岁时次律征问葛
洪仙箓中事以水玉数珠手节之凡两遍近二百事
琅琅诵之不止次律赏以转枝梨
宋史王全斌传全斌并州太原人其父事庄宗为岢
岚军使私畜勇士百余人庄宗疑其有异志召之惧
不敢行全斌时年十二谓其父曰此盖疑大人有他
图愿以全斌为质必得释父从其计果获全
李若谷传若谷子淑字献臣年十二真宗幸亳献文
行在所真宗奇之命赋诗赐童子出身试秘书省校
书郎寇准荐之授校书郎馆阁校勘
王友直传友直字圣益博州高平人父佐以材武称
友直年十二随父游谙兵法
王存传存字正仲润州丹阳人幼善读书年十二辞
亲从师于江西五年始归时学者方尚雕篆独为古
文数十篇乡老先生见之自以为不及庆历六年登
进士第
曾巩传巩字子固建昌南丰人生而警敏读书数百
言脱口辄诵年十二试作六论援笔而成辞甚伟甫
冠名闻四方欧阳修见其文奇之中嘉佑二年进士
第
王安国传安国字平甫安礼之弟也幼敏悟未尝从
学而文词天成年十二出所作诗铭论赋数十篇示
人语皆警拔遂以文章闻于世士大夫交口誉之于
书无所不通数举进士又举茂材异等有司考其所
献序言为第一
青箱杂记夏文庄公竦幼负才藻超迈不群时年十
二有试公以放宫人赋者公援笔立成文不加点其
略曰降凤诏于丹陛出蛾眉于六宫夜雨未回俨鬓
云于帘户秋风渐晓失钗燕于房栊又曰莫不喜极
如梦心摇若惊踟蹰而玉趾无力眄睐而横波渐倾
鸾鉴重开已有归鸿之势凤笙将罢皆为别鹤之声
于时银箭初残琼宫乍晓星眸争别于天仗莲脸竞
辞于诏庭行分而掖路深沈步缓而回廊缭绕嫦娥
偷药几年而不出蟾宫辽鹤思家一旦而却归华表
宋史岳云传云飞养子年十二从张宪战多得其力
军中呼曰赢官人飞征伐未尝不与数立奇功
金史徒单思忠传思忠通敏有才颇通经史世宗在
潜邸抚养之赋性宽厚十有二岁从上在济南一日
与姻戚公子出游近郊有醉人腰弓矢策马突过诸
公子怒欲鞭之思忠曰醉人昏昧又何足责遂释之
其人行数十步忽执弓矢思忠恐欲伤人速驰至其
旁夺其弓弛而还之上闻之嘉其识量由是常使侍
侧
元史刘诜传诜性颖悟幼失父知自树立年十二作
为科场律赋论策之文蔚然有老成气象宋之遗老
巨公一见即以斯文之任期之
明外史舒芬传芬进贤人年十二献驯雁赋于知府
祝瀚遂知名
吴洪传洪年十二入乡校其学官严急诸生欲诉于
御史逐之洪曰师可叛耶不署名