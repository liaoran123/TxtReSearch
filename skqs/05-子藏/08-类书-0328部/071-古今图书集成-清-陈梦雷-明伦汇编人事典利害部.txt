
　利害部杂录
国语祭公谋父曰先王之于民也茂正其德而厚其
性阜其财求而利其器用明利害之乡以文修之使
务利而避害怀德而畏威故能保世以滋大
魏陈思王魏德论略孟春之旦从太阳方贵放鸟雀
者加其禄也得者莫不驯而放之为利人也得蚤者
莫不靡之齿牙为害身也
容斋随笔士大夫论利害固当先陈其所以利之实
然于利之中而有小害存焉亦当科别其故使人主
择而处之乃合毋隐勿欺之义赵充国征先零欲罢
骑兵而屯田宣帝恐虏闻兵罢且攻扰田者充国曰
虏小寇盗时杀人民其原未可卒禁诚令兵出而虏
绝不为寇则出兵可也即今同是而释坐胜之道非
所以视蛮夷也班勇乞复置西域校尉议者难曰班
将能保北虏不为边害乎勇曰今置州牧以禁盗贼
若州牧能保盗贼不起者臣亦愿以要斩保匈奴之
不为边害也今通西域则虏势必弱为患微矣若势
归北虏则中国之费不止十亿置之诚便此二人论
事可谓极利害之要足以为法也
容斋五笔今人出本钱以规利入俗语谓之放债又
名生放予考之亦有所来汉书谷永传云至为人起
责分利受谢颜师古注曰言富贾有钱假托其名代
之为主放与他人以取利息而共分之此放字所起
也
省心录攫金于市者欲心胜而不知有羞恶求珠于
渊者利心专而不顾其沈溺
东谷所见利者害之对纔谋利即有害然谋利营生
世所不免为富不仁人所当戒有能于其间寡愿少
取殆庶几焉最是不仁之甚者粜籴一节聚钱运本
乘米粒狼戾之时贱价以籴翘首企足俟青黄不接
之时贵价以粜其籴也多方折挫以取赢其粜也杂
糠□而亏斗斛天生百谷以存活一世而谋利之徒
不欲其丰而幸其歉不喜其饱而愿其饥逆天心拂
人心以此致富而望绵远万万无此理又有富贵之
家积谷以邀价放债以取息开库以解质与民争利
不一而足方且语人曰吾家支遣颇广不得不如此
耳吁倘用度果不足曷不减损环列之侍姬曷不谨
节非分之费用乃甘为是狼贪使水火盗贼之刑
祸戮辱之危子孙荡覆之报不在目前则在他日昭
然有不能免者善乎孟子有言曰不仁者可与言哉
不仁而可与言则何亡国败家之有
渔樵问对渔者垂钓于伊水之上樵者过之弛担息
肩坐于盘石之上而问于渔者曰鱼可钩取乎曰然
曰钩非饵可乎曰否曰非钩也饵也鱼利食而见害
人利鱼而蒙利其利同也其害异也敢问何故渔者
曰子樵者也与吾异治安得侵吾事乎然亦可以为
子试言之彼之利犹此之利也彼之害亦犹此之害
也子知其小未知其大鱼之利食吾亦利乎食也鱼
之害食吾亦害乎食也子知鱼终日得食为利又安
知鱼终日不得食不为害如是则食之害也重而钩
之害也轻子知吾终日得鱼为利又安知吾终日不
得鱼不为害也如是则吾之害也重鱼之害也轻以
鱼之一身当人之一食则鱼之害多矣以人之一身
当鱼之一食则人之害亦多矣又安知钩乎大江大
海则无异地之患焉鱼利乎水人利乎陆水与陆异
其利一也鱼害乎饵人害乎财饵与财异其害一也
又何必分乎彼此哉
樵者问渔者曰天何依曰依乎地地何附曰附乎天
曰然则天地何依何附曰自相依附天依形地附气
其形也有涯其气也无涯有无之相生形气之相息
终则有始终始之间其天地之所存乎天以用为本
以体为末地以体为本以用为末利用出入之谓神
名体有无之谓圣唯神与圣能参乎天地者也小人
则日用而不知故有害生实丧之患也夫名也者实
之客也利也者害之主也名生于不足利丧于有余
害生于有余实丧于不足此理之常也养身必以利
贪夫则以身徇利故有害生焉立身必以名众人则
以身徇名故有实丧焉窃人之财谓之盗其始取之
也唯恐其不多也及其败露也唯恐其多矣夫贿之
与赃一物也而两名者利与害故也窃人之美谓之
僥其始取之也唯恐其不多也及其败露也唯恐其
多矣夫誉与毁一事也而两名者名与实故也凡言
朝者萃名之所也市者聚利之地也能不以争处乎
其间虽一日九迁一货十倍何害生实丧之有耶是
知争也者取利之端也让也者趋名之本也利至则
害生名兴则实丧利至名兴而无害生实丧之患唯
有德者能之天依地地附天岂相远哉
槎庵燕语兴利除害皆当以渐兴利太急恐失万全
之计除害太急易生不肖之心

　利害部艺文一
　　连珠　　　　　　　　　　　晋陆机
盖闻名高八俊伤于阉竖之党智周三杰毙于妇女
之计是以洪泽之蛟遂挫长饥之虎平皋之蚁能摧
失水之龙
　　连珠　　　　　　　　　　北周庾信
盖闻势之所归威之所假必能系风捕影暴虎冯河
是以轻则鸿毛沈水重则盘石凌波

　利害部纪事
国语厉王说荣夷公芮良夫曰王室其将卑乎夫荣
公好专利而不知大难夫利百物之所生也天地之
所载也而或专之其害多矣天地百物皆将取焉胡
可专也所怒甚多而不备大难以是教王王能久乎
夫王人者将导利而布之上下者也使神人百物无
不得其极犹日怵惕惧怨之来也故颂曰思文后稷
克配彼天立我烝民莫匪尔极大雅曰陈锡载周是
不布利而惧难乎故能载周以至于今今王学专利
其可乎匹夫专利犹谓之盗王而行之其归鲜矣荣
公若用周必败既荣公为卿士诸侯不享王流于彘
十七年王降翟师以伐郑王德翟人将以其女为后
富辰谏曰不可夫婚姻祸福之阶也利内则福由之
利外则取祸今王外利矣其无乃阶祸乎昔挚畴之
国也由大任杞鄫由大姒齐许申吕由大姜陈由大
姬是皆能内利亲亲者也昔鄢之亡也由仲任密须
由伯姞郐由叔妘聃由郑姬息由陈妫邓由楚曼罗
由季姬庐由荆妫是皆外利离亲者也王曰利何如
而内何如而外对曰尊贵明贤庸勋长老爱亲礼新
亲旧然则民莫不审固其心力以役上令官不易方
而财不匮竭求无不至动无不济百姓兆民夫人奉
利而归诸上是利之内也若七德离判民乃携贰各
以利退上求不暨是其外利也王一举而弃七德臣
故曰利外矣
左传僖公七年郑杀申侯以说于齐初申侯申出也
有宠于楚文王文王将死与之璧使行曰唯我知女
女专利而不厌予取予求不女疵瑕也后之人将求
多于女女必不免我死女必速行既葬出奔郑
文公十三年邾文公卜迁于绎史曰利于民而不利
于君邾子曰苟利于民孤之利也天生民而树之君
以利之也民既利矣孤必与焉左右曰命可长也君
何弗为邾子曰命在养民死之短长时也民苟利矣
迁也吉莫如之遂迁于绎
晋书王戎传惠帝反宫以戎为尚书令戎性好兴利
广收八方园田水碓周遍天下积食聚钱不知纪极
每日执牙筹昼夜筭计恒若不足而又俭啬不自奉
养天下人谓之膏肓之疾
桓伊传时谢安女婿王国宝专利无检行安恶其为
人每抑制之
独异志隋杨素家富侈之极家僮数千人后庭曳罗
绮之女亦数千都会之处邸店碾硙不知纪极性贪
营利心无厌足时议鄙之
大唐新语元軏高宗子也尝使国令征封令曰请依
诸王国赋贸易取利元軏曰汝为国令当正吾失反
说吾以利也令惭而退
唐书卢从愿传从愿为东都留守坐子起居郎论输
籴于官取利多贬绛州刺史
裴冕传冕拜左仆射同中书门下平章事俄兼河南
江淮副元帅东都留守领使既众吏白俸簿月二千
缗冕顾视喜见颜间世訾其嗜利云
东轩笔录熙宁十年京师旱上焦劳甚枢密副使王
韶言昔桑弘羊为汉武帝笼天下之利是时卜式乞
烹弘羊以致雨今市易务裒剥民利十倍弘羊而比
来官吏失于奉行者多至黜免今之大旱皆由吕嘉
问作法害人以致和气不召臣乞烹嘉问以谢天下
宜甘泽之可致也
闻见后录王荆公好言利有小人谄曰决梁山泊八
百里水以为田其利大矣荆公喜甚徐曰策固善决
水何地可容刘贡父在坐中曰自其旁别凿八百里
泊则可容矣荆公笑而止
剡溪野语王荆公草制词极丑诋范蜀公公笑诵其
词曰材无任职之能某披襟当之内有谋利之实则
夫子自道也
辟寒王总管宋之老兵也宋亡失志尝以蒲席为衣
或寄宿道院及市井人家自称王总管然每到之处
辄利故人争邀之然多不往诸酒肆或遇其来急以
酒与之乃满饮掷杯于地而去则其家终日获利倍
于他日皆呼为利市

　利害部总论
墨子
　　大取
天之爱人也薄于圣人之爱人也其利人也厚于圣
人之利人也大人之爱小人也薄于小人之爱大人
也其利小人也厚于小人之利大人也以臧为其亲
也而爱之非爱其亲也以臧为其亲也而利之非利
其亲也以乐为利其子而为其子欲之爱其子也以
乐为利其子而为其子求之非利其子也于所体之
中而权轻重之谓权权非为是也非非为非也权正
也断指以存利之中取大害之中取小也害之中
取小也非取害也取利也其所取者人之所执也遇
盗人而断指以免身利也其遇盗人害也断指与断
腕利于天下相若无择也死生利若一无择也杀一
人以存天下非杀一人以利天下也杀己以存天下
是杀己以利天下于事为之中而权轻重之谓求求
为之非也害之中取小求为义非为义也为暴人语
天之为是也而性为暴人歌天之为非也诸陈执既
有所为而我为之陈执执之所为因吾所为也若陈
执未有所为而我为之陈执陈执因吾所为也暴人
为我为天之以人非为是也而性不可正而正之利
之中取大非不得已也害之中取小不得已也所未
有而取焉是利之中取大也于所既有而弃焉是害
之中取小也
淮南子
　　说山训
圣人不先风吹不先雷毁不得已而动故无累月盛
衰于上则嬴蠪应于下同气相动不可以为远执弹
而招鸟挥梲而呼狗欲致之顾反走故鱼不可以无
饵钓也兽不可以虚器召也剥牛皮以为鼓正三
军之众然为牛计者不若服于轭也狐白之裘天子
被之而坐庙堂然为狐计者不若走于泽亡羊而得
牛则莫不利失也断指而免头则莫不利为也故人
之情于利之中则争取大焉于害之中则争取小焉
将军不敢骑白马亡者不敢夜揭炬保者不敢畜噬
狗鸡知将旦鹤知夜半而不免于鼎俎山有猛兽林
木为之不斩园有螫虫藜藿为之不采为儒而踞里
闾为墨而朝吹竽欲灭迹而走雪中拯溺者而欲无
濡是非所行而行所非
　　人间训
众人皆知利利而病病也唯圣人知病之为利知利
之为病也夫再实之木根必伤掘藏之家必有殃（
掘藏
谓发冢得伏藏）
以言大利而反为害也张武教智伯夺韩魏
之地而擒于晋阳
张武智伯臣也
为赵襄子所杀
申叔时教庄王封
陈氏之后而霸天下
申叔时
楚大夫
孔子读易至损益未尝
不愤然而叹曰益损者其王者之事与事或欲以利
之适足以害之或欲害之乃反以利之利害之反祸
福之门户不可不察也阳虎为乱于鲁鲁君令人闭
城门而捕之得者有重赏失者有重罪围三匝而阳
虎将举剑而伯颐
伯
迫也
门者止之曰天下探之不穷
我将出子阳虎因赴围而逐扬剑提戈而走门者出
之顾反取其出之者以戈推之攘袪薄腋
袪
袂也
出之
者怨之曰我非故与子反也为之蒙死被罪而乃反
伤我宜矣其有此难也鲁君闻阳虎失大怒问所出
之门使有司拘之以为伤者受大赏而不伤者被重
罪此所谓害之而反利者也何谓欲利之而反害之
楚恭王与晋人战于鄢陵战酣恭王伤而休（
晋人射恭王中
目）
司马子反渴而求饮竖阳谷奉酒而进之（
竖小使阳谷名
也）
子反之为人也嗜酒而甘之不能绝于口遂醉而
卧恭王欲复战使人召司马子反辞以心痛王驾而
往视之入幄中而闻酒臭恭王大怒曰今日之战不
榖亲伤
不榖人
君自谓
所恃者司马也而司马又若此是亡
楚国之社稷而不率吾众也不榖无与复战矣于是
罢师而去之斩司马子反为僇故竖阳谷之进酒也
非欲祸子反也诚爱而欲快之也而适足以杀之此
所谓欲利之而反害之者也夫病温而强之食病暍
而饮之寒此众人之所以为养也而良医之所以为
病也快于目悦于心愚者之所利也然而有道者之
所辟也故圣人先忤而后合众人先合而后忤
潜夫论
　　遏利篇
世人之论也靡不贵廉让而贱财利焉及其行也多
释廉甘利之于人徒知彼之可以利我也而不知我
之得彼亦将为利人也知脂蜡之可明灯也而不知
其甚多则冥之知利之可娱己也不知其称而必有
也前人以病后人以竞庶民之愚而衰暗之至也予
故叹曰何不察也愿于道勿鉴于水象以齿焚身
蚌以珠剖体匹夫无辜怀璧其罪呜呼问哉无德而
富贵者固可豫吊也且夫利物莫不天之财也天之
制此财也犹国君之有府库也赋赏夺与各有众寡
民岂得强取多哉故人有无德而富贵是凶民之窃
官位盗府库者也终必觉觉必诛矣盗人必诛况乃
盗天乎得无受祸焉邓通死无簪胜跪伐其身是故
天子不能违天富无功诸侯不能违帝厚私劝非违
帝也非违天也帝以天为制天以民为心民之所欲
天必从之是故无功庸于民而求盈者未尝不力巅
也有勋德于民而谦损者未尝不光荣也自古于今
上以天子下至庶民蔑有好利而不亡者好义而不
彰者也昔周厉王好专利芮良夫谏而不入退赋桑
柔之诗以讽言是大风也必将有遂是贪民也必将
败其类王又不悟故遂流死于彘虞公屡求以失其
国公叔戌崇贿以为罪相魋不节饮食以见弒此皆
以货自止用财自灭楚斗文子三为令尹而有饥色
妻子冻馁朝不及夕季文子相四君马不饩粟妾不
衣帛子罕归玉晏子归宅此皆能弃利约身故无怨
于人世厚天禄令闻不止伯夷叔齐饿于首阳白驹
介推遁逃于山谷颜原公析困馑于郊野守志笃固
秉节不亏宠禄不能固威势不能移虽有南面之尊
公侯之位德义有殆礼义不班挠志如芷负心若芬
固弗为也是故虽有四海之主弗能与之方名列国
之君不能与之钧重守志于一庐之内而义溢乎九
州之外信立于千载之上而名传乎百世之际
人物志
　　利害
盖人业之流各有利害夫节清之业着于仪容发于
德行未用而章其道顺而有化故其未达也为众人
之所进既达也为上下之所敬其功足以激浊扬清
师范僚友其为业也无弊而常显故为世之所贵法
家之业本于制度待乎成功而效其道前苦而后治
严而为众故其未达也为众人之所忌已试也为上
下之所惮其功足以立法成治其弊也为群枉之所
雠其为业也有弊而不常用故功大而不终术家之
业出于聪思待于谋得而章其道先微而后着精而
且元其未达也为众人之所不识其用也为明主之
所珍其功足以运筹通变其退也藏于隐微其为业
也奇而希用故或沈微而不章智意之业本于原度
其道顺而不忤故其未达也为众人之所容矣已达
也为宠爱之所嘉其功足以赞明计虑其弊也知进
而不退或离正以自全其为业也谞而难持故或先
利而后害臧否之业本乎是非其道廉而且贬故其
未达也为众人之所识已达也为众人之所称其功
足以变察是非其弊也为诋诃之所怨其为业也峭
而不裕故或先得而后离众伎俩之业本于事能其
道辨而且速其未达也为众人之所异已达也为官
司之所任其功足以理烦纠邪其弊也民劳而下困
其为业也细而不泰故为治之末也
新论
　　利害
利害者得失之本也得失者成败之源也故就利而
避害爱得而憎失物之恒情也人皆知就利而避害
莫知缘害而见利皆识爱得而憎失莫识由失以至
得有知利之为害害之为利得之成失失之成得则
可与谈利害而语得失矣夫内热者之饮毒药非不
害也疽痤用砭石非不痛也然而为之者以小痛来
而大痛灭则细害至巨害除也饥而倍食渴而大饮
热而投水寒而入火虽暂怡性必为后患菖蒲去蚤
虱而来蚰蜒矾石止齿龋之痛而朽牙根躁痛虽饵
必至生害此取小利而忘大利惟去轻害而负重害
也瘕疾填胸而不敢铍虿尾螫跗而不敢斫非好疾
而爱毒以破斫之患疾螫也鴆酒盈卮渴者弗饮非
不渴也饮之立死销金在炉盗者弗掬非不欲也掬
而灼烂虓虎在前地有隋珠虽贪如盗跖则手不暇
拾悬彀向心路有西施虽淫如景阳则目不暇视非
不爱宝而悦色然而不顾者利缓而害急也昔齐有
货美锦于市盗于众中而窃之吏执而问曰汝何盗
锦于众中对曰吾但见锦不见有人故取之耳若斯
人者眩于利而忘于害黄口以贪饵而忘害故擒于
罗者异鹊以见利而忘身且怵于庄周是以智者见
利而思难暗者见利而忘患思难而难不至忘患而
患反生以是观之利害之道去就之理亦以明矣
　　贪爱
小利大利之小大祸之津苟贪小利则大利必
亡不遗小则大祸必至昔蜀侯性贪秦惠王闻而
欲伐之山涧峻崄兵路不通乃琢石为牛多与金帛
置牛后号牛粪之以遗蜀侯蜀侯贪之乃堑山填谷
使五丁力士以迎石牛秦人率师随后而至灭国亡
身为天下所笑以贪小利失其大利也楚白公胜其
性贪既杀子西据有荆国积敛财宝填之府库不
以分众石乞谏曰今患至国将危不顾胜败存亡之
机固以形于胸中矣不能散财以求人心则不如焚
之无令彼众还以害我又不能从及叶公入乃发大
府之财以与众出府之宝以赐人因而攻之十有九
日白公身灭财非己有而欲有之以此小而大祸
生焉寒山有兽其名曰其角当心俯而磨之愦心
而死炎州有鸟其名曰枭伛伏其子百日而长羽翼
既成食母而飞蜀侯之贪石牛牛逾近而身转危何
异磨其角角逾利而身速亡乎白公之贪财财逾
积而身逾灭何异枭之养子子逾长而身就害也是
以达人睹祸福之机鉴成败之源不以苟得自伤不
以过自害老子云多藏必厚亡礼云积而能散皆
明止足之分祛贪之萌也
渔樵问对
　　论利害
渔者谓樵者曰人之所谓亲莫如父子也人之所谓
□莫如路人也利害在心则父子过路人远矣父子
之道天性也利害犹或夺之况非天性者乎夫利害
之移人如是之深也可不慎乎路人之相逢则过之
固无相害之心焉无利害在前故也有利害在前则
路人与父子又奚择焉路人之能相交以义又何况
父子之亲乎夫义者让之本也利者争之端也让则
有仁争则有害仁与害何相去之远也尧舜亦人也
桀纣亦人也人与人同而仁与害异尔仁因义而起
害因利而生利不以义则臣弒其君者有焉子弒其
父者有焉岂若路人之相逢一旦而交袂于中逵者
乎
性理会通
　　利
张子曰利利于民则可谓利利于身利于国皆非利
也利之言利犹言美之为美利诚难言不可一概而
言

　利害部艺文二
诗

　　古诗　　　　　　　　　　　无名氏
甘瓜抱苦蒂美枣生荆棘利傍有倚刀贪人还自贼