
　十八岁部纪事
新序杂事篇齐有闾丘□年十八道遮宣王曰家贫
亲老愿得小仕宣王曰子年尚稚未可也闾丘□对
曰不然昔有颛顼行年十二而治天下秦项橐七岁
为圣人师由此观之□不肖耳年不稚矣宣王曰未
有咫角骖驹而能服重致远者也由此观之夫士亦
华发堕颠而后可用耳闾丘□曰不然夫尺有所短
寸有所长骅骝绿骥天下之俊马也使之与狸鼬试
于釜之间其疾未必能过狸鼬也黄鹄白鹤一举
千里使之与燕服翼试之堂庑之下庐室之间其便
未必能过燕服翼也辟闾巨阙天下之利器也击石
不阙刺石不锉使之与管□决目出眯其便未必能
过管□也由是观之华发堕颠与□何以异哉宣王
曰善子有善言何见寡人之晚也□对曰夫鸡豚歡
嗷即夺钟鼓之音云霞充咽则夺日月之明谗人在
侧是以见晚也诗曰听言则对谮言则退庸得进乎
宣王拊轼曰寡人有过遂载与之俱归而用焉故孔
子曰后生可畏安知来者之不如今此之谓也
汉书贾谊传谊雒阳人也年十八以能诵诗书属文
称于郡中河南守吴公闻其秀才召置门下甚幸爱
文帝初立闻河南守吴公治平为天下第一故与李
斯同邑而尝学事焉征以为廷尉廷尉乃言谊年少
颇通诸家之书文帝召以为博士是时谊年二十余
最为少
终军传军少好学以辩博能属文闻于郡中年十八
选为博士弟子至府受遣太守闻其有异材召见军
甚奇之与交结军揖太守而去至长安上书言事武
帝异其文拜军为谒者给事中
陈万年传万年子咸年十八以万年任为郎有异材
抗直数言事刺讥近官书数十上迁为左曹
冯野王传野王字君卿受业博士通诗少以父任为
太子中庶子年十八上书愿试守长安令宣帝奇其
志问丞相魏相相以为不可许后以功次补当阳长
后汉书范冉传冉陈留外黄人也少为县小吏年十
八奉檄迎督邮冉耻之乃遁去到南阳受业于樊英
又游三辅就马融通经历年乃还后为莱芜长
襄阳耆旧传庞统字士元少未有识者惟德公重之
年十八使诣司马德操德操与语自昼达夜乃叹息
曰德公诚知人此实盛德也必南州士之冠冕由是
显名
魏志臧霸传霸字宣高泰山华人也父戒为县狱掾
据法不听太守欲所私杀太守大怒令收戒诣府时
送者百余人霸年十八将客数十人径于费西山中
要夺之送者莫敢动因与父俱亡命东海由是以勇
闻黄巾起霸从陶谦击破之拜骑都尉
满宠传宠字伯宁山阳昌邑人也年十八为郡督邮
时郡内李朔等各拥部曲害于平民太守使宠纠焉
朔等请罪不复钞略
王肃传肃字子雍年十八从宋忠读太元而更为之
解
王粲传景初中下邳桓威出自孤微年十八而着浑
舆经依道以见意
和洽传注许劭字子将汝南先贤传曰召陵谢子征
高才远识见劭年十八时乃叹息曰此则希世出众
之伟人也
晋书桓温传温宣城太守彝之子也彝为韩晃所害
泾令江播豫焉温时年十五枕戈泣血志在复雠至
年十八会播已终子彪兄弟三人居丧置刃杖中以
为温备温诡称吊宾得进刃彪于庐中并追二弟杀
之时人称焉
王谈传谈年十岁父为邻人窦度所杀谈阴有复雠
志而惧为度所疑寸刃不畜日夜伺度未得至年十
八乃密市利锸阳若耕鉏者度常乘船出入经一桥
下谈伺度行还伏草中度既过谈于桥上以锸斩之
应手而死既而归罪有司太守孔岩义其孝勇列上
宥之
霍原传原年十八观太学行礼因留习之贵游子弟
闻而重之欲与相见以其名微不欲昼往乃夜共造
焉父友同郡刘岱将举之未果而病笃临终□其子
沈曰霍原慕道清虚方成奇器汝后必荐之
南齐书褚伯玉传伯玉少有隐操寡嗜欲年十八父
为之婚妇入前门伯玉从后门出遂往剡居瀑布山
梁书伏挺传挺有才思好属文齐末州举秀才对策
为当时第一高祖义师至挺迎谒于新林高祖见之
甚悦谓曰颜子引为征东行参军时年十八
张缅传缅字元长车骑将军弘策子也年数岁外祖
中山刘仲德异之尝曰此儿非常器为张氏宝也齐
永元末义师起弘策从高祖入伐留缅襄阳年始十
岁每闻军有胜负忧喜形于颜色天监元年弘策任
卫尉卿为妖贼所害缅痛父之酷丧过于礼高祖遣
戒喻之服阕袭洮阳县侯召补国子生起家秘书郎
出为淮南太守时年十八高祖疑其年少未闲吏事
乃遣主书封取郡曹文案见其断决允惬甚称赏之
陈书岑之敬传之敬年十六梁武帝召试除童子奉
车郎赏赐优厚十八预重云殿法会时武帝亲行香
熟视之敬曰未几见兮突而弁兮即日除太学限内
博士
陆琛传世祖为会稽太守琛年十八上善政颂甚有
词采由此知名
魏书胡叟传叟赋韦杜二族一宿而成时年十有八
矣其述前载无违旧美叙中世有协时事而末及鄙
黩人皆奇其才畏其笔世犹传诵之以为笑狎
隋书李文博传文博在内校书虞世基子亦在其内
盛饰容服而未有所却文博因从容问之年纪答云
十八文博乃谓之曰昔贾谊当此之年议论何事君
今徒事仪容故何为者
长孙晟传晟性通敏略涉书记善弹工射趫捷过人
时周室尚武贵游子弟咸以相矜每共驰射时辈皆
出其下年十八为司卫上士初未知名人弗之识也
唯高祖一见深嗟异焉乃携其手而谓人曰长孙郎
武艺逸群适与其言又多奇略后之名将非此子耶
杨尚希传尚希龆龀而孤年十一辞母请受业长安
涿郡卢辩见而异之令入太学专精不倦同辈皆共
推伏周太祖尝亲临释奠尚希时年十八令讲孝经
词旨可观太祖奇之赐姓普六茹氏擢为国子博士
唐书褚亮传亮字希明幼聪敏好学善属文博览无
所不至经目必记于心喜游名贤尤善谈论年十八
诣陈仆射徐陵与商确文章深异之陈后主闻而召
见使赋诗江总及诸词人在坐莫不推善
房元龄传元龄年十八举进士授羽骑尉校雠秘书
省吏部侍郎高孝基名知人谓裴矩曰仆观人多矣
未有如此郎者当为国器但恨不见其耸壑昂霄云
御史台记唐辛郁管城人也旧名太公弱冠遭太宗
于行所问何人曰辛太公太宗曰何如旧太公郁曰
旧太公八十始遇文王今臣适年十八已遇陛下过
之远矣太宗悦命值中书
唐书陈子昂传子昂十八未知书以富家子尚气决
弋博自如他日入乡校感悟即痛修□文明举进士
李晟传晟年十八往事河西王忠嗣从击吐蕃悍酋
乘城杀伤士甚众忠嗣怒募射者晟挟一矢殪之三
军歡奋忠嗣抚其背曰万人敌也
宋史王岩叟传岩叟字彦霖大名清平人幼时语未
正已知文字仁宗患词赋致经术不明初置明经科
岩叟十八乡举省试廷对皆第一
王钦若传太宗伐太原时钦若纔十八作平晋赋论
献行在
张岊传岊字子云以赀为牙将有胆略善骑射天圣
中西夏观察使阿遇有子来归阿遇寇麟州虏边户
约还子然后归所虏麟州还其子而阿遇辄背约安
抚使遣岊诘问岊径造帐中以逆顺谕阿遇阿遇语
屈留岊共食阿遇抽佩刀贯大脔啖岊岊引吻就刀
食肉无所惮阿遇复弦弓张镞指岊腹而彀岊食不
辍神色自若阿遇抚岊背曰真男子也翌日又与岊
纵猎双兔起马前岊发两矢连毙二兔阿遇惊服遗
岊马橐驼悉归所虏州将补为来远寨主手杀伪首
领夺其甲马时年十八名动一军
程颐传颐字正叔年十八上书阙下欲天子黜世俗
之论以王道为心
慎知礼传知礼衢州信安人父温其有词学仕钱俶
终元帅府判官知礼幼好学年十八献书于俶署校
书郎未几命为掌书记
挥麈前录李昌武宗谔之子昭遘十八岁锁厅及第
昭遘子杲卿杲卿子士廉皆不逾是岁登甲科凡三
世俱曾为探花郎亦衣冠之盛事也
明外史陈茂烈传茂烈励志读书每至夜分祖母悯
其弱屡止之乃帷灯默诵不辍年十八慨然叹曰善
学圣人者莫如颜曾颜之克己曾之日省非切务欤
作省克录自考