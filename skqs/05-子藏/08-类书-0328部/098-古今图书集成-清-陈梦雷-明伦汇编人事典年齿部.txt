
　年齿部汇考
礼记
　　曲礼
人生十年曰幼学二十曰弱冠三十曰壮有室四十
曰强而仕五十曰艾服官政六十曰耆指使七十曰
老而传八十九十曰耄七年曰悼悼与耄虽有罪不
加刑焉百年曰期颐

注
朱子曰十年曰幼为句绝学字自为一句下至
　百年曰期皆然吕氏曰五十曰艾发之苍白者如
　艾之色也古者四十始命之仕五十始命之服官
　政仕者为士以事人治官府之小事也服官政者
　为大夫以长人与闻邦国之大事者也才可用则
　使之仕德成乃命为大夫也耆者稽久之称不自
　用力惟以指意使令人故曰指使传谓传家事于
　子也耄惛忘也悼怜爱也耄者老而知已衰悼者
　幼而知未及虽或有罪情不出于故故不加刑人
　寿以百年为期故曰期饮食居处动作无不待于
　养故曰颐
大夫七十而致事若不得谢则必赐之几杖行役以
妇人适四方乘安车自称曰老夫于其国则称名越
国而问焉必告之以其制

注
致还其职事于君也不得谢谓君不许其致事
　也如辞谢代谢亦皆却而退去之义几所以冯杖
　所以倚赐之使自安适也妇人能养人故许自随
　古者四马之车立乘安车者一马小车坐乘也老
　夫长老者之称己国称名者父母之邦不敢以尊
　者自居也一国有贤众国所仰故越国而来问文
　献不足则言礼无征故必告之以其制言举国之
　故事以答之也
谋于长者必操几杖以从之长者问不辞让而对非
礼也

注
谋于长者谓往就长者而谋议所为也长者之
　前当执谦虚不辞让非事长之礼应氏曰操几杖
　以从非谓长者所无也执弟子之役其礼然耳
　　又
年长以倍则父事之十年以长则兄事之五年以长
则肩随之

注
此泛言长少之序非谓亲者
群居五人则长者必异席

注
古者地敷横席而容四人长者居席端若五人
　会则长者一人异席也
　　又
长者与之提携则两手奉长者之手负剑辟咡诏之
则掩口而对

注
长者或从童子背后而俯首与之语则童子如
　负长者然长者以手挟童子于胁下则如带剑然
　盖长者俯与童子语有负剑之状非真负剑也辟
　偏也咡口旁诏告语也掩口而对谓童子当以手
　障口气而应对不敢使气触长者也
　　又
从长者而上丘陵则必乡长者所视

注
乡长者所视恐有问则即所见以对也
　　又
凡为长者粪之礼必加帚于箕上以袂拘而退其尘
不及长者以箕自乡而扱之
侍坐于长者屦不上于堂解屦不敢当阶就屦跪而
举之屏于侧

注
侍长者之坐于堂故不敢以屦升若长者在室
　则屦得上堂而不得入室户外有二屦是也解脱
　也
乡长者而屦跪而迁屦俯而纳屦

注
此明少者礼毕退去为长者所送则于阶侧跪
　取屦稍移之面向长者而着之迁徙也就阶侧跪
　取稍移近前也俯而纳者既取因俯身向长者而
　纳足着之不跪者跪则足向后不便故俯也
　　又
侍食于长者主人亲馈则拜而食主人不亲馈则不
拜而食

注
凡以称礼之施而已
　　又
侍饮于长者酒进则起拜受于尊所长者辞少者反
席而饮长者举未釂少者不敢饮

大
全
王氏曰礼莫严于少长之分至于饮食之际尤
　人情之所易纵故记礼者必致其委曲焉一饮之
　顷少之所以事长者如此其至凡所以习人敬顺
　之心于平居无事之时其渎尊犯分之念何自而
　有哉
长者赐少者贱者不敢辞
　　又
御同于长者虽贰不辞偶坐不辞

注
御侍也贰益物也侍食者虽获殽馔之重而不
　辞其多者以此馔本为长者设耳
　　又
问天子之年对曰闻之始服衣若干尺矣问国君之
年长曰能从宗庙社稷之事矣幼曰未能从宗庙社
稷之事也问大夫之子长曰能御矣幼曰未能御也
问士之子长曰能典谒矣幼曰未能典谒也问庶人
之子长曰能负薪矣幼曰未能负薪也
　　内则
子能食食教以右手能言男唯女俞男鞶革女鞶丝
六年教之数与方名七年男女不同席不共食八年
出入门户及即席饮食必后长者始教之让九年教
之数日十年出就外傅居宿于外学书计衣不帛襦
□礼帅初朝夕学幼仪请肄简谅十有三年学乐诵
诗舞勺成童舞象学射御二十而冠始学礼可以衣
裘帛舞大夏惇行孝弟博学不教内而不出三十而
有室始理男事博学无方孙友视志四十始仕方物
出谋发虑道合则服从不可则去五十命为大夫服
官政七十致事
　　王制
凡三王养老皆引年

注
四海之内老者众矣安得人人而养之待国老
　庶老之礼毕即行引户校年之令而恩赐其老者
　焉
　　又
父之齿随行兄之齿雁行朋友不相逾

注
父之齿兄之齿谓其人年与父等或与兄等也
　随行随其后也雁行□行而稍后也朋友年相若
　则彼此不可相逾越而有先后言□行而齐也
　　少仪
问国君之子长幼长则曰能从社稷之事矣幼则曰
能御未能御问大夫之子长幼长则曰能从乐人之
事矣幼则曰能正于乐人未能正于乐人问士之子
长幼长则曰能耕矣幼则曰能负薪未能负薪
　　祭义
昔者有虞氏贵德而尚齿夏后氏贵爵而尚齿殷人
贵富而尚齿周人贵亲而尚齿虞夏殷周天下之盛
王也未有遗年者年之贵乎天下久矣次乎事亲也

注
四代之治随时救弊所贵虽不同而尚齿则同
　也未有遗年齿而不尚者齿居天下之达尊久矣
　老吾老以及人之老故尊高年次于事亲也
朝廷同爵则尚齿七十杖于朝君问则席八十不俟
朝君问则就之而弟达乎朝廷矣

大
全
方氏曰朝廷莫如爵乡党莫如齿盖朝廷虽以
　爵为上然未尝废齿也
居乡以齿而老穷不遗强不犯弱众不暴寡而弟达
乎州巷矣古之道五十不为甸徒颁禽隆诸长者而
弟达乎獀狩矣军旅什伍同爵则尚齿而弟达乎军
旅矣
　　又
天子设四学当入学而太子齿

注
四学虞夏殷周四代之学也太子齿谓太子与
　同学者序长幼之位不以贵加人也
　　又
　命齿于乡里再命齿于族三命不齿

注
一命齿于乡里非其乡里则以爵而不以齿可
　知再命齿于族非其族则以爵而不以齿亦可知
　三命不齿虽于其族亦不得而齿之矣则乡里又
　可知
　　祭统
凡赐爵昭为一穆为一昭与昭齿穆与穆齿凡群有
司皆以齿此之谓长幼有序

注
此旅酬时赐助祭者酒众兄弟子孙等在昭列
　者则为一色在穆列者自为一色各自相旅长者
　在前少者在后是昭与昭齿穆与穆齿也方氏曰
　齿所以序长幼故曰此之谓长幼有序
　　乡饮酒义
乡饮酒之礼六十者坐五十者立侍以听政役所以
明尊长也六十者三豆七十者四豆八十者五豆九
十者六豆所以明养老也
释名
　　释长幼
人始生曰婴儿胸前曰婴抱之婴前乳养之也或曰
嫛婗嫛是也言是人也婗其啼声也故因以名之也
男任也典任事也
女如也妇人外成如人也故三从之义少如父教嫁
如夫命老如子言青徐州曰□□忤也始生时人意
不喜忤忤然也
儿始能行曰孺孺濡也言濡弱也
七年曰悼悼逃也知有廉耻隐逃其情也亦言是时
而死可伤悼也
毁齿曰□□洗也毁洗故齿更生新也
长苌也言体苌也
幼少也言生日少也
十五曰童故礼有阳童牛羊之无角者曰童山无草
木曰童言未巾冠似之也女子之未笄者亦称之也
二十曰弱言柔弱也
三十曰壮言丁壮也
四十曰强言坚强也
五十曰艾艾治也治事能断割芟刈无所疑也
六十曰耆耆指也不从力役指事使人也
七十曰耄头发白耄耄然也
八十曰耋耋铁也皮肤变黑色如铁也
九十曰鲐背背有鲐文也或曰黄鬓发变黄也
垢也皮色骊悴恒如有垢者也或曰胡咽皮如鸡
胡也或曰冻□皮有斑黑如冻梨色也或曰齯齯大
齿落尽更生细者如小儿齿也百年曰期颐颐养也
老昏不复知服味善恶孝子期于尽养道而已也
老朽也老而不死曰仙仙迁也迁入山也故其制字
人旁作山也

　年齿部艺文
诗

　　百年歌十首　　　　　　　　晋陆机
一十时颜如蕣华有晖体如飘风行如飞娈彼孺
子相追随终朝出游薄暮归六情逸豫心无违清酒
浆炙奈乐何清酒浆炙奈乐何
二十时肤体彩泽人理成美目淑貌灼有荣被服冠
带丽且清光车骏马游都城高谈雅步何盈盈清酒
浆炙奈乐何清酒浆炙奈乐何
三十时行成名立有令闻力可扛鼎志干云食如漏
卮气如熏辞家观国综典文高冠素带焕翩纷清酒
浆炙奈乐何清酒浆炙奈乐何
四十时体力克壮志方刚跨州越郡还帝乡出入承
明拥大珰清酒浆炙奈乐何清酒浆炙奈乐何
五十时荷旄仗节镇邦家鼓钟嘈囋赵女歌罗衣綷
粲金翠华言笑雅舞相经过清酒浆炙奈乐何清酒
浆炙奈乐何
六十时年亦耆艾业亦隆骖驾四牡入紫宫轩冕婀
娜翠云中子孙昌盛家道丰清酒浆炙奈乐何清酒
浆炙奈乐何
七十时精爽颇损膂力愆清水明镜不欲观临乐对
酒亦无欢揽形羞发独长叹
八十时明已损目聪去耳前言往行不复纪辞官致
禄归桑梓安车驷马入旧里乐事告终忧事始
九十时日告耽瘁月告衰形体虽是志意非言多谬
误心多悲子孙朝拜或问谁指景玩日虑安危感念
平生泪交挥
百岁时盈数已登肌肉单四支百节还相患目苦浊
镜口垂涎呼吸颦蹙反侧难茵褥滋味不复安

　年齿部总论
大戴礼记
　　曾子立事篇
三十四十之间而无艺即无艺矣五十而不以善闻
矣七十而无德虽有微过亦可以勉矣其少不讽诵
其壮不论议其老不教诲亦可谓无业之人矣少称
不弟焉耻也壮称无德焉辱也老称无礼焉罪也


　年齿部杂录
礼记王制习乡上齿按注乡饮则序年之高下故曰
上齿
少仪尊长于己逾等不敢问其年
坊记子云觞酒豆肉让而受恶民犹犯齿
懒真子唐史载崔湜执政时年三十八尝暮出端门
缓辔讽诗张说见之叹曰文与位固可及其年不可
及也仆初读此谓说之年迟暮与湜相去绝矣及以
二人本传考之相去纔四岁尔今按宰相年表湜执
政时乃景龙二年戊申推而上之生于咸宁二年之
辛未张说传称说开元十八年卒年六十四推而上
之乃生于干封二年之丁卯至景龙二年戊申说本
年四十二岁而叹慕之如此藉使宋广平见之必无
此语广平尝见萧至忠出太平公主第谓至忠曰非
所望于萧傅非独不慕且以为戒
后山谈丛唐令民年二十为丁其下为推宋次道曰
推者稚也避高宗讳阙而为推邑缙叔曰推者推也
独髻为推传者误尔夫人少而分髻长则合而未冠
今人犹然缙叔是也
云麓漫抄问人之年若二十则曰弱冠盖不习句读
将两句作一句读了礼曰人生十年曰幼学亦两句
读论年则幼在礼则当学矣二十曰弱冠年虽幼在
礼当冠矣三十始壮在礼当有室矣四十曰强在礼
当仕矣五十曰艾在礼则服官政矣六十曰耆在礼
可以指使人矣七十曰老而传八十九十曰耄在礼
不加刑矣皆当作两句点今人□作一句点误矣律
文言黄幼丁实取此
容斋四笔士大夫叙官阀有所谓实年官年两说前
此未尝见于官文书大抵布衣应举必减岁数盖少
壮者欲藉此为求昏地不幸潦倒场屋勉从特恩则
年未六十始许入仕不得不豫为之图至公卿任子
欲其早列仕籍或正在童孺故率增□庚甲有至数
岁者然守义之士犹曰儿曹甫策名委质而父祖先
导之以挟诈欺君不可也比者以朝臣屡言年及七
十者不许任监司郡守搢绅多不自安争引年以决
去就江东提刑李信甫虽春秋过七十而官年损其
五坚乞致仕有旨官年未及与之外祠知房州章騆
六十八岁而官年增其三亦求罢去诸司以其精力
未衰援实为请有旨听终任知严州秦□乞祠之疏
曰实年六十五而官年已逾七十遂得去齐庆胄宁
国乞归亦曰实年七十而官年六十七于是实年官
年之字形于制书播告中外是君臣上下公相为欺
也掌故之野甚矣此岂可纪于史录哉
对雨编朱新仲舍人尝云人生天地间寿夭不齐姑
以七十为率十岁为童儿父母膝下视寒暖燥湿之
节调乳哺衣食之宜以须成立其名曰生计二十为
丈夫骨强志健问津名利之场秣马厉兵以取我胜
如骥子伏枥意在千里其名曰身计三十至四十日
夜注思择利而行位欲高财欲厚门欲大子息欲盛
其名曰家计五十之年心怠力疲俯仰世间智术用
尽西山之日渐逼过隙之驹不留当随缘任运息念
休心善力而藏如蚕作茧其名曰老计六十以往甲
子一周夕阳衔山倏尔就木内观一心要使丝毫无
慊其名曰死计朱公每以语人以身计则喜以家计
则大喜以老计则不答以死计则大笑且曰子之计
拙也朱既不胜笑者之众则亦自疑其计之拙曰岂
皆恶老而讳死邪因为南华长老作大死庵记遂识
其语予之年龄逾七望八当以书诸绅云
经鉏堂杂志自十岁以上至七十人各有业无能免
劳者唯十岁以下则以少七十以上则以老苟非二
者未有不劳惟智者能择术劳智而不劳力若不劳
智又不劳力斯饿莩也
日知录记曰四十曰强而仕七十曰老而传是人生
服官之日不过三十年汉顺帝阳嘉元年用左雄之
言令孝廉年不满四十不得察举皆先诣公府诸生
试家法文吏课榜奏宋文帝元嘉中限年三十而仕
梁武帝天监四年令九流常选年未三十不通一经
不得解褐今则突而弁兮已厕银黄之列死期将至
尚留金紫之班何补官常徒隳士习宜定为中制二
十方许应试三十方许服官年至六十见任官听其
自请致任无官之人一切勒停是虽蚤于古记之十
年要亦不过三十年而已三十年之中复有三年大
忧及期丧不得补选之日则其人在仕路之日少而
居林下之日多可以消名利之心而息营竞之俗
洪熙元年四月庚戌郑府审理正俞廷辅言近年宾
兴之士率记诵虚文求其实才十无二三或有年纔
二十者未尝学问一旦挂名科目而使之临政治民
职事废隳民受其弊自今各处乡试宜令有司先行
审访务得博古通今行止端重年过二十五者许令
入试上虽嘉纳而未果行今则积习相沿二三百载
青云之路跬步可阶五尺之童便思奔竞欲以成人
材而厚风俗难矣

　老幼部纪事
书经大禹谟帝曰格汝禹朕宅帝位三十有三载耄
期倦于勤汝惟不怠总朕师按注舜自言既老血气
已衰故倦于勤劳之事
泰誓商王受播弃犁老按注犁黑而黄也
鬻子鬻子年九十见文王文王曰嘻老矣鬻子曰若
使臣捕虎逐鹿则老矣使臣策国事则臣年尚少因
立为师
续博物志老人晨渡朝歌水而怯纣曰老者髓不实
故晨寒因斫胫以视髓
书经吕刑惟吕命王享国百年耄荒度作刑以诘四
方
左传隐公四年石厚从州吁如陈石碏使告于陈曰
卫国褊小老夫耄矣无能为也此二人者实弒寡君
敢即图之陈人执之而请□于卫
说苑至公篇楚文王伐邓使王子革王子灵共捃菜
二子出采见老丈人载乞焉不与搏而夺之王闻
之令皆拘二子将杀之大夫辞曰取畚信有罪然杀
之非其罪也君若何杀之言卒丈人造军而言曰邓
为无道故伐之今君公之子之搏而夺吾畚无道甚
于邓呼天而号君闻之群臣恐君见之曰讨有罪而
横夺非所以禁暴也恃力虐老非所以教幼也爱子
弃法非所以保国也私二子灭三行非所以从政也
丈人舍之矣谢之军门之外耳
左传僖公九年王使宰孔赐齐侯胙齐侯将下拜孔
曰且有后命天子使孔曰以伯舅耋老加劳赐一级
无下拜对曰天威不违颜咫尺小白余敢贪天子之
命无下拜恐陨越于下以遗天子羞敢不下拜下拜
登受
尚书中候齐桓公欲封禅谓管仲曰寡人日暮仲父
年艾
左传僖公三十年九月甲午晋侯秦伯围郑佚之狐
言于郑伯曰国危矣若使烛之武见秦君师必退公
从之辞曰臣之壮也犹不如人今老矣无能为也已
公曰吾不能早用子今急而求子是寡人之过也然
郑亡子亦有不利焉许之夜缒而出
三十二年杞子自郑使告于秦曰郑人使我掌其北
门之管若潜师以来国可得也穆公召孟明西乞白
乙使出师于东门之外蹇叔哭之曰孟子吾见师之
出而不见其入也公使谓之曰尔何知中寿尔墓之
木拱矣注言其过老悖不可用
史记秦本纪秦袭郑使百里傒子孟明视蹇叔子西
乞术将兵行日百里傒蹇叔二人哭之缪公闻怒曰
孤发兵而子沮哭吾军何也二老曰臣非敢沮君军
军行臣子与往臣老迟还恐不相见故哭耳
左传襄公十年诸侯之师久于逼阳荀偃士□请班
师智伯怒曰女成二事而后告余余恐乱命以不女
违女既勤君而兴诸侯牵帅老夫以至于此既无武
守而又欲易余罪曰是实班师不然克矣余羸老也
可重任乎七日不克必尔乎取之
国语左史倚相廷见申公子亹子亹不出左史谤之
举伯以告子亹怒而出曰女无亦谓我老耄而舍我
而又谤我左史曰唯子老耄故欲见以交儆子若子
方壮能经营百事倚相将奔走承序于是不给而何
暇得见昔卫武公年数九十有五矣犹箴儆于国曰
自卿以下至于师长士苟在朝者无谓我老耄而舍
我必恭恪于朝朝夕以交戒我闻一二之言必诵志
而纳之以训道我在舆有旅贲之规位宁有官师之
典倚几有诵训之谏居寝有御之箴临事有瞽史
之道宴居有师工之诵史不失书蒙不失诵以训御
之于是乎作懿戒以自儆也及其没也谓之睿圣武
公子实不睿圣于倚相何害周书曰文王至于日中
昃不皇暇食惠于小民唯政之恭文王犹不敢惰今
子老楚国而欲自安也以御数者王将何为若常如
此楚其难哉子亹惧曰老之过也乃骤见左史
左传昭公元年天王使刘定公劳赵孟于颍馆于雒
汭刘子曰美哉禹功明德远矣子盍亦远绩禹功而
大庇民乎对曰老夫罪戾是惧焉能恤远吾侪偷食
朝不谋夕何其长也刘子归以语王曰谚所谓老将
知而耄及之者其赵孟之谓乎为晋正卿以主诸侯
而侪于隶人朝不谋夕弃神人矣神怒民叛何以能
久赵孟不复年矣
三年齐侯使晏婴请继室于晋既成昏晏子受礼叔
向从之宴相与语叔向曰齐其何如晏子曰此季世
也公弃其民聚朽蠹而三老冻馁按注三老谓上寿
中寿下寿皆八十已上不见养遇
齐侯田于莒卢蒲嫳见泣且请曰余发如此种种余
奚能为公归而告之子尾欲复之子雅不可曰彼其
发短而心甚长其或寝处我矣
晏子杂下篇晏子相景公老辞邑公曰自吾先君定
公至今用世多矣齐大夫未有老辞邑者矣今夫子
独辞之是毁国之故弃寡人也不可晏子对曰婴闻
古之事君者称身而食德厚而受禄德薄则辞禄婴
老薄无能而厚受禄不可公曰昔吾先君有管仲恤
劳齐国身老赏之以三归泽及子孙今夫子亦相寡
人欲为夫子三归泽至子孙岂不可哉晏子不可公
不许晏子出异日朝得间而入邑致车一乘而后止
说苑贵德篇景公游于寿宫睹长年负薪而有饥色
公悲之喟然叹曰令吏养之晏子曰臣闻之乐贤而
哀不肖守国之本也今君爱老而恩无不逮治国之
本也公笑有喜色晏子曰圣王见贤以乐贤见不肖
以哀不肖今请求老弱之不养鳏寡之不室者论而
供秩焉景公曰诺于是老弱有养鳏寡有室
战国策田单过灾水有老人涉菑而寒出不能行坐
于沙中田单见其寒欲使后车分衣无可以分者单
解裘而衣之
韩诗外传楚丘先生见孟尝君孟尝君曰先生老矣
春秋高矣多遗忘也何以教文楚丘先生曰恶君谓
我老恶君谓我老意者将使我投石超距乎追车赴
马乎逐糜鹿搏虎豹乎吾则死矣何暇老哉将使我
深计远谋乎定犹豫而决嫌疑乎出正辞而当诸侯
乎吾乃始壮耳何老之有孟尝君赧然汗出至踵曰
文过矣文过矣
史记廉颇传廉颇居梁思复用于赵赵王使使者视
廉颇尚可用否廉颇之仇郭开多与使者金令毁之
赵使者既见廉颇廉颇为之一饭斗米肉十斤被甲
上马以示尚可用赵使还报王曰廉将军虽老尚善
饭然与臣坐顷之三遗矢矣赵王以为老遂不召
王剪传始皇问李信吾欲攻取荆将军度用几何人
而足信曰不过用二十万人始皇问王剪王剪曰非
六十万人不可始皇曰王将军老矣何怯也李将军
果势壮勇其言是也王剪因谢病归老于频阳
论衡逢遇篇昔周人有仕数不遇年老白首涕泣于
涂者人或问之何为泣乎对曰吾仕数不遇自伤年
老失时是以泣也人曰仕奈何不一遇也对曰吾年
少之时学为文文德成就始欲仕宦人君好用老用
老主亡后主又用武吾更为武武节始就武主又□
少主始立好用少年吾年又老是以未尝一遇
史记留侯世家上燕置酒太子侍四人从太子年皆
八十有余须眉皓白衣冠甚伟上怪之问曰彼何为
者四人前对各言名姓曰东园公甪里先生绮里季
夏黄公上乃大惊曰吾求公数岁公避逃我今公何
自从吾儿游乎四人皆曰陛下轻士善骂臣等义不
受辱故恐而亡匿窃闻太子为人仁孝恭敬爱士天
下莫不延颈欲为太子死者故臣等来耳上曰烦公
幸卒调护太子
汉书错传孝文时天下亡治尚书者独闻齐有伏
生故秦博士治尚书年九十余老不可征乃诏太常
使人受之太常遣错受尚书伏生所
冯唐传武帝即位求贤良举唐唐时年九十余不能
为官乃以子遂为郎
汉武故事上尝辇至郎署见一老髭须皓白衣服不
完上问曰公何时为郎何其老矣对曰臣姓颜名驷
江都人也文帝时为郎上问曰何不遇也驷曰文帝
好文臣好武景帝好老臣又少陛下好少臣已老是
以三世不遇上感其言拜为会稽都尉
汉书赵充国传义渠安国以骑都尉将骑三千屯备
羌至浩亹为卤所击失亡车重兵器甚众安国引还
至令居以闻时充国年七十余上老之使御史大夫
丙吉问谁可将者充国对曰亡逾于老臣者矣
后汉书马援传武威将军刘尚击武陵五溪蛮夷深
入军没援因复请行时年六十二帝愍其老未许之
援自请曰臣尚能被甲上马帝令试之援据鞍顾盼
以示可用帝笑曰矍铄哉是翁也遂遣援征五溪
班超传超自以久在绝域年老思土上疏曰臣超犬
马齿歼常恐年衰奄忽僵仆不敢望到酒泉郡但愿
生入玉门关
魏志满宠传太和三年宠以前将军代都督扬州诸
军事初宠与王凌共事不平凌支党毁宠疲老悖谬
故明帝召之既至体气康强见而遣还宠屡表求留
诏报曰昔廉颇强食马援据鞍今君未老而自谓已
老何与廉马之相背邪其思安边境惠此中国
田豫传豫为卫尉屡乞逊位太傅司马宣王以为豫
克壮书喻未听豫书答曰年过七十而以居位譬犹
钟鸣漏尽而夜行不休是罪人也
蜀志宗预传时都护诸葛瞻初统朝事廖化过预欲
与预共诣瞻许预曰吾等年逾七十所窃已过但少
一死耳何求于年少辈而屑屑造门邪遂不往
晋书谯秀传范贲萧敬相继作乱秀避难宕渠乡里
宗族依凭之者以百数秀年出八十众人欲代之负
担秀曰各有老弱当先营护吾气力犹足自堪岂以
垂朽之年累诸君也
宋书何承天传承天除著作佐郎撰国史承天年已
老而诸佐□名家年少颍川荀伯子□之常呼为奶
母承天曰卿当云凤凰将九子奶母何言邪
云仙杂记王僧虔晚年恶白发一日对客左右进铜
镊僧虔曰却老先生至矣庶几乎
魏书刁雍传皇兴中雍与陇西王源贺及中书监高
允等□以耆年特见优礼锡雍几杖剑履上殿月致
珍羞焉
谐噱录后魏孙绍历职内外垂老始拜太府少卿谢
日灵太后曰公年似太老绍重拜曰臣年虽老卿年
太少后大笑曰是将正卿
周书韦孝宽传孝宽镇玉壁以年迫悬车屡请致仕
帝以海内未平优诏弗许武帝平晋州凯还幸玉壁
从容谓孝宽曰世称老人多智善为军谋然朕惟共
少年一举平贼公以为何如孝宽对曰臣今衰耄唯
有诚心而已然昔在少壮亦曾输力先朝以定关右
帝大笑曰诚如公言
旧唐书李靖传太宗将伐辽召李靖入阁赐坐御前
谓曰公南平吴会北清沙漠西定慕容惟东有高丽
未服公意如何对曰臣往者凭借天威薄展微效今
残年朽骨惟拟此行陛下若不弃老臣病其瘳矣帝
愍其羸老不许
唐书张柬之传长安中武后谓狄仁杰曰安得一奇
士用之仁杰曰荆州长史张柬之虽老宰相材也用
之必尽节于国即召迁秋官司郎后姚崇为灵武军
使将行后诏举外司可为相者崇曰张柬之沈厚有
谋能断大事其人老唯亟用之即日召见拜同凤阁
鸾台平章事诛二张也柬之首发其谋以功擢天官
尚书
唐国史补郝玼镇良原捕吐蕃而食之西戎大惧宪
宗召欲授钺睹其老耄乃止
云仙杂记裴度除夜叹老迨晓不寐炉中商陆火凡
数添也
摭言杜德祥放榜曹松等五人年俱七十余时谓之
五老榜
全唐诗话卢校书年暮娶崔氏结褵之后为诗曰不
怨卢郎年纪大不怨卢郎官职卑自恨妾身生较晚
不及卢郎年少时
唐书白居易传居易尝与胡杲吉旼郑据刘真卢真
张浑狄兼谟卢贞燕集皆高年不事者人慕之绘为
九老图
五代史唐本纪初克用破孟方立于邢州还军上党
置酒三壶冈伶人奏百年歌至于衰老之际声辞甚
悲坐上皆凄怆时存勖在侧方五岁克用慨然捋须
指而笑曰吾行老矣此奇儿也后二十年其能代我
战于此乎
中山诗话梁周翰真宗即位始知制诰赠柳开诗曰
九重城阙新天子万卷诗书老舍人时杨大年朱昂
同在禁掖杨未及满三十而二公皆老数见狎侮梁
谓之曰公毋侮我老此老亦将留与公尔朱昂闻之
背面摇手掖下谓梁曰莫与莫与大年死不及五十
青箱杂记本朝知制诰待制止系皂□犀带迁龙图
阁直学士始赐金带燕公为待制十年不迁乃作陈
情诗上时宰曰鬓边今日白腰下几时黄于是时宰
怜其老未几迁直学士燕公登科最晚年四十六始
用寇莱公荐转京官晚登文馆列侍从作直学士时
已六十余矣
曲洧旧闻张康节守泰州召兼侍读以老不能进读
固辞仁宗曰不必读书但留备顾问遂免进读未几
擢任风宪厚陵初张康节豫政屡请老不许诏三日
一至枢密院进见毋舞蹈康节曰本兵之地岂容尸
禄养疾遂力求去
渑水燕谈录富韩公熙宁四年以司空归洛时年六
十八是年司马端明不拜枢密副使求判西台时年
五十三二公安居冲默不交世务后十一年当元丰
五年文潞公留守西京慕唐白乐天九老会于是悉
聚洛中大夫贤而老自逸者韩公置酒相乐凡十二
人又命郑奂图形妙觉僧舍各赋诗时人呼之曰洛
阳耆英会而司马为之序其相聚也用洛中旧俗叙
齿不尚官时韩公年七十九潞公与司封席汝言皆
七十七朝议大夫王尚恭七十六太常卿赵丙秘书
监刘几卫州防御使冯行己皆七十五天章阁待制
楚建中七十三朝议大夫王慎言七十二大中大夫
张问龙图阁直学士张焘皆七十司马六十四故潞
公诗云当年尚齿尤多幸十二人中第二人韩公赠
潞诗云顾我年龄虽第一在公勋德自无双潞再答
韩诗云惟公福禄并功德合是人间第一人是时宣
徽使王公拱辰年七十留守大名贻诗二公豫其数
凡十三人
谈圃元佑初吕申公欲以张问为给事中张老甚外
议恟恟公上言朝廷欲用老成者谓其有成人之德
岂特苍头白发而已乎
东坡志林元符三年八月余在合浦有老人苏佛儿
来访年八十二不饮酒食肉两目烂然盖童子也自
言十二岁斋居修行无妻子有兄弟三人皆持戒念
道长者九十二次者九十与论生死事颇有所知居
州城东南六七里佛儿常卖菜之东城见老人言即
心是佛不在断肉余言勿作此念众人难感易流老
人大喜曰如是如是
墨庄漫录徐遹子闽人博学尚气累举不捷久困场
屋崇宁二年为特奏名魁时已老矣赴闻喜赐宴于
璚林苑归骑过平康狭邪之所同年所簪花多为群
倡所求惟遹至所寓花乃独存因戏题一绝云白马
青衫老得官璚林宴罢酒肠宽平康过尽无人问留
得宫花醒后看后仕至朝官知广德军谢事而归
后山诗话杭之举子中老榜第其子以绯里之客贺
之曰应是穷通自有时人生七十古来稀如今始觉
为儒贵不着荷衣便着绯寿之医者老娶少妇或朝
之曰偎他门户傍他墙年去年来来去忙采得百花
成蜜后为他人作嫁衣裳
后山谈丛婺州李翁与乡人如五台山众少皆骑翁
老且躄独步行既至众所见端相如常翁与山东老
人所见宝阁千迭山东老人持菩萨戒四十年矣
清夜录詹义登科后解嘲诗云读尽诗书五六担老
来方得一青衫佳人问我年多少五十年前二十三
中山诗话王益柔胜之为馆职年少意颉颃张掞叔
文亦新贴职年长而官已高每群聚辄居上座王密
于屏风题云四十余年老健儿翌日会食王正座诗
下众无不哂
金史夹谷吾里补传吾里补以老致仕封芮国公吾
里补多智略膂力过人虽甚老勇健不少衰大定初
剧贼啸聚出特鄙关吾里补率乡里年少逆击之贼
党遂溃事闻赏赉甚厚大定二十六年卒一百有五
岁
程辉传辉大定二十三年拜参知政事世宗谕之曰
卿年虽老犹可宣力事有当言毋或隐默卿其勉之
辉对曰臣年老耳聩第患听闻不审或失奏对苟有
所闻敢不尽心二十六年以老致仕次年复起知河
南府事辉辞以衰老不任召入香合谕之曰卿年老
而筋力尚强虽久历外未尝得嘉郡河南地胜事简
故以处卿卿可优游颐养辉曰臣犹老马也刍豆待
养岂可责以筋力向者南京宫殿火非圣恩宽贷臣
死久矣今河之径河南境上下千余里河防之责视
彼无重此臣所以忧不任也于是特诏不预河事
驹阴冗记三山士人郑唐有逸才好讥谑有老人写
真乞题唐索饮题之曰精神□□老貌堂堂乌巾白
发龟鹤呈祥数年有读之者曰此四语横读则精老
乌龟也老人毁之
名公像记徐子仁公霖广面长耳美须髯体貌伟异
老而丰润行步如飞称曰髯仙

　年齿部纪事
礼记文王世子文王谓武王曰女何梦矣武王对曰
梦帝与我九龄文王曰古者谓年龄齿亦龄也我百
尔九十吾与尔三焉文王九十七乃终武王九十三
而终
周礼夏官司士掌群臣之版以治其政令辨其年岁
秋官伊耆氏共王之齿杖按注郑锷曰国老年齿已
高在礼宜杖是之谓齿杖以齿论之虽可以杖必出
于王之所赐然后杖伊耆氏则共之于王而王用以
赐也
晋语公使狐偃为卿辞曰毛之知贤于臣其齿又长
毛也不在位不敢闻命乃使狐毛将上军
左传僖公二十八年楚子使子玉去宋曰无从晋师
晋侯在外十九年矣而果得晋国险阻艰难备尝之
矣民之情伪尽知之矣天假之年而除其害天之所
置其可废乎
文公元年初楚子将以商臣为太子访诸令尹子上
子上曰君之齿未也而又多爱黜乃乱也楚国之举
恒在少者按注齿年也言尚少
襄公三十年晋悼夫人食舆人之城杞者绛县人或
年长矣无子而往与于食有与疑年使之年曰臣小
人也不知纪年臣生之岁正月甲子朔四百有四十
五甲子矣其季于今三之一也吏走问诸朝师旷曰
鲁叔仲惠伯会郄成子于承匡之岁也是岁也狄伐
鲁叔孙庄叔于是乎败狄于咸获长狄侨如及虺也
豹也而皆以名其子七十三年矣史赵曰亥有二首
六身下二如身是其日数也士文伯曰然则二万六
千六百有六旬也赵孟问其县大夫则其属也召之
而谢过焉曰武不才任君之大事以晋国之多虞不
能由吾子使吾子辱在泥涂久矣武之罪也敢谢不
才遂仕之使助为政辞以老与之田使为君复陶以
为绛县师而废其舆尉于是鲁使者在晋归以语诸
大夫季武子曰晋未可偷也有赵孟以为大夫有伯
瑕以为佐有史赵师旷而咨度焉有叔向女齐以师
保其君其朝多君子其庸可偷乎勉事之而后可
昭公元年楚右尹子干奔晋从车五乘叔向使与秦
公子同食皆百人之饩赵文子曰秦公子富叔向曰
底禄以德不闻以富秦楚匹也使后子与子干齿（
以年
齿为高下而坐）
辞曰针惧选楚公子不获是以皆来亦唯命
且臣与羁齿毋乃不可乎史佚有言曰非羁何忌
家语正论篇哀公问于孔子曰二三大夫皆劝寡人
使隆敬于高年何也孔子对曰君之及此言将天下
实赖之岂惟鲁哉公曰何也其义可得闻乎孔子对
曰昔者有虞氏贵德而尚齿夏后氏贵爵而尚齿殷
人贵富而尚齿周人贵亲而尚齿虞夏殷周天下之
盛王也未有遗年者焉高年者贵于天下久矣次于
事亲是故朝廷同爵而尚齿七十杖于朝君问则席
八十则不仕朝君问则就之而悌达乎朝廷矣其行
也肩而不□不错则随斑白者不以其任于道路而
悌达乎道路矣居乡以齿而老穷不匮强不犯弱众
不暴寡而悌达乎州巷矣古之道五十不为甸役颁
禽隆之长者而悌达乎搜狩矣军旅什伍同爵则尚
齿而悌达乎军旅矣夫圣王之教孝悌发诸朝廷行
于道路至于州巷放于搜狩循于军旅则众感以义
死而弗敢犯公曰善哉寡人虽闻之弗能成
韩子外储说篇郑人有相与争年者其一人曰我与
黄帝之兄同年讼此而不决以后息者为胜耳
史记秦始皇本纪始皇十六年九月发卒受地韩南
阳假守腾初令男子书年
汉书东方朔传朔上书曰臣朔少失父母长养兄嫂
年十三学书三冬文史足用十五学击剑十六学诗
书诵二十二万言十九学孙吴兵法战阵之具征鼓
之教亦诵二十二万言凡臣朔固已诵四十四万言
又常服子路之言臣朔年二十二长九尺三寸目若
悬珠齿若编贝勇若孟贲捷若庆忌廉若鲍叔信若
尾生若此可以为天子大臣矣臣朔昧死再拜以闻
朔文辞不逊高自称誉上伟之令待诏公车
魏志司马朗传朗年十二试经为童子郎监试者以
其身体壮大疑朗匿年劾问朗曰朗之内外累世长
大朗虽弱无仰高之风损年以求早成非志所为
也监试者异之
晋书琅邪孝王裒传裒初封宣城郡公拜后将军及
帝为晋王有司奏立太子帝以裒有成人之量过于
明帝从容谓王导曰立子以德不以年导曰世子宣
城俱有朗□之目固当以年于是太子位遂定
世说王文度范荣期俱为简文所要范年大而位小
王年小而位大将前更相推在前既移久王遂在范
后王因谓曰簸之扬之□秕在前范曰洮之汰之沙
砾在后
南齐书王融传上以融才辨使兼主客接卤使房景
高宋弁弁见融年少问主客年几融曰五十之年久
踰其半
文中子立命篇繁师元闻董常贤问贾琼以齿琼曰
始冠矣师元曰吁其幼达也琼曰夫子十五为人师
焉陈留王孝逸先达之□者也然白首北面岂以年
乎琼闻之德不在年道不在位
隋唐嘉话英公尝言我年十二三为无赖贼逢人则
杀十四五为难当贼有所不快者无不杀之十七八
为好贼上陈乃杀人年二十便为天下大将用兵以
救人死
宋史司马旦传旦生于丙午与文彦博程公珣席汝
言为同年会赋诗绘像世以为盛事比唐九老
砚冈笔志本朝状元多同岁比于星历必有可推者
但数问术士无能晓之尔前徐奭梁固皆生于乙酉
王曾张师德皆生于戊寅吕溱杨置皆生于甲寅贾
黯郑獬皆生于壬戌彭汝砺许安世皆生于辛巳陈
尧咨王整皆生于庚午
老学庵笔记王定国素为冯当世所知而荆公绝不
乐之一日当世力荐于神祖荆公即曰此孺子耳当
世忿曰王巩戊子生安得谓之孺子盖巩之生与同
天节同日也荆公愕然不觉退立
绍兴末巨公丁丑生者数人或戏以衰健放榜陈福
公作魁凌尚书景夏末名张魏公黜落

　老幼部杂录
书经盘庚汝无侮老成人无弱孤有幼
微子曰父师少师我其发出狂吾家耄逊于荒按注
纣暴虐无道老成人皆逃遁于荒野
诗经小雅采章方叔元老克壮其犹按注元大犹
谋也言方叔虽老而谋则壮也
正月章召彼故老讯之占梦
大雅板四章老夫灌灌小子蹺蹺匪我言耄尔用忧
谑按注灌灌款款也蹺蹺骄貌耄老而昏也
鲁颂泮水章永锡难老
礼记曲礼恒言不称老按注平常言语之间自以老
称则尊同于父母而父母为过于老矣古人所以斑
衣娱戏者欲安父母之心也
老者不以筋力为礼
礼运大道之行也天下为公使老有所终壮有所用
幼有所长
文王世子王乃命公侯伯子男及群吏曰反养老幼
于东序终之以仁也
学记幼者听而弗问学不躐等也
祭义贵老为其近于亲也慈幼为其近于子也
坊记父母在不称老
仪礼士相见礼与老者言言使弟子与幼者言言孝
弟于父兄
说文老考也
笔记蜀人谓老为皤取皤皤黄发义后有蛮王小皤
作乱今国史乃作小波非是
青波杂志人少则发黑老则发白久则黄人少则肤
白老则肤黑久则黯若有垢然发黄而肤为垢故曰
黄见王充论衡而今韵略字下亦注老人面若
垢为
青箱杂记唐路德延有孩儿诗五十韵盛传于世近
代洛中致政侍郎张公师锡追次其韵和成老儿诗
亦五十韵合录之曰鬓发尽皤然眉分白雪鲜周遮
延客话伛偻抱孙怜无病常供粥非寒亦衣绵假温
推拥背借力仗搘肩貌比三峰客年过四皓仙唤方
离枕上扶始到门前每爱烹山茗常嫌饤石莲耳聋
如塞纩眼暗似笼烟宴坐羸□几乘骑困亸鞭头摇
如转旋唇动若抽牵骨冷愁离火牙疼怯漱泉形骸
将就木囊橐尚贪钱胶睫干眵缀粘髭冷涕悬披裘
腰懒系濯手袖慵揎□举衣频换扶持药屡煎坐多
茵易破行少履难穿喜婢裁裙布嗔妻买粉钿房教
深下幕□遣厚铺毡琴听怜三乐图张笑七贤看嫌
经字小敲喜磬声圆食罢羹流袂杯余酒带涎乐来
须遣罢医到久相延裹帽纵横掠梳头取次缠长吁
思往事多感听哀弦气注腰还重风牵口便偏墓松
先遣种志石豫教镌客到惟求药僧来忽问禅养茶
悬壁晒艾曝檐椽怒仆空睁眼嗔儿谩握拳心惊
嫌蹴踘脚软怕秋千局缩同寒狖推豗似饱鸢观瞻
多目眩牵动即头旋女嫁求红烛男婚乞彩钱已闻
捐几杖宁更佩韦弦宾客身非与儿孙事已传养和
屏作伴如意拂相连久弃登山屐唯存负郭田呻吟
朝不乐展转夜无眠呼稚临□畔看书就枕边冷疑
怀贮水虚讶耳闻蝉束帛非无分安车信有缘伏生
甘坐末绛老让行先拘急将风夜昏沉欲雨天鸡皮
尘渐渍齯齿食频填每忆居郎署常思钓渭川喜逢
迎佛会羞赴赏花筵径狭容移槛□危索减砖好生
焚鸟网恶杀拆渔船既感桑榆日常嗟蒲柳年长思
当弱冠悔不剩狂颠
希通录俗斥年长者为老物实非恶语人亦物也故
曰人物况六经中已有之周礼钥祭章祭蜡以息老
物
东斋记事今言人之衰老者则曰钟鸣漏尽隋柳彧
传伏见诏以上柱国和平子为杞州刺史其人年垂
八十钟鸣漏尽若令刺举所损殊大人皆以此言始
于彧非也田豫为并州刺史迁卫尉年老求逊位司
马仲达以为豫克壮书喻未听豫答书曰年过七十
而以居位譬犹钟鸣漏尽而夜行不休是罪人也当
以此为始豫书见于魏书本传
容斋随笔唐世赦宥推恩于老人绝优开元二十三
年耕籍田侍老百岁以上版授上州刺史九十以上
中州刺史八十以上上州司马二十七年赦百岁以
上下州刺史妇人郡君九十以上上州司马妇人县
君八十以上县令妇人乡君天宝七载京城七十以
上本县令六十以上县丞天下侍老除官与开元等
国朝之制百岁者始得初品官封比唐不侔矣淳熙
三年以太上皇帝庆寿之故推恩稍优遂有增年诡
籍以冒荣命者使如唐日将如何哉
经鉏堂杂志造物劳我以生逸我以老少年不勤是
不知劳也年老奔竞是不知逸也天命我佚而我自
劳以取困辱岂非逆天乎
续释常谈鲍明远少年时至衰老行篇云寄语后生
子作乐当及春今俗少年者呼为后生子士往往笑
之不谓此乃古语而人尚用之也
二老堂诗话朱新中川志载郭功父老人十拗谓
不记近事记得远事不能近视能远视哭无泪笑有
泪夜不睡日睡不肯坐多好行不肯食□要食硬儿
子不惜惜孙子大事不问碎事絮少饮酒多饮茶暖
不出寒即出丁巳岁予年七十二目视昏花耳中无
时不作风雨声而实雨却不甚闻因补一联云夜雨
稀闻闻耳雨春花微见见空花是亦两拗也尝录寄
朱元晦朱大以为然请予足成之遂贴两句云自矜
阙
二字
盲宰相今复痴聋作富家
老学庵笔记老杜寄薛三郎中诗云上马不用扶每
扶必怒瞋东坡送乔同诗云上山如飞瞋人扶皆言
老人也盖老人讳老故尔若少壮者扶与不扶皆可
何瞋之有
鼠璞鬻熊年九十见周文王曰老矣鬻子曰捕虎逐
麋臣已老矣使坐而策国事尚少也孟尝谓楚丘先
生春秋高多遗忘矣楚丘曰使拔距投石追车赴马
何暇见老深谋远计役精神而决嫌疑吾始壮矣周
家尊事黄不过乞言非劳其筋力强之以事也大
夫七十致仕礼之常也间有特异之贤尊而礼之任
其德而不任其力也使鞭钝策朽以尽瘁于群有司
何补于其国哉
存余堂诗话张师锡老儿诗五十韵摹写极工中有
看嫌经字小不免是老僧脚软怕秋千不免是老妇
病榻寤言夫生人之初阴阳和会絪缊凝结资血气
以为荣卫故血阴而气阳阳旺乃生阴血方其少壮
则气盛而血华及其老也气馁而血衰发白肤皱是
其征也加之以五欲交攻二火焚和语云燥万物者
莫燥乎火膏油所以继火于无穷人当暮齿则壮膏
既尽衰烬渐微譬之春杨条枝柔可绾结至秋枯瘁
脆若拉朽木液竭而生理尽矣故养生者以惜精气
为本
近峰闻略东坡云人老簪花不自羞花应羞上老人
头康节云花见白头人莫笑白头人见好花多康节
壮而东坡怯
读书镜赵子昂老态诗云老态年来日日添黑花飞
眼雪生髯扶衰每藉过头杖食肉先寻剔齿签右臂
拘挛巾不裹中肠惨戚泪常淹移□独就南荣坐畏
冷思亲爱日檐箨冠徐延之云非身处老境真知灼
见者不能谙此悲夫洪皓熙宁中游太学十年不归
其父作诗寄皓曰太学何蕃且一归十年甘旨误庭
闱休辞客路三千远须念人生七十稀腰下虽无苏
子印箧中幸有老莱衣归时定约春前后免使高堂
赋式微浩得诗即归养钱塘吴慥洪武间官四川其
父敬夫思之作诗云剑阁凌云鸟道边路难闻说上
青天山川万里身如寄鸿雁三秋信不传落叶打□
风似雨孤灯背壁夜如年老怀一掬钟情泪几度沾
衣独泫然敬夫卒而慥始以丁忧还家嗟乎世之宦
游者多矣衔命千里亲老不获从甚则倚闾陟屺目
穷心折终不敢少露于宾客笑语及邮筒笔楮之间
而子或浮沉宦辙垂五载十载出而裾绝入而室虚
者岂少哉则前诗可念也
野客丛谈汉武至郎署见颜驷鬓眉皓白问何其老
也对曰臣文帝时为郎文帝好文而臣好武景帝好
老臣尚少陛下好少臣已老是以三弃不遇上感其
言擢为会稽都尉此事与冯唐绝类白帖云汉文帝
时冯唐白首为郎帝问之对曰臣三朝不遇乐天诗
亦曰重文疏卜式尚少弃冯唐杨巨源诗曰此地含
香从白首冯唐何事怨明时刘孝标辨命论曰贾大
夫沮志于长沙冯都尉皓发于郎署左太冲咏史诗
曰冯唐岂不伟白首不见招两君皆有白首不遇之
说是以颜驷事尝为冯唐用也
高斋诗话山谷尝云杜荀鹤诗举世尽从愁里老正
好对韩退之诗谁人肯向死前休余考荀鹤诗原有
是对其诗曰南来北去二三年年去年来两鬓斑举
世尽从愁里老谁人肯向死前闲退之易闲字为休
字耳退之在前荀用其语谁人肯向死前休谁人肯
向死前闲二句皆当理然岂可诬举世之人尽从愁
里老邪盖有春风和气中过一生者但不多耳不若
浮世多从忙里老
岩栖幽事余尝爱夷坚支乙序云老矣不复观心犹
独爱奇气习犹与壮等耳力未减客话尚能欣听心
力未歇忆所闻不遗忘笔力未遽衰触事大略能述
此洪适语也
安得长者言后辈轻薄前辈者往往促筭何者彼既
贱老天岂以贱者赠之