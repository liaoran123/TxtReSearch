
　荣辱部艺文一
　　君子无荣辱解　　　　　　唐韦瑞符
所谓荣与辱者贤不肖之辨也朝暮之所存也君子
小人所以异道而殊名也君子无荣辱小人有辱而
无荣志意修术业明德行备饰是荣之自内者也由
之而爵列尊谷禄厚无择而不宜是荣之自外者也
君子有诸内而外者至焉犹是艺之耨之鏄之水泽
以时而苗之猥大者也而世谓之荣是果不足为君
子荣也以至贵于天下立国家偃然若固有之者彼
修之非一日也得之诚有术也吾所以待之无愧也
又何荣乎哉厄穷詈侮暴怒横逆以至于系悴逐磔
世所谓之辱者是又果不足为君子辱也问其逢何
物也其遭何时也吾之所以不容用吾之所修可于
尧禹孔子而不可于斯时也吾又何辱乎哉君子无
荣非不荣也所以为荣者出于吾道耳异乎世之所
谓幸而荣者也谓种而收者幸可乎君子无辱非不
辱也吾之道大彼不足用吾之说是彼不足闻辱诚
有所在也犹河海之不可内于坳涔也是岂河海辱
哉故曰君子无荣辱由是为说也小人有辱无荣曲
哆险诡突诞嫉贼是辱自内者也由之而得刑杀流
放是亦有诸内而外者至焉是犹薉芜之郁涩之而
蓬乱疽结也谓饭肉死者不幸可乎幸而集奸容邪
盗有位势则当时之贤者阴指而默笑之愤之甚者
笔之于书以示戒于后视其所处如鼠之肥肆于廪
也豕之腯泽于栏也其荣乎哉故曰小人有辱无荣
也小人之有辱无荣内外备至而不容说焉然则就
是说吾又有明焉君子非有荣者有仁义之荣而无
势仕之荣也在吾之修者尧禹孔子吾将坦荡荡而
君师之立其朝跻其堂悟而有之流千万世鼻口吾
芳醲故曰有仁义之荣也若势与仕吾又恶取哉得
之吾不屑也流千万世不遂者称道而自信焉恶在
乎得与否也故曰无势仕之荣也若小人则无适而
不辱也学者述道行吾说而审取焉君子小人分矣

　荣辱部艺文二
诗

　　绝句　　　　　　　　　　唐童翰卿
大朴逐物尽哀我天地功争得荣辱心洒然归西风
　　效古　　　　　　　　　　　僧澹交
荣辱又荣辱一何□与覆人生百岁中孰肯死前足
元鬓忽如丝青丛不再绿自古争名徒黄金是谁禄
　　歌　　　　　　　　　　　　僧元寂
酒秃酒秃何荣何辱但见衣冠成古丘不见江河变
陵谷

　荣辱部总论
礼记
　　曲礼
四郊多垒此卿大夫之辱也地广大荒而不治此亦
士之辱也

注
垒者屯军之壁卿大夫不能谋国数见侵伐故
　多垒土广人稀荒秽不理此二者固皆卿大夫之
　责士卑不与谋国而田里之事则其职也故曰亦
　士之辱
道德经
　　厌耻
宠辱若惊何谓宠辱宠为下得之若惊失之若惊是
谓宠辱若惊
晏子
　　问下篇
叔向问晏子曰何若则可谓荣矣晏子对曰事亲孝
无悔往行事君忠无悔往辞和于兄弟信于朋友不
谄过不责得言不相坐行不相反在上治民足以尊
君在下莅修足以变人身无所咎行无所创可谓荣
矣
荀子
　　荣辱篇
憍泄者人之殃也恭俭者偋五六也虽有戈矛之刺
不如恭俭之利也故与人善言暖于布帛伤人之言
深于矛戟故薄薄之地不得履之非地不安也危足
无所履者凡在言也巨涂则让小涂则殆虽欲不谨
若云不使快快而亡者怒也察察而残者忮也博而
穷者訾也清之而俞浊者口也豢之而俞瘠者交也
辩而不说者争也直立而不见知者胜也廉而不见
贵者刿也勇而不见惮者贪也信而不见敬者好剸
行也此小人之所务而君子之所不为也斗者忘其
身者也忘其亲者也忘其君者也行其少顷之怒而
丧终身之躯然且为之是忘其身也室家立残亲戚
不免乎刑戮然且为之是忘其亲也君上之所恶刑
法之所大禁也然且为之是忘其君也忧忘其身内
忘其亲上忘其君是刑法之所不赦也圣王之所不
畜也乳彘不触虎乳狗不远游不忘其亲也小人忧
忘其身内忘其亲上忘其君则是人也而曾狗彘之
不若也凡斗者必自以为是而以人为非也己诚是
也人诚非也则是己君子而人小人也以君子与小
人相贼害也忧以忘身内以忘亲上以忘君岂不过
甚矣哉是人也所谓以狐父之戈钃牛矢也将以为
智耶则愚莫大焉将以为利耶则害莫大焉将以为
荣耶则辱莫大焉将以为安耶则危莫大焉人之有
斗何哉我欲属之狂惑疾病耶则不可圣王又诛之
我欲属之鸟鼠禽兽耶则不可其形体又人而好恶
多同人之有斗何哉我甚丑之有狗彘之勇者有贾
盗之勇者有小人之勇者有士君子之勇者争饮食
无廉耻不知是非不辟死伤不畏众强然惟利
饮食之见是狗彘之勇也为事利争货财无辞让果
敢而振猛贪而利然惟利之见是贾盗之勇也
轻死而暴是小人之勇也义之所在不倾于权不顾
其利举国而与之不为改视重死持义而不挠是士
君子之勇也倏者浮阳之鱼也胠于沙而思水则
无逮矣挂于患而欲谨则无益矣自知者不怨人知
命者不怨天怨人者穷怨天者无志失之己反之人
岂不亦迂哉荣辱之大分安危利害之常体先义而
后利者荣先利而后义者辱荣者常通辱者常穷通
者常制人穷者常制于人是荣辱之大分也材□者
常安利荡悍者常危害安利者常乐易危害者常忧
险乐易者常寿长忧险者常夭折是安危利害之常
体也夫天生烝民有所以取之志意致修德行致厚
智虑致明是天子之所以取天下也政法令举措时
听断公上则能顺天子之命下则能保百姓是诸侯
之所以取国家也志行修临官治上则能顺上下则
能保职是士大夫之所以取田邑也修法则度量刑
辟图籍不知其义谨守其数慎不敢损益也父子相
传以持王公是故三代虽亡治法犹存是官人百吏
之所以取秩禄也孝悌原□拘录疾力以敦比其事
业而不敢怠傲是庶人之所以取暖衣饱食长生久
视以免于刑戮也饰邪说文奸言为倚事陶诞突盗
惕悍憍暴以偷生反侧于乱世之间是奸人之所以
取危辱死刑也其虑之不深其择之不谨其定取舍
楛僈是其所以危也材性知能君子小人一也好荣
恶辱好利恶害是君子小人之所同也若其所以求
之之道则异矣小人也者疾为诞而欲人之信己也
疾为诈而欲人之亲己也禽兽之行而欲人之善己
也虑之难知也行之难安也持之难立也成则必不
得其所好必遇其所恶焉故君子者信矣而亦欲人
之信己也忠矣而亦欲人之亲己也修正治辩矣而
亦欲人之善己也虑之易知也行之易安也持之易
立也成则必得其所好必不遇其所恶焉是故穷则
不隐通则大明身死而名弥白小人莫不延颈举踵
而愿曰知虑材性固有似贤人也夫不知其与己无
以异也则君子注错之当而小人注错之过也故熟
察小人之知能足以知其有余可以为君子之所为
也譬之越人安越楚人安楚君子安雅是非知能材
性然也是注错习俗之节异也仁义德行常安之术
也然而未必不危也污慢突盗常危之术也然而未
必不安也故曰君子道其常而小人道其怪凡人有
所一同饥而欲食寒而欲暖劳而欲息好利而恶害
是人之所生而有也是无待而然者也是禹桀之所
同也目辨白黑美恶耳辨声音清浊口辨碱酸甘苦
鼻辨芬芳腥臊骨体肤理辨寒暑疾养是又人之所
常生而有也是无待而然者也是禹桀之所同也可
以为尧舜可以为桀跖可以为工匠可以为农贾在
势注错习俗之所积耳是又人之所生而有也是无
待而然者也是禹桀之所同也为尧禹则常安荣为
桀跖则常危辱为尧禹则常愉佚为工匠农贾则常
烦劳然而人力为此而寡为彼何也曰陋也尧禹者
非生而具者也夫起于变故成乎修修之为待尽而
后备者也人之生固小人无师无法则惟利之见耳
人之生固小人又以遇乱世得乱俗是以小重小也
以乱得乱也君子非得势以临之则无由得开内焉
今是人之口腹安知礼义安知辞让安知廉耻隅积
亦呥呥而□乡乡而饱已矣人无师无法则其心正
其口腹也今使人生而未尝睹刍豢稻梁也惟菽藿
糟糠之为睹则以至足为在此也俄而粲然有秉刍
豢稻粱而至者则瞲然视之曰此何怪也彼臭之而
无嗛于鼻尝之而甘于口食之而安于体则莫不弃
此而取彼矣今以夫先王之道仁义之统以相群居
以相持养以相藩饰以相安固邪以夫桀跖之道是
其为相悬也几直夫刍豢之悬糟糠尔哉然而人力
为此而寡为彼何也曰陋也陋也者天下之公患也
人之大殃大害也故曰仁者好告示人告之示之靡
之儇之铅之重之则夫塞者俄且通也陋者俄且□
也愚者俄且知也是若不行则汤武在上曷益桀纣
在上曷损汤武存则天下从而治桀纣存则天下从
而乱如是者岂非人之情固可与如此可与如彼也
哉人之情食欲有刍豢衣欲有文绣行欲有舆马又
欲夫余财蓄积之富也然而穷年累世不知不足是
人之情也今人之生也方多蓄鸡狗猪彘又蓄牛羊
然而食不敢有酒肉余刀布有囷窌然而衣不敢有
丝帛约者有筐箧之藏然而行不敢有舆马是何也
非不欲也几不长虑顾后而恐无以继之故也于是
又节用御欲收敛蓄藏以继之也是于己长虑顾后
几不甚善矣哉今夫偷生浅知之属曾此而不知也
粮食太侈不顾其后俄则屈安穷矣是其所以不免
于冻饿操瓢囊为沟壑中瘠者也况夫先王之道仁
义之统诗书礼乐之分乎彼固天下之大虑也将为
天下生民之属长虑顾后而保万世也其长矣其
温厚矣其功盛姚远矣非熟修为之君子莫之能知
也故曰短绠不可以汲深井之泉知不几者不可与
及圣人之言夫诗书礼乐之分固非庸人之所知也
故曰一之而可再也有之而可久也广之而可通也
虑之而可安也反铅察之而俞可好也以治情则利
以为名则荣以群则和以独则足乐意者其是耶夫
贵为天子富有天下是人情之所同欲也然则从人
之欲则势不能容物不能赡也故先王案为之制礼
义以分之使有贵贱之等长幼之差知贤愚能不能
之分皆使人载其事而各得其宜然后使□禄多少
厚薄之称是夫群居和一之道也故仁人在上则农
以力尽田贾以察尽财百工以巧尽械器士大夫以
上至于公侯莫不以仁厚知能尽官职夫是之谓至
平故或禄天下而不自以为多或监门御旅抱关击
柝而不自以为寡故曰斩而齐枉而顺不同而一夫
是之谓人伦诗曰受小共大共为下国骏蒙此之谓
也
　　正论篇
子宋子曰明见侮之不辱使人不斗人皆以见侮为
辱故斗也知见侮之为不辱则不斗矣应之曰然则
亦以人之情为不恶侮乎曰恶而不辱也曰若是则
必不得所求焉凡人之斗也必以其恶之为说非以
其辱之为故也今俳优侏儒狎徒詈侮而不斗者是
岂讵知见侮之为不辱哉然而不斗者不恶故也今
人或人其央渎窃其猪彘则援剑戟而逐之不避死
伤是岂以丧猪为辱也哉然而不惮斗者恶之故也
虽以见侮为辱也不恶则不斗虽知见侮为不辱恶
之则必斗然则斗与不斗邪亡于辱之与不辱也乃
在于恶之与不恶也夫今子宋子不能解人之恶侮
而务说人以勿辱也岂不过甚矣哉金舌蔽口犹将
无益也不知其无益则不知知其无益也直以欺人
则不仁不仁不知辱莫大焉将以为有益于人邪则
与无益于人也则得大辱而退耳说莫病是矣子宋
子曰见侮不辱应之曰凡议必将立隆正然后可也
无隆正则是非不分而辩讼不决故所闻曰天下之
大隆也是非之封界分职名象之所起王制是也故
凡言议期命是非以圣王为师而圣王之分荣辱是
也是有两端矣有义荣者有势荣者有义辱者有势
辱者志意修德行厚知虑明是荣之由中出者也夫
是之谓义荣爵列尊贡禄厚形势胜上为天子诸侯
下为卿相士大夫是荣从外至者也夫是之谓势荣
流淫污僈犯分乱理骄暴贪利是辱之由中出者也
夫是之谓义辱詈侮捽搏捶笞膑脚斩断枯磔藉靡
舌是辱之由外至者也夫是之谓势辱是荣辱之
两端也故君子可以有势辱而不可以有义辱小人
可以有势荣而不可以有义荣有势辱无害为尧有
势荣无害为桀义荣势荣唯君子而后兼有之义辱
势辱唯小人而后兼有之是荣辱之分也圣王以为
法士大夫以为道官人以为守百姓以为成俗万世
不能易也
潜夫论
　　论荣
所谓贤人君子者非必高位厚禄富贵荣华之谓也
此则君子之所宜有而非其所以为君子者也所谓
小人者非必贫贱冻馁困厄穷之谓也此则小人之
所宜处而非其所以为小人者也奚以明之哉夫桀
纣者夏殷之君王也崇侯恶来天子之三公也而犹
不免于小人者以其心行恶也伯夷叔齐饿夫也傅
说胥靡而井臼处虏也然世犹以为君子者以为志
节美也故论士苟定于志行勿以遭命则虽有天下
不足以为重无所用不可以为轻处隶圉不足以为
耻抚四海不足以为荣况乎其未能相悬若此者哉
故曰宠位不足以为尊我而卑贱不足以卑己夫令
誉从我兴而二命自天降之诗云天实为之谓之何
哉故君子未必富贵小人未必贫贱或潜龙未用或
亢龙在天从古以然今观俗士之论也以族举德以
位命贤兹可谓得论之一体矣而未获至论之淑贞
也尧圣父也而丹凶傲舜圣子也而叟顽恶叔向贤
兄也而鲋贪暴季友贤弟也而庆父淫乱论若必以
族是丹宜禅而舜宜诛鲋宜赏而友宜夷也论之不
可必以族也若是昔祁奚有言鲧殛而禹兴管蔡为
戮周公佑王故书称父子兄弟不相及也幽厉之贵
天子也而又富有四海颜原之贱匹庶也而又冻馁
屡空论若必以位则是两王是为世士而二处为愚
鄙也论出不可必以位也又若是焉故曰仁重而势
轻位辱而义荣今之论者多此之反而又以九族或
以所来则亦远于获真贤矣昔自周公不求备于一
人况乎其德义既举乃可以宅故而弗之采乎由余
生于五狄越象产于八蛮而功施齐秦德立诸夏令
名美誉载于图书至今不灭张仪中国之人也卫鞅
康叔之孙也而皆谗佞反复交乱四海由斯观之人
之善恶不必世族性之贤鄙不必世俗中堂生负苞
山野生兰芷夫和氏之璧出于璞石隋氏之珠产于
蜃蛤诗云采葑采菲无以下体故苟有大美可尚于
世则虽细行小瑕曷足以为累乎是以用士不患其
非国士而患其非中世非患无臣而患其非贤盖无
羇縻陈平韩信楚俘也而高祖以为藩辅实平四海
安汉室卫青霍去病平阳之私人也而武帝以为司
马实攘北狄郡河西唯其任也何卑远之有然则所
难于非此士之人非将相之世者为其无是能而处
是位无是德而居是贵无以我尚而不乘我势也
黄宪外史
　　耻辱
楚王问曰贤士之处贫贱也富贵者可以辱乎征君
对曰昔者仲尼之钓于沂也李孙过其车耕者皆遁
男女不得有从者引仲尼之衣而叱之仲尼扬竿而
行从者抚其竿曰勿扬仲尼乃负竿而歌从者裂竿
而击之鲁人曰此孔丘也从者曰吾知孔丘故击之
耳以鲁国之众辱一贱士奚足道哉及孔丘摄相于
鲁鲁人与其从者斗从者将死季孙闻而怒遂捕从
者百人桎梏以见孔子当是时鲁人皆相率而往以
观孔子之政为从者之有怨季氏之执鲁命也既而
从者死孔子曰吾闻讼之窒者折于天刑君子之幸
也罪未成而桎梏小人之幸也由此观之贫贱者奚
辱于富贵哉夫贫贱而不辱则进而无党出而无求
独行其志而尽天者乎故舜不以耕稼为辱禹不以
诛鲧为辱文王不以拘羑为辱周公不以流言为辱
仲尼不以裂竿为辱圣人之心尽于天而奚迹之为
楚王曰善
文中子
　　王道篇
靖君亮问辱子曰言不中行不谨辱也
册府元龟
　　困辱
夫鸷兽罹乎网罟则不能奋攫噬之威应龙潜于污
潢则不能效神灵之用乃有负王霸之略躬明哲之
属命不我与时无己知困于石而若愚辱在涂而无
告阽危颠踬殆无所容及夫遇明哲之君不好贤之
世奋庸廊庙之上预议缙绅之列铭勋于钟鼎垂誉
于简册则蹇剥之患庸何伤乎是知处困而亨先贱
后贵者士君子之常也
　　忍耻
士有时运之未亨饥寒之切己忍耻自适志在功名
苟活土粪之中甘心佣保之下或负薪以自给或涤
器而杂作或略卖而为奴或乞食以见辱及夫君臣
交感智略获伸则龙蛇起陆非复蚯蚓之类鸿鹄远
引何伤燕雀之比哉
清暑笔谈
　　宠辱
失生于得者也辱生于宠者也故得为失先宠为辱
先惟能以未得为失则失不足患矣以遗宠待辱则
辱不能惊矣故曰得者时也失者顺也以得委时何
宠之有以顺处失何辱之有

　荣辱部杂录
易经否六三包羞按程传小人情状其所包蓄谋虑
邪滥无所不至可羞耻也
恒九三不恒其德或承之羞
系辞上传枢机之发荣辱之主也
礼记内则将为不善思为父母羞辱必不果
祭义不辱其身不羞其亲可谓孝矣
儒行儒有可杀而不可辱者
老子立戒章知足不辱
管子枢言篇先王重荣辱荣辱在为天下无私爱也
无私憎也
申政体篇荣辱者赏罚之精华也故礼教荣辱以
加君子化其情也桎梏鞭扑以加小人治其刑也君
子不犯辱况于刑乎小人不忌刑况于辱乎
中说关朗篇子曰辱莫大于不知耻
避暑录话俗言忍事敌灾星此司空表圣诗也表圣
休休亭记自言尝为匪人所辱宜以耐辱自警因号
耐辱居士盖指柳璨岂白马之祸璨将为不利有不
得已而忍辱以免者故为是言耶
贵耳集古人有言登公卿之门而不见公卿面目一
辱也对公卿面目而莫测公卿之心二辱也识公卿
之心不知我之心三辱也大丈夫宁就万死不受一
辱
笔畴辱之一事最所难忍自古豪杰之士多由此败
也窃意辱之来也察其人如何彼为小人耶则直在
我何怒之有彼为君子耶则直在彼何怒之有世之
人不审辱之所自来一以怒应之此其所以相雠而
相害也欤书曰必有忍其乃有济意正如此

　荣辱部纪事
说苑权谋篇楚成王赞诸属诸侯使鲁君为仆鲁君
致大夫而谋曰我虽小亦周之建国也今成王以我
为仆可乎大夫皆曰不可公仪休曰不可不听楚王
身死国亡君之臣乃君之有也为民君也鲁君遂为
仆
左传成公三年齐侯朝于晋将授玉郄克趋进曰此
行也君为妇人之笑辱也寡君未之敢任
襄公三年晋侯之弟扬干乱行于曲梁魏绛戮其仆
晋侯怒谓羊舌赤曰合诸侯以为荣也扬千为戮何
辱如之必杀魏绛无失也对曰绛无贰志事君不辟
难有罪不逃刑其将来辞何辱命焉
说苑建本篇赵简子以襄子为后董安干曰无恤不
才今以为后何也简子曰是其人能为社稷忍辱异
日智伯与襄子饮而灌襄子之首大夫请杀之襄子
曰先君之立我也曰能为社稷忍辱岂曰能刺人哉
处十月智伯围襄子于晋阳襄子疏队而击之大败
智伯漆其首以为饮器
列子说符篇齐有贫者常乞于城市城市患其亟也
众莫之与遂适田氏之厩从马医作役而假食郭中
人戏之曰从马医而食不以辱乎乞儿曰天下之辱
莫过于乞乞犹不辱岂辱马医哉
史记张仪传仪尝从楚相饮已而楚相亡璧门下意
张仪曰仪贫无行必此盗相君之璧共执张仪笞掠
数百不服释之其妻曰嘻子毋读书游说安得此辱
乎张仪谓其妻曰视吾舌尚在不其妻笑曰舌在也
仪曰足矣于是之赵求见苏秦苏秦乃诫门下人不
为通又使不得去者数日已而见之坐之堂下赐仆
妾之食因而数让之曰以子之材能乃自令困辱至
此吾宁不能言而富贵子子不足收也谢去之张仪
之来也自以为故人求益反见辱怒念诸侯莫可事
独秦能苦赵乃遂入秦
范睢传睢先事魏中大夫须贾须贾为魏昭王使于
齐范睢从齐襄王闻睢辩口乃使人赐睢金十斤及
牛酒须贾知之大怒以为睢持魏国阴事告齐故得
此馈既归以告魏相魏齐魏齐大怒使舍人笞击睢
折胁折齿睢佯死即卷之箦置□中宾客饮者醉更
溺睢故僇辱以惩后令无妄言者范睢得出既相秦
秦号曰张禄魏使须贾于秦须贾归辞范睢范睢大
供具尽请诸侯使与坐堂上食饮甚设而坐须贾于
堂下置莝豆其前令两黥徒夹而马食之
张耳陈余传余年少父事张耳两人相与为刎颈交
秦之灭大梁也张耳家外黄高祖为布衣时尝数从
张耳游客数月秦灭魏数岁已闻此两人魏之名士
也购求有得张耳千金陈余五百金张耳陈余乃变
名姓俱之陈为里监门以自食两人相对里吏尝有
过笞陈余陈余欲起张耳蹑之使受笞吏去张耳乃
引陈余之桑下而数之曰始我与公言何如今见小
辱而欲死一吏乎陈余然之秦诏书购求两人两人
亦反用门者以命里中
淮阴侯韩信传信贫无行不得推择为吏淮阴屠中
少年有侮信者曰若虽长大好带刀剑中情怯耳众
辱之曰信能死刺我不能死出我□下于是信孰视
之俛出□下蒲伏一市人皆笑信以为怯
季布传季布者楚人也为气任侠有名于楚项籍使
将兵数窘汉王及项羽灭高祖购求布千金敢有舍
匿罪及三族季布匿濮阳周氏周氏曰汉购将军急
迹且至臣家将军能听臣臣敢献计即不能愿先自
刭季布许之乃髡钳季布衣褐衣置广柳车中并与
其家僮数十人之鲁朱家处卖之朱家心知是季布
乃买而置之田
汉书韩安国传安国坐法抵罪蒙狱吏田甲辱安国
安国曰死灰独不复然乎甲曰然即溺之
吴志步骘传骘字子山临淮淮阴人也世乱避难江
东单身穷困与广陵卫旌相善俱以种瓜自给昼勤
四体夜诵经传会稽焦征羌郡之豪族人客放纵骘
与旌求食其地惧为所侵乃共修刺奉瓜以献征羌
征羌方在内卧驻之移时旌欲委去骘止之曰本所
以来畏其强也而今舍去欲以为高祇结怨耳良久
征羌开牖见之身隐几坐帐中设席致地坐骘旌于
牖外旌愈耻之骘辞色自若征羌作食身享大案殽
膳重沓以小盘饭与骘旌惟菜茹而已旌不能食骘
极饭致饱乃辞出旌怒骘曰何能忍此骘曰吾等贫
贱是以主人以贫贱遇之固其宜也当何所耻
晋书石勒载记勒居武乡北原山下相者曰此胡状
貌奇异终不可量时多嗤笑维邬人郭敬以为信然
会东瀛公腾执诸胡于山东卖充军实腾使将军郭
阳张隆虏群胡将诣冀州两胡一枷勒时年二十余
亦在其中数为隆所殴辱敬先以勒属郭阳及兄子
时阳敬族兄也是以阳时每为解请道路饥病赖阳
时而济
南史刘穆之传穆之少时家贫诞节嗜酒食不修拘
检好往妻兄家乞食多见辱不以为耻
梁书沈瑀传瑀为振武将军余姚令县大姓虞氏千
余家请谒如市前后令长莫能绝自瑀到非讼所通
其有至者悉立之□下以法绳之县南又有豪族数
百家子弟纵横递相庇荫厚自封殖百姓甚患之瑀
召其老者为石头仓监少者补县僮皆号泣道路自
是权右屏迹瑀初至富吏皆鲜衣美服以自彰别瑀
怒曰汝等下县吏何自拟贵人耶悉使着芒屩粗布
侍立终日足有蹉跌辄加搒捶瑀微时尝自至此鬻
瓦器为富人所辱故因以报焉由是士庶骇怨然瑀
廉白自守故得遂行其志
册府元龟唐马周字宾王武德中补博州助教日饮
醇酒不以讲授为心刺史达奚怒屡加咎责乃拂衣
游于曹江境复为浚仪令崔贤首所辱周遂感激西
游长安后至中书令
李进代宗初为工部侍郎宝应元年五月德宗为天
下兵马元帅平河雒以进为参佐时元帅在陕兼统
番兵回纥恃功而骄恣狠戾进与中书舍人韦少华
皆为皮鞭所辱进数月病疮仅以全生
唐书裴坦传坦历楚州刺史令狐绹当国荐为职方
郎中知制诰而裴休持不可不能夺故事舍人初诣
省视事四丞相送之施一榻堂上压角而坐坦见休
重愧谢休勃然曰此令狐丞相之举休何力顾左右
索肩舆亟出省吏眙骇以为唐兴无有此辱人为坦
羞之
册府元龟唐路随元和初以通经调授润州参军为
李锜所困使知市事随翛然坐市中一不介意
五代史赵在礼传晋亡契丹入汴在礼自宋驰至洛
阳遇契丹拽剌等拜于马首拽剌等兵共侵辱之诛
责货财在礼不胜其愤行至郑州闻晋大臣多为契
丹所锁中夜惶惑解衣带就马枥自经而卒
慕容彦超传杜重威反于魏高祖以天平军节度使
高行周为都部署以讨之以彦超为副彦超数以事
凌辱行周行周不能忍见宰相涕泣以屎塞口以自
诉