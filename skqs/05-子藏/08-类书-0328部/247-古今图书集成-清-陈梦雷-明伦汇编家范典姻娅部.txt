
　姻娅部汇考
尔雅
　　释亲
两婿相谓为亚

注
诗曰琐琐姻亚今江东人呼同门为僚婿
汉刘熙释名
　　释亲属
两婿相谓曰亚言一人取姊一人取妹相亚次也又
并来至女氏门姊夫在前妹夫在后亦相亚而相倚
共成其礼也又曰友婿言相亲友也
妇之父曰婚言婿亲迎用昏又恒以昏夜成礼也
婿之父曰姻姻因也女往因媒也
魏张揖博雅
　　释亲
同门谓之友婿

　姻娅部艺文一
　　与郗家论婚书　　　　　　晋王羲之
十一月四日右将军会稽内史琅邪王羲之敢致书
司空高平郗公足下上祖舒散骑常侍抚军将军会
稽内史镇军仪同三司夫人右将军刘
阙
女诞晏之
允之允之建威将军钱塘令会稽都尉义兴太守南
中郎将江州刺史卫将军夫人散骑常侍荀文女诞
希之仲之及尊叔廙平南将军荆州刺史侍中骠骑
将军武陵康侯夫人雍州刺史济阴郗说女诞颐之
胡之耆之美之内兄胡之侍中丹阳尹西中郎将司
州刺史妻常侍谯国夏侯女诞茂之承之羲之妻太
宰高平郗鉴女诞元之凝之肃之徽之操之献之肃
之授中书郎骠骑谘议太子左率不就徽之黄门郎
献之字子敬少有清誉善隶书咄咄逼人仰与公宿
旧通家光阴相接承公贤女淑质直亮确懿纯美敢
欲使子敬为门闾之宾故具书祖宗职讳可否之言
进退惟命羲之再拜
　　为王仪同谢国姻启　　　　　梁刘潜
即日主书王静民宣□安吉主降嫔臣第三息实臣
素里庸族蓬衡贱品事隔伊缗之理望绝下嫁之姬
而圣慈猥洽皇姻曲逮荆布陋饰已膺凡奖负薪微
引复降肃邕频烦叨荷内外荣忭
　　与迈求婚启　　　　　　　　宋苏轼
里闬之游笃于早岁交朋之分重以世姻某长子迈
天资朴鲁近凭一艺于师傅贤小娘子姆训夙成远
有万石之家法聊伸不腆之币愿结无穷之欢
　　与过求婚启　　　　　　　　　前人
敢议婚姻盖恃乡里之末遂忘门阀亦缘声气之同
龟筮既从祖考咸喜伏承令子第二小娘子庆闱擢
秀岂独卫公之五长而某第二子某驽质少文庶几
南容之三复恭驰不腆之币永结无穷之欢悚忭于
怀敷述罔既
　　求婚启　　　　　　　　　　　前人
结褵早岁已联昆弟之姻亲垂白南荒尚念子孙之
嫁娶敢凭良妁往款高闳轼长子某之第二子符天
质下中生有蓬麻之陋祖风绵邈庶几弓冶之余符
承故令弟子立先辈之爱女第十四小娘子禀粹德
门教成家庙中郎坟典之付岂在他人太真姑舅之
婚复见今日仰缘夙契祗听俞音

　姻娅部艺文二
诗
　　小雅我行其野三章
　民适异国依其婚姻而不见收恤故作此诗
我行其野蔽芾其樗昏姻之故言就尔居尔不我畜
复我邦家
我行其野言采其蓫昏姻之故言就尔宿尔不我畜
言归思复
我行其野言采其葍不思旧姻求我新特诚不以富
亦祗以异
　　闲吟赠皇甫郎中亲家翁　　唐白居易
谁能嗟叹光阴暮岂复忧愁活计贫忽忽不知头上
事时时犹忆眼中人早为良友非交势晚接嘉姻不
失亲最喜两家婚嫁毕一时抽得尚平身
　　皇甫郎中亲家翁赴任绛州宴送出城赠别
　　　　　　　　　　　　　　　　前人
慕贤入室交先定结援通家好复成新妇不嫌贫活
计娇孙同慰老心情洛桥歌酒今朝散绛路风烟几
日行欲识离群相恋意为君扶病出都城
　　寄杨虢州与之旧姻　　　　　刘禹锡
避地江湖知几春今来本郡拥朱轮阮郎无复里中
旧杨仆却为关外人各系一官难命驾每怀前好易
沾巾玉城山里多灵药摆落功名且养神
　　敬酬陈掾亲家翁秋夜有赠　　储光羲
大姬配胡公位乃三恪宾盛德百代祀斯言良不泯
敬仲为齐卿当国名益震仲举登宰辅太丘荣缙绅
武皇受瑶图爵土封其新繁祉既骤集裔孙生贤臣
特达逾珪璋节操方松筠云汉一矫翼天地三振鳞
曳裾朝赤墀酌醴侍紫宸大君锡车马时复过平津
言则广台阶道亦资天均清秋忽高兴震藻若有神
曜曜趋宫廷洸洸迈徐陈镐京既锡第门巷交朱轮
方将袭伊皋永以崇夏殷宗党无远近敬恭依仁人
雪尽宇宙暄归沧海春沈吟白华颂帝闼降丝纶
驿骑及芜城相逢在郊鄄别离旷南北谴谪罹苦辛
昼游还荆吴迷方客咸秦惟贤惠重义男女期嘉姻
梧桐生朝阳鸣萧晨岂不畏时暮坎壈无与邻
中夜凉风来顾我阙音尘琼瑶不遐弃寤寐如日新

　姻娅部杂录
诗经小雅节南山篇琐琐姻亚则无膴仕
集
传
琐琐小
貌婿之父曰姻两婿相谓曰亚
懒真子天下之事有一可笑者今辄记之子路在弟
子中号为好勇天下之至刚强人也而卫弥子瑕者
至以色悦人天下之至柔弱人也然同为友婿故孟
子曰弥子之妻与子路之妻兄弟也弥子谓子路曰
夫子主我卫卿可得也夷考其时正卫灵公之时何
二人赋性之殊也尔雅曰两婿相谓为亚注云今江
东人呼同门为僚婿严助传呼友婿江北人呼连袂
又呼连襟
辍□录凡男女缔姻者两家相谓曰亲家此二字见
唐萧嵩传今北方以亲字为去声按卢纶作王驸马
花烛诗云人主人臣是亲家则是亦有所祖亲家又
曰亲家翁五代史刘昫传昫与冯道为姻家而同为
相道罢李愚代之愚素恶道之为人凡事有稽失者
愚必指以诮昫曰此公亲家翁所为

　姻娅部纪事
左传庄公十年夏蔡哀侯娶于陈息侯亦娶焉息妫
将归过蔡蔡侯曰吾姨也止而见之弗宾息侯闻之
怒使谓楚文王曰伐我吾求救于蔡而伐之楚子从
之秋九月楚败蔡师于莘以蔡侯献舞归十四年蔡
哀侯为莘故绳息妫以语楚子楚子如息以食入享
遂灭息以息妫归生堵敖及成王焉未言楚子问之
对曰吾一妇人而事二夫纵弗能死其又奚言楚子
以蔡侯灭息遂伐蔡秋七月楚入蔡君子曰商书所
谓恶之易也如火之燎于原不可乡迩其犹可扑灭
者其如蔡哀侯乎
晋公子重耳奔狄从赵衰狄人伐廧咎如获其二女
叔隗季隗纳诸公子公子取季隗以叔隗妻赵衰
史记项籍本纪项籍闻沛公已破咸阳大怒欲击破
沛公军项羽季父项伯乃夜驰之沛公军私见张良
具告以事良具告沛公沛公曰君为我呼入吾得兄
事之项伯入见沛公沛公奉卮酒为寿约为婚姻
汉书公孙贺传贺字子叔自武帝为太子时贺为舍
人及武帝即位迁至太仆贺夫人君孺卫皇后姊也
贺由是有宠
严助传助家贫为女婿富人所辱上问所欲对愿为
会稽太守于是拜会稽太守
楚国先贤传孙携字文英与李元礼俱娶太尉桓焉
女时人谓桓叔元两女俱乘龙言得婿如龙也
三国志周瑜传孙策以瑜为中护军领江夏太守从
攻皖拔之时得桥公两女皆国色也策自纳大桥瑜
纳小桥
注
江表传策从容戏瑜曰桥公二女虽流离
得吾二人作婿亦足为欢
晋书甘卓传卓见天下大乱弃官东归前至历阳与
陈敏相遇敏甚悦共图纵横之计遂为其子景娶卓
女共相结托会周□倡义密使钱广攻敏弟昶敏遣
卓讨广顿朱雀桥南会广杀昶□告丹阳太守顾荣
共邀说卓卓素敬服荣且以昶死怀惧良久乃从之
遂诈疾迎女断桥收船南岸共灭敏传首于京都
华表传表子廙字长骏弘敏有才义妻父卢毓典选
难举姻亲故廙年三十五不得调晚为中书通事郎
泰始初迁冗从仆射少为武帝所礼历黄门侍郎散
骑常侍前军将军侍中南中郎将都督河北诸军事
父疾笃辄还仍遭丧旧例葬讫复任廙固辞忤旨初
表有赐客在鬲使廙因县令袁毅录名三客各代以
奴及毅以货赇致罪狱辞迷谬不复显以奴代客直
言送三奴与廙而毅亦卢氏婿也又中书监荀勖先
为中子求廙女廙不许为恨因密启帝以袁毅货赇
者多不可尽罪宜责最所亲者一人因指廙当之又
缘廙有违忤之咎遂于丧服中免廙官削爵土
宋书庾登之传登之为新安太守谢晦为抚军将军
荆州刺史请为长史南郡太守仍为卫军长史太守
如故登之与晦俱曹氏婿名位本同一旦为之佐意
甚不惬到厅笺唯云即日恭到初无感谢之言每入
觐见备持箱囊几席之属一物不具不坐晦常优容
之晦拒王师欲使登之留守登之不许晦败登之以
无任免罪禁锢还家
王敬弘传敬弘性恬静左右尝使二老婢戴五绦五
辫着青纹□襦饰以朱粉女适尚书仆射何尚之弟
述之敬弘尝往何氏看女值尚之不在寄斋中卧俄
顷尚之还敬弘使二婢守合不听尚之入云正热不
堪相见君可且去尚之于是移于他室
何尚之传尚之女适刘湛子黯而湛与尚之意好不
笃湛欲领丹阳乃徙尚之为祠部尚书领国子祭酒
尚之甚不平湛诛迁吏部尚书
梁书王峻传峻子琮为国子生尚始兴王女繁昌县
主不惠为学生所嗤遂离婚峻谢王王曰此自上意
仆极不愿如此峻曰臣太祖是谢仁祖外孙亦不藉
殿下姻媾为门户
韦放传放字元直车骑将军睿之子放与吴郡张率
皆有侧室怀孕因指为婚姻其后各产男女未及成
长而率亡遗嗣孤弱放常赡恤之及为北徐州时有
势族请姻者放曰吾不失信于故友乃以息岐娶率
女又以女适率子时称放能笃旧
魏书王慧龙传慧龙司马德宗尚书仆射愉之孙初
崔浩弟恬闻慧龙王氏子以女妻之生子宝兴少孤
事母至孝尚书卢遐妻崔浩女也初宝兴母及遐妻
俱孕浩谓曰汝等将来之所生皆我之自出可指腹
为亲及婚浩为撰仪躬自监视谓诸客曰此家礼事
宜尽其美及浩被诛卢遐后妻宝兴从母也缘坐没
官宝兴亦逃避未几得出卢遐妻时官赐度河镇高
车滑骨宝兴尽卖货产自出塞赎之以归
夏侯道迁传道迁随裴叔业至寿春为南谯太守两
家虽为姻好而亲情不协遂单骑归国拜骁骑将军
道迁长子夬妻裴植女也
长孙道生传观子冀归六岁袭爵高祖以其幼承家
业赐名稚字承业世宗时侯刚子渊稚之女婿刚为
元叉所厚故稚骤得转进出为抚军大将军领扬州
刺史假镇南大将军都督淮南诸军事出帝初以定
策功封开国子稚表请回授其姨兄廷尉卿元洪超
次子恽初稚生而母亡为洪超母所抚养是以求让
许之
李顺传顺字德正赵郡平棘人也崔浩弟娶顺妹又
以弟子娶顺女虽二门婚媾而浩颇轻顺顺又弗之
伏也由是潜相猜忌故浩毁之太延五年议征凉州
顺议以凉州乏水草不宜远征与崔浩诤浩固执
以为宜征世祖从浩议及至姑臧甚丰水草世祖与
恭宗书以言其事颇衔顺后谓浩曰卿昔所言今果
验矣浩曰臣之所言虚实皆如此类初蒙逊有西域
沙门昙无忏微有方术世祖诏顺令蒙逊送之京邑
顺受蒙逊金听其杀之世祖克凉州后闻而嫌顺凉
土既平诏顺差次群臣赐以爵位顺颇受纳品第不
平凉州徐桀发其事浩又毁之云顺昔受牧犍父子
重赂每言凉州无水草不可行师及陛下至姑臧水
草丰足其诈如此几误国事不忠若是反言臣谗之
于陛下世祖大怒真君三年遂刑顺于城西顺死后
数年其从父弟孝伯为世祖知重居中用事及浩之
诛世祖怒甚谓孝伯曰卿从兄往虽误国朕意亦未
便至此由浩谮毁朕忿遂盛杀卿从兄者浩也
辛绍先传绍先子凤达凤达子祥字万福咸阳王禧
妃即祥妻妹及禧构逆亲知多罹尘谤祥独萧然不
预
北齐书段荣传荣字子茂高祖入洛论功授瀛州刺
史荣妻皇后姊也荣恐高祖招私亲之议固推诸将
竟不之州荣长子韶字孝先少工骑射有将领才略
高祖以武明皇后姊子益器爱之常置左右以为心
腹
崔传一门婚嫁皆是衣冠之美吉凶仪范为当
时所称娄太后为博陵王纳妹为妃敕中使曰好
作法用勿使崔家笑人婚夕显祖举酒祝曰新妇宜
男孝顺富贵奏曰孝顺出自臣门富贵恩由陛下
封述传述字君义厚积财产一无馈遗虽至亲密友
贫病困笃亦绝于拯济朝野物论甚鄙之外貌方整
而不免请谒回避进趋颇致嗤骇前妻河内司马氏
一息为娶陇西李士元女大输财聘及将成礼犹竞
悬违述忽取供养像对士元打像作誓士元笑曰封
公何处常得应急像须誓便用一息娶范阳卢庄之
女述又径府诉云送乃嫌脚跛评田则云咸薄铜
器又嫌古废皆为吝啬所及每致纷纭
周书陈忻传进爵许昌郡公除熊州刺史忻与韩雄
里闬姻娅少相亲昵俱总兵境上三十余载每有御
扞二人相赴常若影响故得数对勍敌而常保功名
虽并有武力至于挽强射中忻不如雄散财施惠得
士众心则雄不如忻身死之日将吏荷其恩德莫不
感恸焉
李弼传弼字景和少有大志膂力过人隶侯莫陈悦
为大都督加通直散骑常侍太昌初受清水郡守恒
州大中正寻除南秦州刺史随悦征讨屡有□捷及
悦害贺拔岳军停陇上太祖自平凉进军讨悦弼谏
悦曰岳既无罪而公害之又不能抚纳其众使无所
归宇文夏州收而用之得其死力咸云为主将报雠
其意固不小也今宜解兵谢之不然恐必受祸悦惶
惑计无所出弼知悦必败乃谓所亲曰宇文夏州才
略冠世德义可宗侯莫陈公智小谋大岂能自保吾
等若不为计恐与之同至族灭会太祖军至悦乃弃
秦州南出据险以自固翌日弼密通使太祖许背悦
来降夜弼乃勒所部云侯莫陈公欲还秦州汝等何
不束装弼妻悦之姨也特为悦所亲委众咸信之人
情惊扰不可复定皆散走争趋秦州弼乃先驰据城
门以慰辑之遂拥众以归太祖悦由此遂败太祖谓
弼曰公与吾同心天下不足平也破悦得金宝奴婢
悉以好者赐之
隋书崔儦传儦授员外散骑侍郎越国公杨素时方
贵幸重儦门地为子元纵娶其女为妻聘礼甚厚亲
迎之始公卿满座素令骑迎儦儦故敝其衣冠骑驴
而至素推令上坐儦有轻素之色礼甚倨言又不逊
素忿然拂衣而起竟罢座后数日儦方来谢素待之
如初
唐书萧嵩传嵩瓘子貌秀伟美须髯始娶会稽贺晦
女僚婿陆象先宰相子时为洛阳尉已有名士争往
交而嵩汨汨未仕人不之异夏荣者善相谓象先曰
君后十年贵冠人臣然不若萧郎位高年艾举门蕃
炽
嵩子衡尚新昌公主嵩妻入谒帝呼为亲家仪物甚
盛
纪处讷传处讷秦州上邽人为人魁岸髭长数尺其
妻武三思妇之姊纵使通三思由是款昵进为太府
卿
王沛传沛许州许昌人少勇决为节度使上官涗所
器妻以女署牙门将涗卒它婿田偁胁涗子袭领其
军谋杀监军沛知其计密告之支党悉禽德宗嘉美
即拜行军司马
蒋钦绪传钦绪为华州长史萧至忠自晋州被召过
钦绪钦绪本姻家因戒曰以君才不患不见用患非
分而求耳至忠竟及祸
唐璇传璇字休璟老逾八十犹托倚权近求复用于
是贺娄尚宫方用事附者辄荣赫休璟乃为子娶其
义女故复起宰相颇为时讥訾
陆坚传坚河南洛阳人初为汝州参军以友婿李慈
伏诛贬涪州参军
大唐新语魏元忠男升娶荥阳郑远女升与节愍太
子谋诛武三思废韦庶人不克为乱兵所害元忠坐
系狱远以此乃就元忠求离书今日得离书明日改
醮殿中侍御史麻察不平之草状弹曰郑远纳钱五
百万将女易官先朝以元忠旧臣操履坚正岂独尚
兹贤行实欲荣其姻戚遂起复授远河内县令远子
良解褐洛州参军既连婚国相父子崇赫迨元忠下
狱遂诱和离今日得书明日改醮且元忠官历三朝
荣跻十等虽金精屡铄而玉色常温远胄虽参华身
实凡品若言齐郑非偶不合结褵既冰玉交欢理资
同□而下山之失未远御轮之已周无闻寄死托
孤见危授命斯所谓滓秽流品点辱衣冠而乃延首
阙
陬宜从摈斥虽渥恩周洽刑罚免加而名教所先
理资惩革请裁以宪网禁锢终身远以此废弃朝野
咸赏察之公直
唐国史补张燕公好求山东婚姻当时皆恶之及后
与张氏为亲者乃为甲门
避暑漫抄萧瑀尝因宴太宗谓近臣曰自知一座最
贵者先把酒时长孙无忌房元龄相顾未言瑀引手
取杯帝问曰卿有何说瑀对曰臣是梁朝天子儿隋
时皇后弟唐朝左仆射天子亲家翁太宗抚掌极欢
而罢
五代史娄继英传继英不知何许人也历梁唐为绛
冀二州刺史北面水陆转运使耀州团练使晋高祖
时为左监门卫上将军继英子妇温延沼女也自明
宗时诛其父韬延沼兄弟废居于许心常怨望及范
延光反继英有弟为魏州子城都虞候延光遣人以
蜡丸书招继英继英乃遣延沼入魏见延光延光大
喜与之信箭使阴图许延沼与其弟延浚延衮募不
逞之徒千人期以攻许而许州节度使苌从简以延
光之反也疑有应者为备甚严延沼未及发延光蜡
书事泄于京师继英惶恐不自安乃出奔许高祖下
诏招慰之使复位继英惧不敢出温氏兄弟谋杀继
英以自归延沼以其女故不忍张从宾反于洛阳延
沼兄弟乃与继英俱投从宾于汜水继英知温氏之
初欲杀己也反谮延沼兄弟于从宾从宾皆杀之从
宾败继英为杜重威所杀
刘昫传冯道与昫为姻家而同为相道罢李愚代之
愚素恶道为人凡事有稽失者必指以诮昫曰此公
亲家翁所为也昫性少容恕而愚特刚介遂相诋诟
相府史吏恶此两人刚直因共扬言其事闻废帝两
罢之
苏氏闲谈录冯道与赵凤同在中书凤有女适道中
子以饮食不中为道夫人谴骂赵令婢长号知院者
来诉凡数百言道都不答及去但云传语亲家翁今
日好雪
宋史王化基传化基子举正兼枢密使迁给事中御
史台举李徽之为御史举正友婿也格不行徽之讼
曰举正妻悍不能制如谋国何欧阳修等亦论举正
懦默不任事
常安民传安民字希古选成都府教授秩满寓京师
妻孙氏与蔡确之妻兄弟也确时为相安民恶其人
绝不相闻确夫人使招其妻亦不往调知长洲县
吴执中传执中字子权历官州县同门婿吕惠卿方
贵盛不肯附以取进凡三十余年始提举河南常平
陈师道传师道字履常一字无己与赵挺之为友婿
素恶其人适预郊祀行礼寒甚衣无绵妻就假于挺
之家问所从得却去不肯服遂以寒疾死
郝质传质字景纯在并州与朝士董熙善约为婚姻
熙死家贫无依质已为节度使竟以女归董氏
外戚孟忠厚传忠厚隆佑太后兄也营佑陵秦桧当
为总护使惮往乃除忠厚枢密使以代其行桧与忠
厚僚婿也然心实忌之山陵事毕忠厚欲归枢密府
桧讽言路引故事论列遂判福州
闻见前录王懿恪公拱辰与欧阳文忠公同年进士
文忠自监元省元赴廷试锐意魁天下明日当唱名
夜备新衣一袭懿恪辄先衣以入文忠怪焉懿恪笑
曰为状元者当衣此至唱名果第一后懿恪文忠同
为薛简肃公子婿文忠先娶懿恪夫人之姊再娶其
妹故文忠有旧女婿为新女婿大姨夫作小姨夫之
戏文忠与懿恪虽友婿文忠心少之文忠为参政时
吏拟进懿恪仆射文忠曰仆射宰相官也王拱辰非
曾任宰相老不可改东宫官以至拜宣徽使终身不
至执政盖懿恪主吕文靖文忠主范文正其党不同
云
石林燕语赵中令为相李处耘为枢密使处耘之女
为中令子妇□居二府不避姻家皇佑中文潞公为
相程康肃为枢密副使熙宁中王荆公为相吴正宪
为枢密副使皆不避
明外史曹祥传祥字世奇太仓人家贫为人赘婿力
学久不售其娅有先举于乡者外姑薄祥不以为婿
数祥即并日食不从外家乞怜久之外姑悔稍割田
与之谢不受
赵用贤传用贤字汝师常熟人万历初授检讨张居
正父丧夺情用贤抗疏拜杖除名用贤有女许御史
吴之彦之子镇之彦惧及深结居正得巡按福建过
里门不为用贤礼且坐镇于其弟下曰婢子也以激
用贤用贤怒已察知其受居正党王篆指遂反币告
绝之彦乃大喜二十一年王锡爵复入内阁用贤改
吏部左侍郎骎骎且向用锡爵不便也用贤故所绝
婚吴之彦者锡爵里人也时以佥事论罢希锡爵指
使其子镇讦用贤论财逐婿蔑法弃伦举朝咸骇用
贤疏辩乞休诏礼官平议尚书罗万化以之彦其门
生引嫌力辞锡爵乃上议曰用贤轻绝之彦缓发均
失也今赵女已嫁难问初盟吴男未婚无容反坐欲
折其衷宜听用贤引疾而曲贷之彦诏从之用贤遂
免归