
　世谊部艺文
　　吊萧孟恩文　　　　　　　　晋束□
东海萧惠孟恩者父昔为御史与□先君同僚孟恩
及□日夕同游分义蚤着孟恩夫妇皆亡门无血嗣
时有伯母从兄之忧未得自往致文一篇以吊其魂
并修薄奠其文曰旧友人阳平束□谨请同业生李
察奉脯修一束麦糒一器以致祠于处士萧生之墓
曰呜呼哀哉精爽遐登形骸幽匿有邪亡邪莫之能
测敬荐薄馈魂兮来食孟恩孟恩岂犹我识

　世谊部纪事
左传襄公二十六年初楚伍参与蔡太师子朝友其
子伍举与声子相善也伍举娶于王子牟王子牟为
申公而亡楚人曰伍举实送之伍举奔郑将遂奔晋
声子将如晋遇之于郑郊班荆相与食而言复故
后汉书孔僖传僖曾祖父子建少游长安与崔篆友
善及篆仕王莽尝劝子建仕对曰吾有布衣之心子
有衮冕之志各从所好不亦善乎道既乖矣请从此
辞遂归终于家僖与崔篆孙骃复相友善
孔融传融字文举孔子二十世孙也融年十岁随父
诣京师时河南尹李膺以简重自居不妄接士宾客
敕外自非当世名人及与通家皆不得白融欲观其
人故造膺门语门者曰我是李君通家子弟门者言
之膺请融问曰高明祖父尝与仆有恩旧乎融曰然
先君孔子与君先人李老君同德比义而相师友则
融与君累世通家众坐莫不叹息
汉中士女志文姬南郑赵伯英妻太尉李固女也父
为梁冀所免兄宪公季公罢官归文姬叹曰李氏灭
矣乃与二兄议匿弟燮父门生王成亡命徐州涕泣
送之谓成曰托君以六尺之孤若李氏得嗣君之名
义参于程杵矣久之遇赦燮得还
世说新语王子敬数岁时尝看诸门生摴蒱见有胜
负因曰南风不竞门生辈轻其小儿乃曰此郎亦管
中窥豹时见一斑子敬瞋目曰远惭荀奉倩近愧刘
真长遂拂衣而去
世说补严武以世旧待杜甫甚善杜性褊躁傲诞尝
醉登武□瞪视曰严挺之乃有此儿
顺宗实录令狐峘为礼部侍郎杨炎为相有杜封者
故相鸿渐之子求补弘文生炎尝出杜氏门下托峘
以封峘谓使者曰相公欲封成名乞署封名下一字
峘因得以记焉炎不意峘卖之署名属峘峘明日疏
言宰相炎迫臣以威臣从之则负陛下不从即炎当
害臣德宗以问炎炎具道所以德宗怒曰此奸人不
可耐欲杖而流之炎救解乃黜为衡州别驾
宋史王佑传初佑知贡举多拔擢寒俊毕士安柴成
务皆其所取也后与其子旦同入两制居中书
张去华传景德元年以工部侍郎致仕去华美姿貌
善谈论有蕴藉颇尚气节在营道得父同门生何氏
二子教其学问受代之京师慰荐馆谷并登仕籍
邵伯温传伯温康节处士雍之子也司马光子康卒
康子植幼宣仁后悯之吕大防谓康素以伯温可托
请以伯温为西京教授以教植伯温既至官则诲植
曰温公之孙大谏之子贤愚在天下可畏也植闻之
力学不懈卒有立
范纯仁传纯仁以父任太常寺太祝中皇佑元年进
士第仲淹门下多贤士如胡瑗孙复石介李觏之徒
纯仁皆与从游昼夜肄业至夜分不寝置灯帐中帐
顶如墨色仲淹没始出仕
程元凤传元凤之在政府也一契家子求贰令元凤
谢之曰除授须由资其人累请不许乃以先世为言
元凤曰先公畴昔相荐者以某粗知恬退故也今子
所求躐次岂先大夫意哉矧以国家官爵报私恩某
所不敢
明外史何乔新传乔新父文渊以议易储或传朝命
逮捕遂自经死时乔新已登景泰五年进士官南京
礼部主事奔丧归里里人故侍郎揭稽尝受业文渊
而与乔新兄弟不□奏文渊死实诸子迫之又逼嫁
父所爱妾乔新亦讦稽为巡抚时尝荐黄且代草
易储疏皆被征比对部父妾断指为诸郎讼冤狱得
少解帝亦以事经赦释不问