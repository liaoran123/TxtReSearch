龙筋凤髓判　﹝唐﹞张鷟撰

龙筋凤髓判卷一

中书省二条
中书舍人王秀漏泄机密断绞，秀不伏，款于掌事张会处传得语，秀合是从，会款所传是实，亦非大事不伏科。
凤池清切，鸡树深严，敷奏帝俞，对扬休命。召为内史，流雅誉于周年，荀作令君，振芳尘于魏阙。张会掌机右掖，务在便蕃，王秀负版中书，情惟密切。理须克清克慎。慕金人以缄口。一德一心，仰星街而卷舌。温树之号，问且无言，恶木之阴，过而不息。岂得漏秦相之骑乘，故犯疏罗，盗魏将之兵符，自轻刑典。张会过言出口，驷马无追，王秀转泄于人，三章莫舍。若潜谋讨袭，理实不容，漏彼诸蕃，情更难恕。非密既非大事，法许准法勿论，待得指归，方可裁决。

通事舍人崔暹奏事口误，御史弹付法，大理断笞三十，征铜四斤。暹款奏事虽误，不失事意，不伏征铜。
崔暹风神爽俊，词彩抑扬，雅调疏通，清音朗彻。裴楷之英姿萧萧，朝野羽仪，魏舒之容止堂堂，群寮领袖。自可曳裾紫禁，伏奏清规，助朝廷之光辉，赞明时之喉舌。芝泥发彩，宣凤诏而腾文，兰检浮香，润龙缣而动色。岂容金马之对，未被誉称，神羊之威，俄闻奏劾。罚金既罹于疏网，辨璧无舍于明珠。过误被弹，止当笞罪，不失事意，自合无辜。虽触凝霜，理宜清雪。

门下省二条
给事中杨珍奏状错以崔午为崔牛，断笞三十，征铜四斤，不伏。
沉沉青锁，肃肃黄枢，望重鸾司，任光龙祚。掌壸负玺，步顿于是生光，左貂右蝉，揖让由其动价。杨珍门承积阀，荣重缙绅，趋左掖之严凝，奏上台之清切。出纳王命，职当喉舌之官，光阐帝猷，佐处腹心之地。恪勤之誉，未出于丹闱，舛缪之愆，已尘于清宪。马字点少，尚惧亡身，人名不同，难为逃责。准犯既非切害，原情理或可容，何者？宁失不经，宥过无大。崔牛崔午，即欲论辜，甲申甲由，如何定罪。

左补阙陈邃司制敕知敕书有误，不奏辄改，所改之次与元敕同，付法不伏。
陈邃缪司纶綍，忝掌枢机，参详兰叶之文，宣越芝英之字。拾遗补阙，蹑山甫之清尘，献可替否，寻晏婴之胜迹，设令鲁鱼纰缪，理合上闻，豕亥参差，无疑下断，岂容斟酌圣意，加减繇言，用寸管以窥天，持小觚而测海。未经上白，辄敢雌黄，定字虽复无差，据罪终须结正，八十之杖，自作难逃，三千之条，理宜明罚。

公主二条
永安公主出降，有司奏礼钱加长公主二十万，造第宅所费亦加之，群下有疑。
金机扎扎，灵婺皎洁于云间，银汉亭亭，少女逶迟于巽位。故潇湘帝子，乘洞浦而扬波，巫峡仙妃，映高唐而散雨。公主秾华发彩，蕣萼延祥，六珈玉步之辰，百两香飞之日。三公主婚，鹓鸾接羽，百枝灯烛，光沁水之田园，万转笙竽，杂平阳之歌舞。玲珑玉佩，振霞锦于仙衣，熠耀花冠，点星珠于宝胜。飞轮镜匣，向满月以开轮，仙凤楼台，映浮云而写盖。弄珠分态，江姊为之含颦，飞箭成婚，天公为之蹙笑。肃雝之制，须异常伦，筑馆之规，特优恒典。小不加大，必上下和平，卑不凌尊，则亲疏顺序。先帝女之仪注，旧有章程，少公主之礼容，岂容逾越。

山阳公主为子求内官，亲得侍卫。
山阳分辉若木，泒浪咸池，七襄之驾既严，万金之礼斯盛。张敖勋旧，切汤沐之微滋，窦固名宗，沾脂粉之余润。但任人以器，有国之大经，官不私亲，前王之令范。拜官床下，时闻丞相之男，乞卫宫中，惟允左师之息。燕王之请身入侍，竟不从依，陶馆之为子求郎，终无允许。若有言有行，胡越可以正除，无德无功，昆季宁容滥及。宜铨其器识，察其廉能，待得实才，方可详择。

御史台二条
御史王铨奉敕权衡州，司马钟建未返制命，辄干他事，解耒阳县令张泰，泰不伏。
楼乌之府，地凛冽而风生，避马之台，气威棱而霜动。惩奸疾恶，实藉严明，肃政弹非，诚宜允列。王铨位参持斧，职在埋轮。履暴胜之清徽，乘葛丰之雅烈。冠施铁树，贵戚伤心，花发绣衣，奸豪敛手。近辞端右，远届衡阳，联翩紫盖之峰，迢递苍梧之野。但御史推核，受委非轻，有罪必绳，无幽不察。神羊竦角，必触邪人，隼鸷惊飞，先驱恶鸟。推钟建之罪，特奉繇言，举张泰之辜，无亏格式。正当直指，岂是辄干，准犯量科，宜从解退。

御史严宣前任洪洞县尉日，被长史田顺鞭之，宣为御史，弹顺受赃二百贯，勘当是实，顺诉宣挟私弹事，勘问宣挟私有实，顺受赃不虚。
田顺提舆晋望，让佩汾阳，作贰分城，参荣半刺。性非卓茂，酷甚常林，鞭寗戚以振威，辱何夔而逞志。严宣昔为县尉，雌伏乔元之班[唐西都尉]，今践宪司，雄飞杜林[侍御史]之位。祁奚举荐，不避亲仇，鲍永绳愆，宁论贵贱。许扬大辟，讵顾微嫌，振白鹭之清尘，纠黄鱼之浊政。贪残有核，赃状非虚，此乃为国锄凶，岂是挟私弹事。二百镪坐，法有常科，三千狱条，刑兹罔舍。

尚书都省二条
左司郎中许鉴饮酒停制，敕依问，款称遇霍乱不得判署，遂失机。
锵锵会府，掌北斗之机衡，肃肃礼闱，握南宫之枢奥。是称仙宇，实号文昌。虞书典百揆之宗，周礼统六卿之职。许鉴位膺列宿，职绾通班，总八座之繁司，丞万机之要务。端标指影，检局亏违，置治和钧，纠绳稽失。举宏网于乌网，则万目皆张，振修领于狐裘，则千毛自整。兢兢戒慎，尚有差违，翼翼小心，仍忧失坠。岂得不存恭肃，自纵荒淫。放旷鹦鹉之杯，淹停凤凰之制。恪居官次，异文惠[魏高柔字文惠，奉公勤恪]之勤公，职务不修，同景山之中圣。绐依霍乱，未可依凭，滞失机宜，理从明宪。

令史王隆每受路州文书，皆纳贿钱，被御史弹，付法，计赃十五疋，断绞，不伏。
王隆忝沾趋吏，幸列胥徒，禄虽给于斗储，官未阶于尺木。鸡卵之馔，虽避嫌疑，鹅目之钱，若为窥觇。每受一状，皆取百文，未申疵面之功，翻起黑头之患。猎青凫之小利，触骢马之严威。因事受财，实非通理，枉法科罪，颇涉深文。宜据六赃，式明三典。

吏部二条
吏部侍郎山巨源奏称：选人极多，缺员全少等邑之色，书判不公，词学优长选号复少，望请判事鉴镂，词理酸寒者，虽有等级十选并放。
六卿分职，百官总已，周开冢宰之司，汉列尚书之位。铨衡万国，不易其人，藻鉴九流，古难斯任。在魏则荀攸鉴识，毛玠公方，居晋则裴楷清通，王戎简要。故能轮辕莫弃，玉石咸收，不求备于寰中，无滞才于天下。宏词硕学，不绩公劳，浅见狭闻，多求等级。只如视肉之辈，篌瑟莫分，走骨之徒，狐狸讵辨。食梅衣葛，无以暴其寒酸，咀梨餐荼，不足方其辛苦。鸷鸟累百，不如一鹗之雄，羊皮数千，不如一狐之腋。镂冰之子，万众不可滥收，画饼之夫，百选犹其堪总。自然私谒之门塞，公平之路开，长闻振鹭之飞，母复促牛之谤。

王岘山有策略，解行兵选司，补拟神武军。御史弹不应置而置，选部为首，岘山为从，并仰处分。
岘山素闲武略，早习戎昭，张良千里之谋，陈平六奇之计。观丁父鄀俘也，楚王以为军帅，李左车赵囚也，韩信收其兵计。求贤为国，进善无私，压强敌而振威容，安国家而利社稷。征虽要籍，准法勿论。量事应机，据条尢坐。更宜审鞫，方可裁科。

考功二条
考功郎中吕讷奏：比年奏考不求才行，贪猥辈好行贿赂，请托多有，使勤劳清慎之徒，不事行赇，例应排摈。若据部当考，便成失鉴，若不收劳效，又是弃功，请为安稳法。
同力度德，为政之大经，明试以功，经邦之上策。三载考绩，芳尘振于有虞，六府孔修，懿范光于大禹。故知激扬清浊，才行为先，黜陟幽明，勤劳是务。吕讷含香礼阁，染翰仙台，觉朱邑之廉名，知黄霸之尤异。恐贪猥之吏，政以贿成。黩货之夫，情随利动。赠金蛇于梁冀，奔竞无厌，献璧马于虞公，骄淫不息。遂令浊滥之士，却在上流，清慎之徒，翻居下等。苍蝇迷其黑白，素匠极其丹青。有蠹朝章，深惊物听，试可询其政术，察以廉能，考殿最于锱铢，烛妍媸于水镜。自然陈群考课，深明九品之宜，严助恭勤，尤奉三年之最。

诸州贡举悉有保明，及其简试芜滥极多，若不量殿举主，或恐奸源渐盛，并仰折中处分。
进贤匡国，先典攸高，求贤审官，前王所重。或学兼马郑，蕴万卷于胸中，或业亚扬班，包九流于掌内。总斯群艺，乃应宾庭，岂得举不求才，惟力是荐，贡不求器，惟赇是闻。徒招画饼之讥，终致举肥之诮。菟丝燕麦，竟是虚名，草狗泥龙，终非实用。鸡冠比玉，乍可依稀，鱼目参珠，曾何仿佛。贡人不充分数，举主自合征科。法有常刑，理难逃责。

司勋二条
洛阳人祁元泰贿司勋令徐整，作伪勋插入甲，奏大理，断泰为首，整为从，泰不伏。
止戈为武，靖乱之嘉谋，致果为毅，安边之茂轨。畴庸命赏，将酬犬马之功，书劳策勋，用答鹰扬之效。祁元泰奸回是务，逞狙诈于千端，徐整干没为怀，纵狼心于百变。勋随笔注，官逐贿成，将此白丁，插名黄绶。虽复龙蛇共泽，善恶斯殊，终是鸡鹤同群，是非交错。整行诈业，泰受伪勋，两并日拙为非，一种雷同获罪。执行故造，造者自合流刑，嘱请货求，求者元无首从。

前屯营将军游最犯赃解官，乃于怀远军考勋至上柱国，司勋郎中崔仵奏，最犯名教不合加勋。左丞批：士有百行，可以功过相掩。
游最素闲武略，早习戎昭，经述爪牙之功，忝当心膂之任，不能恪勤在职，虑慎当怀，俄担张武之赃，遽罢绛侯之职，退从里闬，屏迹邱园，却扫长门，开闭无事。旧时廷尉，徒有箴于故人，昔日将军，终见诃于醉尉。因兹结愤，展效边荒，申劲节于龙城，荡妖氛于雁塞。蒙轮竞进，拔距争先，将宣百战之勋，以赎九章之罪。郎中以往愆名教，功未可收，左丞以今振其威，劳堪补过。曩虽贪财好色，未亏吴起之名，盗嫂受金，不掩陈平之智。海浮小芥，讵玷洪波，玉隐微瑕，何妨美宝。如愚浅见，叙录为宜。

主爵二条
主爵员外郎梁瓒奏：左仆射魏宰无汗马劳，御史大夫李嘉为佐命功，并妄爵也，请皆追夺。
疏茅建社[尚书苴以白茅]，剪桐开国[成王剪桐为圭，戏封弟叔虞为唐]，隆定鼎于昌基[成王定鼎于郏鄏]，茂勤王之令典[勤王纳王也]。公侯圭组，百代相承[组绶也，公执桓圭，侯执信圭]，带砺山河，千秋不绝。只如吴邓四县，东汉之功臣[后汉封吴汉邓禹四县]，萧曹万家，西京之佐命[高祖封]。莫不甘棠教化，光宣召伯之风，大树辞荣，独擅将军之气[冯异]。魏宰智不动俗，曾无汗马之勋，李加谋不出凡，讵展饥鹰之效[春秋曰玉犹鹰也，饥则依人]。无功而禄，不可励勋臣，无德而官，如何奖朝士。昔豕突命赏，伪新于是覆亡[汉王莽篡天下，以死囚为兵击匈奴，号豕突，猛勇加以厚赏官职]，羊烂封侯，更始由其丧败[更始多用小人，谚曰烂羊头，封公侯]。并为爵人失叙，锡土无纲。宜遵操斧之柯，岂踵覆车之辙。

羽林将军王畅薨，无嫡子，取侄男袭爵，庶子告不合承。
父昭子穆，千龄不易之仪，继祖承祧[远祖之庙曰祧]，万代相因之道。若骨肉无爽，鸤鸠之美克昌[鸤鸠有纯之德，养七子旦从上，夕从下，无偏党]，血属不同，螟蛉之子何寄。王畅名参骁尉，职绾羽林，俄缠风烛之灾，近绝烝尝之嗣。弃其庶子，收彼侄男，意既不保其家，神必不歆其祀。故荀觊令君之子，珠玉相辉，韦元成丞相之苗，芝兰递茂。枚皋孽子，不废光门，裴秀旁生，无妨贵族[晋裴秀清俊，母卑贱，大母每令进食于客，客见之皆起。母曰贱人也，客曰当为子故耳。自后大母知之，竟不复使]。三鳣之宝，银黄所以挺生[后汉杨震有鹳鸟衔三鳣集堂后，四代三公皆佩银黄也]，七貂之门，金紫于焉间出。侧男自须绍允，犹子不合承宗。诈袭者处以徒刑，应续者宜从改正。

户部一条
户部侍郎韦珍奏称：诸州造籍脱漏丁口，租调破除倍多常岁，请取由付法依问。诸使皆言春疾疫死实多，非故为疏漏。
虞书五教，实委司徒之官，周礼六卿，爰开地官之位。莫不织成都邑，编辑甿黎，设九土之网维，成四方之管辖。班固申犬牙之制，疆埸绮分[西都赋]，应璩应马齿之规，井田鳞次。户标九等，俱陈万国之图[人有上中下九等]，人有十伦，并挂三年之籍[人有十伦，上从王公，下至舆台]。岂容丁口脱漏，任意疏遗，租调破除，恣情抽减。遂使廒庾顿乏，帑藏皆空，军兴于是缺支，国用由其不足。付法科罪，仍敢薄言，依问款词，咸推遘厉。否终则泰，造化之常图，福谦害盈，幽明之极数。魏文帝修书永叹，念亲故之凋亡，刘孔才矫制征兵，促黎元之残丧。荐臻不息，僵毙相仍，遽离人符，多编鬼录。生者固宜存附，死者难以执留。灾疫不拘，案宜从记。

工部一条
工部员外郎赵务支蒲陕布供渔阳军，幽易绢入京，百姓诉不便，务款布是粗物，将以供军，绢是细物，合贮官库。
赵务鸣鹤登朝，含鸡伏奏[汉仪尚昼郎含鸡舌香伏奏]，转箸之敏，未见称奇[西京杂记曰曹元礼善算，回箸知二囷之粟不升斗也]，聚米之能，无闻播美[马援聚米为山川地，光武谓曰虏在吾目中矣]。张仓之善算国用，讵肯留情，冯勤之巧计军储，曾何介意。回长作短，异赵达之精心，变近成遥，殊顾谈之屈指。蒲陕之布，却入渔阳，幽易之缣，返归关陇。同北辕之适越，类东走之望秦。人之情乎，翳则无也。细缣称以纳库，粗布贮以充军，非直运者苦劳，抑亦兵家贾怨。宜从削黜，以肃顽愚。

仓部二条
仓部郎中胡敬称：内外官禄，准令据阶级，有费仓储，望请准见任官品级极为裨益，未知可否。
冰霜凛冽，白璧不可以御形，水旱灾危，黄金不可以适口。故饥者念食，不崇抵鹊之珍，寒者思衣，不贵灵蛇之宝。珍台囿馆，不可以无膳而存，金城汤池，不可以无粟而守。只如给禄给俸，具有朝章，准阶准官，俱编甲令。岂容谄佞之辈，曲路邀名，趋竞之流，僻涂生巧。窥测人主，汲黯由其面折，割剥黎元，桑弘以之腰斩。我国家咸有一德，法无二门，动必依绳，言不逾矩。比成王之制度，令出惟行，则大舜之温恭，朕言不再。胡敬职非稽古，学未知今，作聪明而乱旧章，恃薄才而隳正法。南山之峻，宁资覆篑之饶，东海之津，何藉操觚之润。请仍旧贯，无替前规。

沧瀛等州申称：神龙元年百姓遭水，奉旨贷半租，供渔阳军，许折。明年又遭涝，免，无租可折。至三年，百姓诉州以去年合折，不许，百姓不伏事。
沧瀛等州，频遭水涝，泥牛转盛，滂沛成河，石燕争飞，霪霖变浦。当时奉旨，令贷半租，此日蠲科，仍闻诉款。准旨有明年之语，据条无三年之文，以此狐疑，莫能龟决。明年复涝，乃是折空，后岁总征，元无折处。菖蒲去蚤虱，而蚰蜒竟来，矾石止龋痛，而牙根遽折。所益全少，所损愈多，征一丁之半租，招百姓之深怨。是则国家之信，不及于豚鱼，王者之仁，不流于行苇。得原失信，文公之所不为，献鼎弃言，展季由其未许。有家有国，乍可去食而去兵，大车小车，不可无輗而无軏。譬如洞庭之屿，彭蠡之湖，添只雁不为之多，失双凫不为之少。货藏天下，何必前征而后征，物寄人间，终是楚弓而楚得。元贷未折，许折还征，涣汗发而却收，丝纶抽而复返。四方取则，百姓何凭，政在养人，理从矜折。

龙筋凤髓判卷二

礼部二条
礼部奏：海州奏朱雁集，岐州奏白麟见，及荐郊庙，二项俱无空信，州申未知合附以否。
典朕三礼，大舜委于姜夷[伯夷也]，分敕六卿，成王任以邢[宗]伯。建兹岁首，实曰春官。敦叙九族之亲，钦若五常之教。祀地郊天之典，举其宏纲，朝日夕月之仪，撮其机要。岐州俯临八水，斜瞻鸑鷟之峰，海部近控三山，回瞰鲸鯢之穴。陈敬所奏，瑞雁翻朱，薛泰申文，翔鸾孕素。赩丹霞于日羽，晃若朝轮，晶白雪于霜毛，皎同秋练。既无状验，空有奏章。寻鸟迹于云空，察人形于冰镜，刻猿猴于棘刺，尚且见欺。说蚕茧于天宫，谁堪辄信。语同捕影，不可诬神，状等系风，如何荐庙。管窥其事，案记为宜。

于旦奏：孝门旧多伪作祥瑞，并请破孝门，勒从课。
天地所生，人为万物之贵，人伦所重，孝为百行之原。昔传曾闵之名，今有荀何之誉。孝通厚载，则白兔呈休，孝感圆穹，则丹鸟结庆。于旦巡省风俗，敷畅皇猷，未闻沮劝之方，遽表浇浮之迹。旧蒙旌表，今请剔除，诈浊不逮于诈清，慕善犹愈于慕恶，岂以已无仁，不信仁者之行仁，以已无孝，即疑孝者之非孝。蛮陌之国，尚或难容，父母之邦，如何自处。靡闲大体，好讦微疵，事既不然，若为通允。

祠部二条
祠部郎中孙佺状称，往年度人，多用财贿，递相嘱请，元无经业。望更铨试，不任者，退还本邑。
国之大事，在祀与戎。人之所崇，惟仙与佛。伏自恒星夜陨，吉梦宵传，既脱绀象之踪，爰开白马之寺。明须慈悲结虑，忍辱凝怀，坐鸽珍以勤诚，获鹅珠而守戒。指法场之门户，豁尔天开，导智海之波澜，涣然冰释。如斯行业，乃出尘嚣，岂容阐提末品，沙弥浅学，不精不进，曾无罗汉之因，行嘱行赇，翻习旃施之业。四分十诵，本自面墙，六度三明，旧来胶柱。为鸡为鹜，玷鹤树之清风，如虺如蛇，秽龙宫之妙法。铨择伪滥，解退为宜。

大云寺僧昙畅奏：率僧尼钱造大像，高千尺，助国为福。诸州僧尼诉云：像无大小，惟在至诚。聚敛贫僧，人多嗟怨。既违佛教，请为处分。
泥洹归静，涅槃入寂，法初不灭，故现灭以归空。道本无生，故因生而不用。十大弟子，忆妙觉之微言，八部龙王，礼如来之双足。象牙塔庙，刻画真容，牛头栴檀，雕镌宝相。祗欲垂仪设教，岂以广大自矜，抽道俗之筋髓，暗凡庸之耳目。论其壮也，释迦文之清液，纳海吞江。语其高也，卢舍那之形像，包天括地，乃法身之自在，匪人力之堪为。赤熛似弹，能烧万顷之波，白月如盘，独耀四天之下。大钟千石，藉小木而方鸣，高屋万间，待微灯而破暗。心方一寸，经营宇宙之先，目阔数分，历览虚空之外。何必大者则圣，小者不神。此顽僧之褊情，非达士之深见。佛在虚廊之上，不居空木之中，何用聚怨为形，敛悲成像。大推初意，定是不然，小人之言，宜从案记。

主客二条
鸿胪寺中土蕃使人素知物情，慕此处绫锦及弓箭等物，请市，未知可否。
一人有庆，四海无虞。万国于是星驰，八方由其雾凑。乌孙合种，咸雁集于鸿胪，犬族振群，并蜂归于蛮邸。眷彼茅宇，开此藁街，即崇三揖之仪，爰设九宾之礼。祗如土蕃使者，实曰酋豪，蒙逊义渠之苗，秃发乌孤之族。占风入谒，越驼岭而输诚，就日来朝，隔驴山而纳款。观鹤绫之绚烂，彩映冰霜，睹凤锦之纷葩，光含日月。弯弧六合，犀角麋筋，劲箭三同，星流电激。听其市取，实可威于远夷，任以私收，不足损于中国，宜顺其性，勿阻蕃情。

波斯昆仑等舶到，拟给食料，已前隐没不付，有名无料虚破官物，请停。
扶南杂种，安西诸国，跨险凭危，梯山航海，飞艎走浪，望鼠岛而三休，大舶参云，指麟洲而一息。鸢波象郡，万舳争先，乌浒狼荒，知艘竞进，游贼满山，刑人半市。督邮从事，犹密兴于私门，贤者圣人，尚潜行于暗室。饮德何负，徒发孔融之讥，淫具未除，终获简雍之诮。利存禁酒之法，害远鬻酤之家。楚国亡猿，祸连林木，吴宫失燕，殃及楼台。所丧全多，所存讵几。理贵崇乎梗概，政无伺于禁虚，位人之方，居斯而已。

兵部一条
兵部奏：默啜贼入赵定，欲取幽州，居庸程出都督梁亶牢城自守，不敢遮截，请付法依问。得款，古之用兵，全军为上，亶既全幽州城，不合有罪。
兼弱攻昧，武之善经，在祀与戎，国之大事。皇天震怒，发雷电以申威，王者矜残，用干戈而肃令。蠢兹日逐，蕞尔天骄，苞玉塞以疏疆，控金微而作镇。韦韝毳幕，射多面鼠之夫，膻肉酪浆，俗负乘羊之货。鸱枭万路，冯凌燕赵之郊，狐兔千群，挠乱并幽之地。梁亶忝司金鼓，谬掌铜符，既典军容，兼知州务，理须击蛇作陈，列鹗为军，驱貔貅而扫蚩尤，纵熊罴而扑猃狁。山陵向背，握元女之灵符，日月虚空，操黄公之秘术。岂得拙于对寇，怯于用兵，拥坚甲以自防，坐重城而固守。不存邀截，故纵奔驰，脱翔鸟于高林，送游鱼于深水。无心捉搦，鸱挂网而还飞，有意宽疏，鼠入橐而重出。空执全城之语，纵贻虑敌之辜。宜据刑书，准条科结。

国子监二条
监尹勤奏学生多无经业，举送至省，落第。并请退还本邑，以激厉庶望生徒进益。
大学小学，尊师而敬道，上庠下庠，贵德而钦贤。稽山之竹，资栝羽以宣功，昆岫之珍，待琢磨而为器。东序西序，离经辨志之原，小成大成，温故知新之地。积川为海，蛟龙鱼鳖处其中，累土为山，鸑鷟鹓雏翔其上。学而从政，罔不由兹，服古入官，其来尚矣。只如每年贡举，先有成规，登上科者，高步于龙门，落下第者，退飞于鹢路。蹶足之马，尚想造涂，失晨之鸡，犹思改旦。庶使鸿飞海浦，仍怀渐陆之期，鹤唳霜皋，尚有闻天之望。岂得一回试落，便弃前功，善诱生徒，却将未可。昔苏秦十上，岂曰无才，主父八条，何妨有用。尹勤西塘教首，北海儒宗，应知三绝之劳，颇识百篇之训。随蓝改质，实藉招携，题竹书名，良资教授。宁有弃古人之糟粕，顿被疏遗，受新生之束修，频为改换。所请无理，状涉有情，未可举科，且宜从记。

太学生刘仁范等省试落第，挝鼓申诉，准式卯时付问头，酉时收策试。日晚付头不尽，经业更请重试，壹[台]付法不伏。
刘仁范青衿胄子，黄卷书生，非应奉之五行，异王充之一览，天下第一，希闻胡广之才，日下无双，罕见黄童之誉。春秋一日，徒弃光阴，文史三冬，虚淹岁序。有司试策，无晁错之中科，主者铨量，落公孙之下第。理合逡巡敛分，退坐授铨，岂得俯仰自强，肆情挝鼓，状称问头晚付，策目难周，铨退者即恨独迟，简就者不应偏早。诉人之口，皆有爱憎，试官之情，终无向背。傲不可长，骄不可盈，若引窥觇之门，恐开侥幸之路。豸冠奏劾，自合依从，马喙无冤，何烦苦诉。宜从明典，勿信浮辞。

少府监二条
监贺敬盗御茵席三十事，大理断流二千五百里，敬不伏，云其物虽部分未进，不得为御物。
沉沉少府，掌其山海之资，隐隐内藏，职在瑰奇之货。玳瑁象牙之宝，万里云奔，珊瑚玛瑙之珍，三邦辐凑。百万钱之重宝，实表贞廉，二千石之崇班，方求清素。薛宣之材茂行洁，乃应斯荣，王观之守法不移，方堪此任。贺敬挈瓶小智，荷蒉庸才，谢杨阜之公清，非孔融之朗悟，只如桃笙象簟，拟进乘舆，翠被鸳裯，咸供御用，岂得外为鼠盗，内纵狼贪。未闻匡鼎之贤，已陷敬声之谴。赤袗之席，辄入私家，文袷之衿，拟移公室。盗物数逾三十，断流遂越二千，理合甘从，仍怀苦诉，款称物虽部分未进御前，执此曲途，深乖直道。但供奉玩好，奏进珍奇，监当各有司存，拟进便为御物。何必要须入内，方可为偷。法有正条，理须明典。

府史杜元掌造金玺，遂盗一枚，铸败为酒器。断绞不伏云：东玉未进，合准常盗，不合死。
传国之宝，有道必资。式开瑞象之文，只启祥麒之字，白玉为检，映犀钮以分辉，黄金为绳，莹龙缄而动色。既施宝玉，复假金银，封以青布之囊，带以飞云[采组]之绶。杜元一介庸琐，千载寒微，驰策十年之门，始预九流之选，理须恪勤匪懈，守孙贺之曹，夙夜在公，奉常林之教。岂得小心之誉未出于阶庭，大怼之踪已流于台寺。创兹六玺，辄盗一枚，遽残螭角之辉，翻作褭蹄之用。方寸妙篆，奄就炉销，五字灵文，俄从灰坏。量其犯状，罪不容诛，语其刑名，死有余责。既投无赦之条，合处不敬之论，禹泣既不原辜，汤祝如何免罪。宜从绞坐，以肃朝章。

将作监二条
大匠吴淳掌造东都罗城，墙高九仞，隍深五丈，正属春时妨农作，百姓诉至秋收后，淳自求功，抑而不许。御史弹非时兴造，付法，不伏。
九卿分统，汉朝开土木之官，百工惟时，周礼置梓材之职。斧斤动役，测之以寒暑，版筑兴功，揆之以日星。以人从欲，倾宫就而纣亡，以欲从人，露台休而汉盛。吴淳任居大匠，职重缮工，践李固之前规，蹑曹褒之旧迹，建都河洛，起役伊瀍。百堵所以云兴，九仞由其岳立。畚篑鱼贯，强脊者使之负土，锹杵雁行，长胫者令其踏插。优旃欲漆之郭，虽复难周，张仪覆锦之城，于焉易就。九重之邑，无劳走马之形，万家之都，自有卧龙之异。理须候隙启闭，务在从时，下不夺于三农，上不亏于八部。鸧鹒迁木，殊非浚洫之辰，戴胜降桑，岂是营都之日。宁有自求微效，广弃人功，既废春畴，宜从霜典。

少匠柳佺掌造三阳宫，台观壮丽，三月而成。夫匠疲劳死者十五六，掌作官等加两阶被选，挝鼓诉屈。
千八百国，王者以列郡分州，三十六所，圣人有离宫别馆。鹊宇衔月，共五柞而连阴，龙台造天，埒九华而接影。三阳地邻崿坂，境带嵩邱，斜瞻玉女之祠，近瞰傅公之井。爰兹胜壤，聿启深宫，取酸枣之前基，探棠梨之旧制。柳佺职维经构，位掌欂栌，拱木僝于林衡，筌摹援于绳墨[梓匠]。凤池青琐，参差雁齿之阶，鸾庭绮牕，错落鱼鳞之屋。璇题耀日，耸玳瑁之金椽，珠网悬星，洞琉璃之宝阁。似王彬之勤苦，自觅封侯，匪魏霸之忧人，怡然受辱。仲华少费之誉，未展其能，伯真士卒之先，罕闻其效。壮丽则论功极大，劳役则死者还多。勤劳补拙而有余，功过相除而不足。人未疲而事就，乍可论优，夫半毙而功成，若为征赏。加阶放选，已见偏矜，挝鼓自强，何为浅见。辄惊圣听，不得无辜。法有正条，理宜科结。

水衡监二条
五月五日洛水竞渡船十只，请差使于扬州修造，须钱五千贯，请速分付。
水衡列职，池苑分曹，既知游观之娱，兼总铸钱之府。河堤谒者，服彼山冠，都水使司，佩其苍玉。允厘舟楫，肃掌陂池。陈勰之绩既深，王延之效斯重。斗柄停午，律中蕤宾。葛亮涉泸之时，田文始生之日，续命之缕，渐染成风，辟兵之缯，因循不绝。朱丝约粽，变成南楚之宜，紫艾禳灾，大启中州之俗。剪鸜鹆之舌，必是能言，收鸟鹊之脑，自然怀恋。爰因此日，竞渡为欢，兰桡鸣鹤之舟，桂棹晨凫之舸。鸭头泛滥，与青雀而争飞，鹢首参差，共飞龙而竞逐。黄头执櫂，疑素鳢之凌波，白衣扬橹，类苍乌之拂浪。竞渡所用，轻利为工，创修十只之舟，费直五千余贯，金舟不可以泛水，玉楫不可以乘湍。造数计则无多，用钱如何太广。玩物丧志，所宝惟贤。岂将有限之财，以供无益之费。所请非急，未可辄依。

水工郑国状请决汉水直山，凿山通道，至伊水入洛，须夫五百，乃运江淮租极便。
水曰润下，火曰炎上，顺性则易从，违方则难理。祗如汉江以北，伊瀍之南，岩嶂崷崒，以造天岗，嶝峥嵘而括地，层峰切汉，飞鸟迷林，绝壑穷幽，奔豹失路。探深泉之月兔罕有其功，捉高标之日乌未闻其可。后稷之播殖九谷，不能使苗稼冬生，夏禹之引决百川，不能使江河西注。郑国才非识古，智未超今，乏袁敏之多能，谢郦长之博览，进不量力，退不省躬，逆地势而开山，绝天真以决水。区区浅见，辄与造化争功，琐琐庸情，拟共阴阳竞气。衔枚塞海，为蠢已深，捧土填河，在愚弥甚。妄为劳役，虚费人功，既贪妄上之条，合处欺天之罪。审问情状，方可论科。

沙苑监二条
鸿胪寺状称，默啜使人朝宴设蕃客，沙苑监李秀供羊瘦小，番使咸怨，御史弹付法。
滔滔碧海，万穴于是朝宗，隐隐黄枢，百灵由其纳款。长城绝地，高阙凌空，包玉塞而为险，控金微而作镇。龙荒景促，则飞雪千里，龟林冱寒，则木皮三寸。韦韝毳幕，人传食鼠之风，膻肉酪浆，俗染乘羊之化。恃狼居而跋扈，台号单于，处马版以挺袄，地名光禄。千里辫发，望夷邸而争趋，五月披裘，瞻洛桥而下拜。圣朝仁以接物，德以和人，矜其属国之情，待以蕃臣之礼。李秀职编沙苑，位绾牧司，辄隐肥羊，翻将瘦羜，一羊供国，罕见滋繁，三百为群，如何检察。羸肌薄毳，供旦饩而难充，瘠骨穿皮，济晨炊而无用。主簿之号，空睹其髯，大夫之家，独留其舌。遂使贤王结恨，耻大国之风轻，骄子相嫌，鄙中州之礼薄。宪司弹劾，允合公条，大理纠绳，固难私纵。

正月朔旦，祭南郊，沙苑副监刘璥状云，方今尊崇释教，其羊料请减，庶望国家有福，庆祚绵长。太常执奏，祭天事大，不宜降礼。
铜泽应序，玉律调年。畅彼三微，均兹四气。中和之职，节初元于凤笙，司历之班，分上序于虬箭。献鸠发岁，放雀名辰，盘荐五辛，家承百福。磔鸡牖上，迎媚景以禳灾，悬羊户间，应和风而助气。椒花起颂，饯故迎新，柏叶传杯，迓暄送冷。爱兹胜景，方申藉穑之仪，敬以吉辰，允迪燔柴之典。刘璥识非经远，智谢钩深，蕴薙草之庸才，怀守株之小见，请禁屠于斋月，望省料于郊天。欲崇释典，希延庆祚，但五帝三皇之代，内教犹潜，二庄两明以来，真如始泛。已前无佛，不废禋宗，今日祭神，如何减省。重人贱畜，先哲之格言，敬地尊天，明王之令典。弃而用犬，尚有前讥，尔爱其羊，能无后诮。邪情既亏正道，小惠终乱大谋。并付所司，各依前式。

苑总监二条
奏新安谷水社旧是苑内地，近被百姓吞并，将作数请收入苑，百姓不伏。
伊洛瀍涧，八溪九谷之津，少室嵩高，五岳三涂之险。邵公相宅，灼龟墨以定王畿，光武建都，因凤集而成帝业。濯龙芳苑，宝盖成荫，走马交衢，金钱满埒。謻门曲榭，从来别馆之基，寿永安宁，旧是离宫之地。眷兹谷水，俯瞰神州，斜连四会之郊，回控两京之路。都人接轸，桑枣成林，逆旅分区，闾阎扑地。虽其原是苑内，不合辄许人居，四边皆有业恒，百姓若为吞并。天田大小，先有规模，御圃短长，非无制度。文王百里之囿，不以为多，齐宣四十之园，犹嫌太广。利人之与利国，相去几何，施人之与夺人，失之弥远。何惜数顷之地，顿伤百姓之情，如愚所裁，宜依旧定。

上林监杨嗣请增置宫馆于上林中，御幸游戏畋猎所诣即上下辇，咸宴暂劳永逸，永久安稳。
八川浩荡，控丹水以疏津，九岭参差，绕黄山而作固。相如健笔，高谈上苑之芳，子云清词，盛述长杨之丽。露寒鳷鹊之观，古迹仍存，宜春属玉之轩，余基尚在。储胥枍诣，便开御幸之涂，清暑甘泉，实曰微行之处。探峰峦于汉制，侈未及奢，因林光于秦余，俭而不陋。何必广开禁籞，虚费人功。优旃发使鹿之讥，张昭有射彪之谏。大夸宫馆，外取笑于由余，广设缭垣，内兴嗟于贡禹。杨嗣谄谀佞士，轻薄邪人，矜奔竞之褊怀，昧公方之大体。奉圣君于尧舜，善迹无闻，陷人主于桓灵，丑声先著。镇之以静，则俗阜财殷，挠之以烦，则政荒人散。不应言而上言，法有正条，不应为而有为，刑兹罔赦。宜从贬论，以肃朝章。

内侍省二条
本省状称：寺伯蒙天建植性谨厚，荐达贤良，处事清勤，惟知内外纠察，必望百司清肃。
在天悬象，天垂宦者之星。在地标仪，地有阍人之职。莫不谨房室，审宫闾。既隆内宰之班，实掌中门之禁。以其体非全气，性实专良。中常侍启之于前，大长秋建之于后，金珰银珰之贵，光耀紫庭，左貂右貂之荣，宠盈黄闼。蒙天建职参永巷，位典长门，出入后庭，驱驰卧内。专谋慎静，比郑众之元勋，勤心纳忠，方史游之补益。举能不倦，缪贤之绩尤彰，进善无私，曹腾之誉斯足。省司稽其桢干，兼以行能，久参内侍之雄，清肃外曹之职，但逐鹿之犬，必无捕豹之材，击雁之鹰，岂有追鹏之力。巷伯兴刺，周道所以沦胥，阉竖弄权，汉风由其大坏。景监见任，赵良寒心，同子骖乘，袁丝变色。骨鲠之士，足以纠正朝仪，刑余之人，岂可参谋国事。其言不次，无理告知。

内史元淹心狠貌恭，善柔成性。两京来往，威福甚高，金帛只承则妄于延誉，迎候失行，辄加鞭挞。
元淹佞幸居怀，谄谀成性，同竖刁之狡狯，翻覆邦家，类伊戾之猖狂，动摇州郡。回天转日之势，况此犹轻，城乌社鼠之威，方斯未甚。有恭石之巨蠹，滥奉前规，无管勃之奇功，叨居近习。往还三辅，威福甚高，去来两京，风霜极烈。苞苴未入，坠以黄泉之深，贿赂潜通，招以青云之上。鞭笞士子，耻辱官寮。犬羊披虎豹之皮，燕雀假凤凰之翼。岂可滥班九掖，点秽罘罳，直可投诸四荒，以御魑魅。驰驿速发，无俾少留。各下所司，即宜催遣。

龙筋凤髓判卷三

修史馆二条
监条国史刘济状称：修史学士李吉甫多行虚饰，不据实状，有善不劝，有恶不惩，得财者入史，无财者删削，褒贬不实，非良史之体。
观龙演卦，未闻记事之书，学鸟为文，始立载言之典。平林鬼哭，经籍所以郁兴，中山兔悲，翰墨由其骏发。纪功纪过，沮诵肇之于前，系月系时，迟任踪之于后。莫不惩恶劝善，激浊扬清，千载睹其昏明，一字成其褒贬。吉甫缇紬藏室，握椠词林，遵直笔于南史，跨高踪于东观，理须抑扬训诰，斟酌典谟，辨而不华，质而不俚，退不隐恶，慕周舍之坚贞，进不虚美，追扬雄之故事。何得文随意曲，笔逐情偏，非左氏之三家，有刘公之一弊。密会王道之辈，闻而不言，潜济生人之徒，舍而不录。阿附宰相，贵虚饰以佞一时，谄事明君，尚浮名而夸六国。贪迷冠冕，遗卫霍之元勋，竞叙婚姻，忘良平之上策。有青蚨之镪，则倍事揄扬，乏黄鸟之金，则辄加删削。就腐刑于汉室，便作谤书，求斛米于渠州，辄成佳传[陈寿谓丁渠州曰，君可以千石米麦见借，为君为佳传。丁不与，亦不为]。毁誉在已，高下由心，异班彪之正色，乖董狐之直道。有奸雄之性，无良史之才，徒紊国经，宜从屏退。

著作郎杨安期学艺浅钝，文词疏野，凡修书不堪行用，御史弹才不称职，官失其人，掌选侍郎崔彦，既亏清鉴，并请贬退。
著作之司，艺文之府，既藉贤良，实资英俊。自非干宝赡学，无以措其锋颖，孙盛宏词，讵可尘其简牍。安期才无半古，学未全今，性无异于朽木，文有同于敝帚。画虎为犬，疏拙有余，刻凤为鸱，庸才何甚。文词蹇钝，理路乖疏，终取笑于牛毛，徒自矜于鸡口。崔彦位参藻镜，职掌权衡，未分麟鹿之殊，莫辨枭鸾之异，投鼠尸于玉府，有秽奇珍，掷鱼目于珠丛，深轻宝物。躄士之追蹇兔，罕见成功，盲人之配瞎驴，自然俱败。选曹简要，秘局清高，理宜放还，以俟来哲。

金吾卫二条
左金吾卫将军赵宜检校街时，大理丞徐逖鼓绝后于街中行，宜决二十，奏付法，逖有故，不伏科罪。
中尉掌檄起自秦朝，郎将司街行于汉制，御曹执革，雕轮光紫陌之前，武库禁兵，缇骑拂红尘之外。弯弧壮月，肃肃盈衢，挺剑含霜，辉辉满路。辛庆忌之威重，乃应斯荣，汉光武之微时，犹钦此职。赵宜名参列校，务总戎昭，蹑贾复之前规，追寇恂之旧轨，乳虎之号，响溢于京畿，苍鹰之鸣，声充于辇毂名。既而鲸钟隐隐，路绝行人，鹤鼓冬冬，街收马迹。徐逖躬沾士职，名属法官，应知玉律之严，颇识勾陈之禁，岂有更深夜静，仍纵辔于三条，月暗星繁，故扬鞭于五剧。前途尚远，归望犹赊，未侵豹卫之司，忽犯兽冠之吏，既缺瓜田之慎，便招楚挞之羞。付法将推，状称有故，但犯夜之罪，惟坐两条，被捉之时，曾鞭二十。元犯已从决讫，无故亦合停科。罪既总除，固宜从释。

右金吾郎将韦谦于清化坊屠儿刘忽索肉不得，决四十，禁经一月。忽男于右[左]台云咆哮，无上下礼。
韦谦五陵贵绪，三辅名家，忝司阴识之班，谬总朱浮之任。不能恪勤守职，廉慎当官，未悬主簿之鱼，频窥亭长之肉。贪婪之性，无愧于惟鹈，饕餮之情，有同于相鼠。庖丁之室，屡被侵欺，朱亥之门，恒遭刻削。徐季才之耿直，讵肯庶几，韩安国之疏通，曾何仰止。马防名德，虽未可追，崔琰芳声，去之匪远。天津桥内，实归左卫之麾，清化坊中，岂是西曹之管。越司侵职，自有正条，不合棰拷，非无旧式。依检腾凌无验，未可全科，设令咆哮不虚，止从凡斗。宜从犯状，据法论刑。

左右羽林卫二条
本卫状：顷者内有警急，羽林将军敬伟不避危险，斫门斩关，诛锄逆贼，肃清宫禁。元功盛勋，合加旌赏。
期门骑士，五营骁健之夫，羽林孤儿，六郡良家之子。既兼都尉，实号严郎，甘延寿之武勇，傅介子之趫捷，如貔犷烈，莫之与争，如鹖冲飞，死而无退。自非邓彪贵胄，窦固名家，岂可滥厕戎麾，叨居武禁。顷者鸱枭反噬，蜂虿成妖，衅发床蓐之间，灾生肘腋之下。虹穿白日，星孛紫微，时惊触瑟之虞，遽有献图之变。敬伟不承制敕，辄入宫闱，骑列青规，兵交黄屋，犯龙苑之禁，尚拱严刑，斩鹿门之关，犹思干犯。岂有白鹇飞阁，列阖长驱，元武仙楼，冲扉直进，侮弄兵器，震动乘舆，论功虽则可嘉，议罪便当不敬。以勤补拙，终过重而劳轻，以力酬愆，即罪大而功小。何者？经纶秘算，不忤于密图，君臣恒规，理存乎大体。故勃鞮斩袂，晋王纳其忠，管仲射钩，齐桓任为相。怒[怨]封雍齿，劝一志于人臣，泣斩丁公，惩两端于军将。鄢林述命，竟守前荣，里克施恩，便招后谴。春秋之明诫，今古之崇规，劳不足称，罪宜先结。

又田达当讨救之际，索马不与，拒门不开，覆奏往来，宜失机速，合处极法，不伏。
田达襟神劲烈，志节坚贞，天子之腹心，皇朝之爪牙。鸡鸣高树，风雨不易其音，麈尾长松，冰霜不改其操。一兵一马，咸待行符，门闭门开，皆凭木契。循环复奏，务在从真，仓卒辄来，焉知非诈。薛广断鞅，情发于哀，郅恽拒门，意元非恶。一心可以事百主，百心不可事一君。苟不践于邪途，固无亏于正道，卫绾敦实，谨厚见称，王陵朴诚，真专可尚。宜除旧过，不夺前班，则沮劝有归，政刑无失。

左右卫一条
左[右]卫状称，驾幸西京，诉事人梁璥冲三卫仗，遂被翊卫张忠以刀斫折右臂，断璥徒，不伏。
肆觐群后，列圣所以乘时，五载一巡，明主以之顺动。周穆八骏，车辙匝于寰区，夏启二龙，骑迹光于寓县。汉家箫鼓，屡向汾河，魏帝鸣鸾，式临谯郡。皇上俯从中路，幸望西畿，万骑皎而星罗，六军发而雷动，江腾海运，拥列缺以前驱，雾集云屯，命蒙公而启路。张忠家承积阀，业盛良弓，非无大树之荣，实有小棠之荫。公侯圭璧，百代相承，带砺山河，千龄不绝。腰鞬紫闼，方申御侮之劳，荷戟丹闱，式展干城之效[下缺]。

左右千牛卫一条
杜俊对仗，遗箭于仗内，御史弹付法。
杜俊幼乏过庭，少亏函丈，滥荷苴茅之荫，叨居兰桂之丛。故得佩韘龙轩，腰鞬凤阙。不能翕肩敛气，对黼帐以兢魂，俯首曲躬，临玉阶而侧足，岂得钦承圣旨，曾无战灼之心，侍奉天颜，敢纵胡卢之笑[掩口胡卢而笑]。石庆谨厚，未著于朝仪，邓通骄淫，已尘于国典。不恭之罪，付石碏以惩科，无礼之徒，从日磾而训戒[汉金日磾见子戏于殿上，杀之，武帝曰吾戏之耳]。虽仗内落箭，未见遗弓，律有正条，相须乃坐。二罪俱发，自合从重而论一状，既轻，不可累成其过。

左右监门卫二条
卫状称：扬州贡大人鲁敬，身长九尺，力敌十夫，配上押门，凶粗酗酒，不堪宿卫，请退还本邑。
铜街八会，开十二之通门，金城九重，列三条之广路。严扃设禁，随日月之昏明，秘键凝规，顺阴阳以开阖。龟铺掩映，对金马以翻光，鹤纽参差，间铜人而乱色。押门守当，必藉身材，击柝防闲，良资壮健。鲁敬家临海曲，禀大海之精灵，地迩江滨，得长江之粹气，容仪绝大，骨节非常，批熊拉虎之威，扛鼎翘关之力，冯勤八尺，相貌过人，虞延十围，英资出众。置之阶陛，可以起发朝端，列以宫闱，洵足光辉廊庙。昔季布使酒，响振于河东，樊哙饮卮，功高于霸上。典韦长啜，身为时倾，蔡裔雄声，才堪国用。凶粗小失，可峻之以刑书，酖酗微愆，可惩之以清宪。宜渐戒励，未可退还。

将军鲁庆诸州租庸[调]，多被欺贿赂入已，始给门牒，船车壅滞，进退无由。
鲁庆位在监门，职惟防御，理须孜孜匪懈，恭慎小心，耿耿恪勤，方崇大略。察奸非无隐伏，知左道有孤虚，上思郅恽之心，下戒田仁之失。但任土所贡，玉帛星繁，岁熟贡新，粮储岳积。赤马之舸，万里连樯，青牛之车，千艘接轴。岂得不遵公法，直纵私求，故作踌躇，专为颉颃。鹤绫末入，遂高卧而闲闲，凫镪忽来，即倾身而急急。赃贿溢室，谤讼盈庭，外不惧于乘骢，内无惭于相鼠。待知赃估，方可论刑。宜更推穷，以实裁断。

左右屯卫二条
都留守左右屯卫将军王林状称：驾在西京，恐有警急，请屯兵于宣仁门外，以备非常。
皇天震怒，发雷电以申威，圣帝除残，用干戈而肃杀。莫不先声后实，转败为功。就逆命以迎师，因不庭而动将，五十二战，非黩武而穷兵，二十七征，盖除凶而翦暴。期门七萃，列刃以攒鍭，卫尉八屯，警夜而巡昼。王林位参八校，职列五营，朝检察于周卢，夕严更于徼道。请于都郭，别置屯兵，思患预防，不虞先备。但王者之货，藏之于天下，王者之师，守之于海外。以骑数十，振彼威容，卧鼓歇鞍，示其闲暇。岂有置兵城内，列骑街中，百贼扣门，万夫何用。掩扉拒寇，终为自死之人，入井逃灾，乃是成埋之鬼。虎豹在槛，无复施其爪牙，鹰鹗处笼，何以张其羽翼。絷猿庑下，求其趫捷之功，绊骥庭中，责以超骧之用。五尺童子尚以为愚，三事大夫若为通计。所请无理，告记为宜。

飞骑将军刘恭膂力轶群，弓马超众，眇其一目，恐不堪侍奉，欲放归乡里，又惜其身材。
主上股肱是为心膂，汉高之得樊哙，廓去妖氛，曹公之得典韦，克宁寰宇。刘恭力齐乌获，勇若专诸，非无孟悦之才，实兼任鄙之状。登城断布，所向无前，荷石投人，谁当其勇。越稷门之宇，俊健有闻，举大国之关，骁雄可尚。昔子夏丧目，犹讲授于西河，左邱失明，亦修书于东鲁。殷堪虽眇，作牧于江滨，丁仪止婚，兴嗟于魏帝。用大掩小，弃短从长，川泽纳污，山薮藏疾。蛇衔辉乘，不以细类为嫌，虹气连城，不以微瑕致损。大材可录，小疹何伤，既要所须，宜依旧定。

左右武卫二条
将军任季状称：于蔚州飞狐口累石墙，灌以铁汁，一劳永逸，无北狄之忧。
地称穷发，星应髦头，既号匈奴，实为骄子。国宜羊马，逐水草以迁居，境带风尘，抗沙场而杂处。霜寒弓劲，虏骑扰于边庭，月满兵强，胡笳匝于荒徼。五千深入，李陵于是失机，十万横行，季布犹其未许。任季忝司武卫，谬典戎昭，既沾兰锜之班，须委韬钤之略。昔汉屯上谷，未遑中权，秦筑长城，惟闻下策。乃欲出塞杜贼，闭涧防胡，累之以石墙，灌之以铁汁，长滋贼气，沮我军容，生敌国之凶顽，示中州之懦怯。但飞狐险径，与天地而同开，度雁危峰，共山河而并立。咽喉塞绝，血脉无以通流，溪谷潢澶，川泽如何引气。上亏天道，下费人功，无益皇威，有同儿戏。

又请削橛于塞上数千里，钉以刺突厥马蹄，断贼北道。
穷沙逦迤，南北千重，绝漠萧条，东西万里。岂有钉橛遍地，断十角之人踪，铁桩插荒，刺三边之马足。未逾数月，朽木先摧，不及周年，危根遽烂。费功庸于北塞，人力已穷，防寇贼于南庭，马蹄无损。此愚夫之浅计，非达士之宏图。未陈英将之规，却被夷人之笑。不如命李广，选郅都，断獯鬻之咽喉，截贤王之右臂。元甲镜野，朱旗绛天，扫鸡鹿之妖，廓鲸鲵之祲。去而弗逐，来而必擒，织丝网以障鱼，张布囊而待鼠。兔游犬室，讵有还期，雀入狙丛，终无去处。上智之算，此谓攸宜。下愚所裁，斯为长策。

左右领军卫二条
将军宋敬状，被差防河，恐冰合贼过，请差州兵，上下数千里推冰，庶存通镇。
蛮夷猾夏，肇自遐年，獯鬻不臣，匪惟今日。玁狁孔炽太原，称六月之兵，冒顿不恭平城，有七朝之弊。儒学之士，守玉帛以和亲，介胄之夫，厉金旌而薄伐。宋敬身参八校，名班五戎，分铜兽以握兵，佩银龟而按节，长驱鹿塞，须崇卫霍之勋，直迈龙庭，宜建班张之效。只如千寻紫塞，远接天山，万里黄河，遥通瀚海，雁飞霜早，拥积雪而埋云，狐听冬初，跱层冰而裂地。浮澌岳耸，讵烦王霸之机，累冻天平，无劳宋玉之请。斯显河宗肃令，风伯申威，既夕破而晨凝，亦朝开而暮合。区区病卒，遂与造化争衡，琐琐平人，拟共阴阳角戾。下泣添浪，为拙已深，低身负天，在愚何甚。

中郎将田海请于旧长城堑东至辽海，西至临洮，各阔十步，深三丈，并仰审利害。
匈奴犷俗，戎狄兽心，为恶比于豺狼，作逆愈于枭獍。同夫猛虎，饥乃食人，类彼苍鹰，饱则高飏。汉施亭堠，三边于是不虞，秦筑长城，四海由其大乱。东渐巨海，西至流沙，路阻三十六蕃，涂径八千余里，掘三丈之堑，下彻九泉，阔十步之壕，旁通万岭。鬼兵是役，尚自难全，人力所营，如何克济。边夷未损，中国已空，非直顿失天心，亦复徒伤地脉。所请非许，无理在知。

左右骁卫二条
疏勒镇军大使左骁卫将田慎名状称，安西路远，沙碛极深，国家镇遏，甚为劳弊。一住十年，死亡殆尽，欲益反损，请停四镇。
狼望萧条，龙堆莽荡，迤逦白兰之表，迢递苍松之外，旁通鬼域，远绝人区，绵亘三十六蕃，经过数万余里。公主远嫁，徒闻黄鹄之歌，高昌入朝，即动金驴之唱。陈汤斩首之烈，遥靖郅支，班超定远之踪，俯临蒲海。戊己校尉，镇靖遐荒，都护羌夷，招携异域。田慎名参越骑，位典戎韬，仗节乌垒之前，扬旌绛宾之右，不能因利乘便，蹑充国之英规，矫制申功，展陈汤之盛绩。羸师远入，追广利以长驱，煮弩充饥，慕耿恭之无退。岂得暂辞艰弊，不顾宏图，才任十年，即停四镇，功无缩地，阻境界于边庭，虚奏闻天，失威严于大国。遂使皇威旷荡，莫渐于流沙，圣泽滂沱，不行于近碛。区区炎汉，犹拓土以开垣，赫赫隆唐，拟抽边而削地。诚合解退，以肃朝章，所请无端，告记为允。

郎将侯圭使西域市马，属碛石乏食，遂将赍马价籴食以救之，并免饥饿。御史弹不承制命，擅用官物。
大宛之国，旧出名驹，小月氐郊，素宜良马。出阳关而直望，但见平沙，历险固以遐征，惟多积雪。秋风旦惨，白日黯而将昏，寒云夕愁，黄尘暗而无色。斜冲乌弋，直指龟兹，践无雷之旧墟，驰有霜之故地。东道之骏，仍未交关，西回之兵，辄为赒赈。但重人贱畜，往哲之嘉猷，救死扶危，明王之盛事。若适逢兵饿，汲黯之擅无伤，矫费齎资，敬声之状无舍。柏台奏劾，合寘严科，棘署论刑，更宜推鞫。待知的状，方可量裁。

龙筋凤髓判卷四

左右率府二条
御史弹东宫每乘牛车微行，游诸寺观，左右清道，元不设仪使，殊失礼容，所由率丁让等，并请付法。
天孙东岳，有国之元储，帝子前星，通邦之上嗣。河海重润，控玉槛以疏源，日月重轮，顺珠囊而叶度。位隆银榜，青方列长子之官，望重铜楼，紫极缵承祧之业。济南凤集，天骨已彰，清河蛇盘，灵姿早应。丁让职惟清道，务掌干城，列羽卫于瑶山，典戎旗于望苑。自可画堂之侧，肃肃霜戈，甲观之前，森森电戟。何得安细针于座上，竟未匡毗，带长剑于街中，曾无觉察。遂使盘游无度，玩好非宜，日远之对蔑闻，星流之瑞徒应。昔乘小马，尚敢讽嫌，今驾大牛，深乖典则。所由既不匡政，群下竟未上闻。亏失朝章，理须明法。

东宫无事辄发四府兵猎，未经奏许，所由不言，有亏国法。
重离明两，允属利贞，一日三朝，实归仁厚。府官等肃承兰殿，虔奉桂宫，识金玦之无归，知玉床之可惜，春弦夏诵之训，允有常仪，冬诗[书]秋礼之规，非无永范。何得不遵彝教，专事荒淫。逐迅羽于长林，接轻肥于浅草，南坡射雉，好乐无厌，东门逐兔，长驱不已。笼山络野，恣卢犬于平原，冒雨侵风，纵苍鹰于广泽。一兵一马，悉奉严符，乍出乍归，皆凭献表。进不能谏，退不能言，虚旷国班，谬尸天禄，并宜削黜，审择贤才。自然鹤禁长清，龙居永肃。

太庙郊社二条[太庙一条 郊社一条]
太庙郊社令朱景方行大祀，乃于散斋而吊丧，御史弹付法，大理断官减一等，征铜五斤。
大祫之礼，列圣之攸先，吉禘之仪，明王之令典。莫不尊崇祖考，敬事神明。既申如在之诚[容]，聿起不钦之罚。若严禋有则，赤雁降于祠宫，祭谒无亏，白鹤翔于清庙。则有轻飨，荐黩斋明，肃承顾庙，虔奉閟宫。方行盥涤之规，有事宗禋之典，龙旗是祷，鞗革跄跄，马信来朝，威仪肃肃。理须恭敬乃志，静慎其心，玉瓒之献克修，金罍之寿斯荐，何得散斋之日，迓祉之辰，周泽之洁无闻，荀彧之容先发，长驱马足，使过元伯之家，顿作驴鸣，乃向仲宣之室。不恭之罪，法有常科，失礼之愆，宜从明宪。官减一等，铜坐五斤，数外更征，未为通允。

二月有事于太社，太常博士冯敬有大功丧，隐而不论，遂以行事付法科罪。
社为土主，稷是谷神，侑以姬周之祖，配以烈山之子，纳箓受图之哲，乘干执契之君。莫不崇上其道，肃恭其事。夏殷履运，仍开松柏之禋，汉祖登朝，复设枌榆之祭。分其玉帛，建五色之灵坛，荐以牲牢，具三清之芳酎。八音间发，六舞交驰，社主享而呈休，明灵歆而降福。命三老，率百神，应瑞雀于青畴，扫飞蝗于翠亩，则千仓岁积，三农之蓄有余，万庾年登，九载之储斯溢。冯敬身居典礼，职在秩宗，应知六祝之词，颇达六祈之训，带斯凶服，辄入礼宫，御史奏弹，虽言奉法，详刑结罪，须按科条。庙享诚则有违，社稷元来不禁。弹无反坐，律许执文，枉被凝霜，理宜清雪。

太乐鼓吹二条[太乐一条 鼓吹一条]
太乐令卢庆状称，五帝殊时，不相沿乐，三王异代，不相袭礼。请改圣朝乐名大象，天下往极为号，又应国姓。
古之天子，制礼以安人，昔者明王，作乐以崇德。移风易俗，成孝敬[感至德]而厚人伦，快耳娱心，感鬼神而通教化。调兹六气，征主夏而角主春，导彼五音，宫动脾而商动肺。天则不言而信，故奏云门以祭天，地则不动而生，故奏咸池以祀地。道则无象而化，神则不怒而威，故畅之以钟鼓，娱之以丝竹，廉直正诚之响发，而人肃恭，粗厉猛毅之音生，而人刚健。哀思为亡国之典，其政凌迟，怨怒为乱世之音，其风转替。故详其律吕，师旷知其盛衰，察彼轩悬，延陵识其兴废。自王泽既竭，风雅莫流，文侯听郑而不寝，孔子闻韶而忘味。桑间濮上，流宕忘归，下里巴人，奔波逐远。圣朝均四畅，调八风，听鸣凤以和音，命飞龙而度曲，上通咸夏，式隆殷荐之仪，俯定茎英[九茎]，允叶昭容之典[曲]。歌九序，讽六诗，闻其音而听和，省其文而心正。卢庆职参乐令，匠典倡优，履师挚之前规，蹑曹褒之后躅，以为质文递变，礼乐殊途，辄进嘉名，深陈雅称。执大象而天下往，其德弥长，行大道而海内和，其风载远。命伶伦而讨韵，雅合夔钟，召荀勖以调声，自谐牛铎。千童万舞，共朱雁以齐行，八佾九歌，将赤蛟而合节。尤裨盛化，甚益皇明，宜下太常，先宣美号。

鼓吹令王乾状称，鼓吹卤簿，国家仪注，器具滥恶，请更改修制。礼部员外崔嵩以府库尚虚，此非急务判停。
凫钟隐隐，随九变以交驰，鼍鼓逢逢，和八音而间奏。或短箫横引，朱鹭铿锵，或长笛手吹，紫骝凄切。东宫所设，殊非列代之规，平阁爰施，亦匪先王之制。然国家仪注，须应礼经。既崇卤簿之班，又惠功臣之锡。既为滥恶，宜即改修。岂以藏虚，遂云非急。有家有国，朝章不可暂亏，去食去兵，礼乐如何辄废。王乾状请，崔嵩判停，尔爱其羊，我爱其礼，速令鸠集，请勿狐疑。

太卜太医二条[太卜一条 太医一条]
太卜袁纲善卜，所言立验。有术士荣俨，夜无故被杀，不知头首，使纲筮之，竟不知贼处。御史弹纲，情有向背而不言，付法。
枫天枣地，观倚伏于无形，方智圆神，察幽明于未兆。百年鼠卜，尚辨吉凶，五德鸡占，犹知祸福。长安季主，不以荣辱存心，蜀郡严平，不以衣冠介虑。袁纲雅望四兆，妙达二臣，荣参九筮之班，艺审千蓍之诀，东方朔之暗射，指掌可知，淳于智之精通，毫厘无失。均赵达之回箸，要妙知神，比吴泰之求棋，纵横必中。有蛇衔笔，立定徽祥，有蚁开封，行看润泽。遗豹冠于猎所，逆见繇辞，悬马鞭于树间，预知贫富。如斯术数，实繁有徒。荣俨薄解医方，微知小技，遭费袆之刺客，遂陨轻姿，遇袁盎之仇人，俄倾重耳。莫知贼首，须察真踪。纲为研寻，竟无的状，将为隐避，爰被奏弹。理须直守正涂，不可偏拘小节。何也？龟称圣智，不能免宋元之钻，龙号神明，不能脱夏豢之纲，郭璞洞林之妙，竟被严诛，京房明易之微，终从大戮。智有所不察，神有所不通，即处重刑，恐亏平典。

太医令张仲善处方，进药加三味，与古今不同，断绞不伏，云病状合加此味，仰正处分。
五情失候，多生心腹之灾，六气乖宜，必动肌肤之疢。绝更生之药，必藉良医，乏返魂之香，诚资善疗。张仲业优三代，方极四难，非无九折之能，实掌万人之苦。郭玉诊脉，妙识阴阳，文挚观心，巧知方寸。仙人董奉之灵杏，足愈沉疴，羽客安期之神枣，攻兹美疹。华陀削胃，妙达古今，仲景观肠，誉闻寰宇。圣躬述谴，谨按名方，肃奉龙颜，须穷鹊术。岂得不遵古法，独任新情，弃俞跗之前规，失苍公之旧轨，若君臣相使，情理或通，若畏恶相刑，科条无舍。进劾断绞，亦合甘从。处方即依，诚为苦屈。刑狱之重，人命所悬，宜更裁决，毋失权衡。

太史刻漏二条[太史一条 刻漏一条]
太史令杜淹教男私习天文，兼有元象器物，被刘建告，勘当并实。
粤若颛顼，命南正以司天，昔在帝尧，列东宫以宾日。履端于始，序则不愆，举正于中，时乃不忒。自秦称金贙，叨五胜之宏纲，汉起玉鸡，叶三微之远度。征洛下，命唐都，考大衍之始终，步太初之盈缩，四营因之式序，八变所以无差，五星叶度于上，万物和平于下。杜淹位参羲仲，声振子韦，览沮诵之前规，遵史谈之旧典。星聚东井，逆辨休征，月犯少微，悬知应变。使星已发，无违寸景之期，御在莫干，不爽分毫之信。宫居太后，夙已上闻，宋起真人，预为先觉。谯周之论蜀灭，杜琼之说曹兴。此列代之攸钦，邦家之要籍。淹之少子，雅爱其书，习张衡之浑仪，讨陆续之元象，父其太史，子学天文，堂构无堕，家风不坠。私家不容辄畜，史局何废流行。准法无辜，按宜从记。

漏生夜睡，不觉失明，天晓已后，仍少六刻不尽。钟鼓既晚，司官失朝。
挈壶所掌，司刻成班，铜史分曹，金徒启位。阴虫成魄，恍惚如神，灵蛇吐津，希夷若鬼。日不藏往，晦明之所莫违，月不爽来，寒暑由其顺序。自三苗乱政，五霸任权，史官丧纪，畴人废业。孟陬于焉舛候，摄提所以乖方，五日不分，六夜无辨。圣朝修百王之弊政，举千载之颓纲，龙首应时，鸡人合节，大小之候，共砌荚以雕荣，昏日之期，逐宫槐而舒卷。二分二至，无亏余遂之踪，大余小余，允叶容成之度。何得漏生弛慢，吐号乖宜，朝官颠倒于衣裳，街吏失期于钟鼓。齐君望晓，莫听钟声，京尹失时，空奔马足。漏司乖错，准法论刑。

良酝太官二条[良酝一条 太官一条]
会期日酒酸，良酝署令杜纲添之以灰，御史弹纲，纲款好酒例安灰其味更美，不伏科。
上稽乾象，列酒旗之星，下凿坤仪，制酒泉之郡。杜康至妙，肇发馨香，仪狄精微，爰施麴糵。用之于宗庙，可以歆享百神，开之于冠昏，可以谐和百姓。杜纲名班酿署，官列酝司，须明五齐之规，颇解三酒之术。十酿之法，竟未留心，九酝之方，曾无介意。鸡鸣下酿，取兰香而桂辛，鸠集为征，遂枣[果]酸而梅醋。惧贻灾谴，密纵奸讹，顿下生蝇之灰，用添浮蚁之味。遂使圣人贤者，变易常滋，从事督邮，乖违旧性。事穷理尽，方启遁词，触网挂罗，妄称前例。岂得索郎清德，横被侵诬，巴卿实功，枉遭点辱[尘点]。既亏竹叶之术，宜从棘木之科。

太官丞李休供祭余胙肉少，依问款称，太常博士王筠，每分肉取常多，郎中吴爽拔剑割肉而去。
在祀与戎，国之大事，祭公不宿，人之常礼。班赐神惠，多少先有成规，轻媟鬼余，贤圣非无旧识。明目疏趾，具在常经，刚鬣柔毛，备诸彝典。李休位沾主守，职绾太官，虽无负鼎之功，实委操刀之任。余胙肉欠，颇有指归，依问款辞，具陈萌绪。为郎中吴爽强割逾丰，博士王筠叨分太广，拔剑割肉，愧方朔之能仁，诣府退鱼，谢公休之贞洁。匪张华之职分，数粒仍多，同廉颇[许口]之无厌，百斤不足。非惭非耻，与草狗而不殊，惟暴惟贪，共茅鸱而莫别。深亏雅躅，实蠹名流。宜窜遐荒，式清朝列。

掌醢珍羞二条[掌醢一条 珍羞一条]
光禄寺卿杨裕状称，掌醢署令吕建居官清整，不邀名誉，忠肃奉公，未蒙进考。
笾豆之事，各有司存，樽俎之间，非无主守。陈之郊祀，可以接神明，用之礼仪，可以宁邦国。蚿醢雁醢之类，百代相因，龙酱蟹酱之流，千龄不易。吕建策名膳府，委质庖官，既掌兔臡[鹿腩]，实司蛟鲊，鸧寒四兽之腊，罔不留心，羊恤五侯之鲭，曾无注意。鹿牙之糁，马齿之盐，点以凤林之酢，饮以乌程之茗。孟宗遗母，犹避嫌疑，杜预饷人，惟求免罪。忠以奉上，酌贪泉而弥清，廉以当官，置脂膏而不润。朱文季执心强直，荣位腾迁，黄叔度独守恬虚，声名籍甚。不求于物，遂被疾于孤醒，不屈于人，终见排于众丑。扬回三逐，盛德宜收，张季十年，公平可录。理宜甄拔，以勖朝班。

珍羞令赵庆诸州所进口味，割截饷送权门，每得好官，众共谈荐，名实相反，深亏国章。
赵庆佞媚为姿，谄谀成性，贪残不轨，兽中之有饿狼，轻薄无仪，人间之有猰鬼。江淮果物，荔枝龙眼之珍，河济饴糖，米蘖马鞍之妙，石蜜百花之蕊，味是蜂调，甘瓜五色之香，美疑鹤集。豹胎龙胁，凤腊猩唇，越俗鸣蝉之稻，安定噎鸠之麦，趑趄雉伏，谒宰辅之车前，踧踖蛇行，拜公卿之马首。谄事贾谧，阿附董贤，徒有事于苞苴，不自亲于机杼。盗家财而饷家长，人路难通，偷杜酒而劝杜神，冥途未许。鼠窜求道，小人引之以为能，狐媚取容，君子得之而不贵。宜从斥逐，以肃群寮。

籍田亲蚕二条[籍田一条 亲蚕一条]
廪牺令王尧上封事准礼诸侯九推，今之刺史，古之诸侯，今刺史无籍田处，不可以训农。
汉书十志，农为有国之基，洪范九畴，食是生人之命。由是古之圣主，躬事三推，昔者明王，亲行万乘。鼍鼓振地，鸾舆动天，耸凤盖以来云，建龙旗而拂日。青坛岳立，翠幕烟平，百司于是骏奔，三公以之肃事。绀辕黛耜，克臻应劭之仪，绿耦朱纮，允备曹褒之礼。周宣王之寝废，自有前讥，汉文帝之遵崇，斯为后则。王尧职参廪署，位掌甸师，钦承北极之尊，只奉东郊之典，欲使载芟之咏，无替于前修，保介之容，有崇于古训。潘岳创赋，备陈执耒之端，曹植为文，具述躬耕之美。以今之刺史，古之诸侯，既称字养之官，实曰教人之首。若令劝沮，必在躬亲。此虽识于朝三，犹未闻于暮四。只若坛飞羽爵，便为劝稼之方，门列春牛，即是趋农之候。更施别法，于是为烦。

皇后亲蚕，诸侯之小君，古者亦有蚕室，今废其事，不可以率下。
平土就蚕，彰乎曩烈，亘山成茧，著自前书。爰崇黻冕之宜，遂展鞠衣之范。暨乎姑洗应律，甲乙司辰。鸣鸠醉椹之朝，戴胜降桑之日，鸳帷就列，一十四位导其前，鷩服斯临，百二十官随其后。銮镳顺动，翠盖郁其参差，凤辖徐飞，翟羽纷其容裔。懿筐是执，柔桑是攀，劝以儿女之蚕，收其园客之茧。三盆事毕，可献之于王公，五[六]服功成，可陈之于宗庙。昔三王季末，五霸陵迟，礼乐自出于诸侯，征伐不由于天子，遂令列国命妇，窃三宫之礼容，连伯嫔嫱，僭九重之秘式。圣朝八纮同贯，四海为家，芟往帝之浇风，削前王之弊政。自我作古，何礼之拘，化俗调氓，斯为折中。王尧所请，理未通方，如愚所裁，告记为允。

导官句盾二条[导官一条 句盾一条]
导官署令姚泰盗用进米二十石，上米估四十五价，次绢估三十价，断绞不伏。
务农重谷，旷代之彝典，税熟贡新，经邦之雅训。金不可食，轻瑞铣以投龟[蛙]，玉不可衣，弃和珍以抵鹊。一日不作，天下受其饥，三载斯盈，海内沾其润。磨蜃而耨，百谷所以繁滋，驱象而耕，三农以之告稔。彩鸡屡见，非无白壤之仪，春鸟不鸣，自有黄云之应。姚泰策名列署，受委导官，专司瑞鹊之禾，实主鸣蝉之稻。赤乌集耨，冰粟千仓，黄雀随犁，秋苗万亩。五种燕颔之粲，粒若流珠，六月粜白之租，精如散玉。岂得安定之麦，不进中宫，长安之米，窃留私室。刑名极峻，法焉可逃，情状难容，死有余谴。但平赃定律，必依高估，供进所须，宜从极价。论次缣则，状当绞，坐准。

句盾一条
此条有目无文。汉有勾盾令，典苑囿之事。唐勾盾署令二人，丞四人，掌薪炭鹅鸭薮泽细务。

《事文类聚》：
左右卫将军一条
钩陈肃肃，彰北极之威灵，锜仗森森，表南端之壮丽。九旗扬旆，日炽星流，五辂鸣銮，龙辀凤辖。武夫拔燕之服，羽骑雷屯，期门珥鹖之冠，旌头宿设。

军器监一条
栏锜分司武库，是藏兵之处。森森司卫，鹤膝皎而含霜，凛凛旌旄，犀甲光而夺日。万人强弩，动黄间而连机，百辟神刀，辉丹霜而吐锷。三属之甲，自合坚牢，九石之弓，固宜良劲。