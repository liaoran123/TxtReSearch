钦定四库全书    子部三   疑狱集   法家类
　　提要
　　臣等谨案疑狱集四卷补疑狱集五卷考疑狱集五代和凝与其子同撰凝字成绩郓州须昌人初为梁义成军节度从事唐天成中官翰林学士唐亡入晋官至左仆射晋亡入汉拜太子太傅封鲁国公汉亡入周至显徳二年乃卒事迹具五代史杂 据此书题其官曰中允其始末则不可详矣书前有序及至正十六年杜震序陈震孙书録解题称疑狱三卷上一卷为凝书中下二卷为所续今本四卷疑后人所分也补疑狱集六卷明张景所増共一百八十二条所记皆平反寃滥抉摘奸慝之事俾司宪者触类旁通以资启发虽人情万变事势靡恒不可以成法而推故迹举一反三师其意而通之于治狱亦不无禆益也书中间有按语称讷曰者不着其姓又包拯杖吏一条称桂氏取以载入篇中愚特取以终篇云云亦不言桂氏为谁考宋端平中桂万荣摭凝父子所载事迹益以郑克之折狱龟鉴编为棠阴此事一书明景泰中吴讷又删补之则所谓讷者乃吴讷所谓桂氏即万荣景乃剽剟其文不着所出又复刋削不尽是亦不去葛龚之类矣景号西墅汝阳人嘉靖癸未进士此书乃其官监察御史时作也乾隆四十四年八月恭校上
　　总纂官  臣  纪昀   臣 陆锡熊
　　臣孙士毅   总校官  臣陆费墀
　　
　　
　　疑狱集序疑狱集若干卷前四卷鲁相和公凝与子中允公先后纂辑行于世久矣今侍御汝阳张公阅而感焉嘉其可以益智辩惑以资迪司理乃博采籍记古今名贤折狱之精悉者厘为六卷以拓其未备嘉靖乙未春按治全浙首授提学徐君阶正其舛讹以崧祥辱六察之末戒叙其端而梓以 焉凡吏浙者人授一帙以资为观要仁矣夫公之用心也葢上世议事以制不为刑辟故畵象而不即中古制刑割情以为威断则若主于杀而不有其生而不知圣人明辟之意乃在于生民舜命皋陶明刑以弼敎曰刑期于无刑孔子曰古之听狱者求所以生之斯则刑之所以为用也致杀全生之道也自夫醇化逺而大伪滋情暧微茫其变千状是非疑似不容一发重之智者任能愚者滞故悍者恣暴怯者避难其甚者官反为威货来为殖皆得以乱其是非之故而刑于是乎失平矣是故古之求生者而今求以杀之岂天之心而人之性哉方今天子仁圣尤明慎祥刑以敦祇徳惟公克仰承休录囚徒既多平反而重布斯集以诏辟人则所以宣达皇仁而培植元气于有永者岂人所可得例哉昔者考亭朱子尝叹狱不得其平欲辑经史遗言有及于敎化刑罚者彚为一书以继谟明弼谐之绪斯集也其得考亭之意与详观兹集所载惟良折狱若弛而贞若肆而允若设难辩异而称其度物无遁情而吾仁不失胥古明恤之遗司理者由是而有获焉则微显阐幽全生致杀仁爱汪流太和之治可坐而致而徒明察之狱得以资焉而已哉公讳景字光启别号西墅其所植立敎化精明宪度者尚有刋布朱子小学官箴集要钓台集表扬岳鄂王书刻此特其一云嘉靖乙未秋吉赐进士第嘉议大夫浙江按察司按察使 
　　贵池恭川李崧祥序
　　易曰先王以明罚勑法君子以折狱致刑书曰钦哉钦哉惟刑之恤哉两造具备师听五辞是知古之圣贤慎兹狱讼念一成而不变审五听以求情悉其聪明致其忠爱俾无枉滥以召和平在上者既能尽心居下者得以措手其来尚矣可略言焉先相国鲁公尝采自古以来有争讼难究精察得情者着疑狱集二卷留于箧笥小子得遗编而讽读认先训之丁宁葢将以用悟后人流永世足使愚夫増智听讼而不敢因循酷吏敛威决狱而皆思平允助国家之政理为卿士之指南仁人之言其利甚博况当圣世讵可平沉伏自天阙策名宦涂结绶三任亲民于剧邑二年作吏于秋曹每穷鬬讼之源益慕精详之理因敢讨载籍附续家编期满百条勒成四轴上二卷先相国编纂下二卷小子附续父作子述诚有愧于下才刑清狱平冀少裨于大化将仕郎守太子中允和述
　　化将仕郎守太子中允和述狱者天下之大命死者不可复生断者不可复续王制曰凡听五刑之讼意论轻重之序慎测浅深之量以别之悉其聪明致其忠爱以尽之疑狱泛与众共之古之君子其详慎用刑而不敢忽也如此大抵鞫狱之吏不患其处事之不当每患其用心之不公不患其用心之不公每患其立见之不明茍其仁足以守明足以烛刚足以断狱无余憾矣平章事和凝于五代乱离之际乃能以疑狱存心集为之编其子和又能成父之志终其书以诏后世固未易得治狱者茍能家得是书则疑贰难明之狱尽在目中矣友人谯君祥锓木以广其属仆为之引仆嘉其用心因书其说以寄时至元十六年孟春吉日愚斋杜震序
　　钦定四库全书   疑狱集卷一   晋  和凝 撰
　　御史佯失状唐髙祖以李靖为岐州刺史或有一人希望圣告靖谋反者髙祖命一御史往案之谓曰李靖反状实便可处分御史知其诬罔请以告事者偕行行数驿御史佯失告状惊惧异常鞭挞刑典乃祈告事者曰李靖反状分明亲奉进今失告状幸救命告事者乃疏状与御史验其状与原状不同即日还京以闻髙祖髙祖大惊御史具以状奏靖得不坐罪告事者伏诛
　　李崇察悲嗟
　　后汉李崇为扬州刺史县民勾泰者有子三岁失之后见在赵奉伯家各言已子并有邻证郡县不能断崇乃令二父与儿各别禁数日忽遣狱吏谓曰儿已暴卒可出奔丧泰闻之悲不自胜奉伯嗟叹而已殊无痛意遂以儿还泰奉伯伏罪
　　王璥案伏听
　　唐贞观中左丞李行弟李行诠子中与父妾乱遂与之潜藏追诘极急长安县获之县司王璥引就房推问不伏璥先令一人于案褥下伏听令一人走报云长史唤璥鎻门去中与妾相谓曰必不得承及私宻之语而璥至开门案下之人遂起白璥各大惊而伏罪
　　蒋常觇妪语
　　唐贞观中卫州板桥店主张逖妻归宁有卫州二卫杨正等三人投店宿五更早发夜有人取二卫刀杀逖其刀却内鞘中正等不知觉也至明店人趂正等拔刀血甚狼藉囚禁正等拷讯苦痛遂自诬上疑之差御史蒋常覆推至则总追店近人十五以上集为人数不足且放散唯留一老妪年八十以上日晩放出令典狱宻觇之曰妪出当有人共语者即记姓名勿令漏泄果有一人共语即记之明日复尔其人又问妪云使人作何推勘如是三日并是此人常总集男女三百余人就中唤与老妪语者出余并放散问之具伏云与逖妻奸杀逖有实奏之勑赐常彩二百疋迁御史
　　符融察善走
　　冀州有一老母日暮遇刼盗喝行人为母逐之擒盗盗反诬行人符融曰二人当并走先出奉阳门者非盗既还融正色谓后至者曰汝的盗也盗伏罪其发奸摘伏如此葢融性明察能悬料其事以为盗若善走则初不被行人所获以此则知善走者是捕逐人也
　　张举辨烧猪
　　张举吴人也为句章令有妻杀夫因放火烧舍乃诈称火烧夫死夫家疑之诣官诉妻妻拒而不承举乃取猪二口一杀之一活之乃积薪烧之察杀者口中无灰活者口中有灰因验夫口中果无灰以此鞫之妻乃伏罪
　　季珪智鞭丝
　　宋傅季珪为山阴令有卖糖卖针老母争丝一团诉之季珪季珪令挂丝于柱鞭之有少铁屑焉乃罚卖糖者
　　破嗉辨鸡食
　　有争鸡者季珪问早何食一云粟一云荳杀鸡破嗉有荳焉遂罚言粟者
　　薛宣追听缣
　　前汉时有一人持一缣入市遇雨以缣自覆后一人至求庇荫因授与缣一头雨霁当别因争云是我缣太守薛宣命吏各断一半使人追听之一曰君之恩缣主乃称寃不已宣知其状拷问乃伏
　　孙亮辨粪
　　吴废帝孙亮字子明曽暑月游西苑方食生梅使黄门以银瓶幷葢就中藏吏取蜜黄门素怨藏吏乃以屎投蜜中启言藏吏不谨亮即呼吏吏持蜜瓶入亮问曰既葢之复覆之无縁有此黄门非有求于尔乎吏叩头曰彼尝从臣觅官席不与亮曰必为此也易知耳乃令破屎燥亮笑曰若屎先入蜜中当内外俱湿今内燥者乃枉之耳于是黄门伏罪
　　王浟市鹿脯
　　北齐彭王浟为沧州刺史有一人从幽州来驴鹿脯至沧州界以足疾行迟偶遇一人为伴遂盗驴及脯去明旦告州浟乃命左右及府寮令散市鹿脯不限其价其主见识之推获盗者迁定州刺史
　　认皮获贼
　　又有人被盗黑牛上有白毛长史韦道健谓从事魏道胜曰使君在沧州日擒奸如神若获此贼实如神矣浟乃诈为上府市皮倍酬其直使牛主认之因获其盗书菜认贼有老姥姓王独种菜三亩数被盗卖浟乃令人宻往书菜叶为字明日市中认之获盗
　　黄霸察姒情
　　前汉时颍川有富室兄弟同居弟妇怀姙其长姒亦怀姙胎伤匿之弟妇生男夺取以为己子论争三年郡守黄霸使人抱儿于庭中乃使娣姒竞取之既而俱至姒持之甚猛弟妇恐有所伤而情甚凄怆霸乃叱长姒曰汝贪家财欲得儿宁虑顿有所伤乎此事审矣姒伏罪
　　惠仕拷羊皮
　　后汉李惠仕为雍州刺史有负薪负盐者争一羊皮各言其籍背之物惠仕谓州吏曰此羊皮可拷知主羣下黙然惠仕令置羊皮席上以杖击之见少许盐屑使争者视之负薪者乃伏其罪
　　庄遵闻哭奸
　　庄遵为扬州刺史巡行部内忽闻哭声惧而不哀驻车问之荅曰夫遭火烧死遵疑焉因令吏守之有蝇集于尸首吏乃披髻视之得铁钉焉即按之乃伏其罪
　　谦之诈获贼
　　后魏髙谦之字道让为河阴令先是有人囊盛瓦砾作金以诈市人马因而逃走诏令人捕之谦之乃枷一囚立于马市宣言诈市马贼欲刑之宻遣人察市中私议者有一人忻然曰无复忧矣遂执送案问悉获其党
　　行岌逼访妾
　　唐则天朝或诬告驸马崔宣谋反者勑侍御史张行岌按之其告者先诱藏宣家妾乃诬云宣有妾将发其谋宣杀之投死尸于洛水行岌案略无其状则天怒令重案行岌奏如初则天曰崔宣反状分明寛纵之邪我令俊臣案勘汝当勿自悔行岌曰臣推事不若俊臣陛下委臣必须实状若顺妄陷平人岂法官所守臣以为陛下试臣耳则天厉色曰崔宣若实有妾反状自然明矣不获妾如何自雪复案不成则令俊臣推勘汝勿悔也行岌惧乃逼宣家访妾宣再从弟思兢乃于中桥南北多致钱帛募匿妾者数日略无所闻而宣家每窃议事则狱中告者辄知之思兢揣宣家见有同议者乃诈谓宣妻曰须绢三百疋雇侠客杀告者语了遂侵晨微服伺于台侧其宣家有馆客姓舒婺州人言行无缺为宣所信任同于子弟思兢须见馆客至台赂门人以通告者遽称云崔家雇客刺我请以闻台中惊扰思兢素重馆客馆客不知其疑也思兢宻随馆客至天津桥乃骂曰若陷崔宣必引汝同谋何路自雪汝幸出崔家妾我遗汝五百缗归乡足成百年之计不然杀汝必矣馆客悔谢乃引思兢于告者之党搜获其妾宣乃得免告者伏罪
　　楚金辨补字
　　唐垂拱年则天监国罗织事起湖州左史江琛取刺史裴光制书割取字合成文理诈为徐敬业反书以告及差使推光疑云书是光书语非光语前后三使尽不能决奉勑令差能推事人劾之当见实状曰张楚金可令劾之又不移前欵楚金忧闷仰卧向牕透日影见之其字皆补葺作之平平看则不觉向日则见之因集州县官吏索一杯水令琛取书投于水中字一一解散琛叩头伏罪奉勑令决一百然后斩之赐楚金绢一百疋
　　子云断牛
　　唐卫州新乡县令斐子云有竒策部人王恭戍边留牛六头于舅李琎养五年产犊三十头例直十千已上恭还乃索牛舅曰牛二头已死还四头老余并非汝牛所生恭忿之诉于子云子云今送恭狱禁令收追盗牛贼李琎惶怖至县子云叱之曰贼引汝同盗牛三十头藏汝庄内唤汝共对乃以布衫蒙恭头立南墙下琎急吐欵云牛三十头总是我外甥牛所生实非盗得子云遣去恭布衫琎惊曰此是外甥也子云曰若是即当还牛更欲何语琎黙然子云曰五年养牛辛苦与牛五头余并还恭一县伏其明察
　　松寿潜伺盗
　　唐张松寿任长安县令时昆明池侧有劫贼奉勑下十日内须获如违限令甚峻松寿至行劫处检踪见一老姥树下卖食往以从骑来入县供酒食经五日还送旧坐处令一腹心人潜伺之有人共老姥语即捉来果有一人来问明府若为推勘即捉以布衫蒙头送县一问具与赃并获时人以为神
　　李杰觇妇奸
　　唐李杰为河南尹有寡妇告其子不孝其子不能自理但云得罪于母死所甘分杰察其状非不孝杰谓寡妇曰汝寡居十年惟有一子今告之罪至死得无悔乎寡妇曰无赖不孝于母宁复惜之杰曰审如此可买棺来取儿尸因使人觇其后寡妇既出谓一道士曰事了矣俄将棺至杰冀其悔再三喻之妇坚执如初时道士立于门外宻令擒之一问承伏曰某与寡妇有私尝为儿所制欲除之乃杖杀道士及寡妇却以棺盛之
　　孙登比弹
　　吴志孙权长子登字髙立为太子尝出有弹丸飞过令左右求之见一人操弹佩丸咸以为是辞对不伏从者请捶之登不听使求飞过弹丸比之不类遂释之
　　疑狱集卷一
　　钦定四库全书
　　疑狱集卷二  晋  和凝 撰
　　邴吉辨子影
　　邴吉字少卿汉宣帝时陈留有一老人年八十余家富而无子祗有一女已适人其妻卒翁又娶一妻复生一子后翁死其妻育其子数年前妻女欲夺财物乃诬其后母所生非父之子郡县不能断闻于台省吉为廷尉乃曰吾闻老人之子不耐寒日中无影时八月中取小儿同岁均衣单衣诸小儿不寒惟老人之子变色又与诸小儿立于日中惟老人之子无影遂财物归于后母之儿前女受诳母之罪
　　黄霸戮三男
　　黄霸魏人也字次翁汉宣帝时为丞相燕代之间有三男共娶一女因生二子及欲分居各争其子遂讼于台省求断之霸曰非同人类当以禽兽处之遂戮其三男以子还母
　　髙柔察动色
　　魏军营士窦礼出不还营以为没身其妻盈氏及男女诣廷尉髙柔曰夫不与人钱财乎妻曰尝出钱与焦子文因追察焦子文色动应对失节于是叩头首杀礼之罪
　　魏渊比书谤
　　魏国渊字子尼为魏郡太守正直无私有投书诽谤者太祖甚疾之欲知其主渊请留其书本而不宣露其书多引二京赋渊乃勑功曹曰此郡少学问者令就师求能书者与受业因令作笺比方其书有似谤书者收问因伏其罪
　　胡质察色
　　魏志胡质字文徳为常山太守东莞卢显为人所杀求贼未得曰此人无雠而有少妻所以死耳乃悉集比居少年有李若见质而色动遂穷诘其情若乃首杀显之罪
　　承天情断
　　宋何承天为行军军时鄢陵县吏孙满射鸟误中直师虽不伤处弃市承天议曰狱贵情断疑则从轻昔有惊汉文帝乘舆马者张释之以犯跸罪罚金何者明其无心于惊马也故不以乘舆之重加以异制今满意在射鸟非有心于中人也按律过误伤人三岁刑况不伤乎
　　子华不后讯
　　魏志司马芝字子华为大理正有盗官练者置厕中吏疑女工收付狱芝曰夫刑罚之失失在苛暴今先得赃物后讯其辞若不胜掠以致诬伏则坐致寃滥太祖竒之迁甘州太守
　　仲堪止大妄
　　晋商仲堪为荆牧有桂阳人王钦生一旦妄言亲殁诈服缞麻言迎父丧府曹依律弃市仲堪曰原此当以二亲生存而横言死殁情事悖逆所不忍言固当弃市今钦生父实终殁此徒有大妄之过遂活之
　　陈表求情
　　吴志有盗官物者数人惟收施明桎梏甚酷俟死无辞廷尉以疑闻权以陈表能得士卒之心诏以明付表使求情实表乃去桎梏沐浴更其衣服厚设酒食欢心以诱之明乃首服具列支党权竒之欲全表名遂释明过戮其党明乃感表变行致位为将军
　　魏昶留书
　　唐中书舍人郭正一破平怀得一髙丽婢名玉素极姝艳令专知财物库正一夜须浆水粥非玉素煑之不可玉素乃毒之良久觅婢不得幷失金银器四十余事録奏勑令万年求贼鼎沸三日不获主师魏昶有策略请唤舍人家奴选少年端正三人布衫蒙头及縳卫士四人问十日内已来何人觅舍人家奴卫士云有投化髙丽留书遣付舍人捉马奴书见在检之云金城坊中有一空宅遂搜之至一宅封锁甚宻打锁开之婢及投化髙丽并在其中拷问乃是投化髙丽共捉马奴藏之奉勑斩于东市
　　从事对尸
　　近代有人因行商回见其妻为奸盗所杀支体具存但不见首既悲且惧遂告于妻族妻族遽执壻入官狱吏严其鞭捶莫得自明不任其苦乃自诬杀妻案状既成皆以为不谬郡主委诸从事从事疑而不断谓使君曰某滥尘幕席诚宜竭节人命一死不可复生茍或诬举典刑其能追悔乎必请缓而穷之且为夫之情孰忍杀其妻纵有隙而害之必作脱祸之计或推病殒或托亡必不存尸而弃首其理甚明使君许其谳议从事乃别开其第权作狴牢慎择司存移比系者细而劾之仍给以酒食汤沐键户棘垣不使泄于外便令仵作行人各供近来应与人家安厝坟墓去处文状既而一一面诘之曰汝等与人家举事还有可疑者否有一人曰某于一豪家举事只言殂却妳子五更初墙头舁过凶器其间极轻有似无物见瘗在某坊遽遣发之果获一女子首遂将首对尸令系者验认云非妻也遂收豪家鞫之乃是杀一妳子函首葬之以尸易此良家之妇私室畜之断豪士弃市出玉堂闲话
　　袁相探情伪
　　唐李汧公镇凤翔有属邑编典因耨田得马蹄金一瓮汉书武帝诏云往者东岳见金又有白麟神马之瑞宜以黄金铸麟迹马蹄以叶瑞应葢铸金象马蹄之状其后民间效之里民送于县署牒将置府庭宰邑者虑公藏主守不严因使置于私室信宿与官吏重开视之则皆为土块矣瓮金出土之际乡社悉来观验遽有变更靡不惊骇以状闻于府主议者验云奸议换之矣遂遣掾就案其事里社咸共证焉宰邑者为众所挤莫能自明既而逼辱滋甚遂以易金服罪虽辞欵具存未穷隐用之所复令拘系仆协以刑辟或云藏于粪壤或云投于水中纷纷枉桡结成其狱以案牍上闻汧公览之愈怒俄而因有筵宴停杯语及斯事列坐宾客咸共惊异时袁相国滋亦在幕中俛首略无所荅汧公目之数四曰宰邑者非判官亲懿乎袁相国曰与之无素汧公曰闻彼之罪何不乐之甚袁曰某疑此事有枉更当详之汧公曰换金之状极明若虑有枉更当有所见非判官莫探情伪袁曰诺俾移狱府中乃令阅瓮间得土二百五十余块诘其初获者则本质在焉遂于列肆索金镕与块形状相等既成始称其半已及三百斤询其负担人力二农夫以巨竹舁至县境计其大数非二人竹担可举明其即在路之时金已化为土矣于是羣情大豁宰邑者遂获清雪汧公叹服无已出剧谈録
　　周纾尸语
　　后汉周纾字文通为邵陵侯相廷掾惮纾严明欲损其威乃晨取死人断手足立于寺门纾闻便往至死人边若与死人共语笑状阴察视其口眼中乃有稻芒宻问守门者曰谁载槁入城对曰惟有廷掾耳又问钤下曰外有疑吾与死人共语者否对曰廷掾疑君乃收廷掾拷问具服云不是杀人但取道边死人也自后莫敢犯之
　　阎济沉钩
　　唐阎济美之镇江南有舟人佣载商贾人货时有贾客所载甚繁碎其间有银一十锭宻隐之于货中舟人潜窥之伺其下岸乃盗之沉于船泊之所船夜发至于镇所阅余货乃失其银遂执舟者以见公公曰客载之家盗物皆然也问曰客昨者宿何所曰此百里浦中公令武士与船夫同往索之公宻谓武士曰必是船人盗之沉于江中矣尔可令檝师沉钩之其物必在若获之必受吾重赏乃依公命钩而引之银在箧中封署犹全而献于公公劾之舟者立承伏法
　　何武断遗剑
　　前汉时沛郡有富家翁赀二十余万有男纔三岁失其母又无亲属有一女不贤翁病困思恐争其财儿必不全因唤族人为遗书令悉以财属女但遗一剑云儿年十五以此付之其后又不肯与儿儿乃诣郡自言其剑时太守司空何武得其辞因录女及壻省其手书顾谓掾吏曰女性强梁壻复贪鄙畏贼害其儿又计小儿正得此财不能全故且俾与女内实寄之耳夫剑者亦所以决断限年十五者智力足以自居度此女壻必不复还其剑当明州县或能明证得以伸理此凡庸何能用虑宏逺如是哉悉夺取财物以与儿曰敝女恶壻温饱十岁亦已幸矣于是论者乃服出风俗通
　　孔公察枉盗
　　后唐同光年故沧帅孔相循以邦计二职权莅夷门军府事长垣县有四盗巨有财产及败所牵挽四人则贫民耳时都虞候姓韩者则枢宻郭崇韬之僚壻也与权吏暨狱典等同议锻成其欵都不讯鞫但以四贫民代四巨盗欵成而上孔公断令弃市将赴市又亲虑之则又卒无一言命令就法将过萧屛囚屡回首向顾之公察之疑情未究即复召问曰尔数次回顾得非枉耳令吏卒缓询之稍得其情对曰实枉适何不言曰适引问之时狱吏髙其枷尾遂不得言也请去左右因而细述公曰得非虚否对曰某则已死之人岂徒延瞬息之生邪即令移于州狱俾郡主簿鞫之自韩已下凡受赂近数十人计赃约七千缗则并校而推之具欵而吐韩即使人驰告于崇韬移书于公公不诺即具伏法四人获雪用畵像以荅孔公之徳
　　陆云宻随奸
　　吴陆云字士龙为浚仪令有人被杀而不获贼者云录其妻无所问遣出宻令吏随之曰有一男子共语便縳来果得之云妻谋杀之
　　子产闻哭惧
　　郑子产闻妇人哭使人执而问之果手刃夫者也御者问曰何以知之子产曰夫人之于所亲也有病则忧临死则惧既死则哀今其夫已死哭不哀而惧是以知有奸也出独异志
　　杜亚察诬毒
　　唐杜亚字次公镇维扬日有倚郭之巨富者邸店童仆埒于王侯之家父亡未朞有继亲在奉之不以道母愤恚不胜后稍解因元日上寿于母母赐于子子受之欲饮疑酒有毒覆地地坟乃询其母曰以酖杀人上天何佑母抚膺曰天乎天乎明鉴在上何当厚诬虽死不伏职者擒之至公府公问曰尔上母寿酒何来曰长妇执爵而致也又问曰母赐觞何来亦曰长妇之执爵也又问曰长妇何人也曰则此子之妻也公曰尔妇执爵毒因妇起岂可诬其母乎乃令侧劾之乃知夫妻同谋欲害其母置之于法
　　裴均察盗犬
　　唐裴均镇襄阳日里俗妻有外情乃托病云医者所传是骨蒸之疾须猎犬肉食之必差谓其夫曰今日之病在君必愈可以致一犬为妾毙之得而食之死亦无恨夫曰吾家无犬何所得之妻曰东邻有犬每来盗物君可系而屠之夫曰诺乃依妻言毙之献于妻妻食之余乃留之于箧笥夫出命邻告之遂闻于公公云盗犬而杀国有常刑鞫之立承具述妻之所欲也公曰斯乃妻有他奸踬夫于法耳公劾之具得妻之情与外人诬夫之罪将图之公乃处妻及外情者俱付法其夫释之
　　元膺知丧诈
　　唐吕元膺之镇岳阳因出游赏乃登髙阜瞰原野忽见有丧轝者驻之于道左男子五人皆缞服随之公曰逺葬则休近葬则省此奸党为诈也乃令左右捜索之棺木皆兵刃擒之公诘其情众曰某盗贼也欲谋过江掠货是以假丧轝使渡者不疑公令劾之更有同党数十辈已于彼岸期集亦擒之俱付于法
　　韦皋劾司店
　　唐韦皋之镇剑南日郷俗之弊逆旅大贾有货殖万余者因病而酖之既卒所有财货十隐其七八因兹多致富盛公宻知之有北客苏延家属太卤因商贩于蜀川得病当夜而卒以报于公公使验其簿已被店主易其文字纔遗一二公乃究经过宻勘于里属辞多异同遂劾其司店者立承隐欺数千余贯与诸吏分张二十余人悉命付法由是剑南无横死之客
　　韦丹察威权
　　唐韦丹字文明镇江西日有仓吏主掌十余年数盈五十万斛因复量负欠三十石公悯之曰斯吏也主掌十余年计欠三十石必不自取而费也必为权要者所须乃假令捜索家私文案验之及分用明厯具在因输示诸吏曰尔等恃以威权取索于仓吏吏之缺也岂独陪填又将代尔之罪今各据其所得限一月纳足则舍尔罪羣吏顿首曰君侯以至明察下某等合当刑责傥舍重罪则陪填不恨矣既足仓吏释锢而归
　　王湝召认靴
　　北齐太保任城王湝领幷州刺史时有妇人临汾水浣衣有乘马行人换其靴而去其妇持靴诣州言之湝召居妪以靴示之绐曰有乘马于路被贼劫害遗此靴焉得非亲属乎一妪抚膺哭且曰儿昨着靴向妻家也捕而获之乃伏
　　疑狱集卷二
　　钦定四库全书
　　疑狱集 卷三 晋 和凝 撰
　　庄遵壁听奸
　　庄遵初为长安令后迁为扬州刺史性明察尝有阳令女子与人杀其夫其叔觉乃来赴贼女子即以血涂叔因大呼曰奈何欲爱于我而杀其兄即便告官官司拷其叔太过因而自诬其罪遵察之乃谓吏曰叔为大逆速置于法可放嫂归宻令人夜中察于嫂壁下听之其夜奸者果来问曰刺史明察见叔宁疑之邪嫂曰不疑因相与大喜吏即擒之叔遂获免
　　赵和籍舍产
　　唐咸通初有天水赵和者为江阴令以片言折狱着声由是累宰剧邑皆以雪寃获优考至于疑似晦伪之事悉能以情理之时有楚州淮阴二农比庄俱以丰岁货殖焉其东邻则拓腴田数百亩资镪未满以庄劵质于西邻贷缗百万契章显验且言来岁赍本以赎至期果以腴田获利甚博备钱赎契先纳百千缗第检还契书期明日以残资换劵因隔宿且恃通家因不征纳缗之文籍明日赍余镪至遂为西邻不认且以无保证又无簿籍终为所拒东邻以寃讼于县县为追勘无以证明邑宰谓曰诚疑尔寃其如官中所赖契劵无以证何术理之复诉于州州不能理东邻不胜其愤乃越江而诉于赵宰赵宰谓曰县政甚卑且复踰境何能理也东邻寃泣曰至此不复得理无由自涤也和曰第止署内试为尔思之经宿召前曰计就矣尔果不妄否则曰焉敢厚诬和曰诚如是则当为寘法乃召捕贼之干者数辈赍牒至淮阴曰有冦江者按劾已具言有同恶相济者在某处居姓名形状具以西邻指之请捕送至此先是邻州条法唯持刃截江无得藏匿追牒至彼果擒以还然自恃无迹未甚知惧至则跪于庭下和厉声谓曰幸耕织自活何为冦江因然泪堕曰稼穑之夫未尝舟檝和又曰辩证甚具姓氏无差或言伪而坚挝血肤取实囚叩头见血如不胜其寃者和又曰所盗率金寳锦彩非农家所宜蓄者汝宜籍舍之产以辨之囚意稍开谓皆非所贮者且不虞东邻之越讼也乃言稻若干斛庄人某人还者紬绢若干疋家机所出者钱若干贯东邻赎契者银器若干件匠某造成者赵宰大喜即再审其事谓曰非汝冦江者何讳东邻赎契百千缗遂引诉邻令其偶证于是惭惧失色祈死下赵令梏往其宅检付契书然后寘之法矣
　　行成叱盗驴
　　唐怀州河内县董行成能察贼有一人从河阳长店盗行人驴一头幷囊袋天欲晓至怀州行成于街中见叱之曰彼贼住贼下驴即承伏人问何以知之行成曰此驴行急而汗非长行人也见人则引驴逺过怯也以此知之收下狱有顷驴主踪而至皆如其言
　　张鷟括诈书
　　唐张鷟字文成为河阳尉有人言吕元者诈作仓督冯忱书盗粜仓米忱不认书元乃坚执不能断鷟取元告状用纸贴两头唯留二字问是汝书即注云是不是即注云非元乃注曰非乃去贴即是元状先决五十又贴诈为冯忱书留二字以问之注曰是去贴乃诈书也元于是叩头伏罪
　　放驴求匿鞍
　　又有一客驴缰断幷鞍失之三日不获诣县告鷟推勘急贼乃夜放驴出而藏其鞍鞍可直五千文鷟曰此可知也遂不令秣饲去辔放之驴向喂处乃令捜索其家其鞍于草积下得之人服其智
　　曹摅诘行马
　　晋曹摅字颜逺为洛阳令仁惠明断百姓怀之天大雨雪宫门夜失行马羣官检察莫知所在摅夜使收门士众官咸谓不然摅曰宫掖禁严非外人敢盗必是门士以燎寒耳诘之果伏罪
　　崇集屠刀
　　唐刘崇镇南海之岁有富商子少年而貌晳稍殊于负贩之伍泊船于高岸次有髙门中见一姬年二十余艳态妖容殊不避人得以纵其目送少年乗便言曰某黄昏当诣宅矣亦无难色微笑而已既昏瞑果启扉伺之此子未及赴约有盗者径入行窃见一房无烛即突入姬即趋而就之盗以为人擒已也以刀刺之遗刀而逃其家亦未知觉商家之子旋至纔入其戸即践其血汰而仆地初谓其水以手扪之闻逗血之声未已又扪之有人卧遂径走出一夜解维比明已行百里余其家迹其血至江遂状讼于主者穷诘上居人云近日有某客船一只夜来径发官差人追及械于圆室掠拷备至具实吐之唯不招杀人其家以刀纳于府主乃屠刀也府主乃下令曰某日大设会合境庖丁俱集于⿰场以俟宰杀既集乃传令曰今日已晩可翌日而至乃各留刀于厨而去府主乃命取入诸刀以杀人之刀换下一口来日各令诣衙取刀诸人皆认本刀而去唯有一屠最在后不肯持刀去府主乃诘之对曰此非某刀又诘之此何人刀邪曰此某人之刀也乃问其所居处命擒则窜矣于是乃以他囚合处死者以代商人之子侵夜毙之于市窜者之家日日潜令人伺之既毙其假囚不两夕果归家即擒之具首杀人之咎遂置于法商人之子夜入人家杖背而已君子谓彭城公察狱明矣
　　无名识盗葬
　　唐天后时尝赐太平公主钿合寳物直黄金千镒公主纳之藏中岁余取之尽为盗所将矣公主言之天后天后大怒自召洛阳长吏谓曰三日不得盗罪长吏长吏惧谓两县主盗官曰两日不获盗当死尉谓吏卒游徼曰一日必获盗不获必死吏卒游徼惧计无所出途中遇湖州别驾苏无名相与请至县游徼谓尉曰得盗者来矣无名遽进阶曰吾湖州别驾也入计在兹尉怒吏卒曰何诬辱别驾无名笑曰君无怒吏卒亦有由也无名厯官所在擒奸摘伏有名每有盗者至无名前无得过者此辈应先闻之故见请为解危耳尉喜请其方无名曰与君至府君可先入白之尉与长吏大悦降阶执其手曰今日遇公吾当复生矣指迷其由无名曰请君闻于天后长吏由是奏之天后召而谓曰卿得贼乎无名曰愿委臣取贼无限日月且寛府县官吏仍以两县吏卒尽以付臣臣为陛下取之亦不过数日矣天后许之无名戒吏卒曰十人五人为侣于东门伺之见有胡人与党十余辈皆衣缞绖相随出赴北邙者可踵而报之吏卒伺之果得驰白无名问伺者曰胡何向伺者曰胡至一新塜设奠哭而不哀彻奠即巡行塜傍相视而笑无名喜曰得之矣因使吏卒尽执诸胡而发其塜剖棺视之皆寳物也奏之天后问无名曰汝用何策而得此贼邪对曰非有他计但识盗耳臣到都之日即此胡出葬之时臣见即知是盗但不知葬处今当拜扫计必出城其所之即知其墓贼既奠哭不哀明所葬非人也相视而笑喜墓无所伤也向陛下迫促府县此贼计急必取而逃之天后曰善赐金帛迁秩二等
　　慕容执假银
　　汉慕容彦超善捕盗为郓帅日有州息库遣吏主之有人以白金二锭质钱十万与之既去而验之乃假银也彦超知其事召主库吏宻令出榜虚称被盗窃所质白银等财物今备赏钱一万召知情收捉元贼不数日间果有人来赎银者执之伏罪人服其知
　　彦超立吐樱
　　又有献新樱彦超令主者收之俄而为给役人盗食之主者白于彦超彦超呼给役人伪安慰之曰汝等岂敢盗吾所食之物葢主者诬执耳勿怀忧惧可各赐以酒彦超潜令左右入黎芦散既饮之立皆呕吐则新樱桃在焉于是伏罪
　　徳裕泥模金
　　唐李徳裕出镇浙右有甘露寺主事僧诉交代得常住什物被前主事僧隐没金若干两引证前数辈皆还相交割文籍在焉众辞皆指以新授代者隐而用之鞫成其狱伏罪昭然然未穷破用之所或以僧人不拘僧行而费之以无理可伸甘之死地一旦引虑之际公疑其未尽也以意揣之僧乃具实以闻曰居寺者乐于知事前后主之者积年以来空交分两文书其实无金众以某孤立不狎辈流欲乗此挤排之因流泣不胜其寃公悯之曰此固非难也俛仰之间曰吾得之矣乃立促召兠子数乘命闗连僧入对事咸遣坐兠子门覩壁指挥不令相见命取黄泥各令模前后交付隐没金形状以凭证据僧既不知形状各模不同公怒令劾前数辈等一一伏罪其所排者遂获清雪
　　张辂察佛语
　　石晋时魏州冠氏县畵林僧院有铁佛可长丈余中心且空一日或云铁佛能语其徒众称赞闻于乡县士众雪集施利填委或闻佛语以垂敎诫县镇申府时髙祖镇邺莫测其事命衙将尚谦赍香供养设斋且验其事复命言疑其妖伪有三传张辂请与尚谦偕行诘其妖状暗与县镇率人力围其僧院尽遣院僧赴道场张辂潜开僧房见地穴引至佛座下回谓尚谦曰果犯法欵矣乃令谦立于佛前辂却由穴入佛空身中厉声具说僧过便呵擒治取其魁首数人上闻就彼戮之张辂奏授长河县主簿以酬奬之
　　宗裔验核
　　王蜀时其下将帅鲜不好货有宗裔者分符仗节独守隅尝典剑州民有致冦者灯下识认暴客迨晓告巡捕吏掩而获之所收赃惟丝钩紬线赃主言是本物其囚不禁拷捶遂伏其罪乃送州宗裔引虑缧囚诉丝钩紬线乃是家物与被盗主递相辞说宗裔促命取囚家缲车又各责紬线卷时心有何物一云杏梜一云瓦子因令相对开紬线见杏梜与囚欵同仍以丝钩安于上量大小亦是囚家本物即被劫主伏妄认之罪巡捕吏伏拷决之辜指顾之间乃雪寃枉
　　仲荣射继母
　　晋安仲荣之镇常州日尝有夫妇共讼其子不孝者仲荣面加诘责抽剑令自杀之其父曰不忍也其母诟詈仗剑逐之仲荣重问之乃继母也因咄出自后射一箭而毙闻者莫不増快由此境内以为强明之政
　　孙寳称镮饼
　　汉孙寳为京兆尹有卖镮散者今镮饼也于都市有一村民相逢击落镮散者皆碎村民甘填五十枚卖者坚称三百余枚因致喧争巡者领赴大尹引问无以证明大尹令鞫吏买镮散一枚称知分两乃都称碎者细折元数其卖主承伏虚诳之罪村民获雪众谓神明
　　韩滉听哀惧
　　唐韩滉在润州夜与从事晋公登万岁楼宴方酣置杯不悦语左右曰汝听妇人哭乎当近何所对曰在某桥某街诘旦命吏捕哭者乃妇丧夫也信宿狱不成吏惧罪守于尸侧忽有大蝇集其首因发髻验之果妇私于邻人醉其夫而钉杀之吏以为神因问晋公公曰吾察其哭声疾而不悼若强而惧者吾闻郑子产曰夫人于其亲也有病则忧临死则惧既死则哀今哭不哀而惧是以知奸也
　　希崇断义嫡
　　晋张希崇镇汾州日有民与郭氏为义子自孩提以至成人因戾不受训遣之郭氏夫妇相次俱死有嫡子已长时郭氏诸亲与义子相约云是亲子欲分其财助而讼之前后数政不能理遂成疑狱希崇览其诉状断云父在已离母死不至虽假称义子辜二十年抚养之恩傥曰亲儿犯三千条悖逆之罪大为伤害名敎安敢理认田园其生涯并付亲子所讼人与朋党者委法官以律定刑闻者服其明断
　　苏秦料刺客
　　苏秦在齐大夫多与争宠而使人刺之不死齐王求贼不得苏秦谓齐王曰臣死之后王车裂臣以徇于市曰苏秦为燕作乱于齐如此则刺臣之人必得矣齐王如其言刺秦者果出齐王因诛之
　　宪之知牛主
　　南梁顾宪之为建康令有失牛者盗与主两俱认之不能制乃令解牛任其所去牛之牛主所居盗者伏罪
　　疑狱集卷三
　　钦定四库全书
　　疑狱集卷四
　　晋 和凝 撰 
　　若水疑留狱
　　宋钱若水为同州推官有富民家小女奴逃亡不知所之奴父母讼于州命录事军鞫之录事尝贷钱于富民不获乃劾富民父子数人共杀女奴弃尸水中遂失其尸或为元谋或从而加功罪皆应死富民不胜捶楚因自诬伏具狱上州官审覆无反异皆以为得实若水独疑之留其狱数日不决录事诣若水詈之曰若受富民钱欲出其死邪若水笑谢曰今数人当死岂可不熟观其狱词邪留之且旬日知州屡趣之不能得上下皆怪之若水一旦诣州屛人言曰若水所以留其狱者宻使令访求其女奴今得之矣知州惊曰安在若水宻使人送女奴于知州乃垂帘引女奴父母问曰汝今见汝女识之乎对曰安有不识也因从帘中推出示之父母泣曰是也乃引富民父子悉破械纵之其人号泣不忍去曰微君之赐其灭族矣知州曰推官之赐也非我也其人趋诣若水事若水闭门拒之曰知州自求得之我何与焉其人不得入绕垣而哭倾家资以饭僧为若水祈福知州以若水雪寃死者数人欲为之奏论其功若水固辞曰若水但求狱事正人不寃死耳论功非其本心也且朝廷若以此为若水功当置录事于何地邪知州叹服曰如此尤不可及也录事诣若水叩头愧谢若水曰狱情难知偶有过误何谢也于是逺近翕然称之未太宗闻之骤加进擢不半岁为知制二年中为枢宻副使
　　敏中疑无赃
　　宋丞相向敏中字常之在西京时有僧暮过村民家求寄止主人不许僧求寝于门外车箱中许之夜中有盗入其家自墙上扶一妇人幷囊衣而出僧适不寐见之自念不为主人所纳而强求宿今主人亡其妇及财明日必执我诣县矣因夜亡去不敢循故道走荒草中忽堕眢井则妇人已为人所杀先在其井中矣明日主人搜访亡财及子妇尸得之井中执以诣县掠治僧自诬云诱妇俱亡恐为人所得因杀之投井中暮夜不觉失足亦坠其中赃在井傍不知何人所取狱成言府府皆不以为疑敏中以赃不获疑之引僧诘问数四僧但云某前生尝负此人死无可言者敏中固问之僧乃实对敏中因宻使吏访其贼吏食于村店店妪闻其自府中来不知其吏也问之曰僧某者其狱何如吏绐之曰昨日已杖死于市矣妪叹息曰今若获贼何如吏曰府已误决其狱矣虽获贼亦不敢问妪曰然则言之无伤矣妇人者乃此村某甲所杀也吏曰某人安在妪指示其舍吏就舍掩捕获之案问具状幷得其赃一府咸以为神
　　张咏勘贼僧
　　宋尚书张咏字复之时有僧行止不明有司执之以白公公判其牒曰勘杀人贼既而案问果有一民与僧同行道中杀僧取其祠部戒牒三衣因自披剃为僧寮属问公何以知之公曰吾见其额上犹有系巾也
　　遗书妇翁智
　　又有富民病将死子方三岁乃命其壻主其资而与壻遗书曰他日分财即以十之三与子而七与壻子长立果以财为讼壻持其遗书诣府请如元约公阅之以酒酹地曰汝之妇翁智人也时以子故以此属汝不然子死汝手矣乃命以其财三与壻而子与七皆泣谢而去服公明断
　　韩亿出乳医
　　宋政韩亿知洋州日有大校李甲以财豪于乡里诬其兄之子为他姓赂里妪之貌类者使认之为己子又醉其嫂而嫁之尽夺其奁橐之物嫂侄诉于州及提转甲赂狱吏嫂侄被笞掠反自诬伏受杖而去积十余年洎公至又出诉公察其寃因取前后案牍视之皆未尝引乳医为证一日尽召其党立庭下出乳医示之众皆伏罪子母复归如初
　　包拯察牛舌
　　枢宻包孝肃公名拯字希仁知天长县有诉盗割牛舌者公使归屠其牛鬻之既而有告杀牛者公曰何为割某家牛舌而又告之盗者惊伏
　　司马议谋杀
　　司马文正公名光字君实登州有不成婚妇谋杀其夫伤而不死者吏疑问即承知州许遵谳之有司当绞而诏贷之遵上议准律因犯杀伤而自首者得免所因之罪妇当减二等不当绞诏公与王安石议之安石是遵议公言谋杀犹故杀也皆一事若谋为所因与杀为二则与故杀可为二邪自宰相文彦博以下皆附公议然卒从安石言至今天下非之
　　范公疑奸毒
　　丞相范纯仁知齐州时录事军宋儋年中毒卒公得罪人置于法初宋君因会客罢是夜门下人遽以疾告公遣家人子弟视其丧事宋君小殓口鼻血出漫汗幎帛公疑其死不以理果为宠妾与小吏为奸付有司按治具伏因会客置毒鳖肉中公曰肉在第巡岂有中毒而能终席邪命再劾之宋君果不吃鳖肉为坐客所幷及客散醉归置毒酒杯中而杀之承置毒鳖肉者觊他日狱变为逃死之计也人以为公发奸摘伏如神明若非遇公则宋君之寃无以申于地下矣
　　杖骨知子孝
　　近代有一妇人夫死子弃于夫族而再嫁又生一子其妇死二子俱长前夫之子遂盗母之骨殖欲与父合葬后嫁之子致相争竞讼于官其官即使从吏挈妇之骨殖置于庭下乃曰此妇有子夫死不能守义致令二子相争如此可杖一百欲扑之际后嫁子奔于庭下泣告曰不孝之子情愿代之官曰此子真孝也遂断与之
　　唐公问筐篚
　　大定唐公为冠氏县令县界有种者一妇人因过圃摘一枚与其子主执之诣官其主意谓一不能致罪又自摘三十枚以诬告其妇令曰妇人盗挈何筐篚主曰并无令即叱主抱子幷使尽拾其至十余枚已不能抱也遂伏诬告之罪
　　伯通锄刃
　　章庙时路伯通为原武县令有以种为业者一夕为人尽锄其苗遂诣伯通陈告无明证即遣之翌日命于种邻近村庄尽借所有之锄托以他用令各书姓名潜锄刃果有苦味者黙遣吏捕获遂伏其罪
　　公谨限擒贼
　　明昌间景州一妇畜二奸夫卒马全王二皆不使相知也妇欲归宁与王二约曰城外某树下相会马全适闻之为恨先往妇至辄杀之妇父因事入城问女所在姑曰昨已往亲家家也父愕然迹于某树下得尸告之于官有司按其姑曰近日有与儿妇共语约者否姑曰某坊王二实约之遂收王二推勘不胜苦楚招之勘者复问妇所挈衣物所在王二漫指于某道傍某树下埋之使人往索得之将至王二骇然曰如何果有吏人张公谨曰此虚招也权州能假三日限为擒此贼从之公谨询于勘院门者曰我昨勘事时曽有人在垣外否门者曰隶卒马全者在垣久之而后去复询于城门吏曰昨晩曽有挈衣囊出城者否曰有马全者瞷人静而后出也公谨曰此事审矣摄全至一问即承时人称为神明
　　显之勘诈契
　　赵显之为阌乡令时一农家累岁借粟于富者因别赢家给当年不用贷借富者贪利怨之以为借于别主乃赂先保人同揑借粟文字以骗之不伏讼于官显之曰此易见耳乃监保人富者各于一处以物色审之云般借粟时大车邪小车邪斗量邪斛打邪仓中邪窖中邪取状相合人各不同遂伏骗赖之罪
　　疑狱集卷四