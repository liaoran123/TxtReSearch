《四库全书 说郛》（元）陶宗仪 编　（清）陶珽 编次  

　　●三秦记（辛氏） 

　　山陵 

　　秦名天子冡曰长山汉曰陵故通名山陵 

　　地市 

　　骊山始皇陵作地市生死人交易市平不得欺死人云秦王地市有断马利 

　　太白山 

　　太白山不知高几许俗云武功太白去天三百山下军行不得鸣鼓角鸣鼓角则疾风暴雨兼至也 

　　陇坂 

　　陇西关其阪九回不知高几里欲上者七日乃越高处可容百余家下处数十万户其上有淸水四注俗歌曰陇头流水鸣声幽咽遥望秦川肝肠断絶去长安千里望秦川如带关中人上陇者还望故乡悲思而歌则有絶死者 

　　沙角 

　　河西有沙角山峰崿危峻逾于石山其沙粒麄色黄有如干糒又山之阳有一泉云是沙井绵歴今古沙不填足人欲登峰必步下入穴即有鼓角之音震动人足 

　　温泉 

　　骊山汤泉旧说以牲祭乃得入可以去疾消病俗云秦始皇与神女游而忤其旨神女唾之则生疮始皇怖谢神女为出温泉而洗除后人因以为验 

　　兰池 

　　秦始皇作兰池引渭水东西二百里南北二十里筑土为蓬莱山刻石为鲸鱼长二百丈 

　　城赤色 

　　长安城中地皆黒壤今城赤何也且坚如石如金父老相传云盖凿龙首山中土以为城及诸城阙亦然 

　　织锦城 

　　梁山宫在好畤城皆文石名织锦城 

　　未央 

　　未央一名紫微宫 

　　桂宫 

　　未央宫渐台西有桂宫中有明光殿皆金玉珠玑为帘箔缀明月珠金砌玉阶昼夜光明 

　　豹林谷 

　　在子午谷 

　　凤阙 

　　柏梁台有铜凤因名凤阙 

　　韦曲 

　　在皇子陂之西 

　　杜门 

　　即靑门 

　　子午 

　　子午长安正南山名 

　　始平 

　　长安城北有始平原数百里无山川湖水其民井汲巢居井深五十丈有伯夷墓人采薇可常食或云夷齐食三年颜色如故 

　　白鹿 

　　周平王东迁有白鹿游于此原以是得名葢泰运之象 

　　桃林 

　　桃林塞在长安东四百里若有军马经过好行则牧华山休息林下恶行则决河漫延人马不得过矣 

　　●长安志（宋敏求） 

　　结麟楼七圣纪曰郁蕐赤文与日同居结麟黄文与月同居郁蕐日精结麟月精又太上黄庭内景玉经曰高奔日月吾上道郁仪结麟善相保梁丘子注曰郁仪奔日之仙结麟奔月之仙六典作结鳞未知从何字 

　　骊山在县东南二里骊戎来居此山按土地记曰即蓝田山也天宝元年更骊山曰会昌山七载又改曰昭应山 

　　公泉为陂十道志曰有五渼陂陂鱼甚美因误名之唐宝歴二年勑渼陂令尚食使收管不得杂人采捕其水任百姓灌溉勿令废碾硙之用文宗初诏并还府县 

　　大明宫高宗命司农少卿梁孝仁制造北据高原南望爽垲每天晴日朗南望终南山如指掌京城坊市街陌俯视在槛内 

　　隋炀帝在藩旧宅武徳中赐尚书左仆射萧瑀西为少陵原南接终南北至浐水即汉鸿固原也宣帝许后于此俗号少陵原 

　　韦嗣立营构别业于骊山凤凰原鹦鹉谷有重崖洞壑飞流瀑水中宗亲往幸焉因封嗣立逍遥公名其园后 

　　瑀子鋭尚襄城公主诏别营主第主辞以姑妇异居有乖礼则因固陈请乃取园地充主第又辞公主棨戟不欲异门乃并施瑀之院门 

　　●关中记（潘岳） 

　　长安地皆黒壤城今赤如火坚如石父老所传葢凿龙首山土为城又诸台阙亦尔 

　　终南山一名中南言在天中居都之南故关中曰南山 

　　昆明池曰神池灵沼尧治水讫停舟此池葢尧已有池汉代因而深广之 

　　泾与渭洛为关中三川与渭灞浐涝潏沣滈为关中八水 

　　未央宫周旋三十三里街道十七里有台三十二池十二土山四宫殿门八十一掖门十四宫殿及台皆疏龙首山土以作之殿基出长安城上非筑也 

　　未央宫东有鸳鸯殿 

　　宣帝少依许氏长于杜县乐之后葬于南原立庙于曲池之北亭曰乐游原 

　　龙首山首枕渭之南岸尾达樊川首高尾下在长安城南 

　　汉筑长安城及营宫殿咸以堙平至今坊市北据髙原南望爽垲视终南如指掌 

　　●洛阳记（陆机） 

　　洛阳城周公所制东西十里南北十三里城上百步有一楼橹外有沟渠 

　　洛阳城内西北角有金墉城东北角有楼高百尺魏文帝造也 

　　云台高阁十四间乗风观阁十二间 

　　洛阳南宫有乗风观北宫有増喜观城外有宣阳观千秋鸿地泉城扬威石楼鼎中等观 

　　宫中有临高陵云宣曲广望阆风万世修龄总章听讼凡九观皆高十六七丈云母窓日曜之有光 

　　三市大市名也金市在大城西南市在大城南马市在大城东按金市名商观西兊为金故曰金市 

　　铜駞街在洛阳宫南金马门外人物繁盛俗语云金马门外聚羣贤铜驼街上集少年 

　　汉洛阳四关东成皋关南伊阙关西函谷关北孟津关 

　　城南五十里有大谷旧名通谷 

　　紫微宫有一柱观 

　　●梁州记（刘澄之） 

　　武侯垒 

　　武侯垒东南有定军山八十余里有诸葛武侯墓锺会征蜀至汉州祭亮之墓令军士不得于墓刍牧樵采今松柏碑铭俨然 

　　白水关 

　　关城西南百八十里有白水关李固解印绶处也 

　　温泉 

　　汉水南有温泉周围数千步冬夏常沸涌若汤其热可熟鸡子 

　　盟坛 

　　沔阳城在汉水南旧萧何所筑也刘备为汉王权住此城盟于城下今门外有盟坛犹存 

　　诸葛井 

　　诸葛亮宅有井深四尺余口广一尺五寸累砖如初开云 

　　雁塞 

　　梁州县界有鴈塞山传云此山有大池水鴈栖集之故因名曰鴈塞 

　　●梁京寺记（阙名） 

　　小庄严寺 

　　梁小庄严寺在建业定阴里本是晋零陵王庙地天监六年度禅师起造时有邵文立者世以烹屠为业尝欲杀一鹿鹿跪而流泪以为不祥鹿怀一麑寻当产育就庖哀切同被刳割因斯患疾眉须皆落身疮并坏后乃深起悔责求道度禅师发大誓愿罄舍家资回买此地为立伽蓝 

　　同泰寺 

　　梁武帝改年号大同起同泰寺在台城内穷竭帑藏造大佛阁七层为火所焚武帝舍身施财以祈佛福自大通以后无年不幸 

　　兴国禅寺 

　　梁武帝天监十三年以钱二十万易定林前前冈独龙阜以塟志公永定公主以汤沐之资造浮图五级于其上十四年即塔前建开善寺 

　　升元寺 

　　升元寺即瓦棺寺也在城西隅瞰江面后踞崇冈最为古迹累经兵火畧无彷佛李王时升元阁犹在乃梁朝故物 

　　大爱敬寺 

　　梁武帝普通元年造在蒋山之北高峰上 

　　法宝寺 

　　梁同泰寺基之半也建康刹録梁武帝大通元年创同泰寺寺处宫后别开一门名大通门帝晨夕讲议多由此门 

　　法光寺 

　　即梁之萧帝寺旧传天监十三年造元绛寺记云不知从昔之名故后人以帝寺目之 

　　宝林寺 

　　梁天监中武帝与宝公同游此山见林峦殊胜命建精蓝 

　　长干寺 

　　建康南五里有山冈其间平地庶民杂居有大长干小长干东长干并是地名小长干在瓦棺寺南巷西头出大江梁初起长干寺 

　　●宜都记（袁崧） 

　　佷山县有温泉注大溪夏纔暖冬则大热常有雾气百病久疾入此多愈 

　　兽牙山有石壁其文黄赤色有牙齿形 

　　佷山县东六十里有山名下鱼城四面絶崖唯两道可上皆险絶山上周回可二十里有林木池水人田种于山上昔永嘉乱土人登此避贼守之经年食尽取池鱼掷下与贼以示不穷贼遂退散因此名为下鱼城 

　　峡中猨鸣至淸山谷传其响泠泠不絶行者歌之曰巴东三峡猨鸣悲猨鸣三声泪沾衣 

　　自西陵泝江西北行三十里入峡山行周回隠映如絶复通高山重嶂非日中夜半不见日月也 

　　西陵江南岸有山孤秀从江中仰望壁立峻絶人自山南上至其岭岭容十许人四面望诸山畧尽其势俯临大江如萦带焉视舟船如鳬鴈矣 

　　宜都山絶崖壁立数百丈有一大烬揷其崖间望可长数尺传云尧洪水人泊船此旁爨余故曰揷灶崕也 

　　●益州记（任豫） 

　　剑西左担道按图在阴平县北于成都为西注曰其道至险自北来者担在左肩不得度右肩也 

　　姜维抗锺会故垒其山峭壁千丈下临絶涧 

　　雁桥东君平卖卜土台局高数丈 

　　鱼蛇水东北自陵州界入靑神县界 

　　龙盘山有一石长四十丈高五丈中有户及扉若人掩闭古老相传为玉女房 

　　益州城张仪所筑锦城在州南蜀时故宫也其处号锦里 

　　江油左担道按图在阴平县北于成都为西其道至险自北来者担在左肩不得度右肩也邓艾束马悬车之处 

　　葭萌县十里有刀镮山赤铜水出焉 

　　金山东临涧水光照映川 

　　东隅西隅南隅三山相对又曰三隅山去陵井一里也 

　　五城县西南六十里有铜官山高出众峰 

　　南充县西南六十里有昆井盐井又曰鸡邮神在相如县东次北下步有鸡邮溪因此而为之名 

　　伏犀滩东南六十里有黄鱼像岸今在僰道县界又曰龙腾溪水源出南溪县 

　　黄葛峡有相思崖芳泉周灌俗谓之神窟 

　　司马相如宅在州西笮桥北百许步李膺云市桥西二百步得相如旧宅今梅安寺南有琴台故墟 

　　●荆州记（盛弘之） 

　　衡山有三峰极秀一峰名芙蓉峰最为竦桀自非淸霁素朝不可望见峰上有泉飞派如一幅绢分映靑林直注山下 

　　巴陵南有靑草湖周回百里日月出没其中湖南有靑草山故因为名 

　　宜都西陵峡中有黄牛山江湍纡回途经信宿犹望见之行者语曰朝发黄牛暮宿黄牛三朝三暮黄牛如故 

　　縁城边堤悉植细柳緑条散风靑阴交陌 

　　雁塞北接阳州汶阳郡其间东西岭属天无际雁飞翥至此即回翼唯一处稍下每雁飞达则矫翼裁度下处而过故名雁塞 

　　武陵舞阳县有石帆山若数百幅帆 

　　随郡北界有九井相传神农既育九井自穿又云浚一井则众井水皆动 

　　巴东有一折柱孤直高三丈大十围传云是公孙述楼柱破之血出枯而不朽 

　　湖阳县春秋蓼国樊重之邑也重母畏雷为石室避之悉以文石为阶砌今犹存 

　　佷山县有一山独立峻絶西北有石穴以独行百步许二大石其门相去一丈许俗名其一为阳石一为阴石水旱为灾鞭阳石则雨鞭阴石则晴 

　　湘东有雨母山山有祠坛每祈祷无不降泽以是名之 

　　耒阳县有雨瀬此县时旱百姓共壅塞之甘雨普降若一乡独壅雨亦偏降应随方所其信若符刻 

　　小酉山石穴中有书千卷相传秦人于此学因留焉故梁湘东王云访酉阳之逸典是也 

　　南阳有菊水其源旁悉芳菊水极甘馨又中有三十家不复穿井即饮此水上寿百二十三十中寿百余七十犹以为夭汉司空王畅太傅袁隗为南阳令县月送三十余石饮食澡浴悉用之太尉胡广父患风羸南阳恒汲饮此水疾遂瘳此菊短葩大食之甘美异于余菊广又收其实种之京师遂处处传置之 

　　筑阳县粉水源出房陵取其水为粉鲜洁异于余水矣 

　　枝江县西至上明东及江津其中有九十九洲楚谚曰洲不满百故不出王者桓玄有问鼎之志乃増一为两以充百数僭号旬时身屠宗灭及其倾覆洲亦消毁至宋文帝在藩忽生一洲果龙飞江表元凶之祸此洲还没 

　　新阳县惠泽中有温泉冬月未至数里遥望白气浮蒸如烟上下采映壮若绮疏又有车轮双辕形世传昔有玉女乗车自投此泉今人时见女子姿仪光丽往来倐忽 

　　沌阳县至沔口水北有却月城西一里有马骑城周回五里高一丈 

　　富阳县城楼王仲宣登之而作赋 

　　富阳东南七十里有楚昭王墓登楼则见所谓昭丘 

　　郡西泝江六十里南岸有山名曰虎牙二山相对楚之西塞也荆门上合下开开达山南有门之形故曰荆门 

　　江陵有潜室人时见之辄有兵冦 

　　●湘中记（罗含） 

　　九疑在营道县与北山相似行者疑惑故名之 

　　衡山近望如阵云沿湘千里九向九背 

　　衡山九疑皆有舜庙太守至官常遣户曹致祀则如闻弦歌之声 

　　湘水至淸虽深五六丈见底了了然其石子如樗蒲大五色鲜明白沙如霜雪赤岸若朝霞 

　　营水渄水观水祁水舂水永水来水渌水连水浏水沩水汨水资水皆注湘 

　　曲江县有银山山常多素雾 

　　屈潭之左玉笥山屈平之放栖于此山而作九歌 

　　宿当轸翼度应机衡故曰衡山山有锦石斐然成文衡山有悬泉滴沥嵓间声泠泠如弦有白鹤回翔其上如舞 

　　衡阳县东二十里有酃湖周二十里深八尺湛然绿色土人取以酿酒其味醇美 

　　益阳有昭潭其下无底湘水最深处也或谓周昭王南征不复没于此潭因以为名 

　　都溪又西北流入营水谓之菁口 

　　郴县南有义帝庙百姓祭之 

　　文斤山上有石床方高一丈四面緑竹扶疎常随风委拂 

　　临水经临贺县东又南至郡左合贺水 

　　君山有地道楂渚对岸古城孙权遣程普所立 

　　耒阳县北有蔡伦宅宅西有一石臼云是伦舂纸臼也 

　　祝融峯上有青玉坛方五丈有盖香峯行道处 

　　●武陵记（鲍坚） 

　　武山 

　　武山高可万仞山半有盘瓠石窟中有一石狗形云是盘瓠之遗像又有斑蛇四眼身大十围山有水出谓之武溪是也在县之西 

　　黄闻山 

　　昔有临沅黄道真住黄闻山侧钓鱼因入桃花源陶潜有桃花源记今山下有潭名黄闻此葢闻道真所说遂为其名也 

　　风门山 

　　风门山有石门去地百余丈每欲风起此门先有黒若烟隠而上斯须风起竟入 

　　石帆山 

　　石帆山危起若数百幅帆形 

　　虎齿山 

　　虎齿山形如虎齿民尝六月祭之不然辄有虎害 

　　武陵山 

　　武陵山中有秦避世人居之寻水号曰桃花源故陶潜有桃花源记 

　　●汉南记（张莹） 

　　大人 

　　安帝见铜人以问侍中张陵对曰昔秦始皇有大人十二身长五丈履六尺皆龎奇之服见于临洮此天将亡秦之证而始皇误喜以为瑞乃铸铜人以为像上曰何以知之对曰臣见传载有其人胸上有铭 

　　乗使者车 

　　郭丹絶迹弃军纒节裹传从武关出谒更始叹曰不乗使者车不出关矣 

　　古楚子国 

　　荆华二山絶汉水而南至江西距剑阁尽其地也古楚子国 

　　石堪为砚 

　　江州蔡子池南有石穴深二百许丈石色靑堪为书砚 

　　汉皋解佩 

　　列仙传云江妃二女游汉皋见郑交甫遂觧佩与之交甫受佩而厺数十步怀中无佩女亦不见 

　　推车与弟 

　　阴庆为鲖阳侯其弟员及丹皆为郎庆以明尚书修儒术推居第园田奴婢钱悉分与员丹庆但佩印绶而已当代称之 

　　●南雍州记（王韶） 

　　太和山 

　　武当山山高巄嵕若博山香炉苕亭峻极干霄出雾学道者常百数相继不絶若有于此山学者心有隆替辄为兽所逐 

　　粉水 

　　萧何夫人渍粉处也 

　　酒泉 

　　福禄城谢艾所筑下有金泉味如酒有人饮此泉水见有金色从山中照水往取得金故名 

　　辛居士家 

　　辛居士名宣仲家贫春月鬻笋充肠酌截竹为罂用充盛置人问其故宣仲曰我惟爱竹好酒欲令二物常相并耳 

　　诸葛故宅 

　　隆中诸葛亮故宅有旧井一今涸无水盛弘之记云井深五丈广五尺堂前有三间屋地基址极高云是孔明避暑台宅西山临水孔明常登之鼓琴以为梁父吟因名此为乐山先有人家居此宅衰殄灭亡后人不敢复憇焉齐建武中有人修井得一石枕高一尺二寸长九寸献晋安王习凿齿又为宅铭 

　　乐善台 

　　高斋之后有堂堂西有射堂五间射堂南有大池池上有台名曰乐善台 

　　◇钦定四库全书◇ 

　　说郛卷六十一下 

　　（元）陶宗仪 撰 

　　●安城记（王孚） 

　　昔豫章太守贾萌与安城侯张普争战于新茨之野即兹地也 

　　郡渚江川发源同会落亭石上有芝草下有紫磨金也 

　　钟山临水阻峡春夏则湍洑沸涌濆上白砂如米两岸各十余斛呼曰米砂以之候岁若一岸偏饶则其方丰穰 

　　罗霄山有石井天旱祠之以木投井中即雨至井溢木出乃雨止 

　　安城南三十里雹都泉其雹或出否亦不为灵异 

　　县人有谢廪者山行归路忽遇云雾雾中有一人乗龟而行廪知神人拜请求随去父曰汝无仙骨不得去也 

　　宜都建平二郡之界有五六峰参差互出上有倚石如二人像攘袂相对俗谓二郡督邮争界于此 

　　萍乡西津名玉女冈天当雨辄先涌五色气于石间俗谓玉女被衣 

　　萍乡罗霄山泽水所出傍出石乳天旱吏人祷之因以大木长三四丈投井中即雨水悬辏井溢辄令木涌出而雨止葢潜龙之穴也 

　　●南康记（邓徳明） 

　　神阙 

　　南康县归义山去县七百里下有石城高数丈逺望嵯峨灵阙腾空故老谓之神阙 

　　金鸡 

　　雩都县有金鸡石傍有穴宋永初中见金鸡栖翔此穴应时飞鸣又云覆笥山平湖有石鴈浮在水每至炎气代序则飞翔若知感候 

　　梓树 

　　梓潭昔有梓树巨围叶广丈余垂柯数畆吴王伐树作船使童男女挽之船自飞下男女皆溺死至今潭中时有歌唱之音 

　　石桃 

　　南康五山有石桃故老云古有寒桃生于山颠隠沦之士将大取其实因变成石焉 

　　鸀鸟 

　　归美山有石室色如黄金号为金室有鸀鸟形色鲜洁自爱羽毛其只者或鉴水向影悲鸣自絶方知孤鸾对镜为不虚矣 

　　玉台 

　　雩都君山上有玉台方广数丈周回尽是白石柱柱自然石覆如屋形也四面多松杉遥眺峨峨向像羽人之馆风雨之后景气明净颇闻山上有皷吹之声山都木客为舞唱之节 

　　靑竹杖 

　　南野县有汉监匠陈邻其人通灵夜尝乗龙还家其妇懐身母疑与外人通密看乃知是邻乗龙龙至家辄化靑竹杖邻内致户前母不知因将杖去须臾光彩满堂俄尔飞失杖乃御双鹄还 

　　浔阳四隠 

　　晋翟庄字祖休汤之子以孝友著名守父操州致礼命并不就庄子矫亦高节家居无事好种竹辟命屡至叹曰吾焉能易吾种竹之心以从事于笼鸟盆鱼之间哉竟不就矫子法赐节概尤佳武帝以散骑郎召客勉之就聘乃正色曰吾家不仕四世矣使白璧点污可乎亦不从之祖父子孙皆有行义世称浔阳四隠 

　　●浔阳记（张僧鉴） 

　　庐山顶上有湖广数顷有杨梅山桃止得于上饱噉不得将去 

　　庐山西南有康王谷又有北岭城天欲雨辄闻皷角箫管之声 

　　鸡笼山下涧中有数处累石若有人功水常深尺余朝夕辄有涌泉溢出如潮水时刻不差朔望尤大号为潮泉 

　　湓城灌婴所筑建安中孙权经此城自标井地令人掘之正得故井有石铭云汉六年颍阴侯所开卜云三百年当塞塞后不满百年当为应运者所开权见铭欣悦以为已瑞时咸异之井甚深大江有风浪此井辄动土人呼为浪井 

　　稽亭北瞰大江南望高岳淹留逺客因以为名焉 

　　浔阳城东门通大桥常有蛟为百姓害董奉疏符沉水中少顷一蛟死浮出 

　　黄金山有柟树一年东边荣西边枯后年西边荣东边枯年年如此张华曰交让者此是也 

　　麻姑山上人登之有物人形眼鼻口面无臂脚俗名之枫子鬼 

　　●鄱阳记（刘澄之） 

　　淸湾 

　　淸湾在县东南七里隋开皇中太守梁文谦莅官淸洁取此湾水以自供后人思其徳号为淸湾 

　　沙堆 

　　新昌水有一沙堆在县东北五十里其形状如覆船鲜净特异每年丰稔其沙即堆积如旧若沙移向岸其年俭古来相传以为常验 

　　白云城 

　　白云在县西南旁对干越亭而峙焉跨古城之危瞰长江之深隋州刺史刘长卿题诗曰孤城上与白云齐因以白云为名 

　　三铁镬 

　　弋阳岭上多密岩宋元嘉中有人见其岩内三铁镬镬各容百斛中生莲花他人往寻不知所在 

　　望夫冈 

　　鄱阳西有望夫冈昔县人陈明与梅氏为姻未成而妖魅诈迎妇去明请卜者决云西北行五十里求之明如言见大穴深邃无底以绳悬入遂得其妇乃令妇先出而明所将邻人秦文遂不取明其妻乃自誓执志登此冈首望其夫因以名焉 

　　●九江志（何晏） 

　　神泉 

　　庐山锦绣峰下有神泉宋绍兴间皇甫履隠斯山高宗名其居曰淸虚庵光宗在东宫问履所乏履曰但水差逺光宗特书神泉二字履持归庵傍穿小井方施畚锸而泉遂出故名 

　　湓城 

　　靑湓山有井形如盆因号湓水城曰湓城浦曰湓浦江州故有湓江 

　　匡庐 

　　匡谷先生姓匡名谷商周之际遯世隠居庐于庐山故号匡庐 

　　泉穴 

　　东兴人家曾以木甑沉井中乃流出连樊溪甘渚得之此泉穴相通也又曰五章山絶嵓崄峭有蜜蜂依之为房其形如笠望者皆悬磴数丈然后得至其所矣 

　　石人 

　　虚谷东英巨山岩内有石人坐盘石上体上尘秽则兴风湿润则致雨晴日便举体鲜洁朗然玉净 

　　●丹阳记（山谦之） 

　　慈母山 

　　江宁县南三十里有慈母山积石临江生箫管竹自伶伦采竹嶰谷其后惟此簳见珍故歴代常给乐府而俗呼皷吹山今慈湖戌常禁采之王褒洞箫即称此也其竹圆致异于众处 

　　烈洲 

　　江宁烈洲吴旧津所也内有小水堪泊船商客多停以避烈风故以名焉王浚伐吴宿于此简文为相时会桓玄之所也亦曰溧洲洲上有山山形似栗伏滔北征赋谓之烈洲 

　　蒋山 

　　京师南北并有连山而蒋山独隆崫峻异其形象龙实阳都之镇也 

　　新亭 

　　京师三亭新亭吴旧亭也故基沦毁隆安中丹阳尹司马恢移创今地谢石创征亭三吴缙绅创冶亭并太元中 

　　石城 

　　石头城吴时悉土坞义熙初始加砖累甓因山以为城因江以为池地形险固尤有竒势亦谓之石首城也 

　　蒋陵 

　　蒋陵因山以为名吴大帝陵也 

　　张侯桥 

　　大长安道西张侯桥者本张子布宅处也 

　　●会稽记（孔晔） 

　　轶云蔽日 

　　四明山高峰轶云连岫蔽日秦望会稽秦望山为众峰之杰陟境便见史记云秦始皇登之以望南海自平地以取山顶七里县嶝孤危峭路险絶记云扳萝扪葛然后能升山上无高木当由地迥多风所致山南有嶕岘岘里有大城越王无余之旧都也 

　　映发 

　　会稽境特多名山水峰崿隆峻吐纳云雾松栝枫柏摧干竦条澄壑镜彻淸流泻注 

　　白楼 

　　江夏太守宋辅于重山南白楼亭立学教授沛国桓俨避地至会稽闻陈业贤而往候之不见临去入交州留书系白楼亭柱而别 

　　孙兴公许元度共在白楼亭共商畧先往名达林公既非所闗听讫云二贤故自有才情亭在山阴临流映壑也 

　　●永嘉郡记（郑缉之） 

　　三原湾 

　　乐城县三原亭去郡百二十里溪水清如镜曩昔有得一死鲇者鬐大五六围一鬐辄得数十斛鲊此湾无所不容有人能食者常自譬腹如三原湾无所不容 

　　竹青 

　　青田县有草叶似竹可染碧名为竹青此地所丰草故名青田 

　　青田鹤 

　　有沐溪野去青田九里中有双白鹤年年生子长大便去只恒余父母二只耳精白可爱多云神仙所养浮丘公相鹤经云青田之鹤 

　　竹中髙士 

　　乐城张廌者隠居颐志家有苦竹数十顷在竹中为屋常居其中王右军闻而造之廌逃避竹中不与相见郡号为竹中髙士 

　　官棃 

　　青田村人家多种棃树名曰官棃子大一围五寸恒以供献名为御棃吏司守视土人有未知味者棃实落至地即融汁 

　　●三齐畧记（伏琛） 

　　尧山在广固城西七里尧巡狩所登遂以为名山顶立祠祠边有柏树枯而复生不知几代树也 

　　台城东南有蒲台台高八丈秦始皇所顿处在台下萦马至今蒲生犹萦似水杨而堪为箭阳城山石尽起立嶷嶷东倾状如相随行靑翠可掬也 

　　海上蜃气时结楼台名海市 

　　不夜城在阳廷东南葢古有日夜出此城以不夜名异之也 

　　秦始皇于海中作石桥海神为之竖柱始皇求为相见神云我形丑莫图我形当与帝相见乃入海四十里见海神左右莫动手工人潜以脚画其状神怒曰帝负约速去始皇转马还前脚犹立后脚随崩仅得登岸画者溺死于海众山之石皆倾注今犹岌岌东趣 

　　曲城齐城东有万岁水水北有万岁亭 

　　郑司农常居不其城南山中敎授黄巾乱乃避遣生徒崔琰王经诸贤于此挥涕而散所居山下草如薤叶长尺余坚韧异常土人呼为康成书带草 

　　始皇祭靑城山筑石城入海三十里射鱼水变色如血者数里于今犹尔 

　　●南越志（沈怀逺） 

　　南越之地斗牛之分扬州之末土也南有大山是为秦望又有石匮峻起壁立内有金简玉字夏禹得之以知百川之理也 

　　秦二世五星会于南斗牛南海尉任嚣知其偏霸之气遂有志焉病且死召真定人赵佗行南海尉事故今呼为尉佗汉高帝遣陆贾立为南越王 

　　衡阳湘乡县有石鱼山下多玄石石色黒而理若云母发开一重辄有鱼形鳞鳍首尾宛若刻画长数寸鱼形备足烧之作鱼膏腥因以名之 

　　广州石门之水俗云经大庾则淸秽之气分饮石门则缁素之质变即吴隠之酌饮之所也 

　　昔有懒妇睡机上姑怒之遂走投水化为竒兽一枚可得脂三四斛燃之照纺绩则暗照歌舞则明习懒之性不革也今安平七源等州峒俱有状如山猪而小喜食苗田夫以杼轴之类挂于田头则不敢复近矣 

　　番禺县有番禺二山因以为名 

　　潮阳南有小水注海滨带曽山其中多文贝可以解毒 

　　高安石室自生风峒南北二门状若人功意者以为仙都又曰高安有竦石广六十余丈高二百许仞土人谓之嵩台 

　　端溪俚人岑班入山遇一宝珠径五寸取还夜光明照烛俚人甚惧以火烧之虽小损犹照一室 

　　盆元县利山上多香林又曰威宁县有穿州其上多珠有九品大五分以上至一寸八九分为大品有光彩一边小平似覆釡者名珰珠珰珠之次为走珠走珠之次为滑珠滑珠之次为磥砢磥砢之次为官两珠官两珠之次为税珠税珠之次为■〈艹公心，上中下〉符珠 

　　越王鸟状似鸢口勾末可受二升许南人以为酒器珍于文螺不践地不饮江湖不唼百草不下饵虫鱼唯噉 

　　木叶粪似熏陆香南人遇之既以为香又治杂疮 

　　纶木似縠皮可以为绵 

　　宁浦郡东南有苏摩峤 

　　马援凿通九真山又积石为坻以遏海波由是不复过 

　　涨海又曰军安县女子赵妪尝在山中聚结羣党攻掠郡县着金箱齿屐恒及象头斗战 

　　●广州记（顾微） 

　　广州廰事梁上画五羊像又作五谷蘘随像悬之云昔高固为楚相五羊衔谷萃于楚庭故图其像为瑞六国时广州属楚 

　　桂父常食桂叶见知其神尊事之一旦与乡曲别飘然入云 

　　郁林郡山东南有一池池边有一石牛人祀之若旱百姓杀牛祈雨以牛血和泥泥石牛背礼毕则天雨大注洗牛背泥尽即晴 

　　百管溪周回丈余水极沸涌如猛火煎油声 

　　海中有文魮鸟头尾鸣似磬而生玉又曰海中多朱鳖状如肺有四眼六脚而吐珠 

　　平定县东巨海有■〈马孛〉马似马牛尾一角又云平定县巨海有水犀似牛其出入有光水为之开 

　　熙安县东南有固冈高数十丈冈西面为羊肠道说者云尉佗登此望汉 

　　海中有大珠明月珠水精珠 

　　怀化郡掘堑得石墨甚多精好写书今山中多出朱石亦可以入朱砚中使 

　　益智叶如蘘荷茎如竹箭子从心中出一枝有十子内白骨四破去之取外皮蜜煮为粽子味辛 

　　熙安县有孤古度树生其号曰古度俗人无子于祠灸其乳则生男以金帛报之 

　　五子树实如梨里有五核因名五子治霍乱金疮 

　　熙安县东北有菖蒲涧盘石上水从上过味甘冷异于常流 

　　蛮夷不蚕采木绵为絮 

　　藤类有十许种续断草藤也一曰诺藤一曰水藤山行渴则断取汁饮之治人体有损絶沐则长发去地一丈断之辄便生根至地永不死 

　　鬼目益知直尔不可噉可为浆也 

　　鬼目树似棠梨叶叶如楮皮白树高大如木瓜而小邪倾不周正味酢九月熟又有草昧子亦如之如可为糁用其草似鬼目 

　　蕹菜生水中可以为菹也 

　　山有凤鸾栖宿食其实山东有溪曰罗阳永泰中暑雨涨有一竹叶若芭蕉叶大随水出 

　　●广志（郭义恭） 

　　木实曰槟榔树无枝略如桂其颠生穟而秀生棘针重迭其下彼方珍之以为口实亦出交趾 

　　龙眼树叶似荔枝蔓延縁木生子大如酸枣色异纯甜无酸 

　　荔枝靑华朱实核黄黒似熟莲子实白如肪甘而多汁似安石榴 

　　薇芜香草魏武帝以藏衣中蕙草緑叶紫花魏武帝以为香烧之安息雀举头高八九尺张翅丈余食大麦卵如瓮 

　　白玉美者可以照面出交州靑玉出倭国赤玉出夫余瑜玉玄玉水苍玉皆佩用 

　　莫难珠其色黄生东夷又有明珠又有夜光大珠皆径寸或围二寸已上出黄支形至圆置之平地终日不停 

　　临邛有粉井得水汰粉则益光 

　　独木之桥曰榷亦曰彴 

　　珠崖人皆巢居珠崖传曰男女皆椎紒或被发徒跣有黄甘一核有成都平蔕甘大如升色苍黄犍为南安县出黄甘 

　　蜀名梅为■〈艹橑〉大如鴈子海■〈艹橑〉皆可以为油黄梅以熟■〈艹橑〉作之 

　　黍有燕颔之名又有驴皮黍又曰牛黍南尾秀成赤黍马革大黒黍或云秬黍有温屯黄黍 

　　宛鹑大于北鹑以供御 

　　有雉鹰有菟鹰一岁为黄鹰二岁抚鹰三岁靑鹰抚鹰获麞 

　　鸡有胡髯五指金骹反翅之种大者蜀小者荆白鸡金骹者美并州所献吴中送长鸣鸡长倍于常鸡永昌郡无鸡 

　　林檎似赤柰子亦名黒禽亦名来禽言味甘熟则来禽也 

　　荥阳有白杏邺中有赤杏有奈杏 

　　陈仓胡桃薄皮多肌阴平胡桃大而皮脆急捉碎 

　　蜀汉既繁芋民以为资凡十四芋有君子芋大如斗魁有百果芋魁大子繁多亩收百斛种一百亩叶以飬彘 

　　瓜之所出以辽东庐江炖煌之种为美有乌瓜鱼瓜狸头瓜蜜筩瓜女臂瓜龙蹄瓜羊髓瓜缣瓜瓜州大瓜如斛御瓜也有青登瓜大如三斗魁有桂枝瓜长二尺余蜀地温良瓜冬熟有春日瓜细小小瓣宜藏正月种三月熟有秋泉瓜秋种十月熟形如羊角色苍黑 

　　永昌有汉竹围三尺余大者一节受一斛小者数升为椑榼 

　　洛阳北邙张公夏梨海内唯有一树常山真定梨山阳巨野梨梁国睢阳梨齐郡临淄梨广都梨又云巨鹿豪梨重六斤数人分食之上党楟梨小而加甘新丰箭谷梨闗以西弘农京兆右扶风界诸谷中梨多供御阳城秋梨夏梨 

　　河东安邑枣东郡谷城紫枣长二寸西王母枣大如李核三月熟在众果之先洛阳宫后园河内汲郡枣一名墟枣一名安益枣东海蒸枣洛阳夏后枣安平信都大枣单父枣梁国夫人枣大白枣一名曰蹙咨小核多肌三星枣骈白枣灌枣此四者官园所种枣有狗牙鸡心牛头羊矢狝猴细腰之名又有玄枣大枣﨑亷枣桂枣夕枣之名 

　　●番禺杂记（郑熊） 

　　番禺二山名广州昔有五仙骑五羊而至遂名五羊岭表或见物自空而下始如弹丸渐如车轮遂四散人中之即病谓之瘴母 

　　海边时有鬼市半夜而合鸡鸣而散人从之多得异物 

　　村民凿山为穴多品供雷冀雷享之名雷藏 

　　早潮下晩潮上而水相合曰沓潮 

　　乗风而行名鲎帆其众如簰筏名鲎簰 

　　闽越江北山间蛮獠啖蚯蚓脯为羞容州人好食虀土人以为讳或云以蚯蚓为之 

　　菖蒲涧昔刺史陆胤之所开也至今重之每旦辄倾州连汲以充日用虽有井泉不足食太元中襄阳罗犮累石涧侧容百许人坐游之者以为洗心之域咸安中姚成甫尝采菊涧侧遇一丈夫谓成甫曰此涧菖蒲昔安期生所饵可以忘老于是徊翔俯仰倐然不知所终葢仙者焉 

　　交址之地最为膏腴旧有君长曰雄王其佐曰雄侯其地曰雄田 

　　犍为僰道广南荔枝熟时百鸟肥其名之曰焦核小次曰春花次曰朝偈此三种为美次鳖耶大而酸以为醢和率生稻田间 

　　●始兴记（王韶） 

　　郡东有玉山艹木滋茂泉石澄彻 

　　秦贵阳县阁下皷自奔逸于临武因名圣皷今临武有圣皷城 

　　始兴城西百余步有栖霞楼临川王营置淸暑游焉罗君章居之因名为罗公州楼下洲上菓木交荫长杨傍映高梧前踈虽即城隍趣同丘壑 

　　含涯有三城白沙城马鞍城白鹿城 

　　含涯有白鹿城晋咸康中郡人张鲂作令十年甚有惠政白鹿羣游取一而献之故以为名 

　　含涯县有尧山尧巡狩至此立行台也县下流有石室内有悬石扣之声若磬响十余里 

　　秦凿杨山桂杨山阁下皷便自奔逸息于临武遂之始兴洛阳遂名圣皷 

　　桂阳贞女峡传云秦世有数女取螺于此遇风雨一女忽化为石人今形高七尺状如女子 

　　英徳一名浈阳峡崖壁千仞猿狖不能攀昔有樵者见飞仙于此 

　　●林邑记（阙名） 

　　槟榔树大围丈余高十余丈皮似靑铜节如斑竹下本不大上末不小逺近为林千万若一森秀无柯端顶有叶其叶芾条派开破仰望沙沙如弹藂蕉于竹杪风至独动似举羽扇之扫天叶下系数房房缀十数子家有数百树云疎如坠绳也 

　　西南逺界有灵鹫能知吉凶觇人将死食尸肉尽乃去家人取骨烧为灰投之于水 

　　飞鱼翼如蝉飞则凌云沉泳海底 

　　延袤六十里土多香木金宝物产大抵与交趾同以砖为城蜃炭涂之皆开北戸以向日或东西无定 

　　王范文铸铜为牛铜屋行宫林邑王（阙）明达献金钢指环 

　　从林邑往金山三十余里逺望金山嵯峨而赤城照曜似天涧壑谷中亦有生金形如虫豸细者似苍蝇大者若蜂蝉夜行耀光如萤火 

　　王范文先是臧获初牧牛洞山得鲤鱼私将还欲食之其主捡求文恐绐曰将砺石还非鱼也主往看果是石文知异看石有铁铸石为两刀祝曰鱼为刀若斫石入者文当为此国王斫石即入人情渐附之 

　　●凉州记（叚龟龙） 

　　玛瑙锺榼 

　　吕纂咸宁三年有人发张骏冢得玉箫玉尊玉笛玛瑙锺榼 

　　同心梨 

　　吕光时炖煌太守宋歆献同心之梨 

　　凉州乐 

　　温子升凉州乐歌逺游武威郡逺望姑臧城车马相交错歌吹日纵横 

　　寒服暑啜 

　　高昌僻土有异于华寒服冷水暑啜罗阇罗阇郡人呼粥也 

　　冬温夏凉 

　　祁连山张掖酒泉二界之上东西二百里南北百余里山中冬温夏凉宜牧牛奶酪浓好夏窵酪不用器物刈草着其上不散酥特好酪一斛得升余酥又有仙人树行人山中饥饿者辄食之饱不得持去平居不可见 

　　盐池出石 

　　有靑盐池出盐正方半寸其形似石甚甜美 

　　沈布舞马 

　　吕光麟嘉五年踈勒王献大沈布善舞马 

　　玉玺 

　　吕光时州人陈冲得玉玺广三寸长四寸直看无文字向日视之字在腹里言光当王 

　　●交州记（刘欣期） 

　　竹鼠 

　　竹鼠如小猫大食竹根出封溪县 

　　金踶屐 

　　赵妪者九真军安县女子乳长数尺不家入山聚羣盗常着金檎踶屐 

　　古度树 

　　古度树不花而实实从皮中出大如安石榴色赤可食其实中如有蒲梨者取之为粽数日不煑皆化成虫如蚁有翼穿皮飞出着屋正黒 

　　多感子 

　　多感子黄色围一寸 

　　椰浆 

　　椰子有浆截之以竹筒承其汁作酒饮之亦醉也 

　　合浦杉 

　　合浦东二百里有一杉树叶落风飘入洛阳城内汉善相者云此休征当出王者故遣千人伐树役夫多死三百人坐断株上食过足相容 

　　土肉为臛 

　　九真太守陶璜立郡筑城于土穴中得一白色形似蚕蛹无头长数十丈大余围软软动莫能名割腹有肉如猪豚遂以为臛甚香美璜啖一杯三军尽食 

　　鲎炙 

　　鲎鱼其形如龟十二足子如麻子可为酱色黒足似蠏在腹雌负雄而行南方作炙噉之 

　　●沙州记（叚国） 

　　龙涸 

　　六月二十六日发龙涸昼夜肃肃常寒不复得脱襦袴将从七十二人面尽黧黒口唇靑紫 

　　白马关 

　　龙涸北四十里有白马关关甚崄峻使十八人固险虽万夫亦不能前 

　　河厉 

　　吐谷浑于河上作桥谓之河厉长一百五十步勾栏甚严饰 

　　洮水 

　　洮水出强台山又曰山东即洮水源山南即垫江源也 

　　麻垒 

　　枹罕城西有麻垒垒中可容万众 

　　仇池山 

　　仇池山号百顷上有百顷池壁立百仞一人守道万夫莫回 

　　鸟鼠 

　　鸟鼠同穴山鸟如冡雀色小白鼠小黄而无尾凡同穴地皆肥沃壤尽软熟如人耕多生黄花紫草 

　　◇钦定四库全书◇ 

　　说郛卷六十二上 

　　（元）陶宗仪 撰 

　　●云南志畧（李京） 

　　云南上世无可稽考按华阳国志楚威王遣庄蹻略地巴黔伐夜郎抵■〈牜羊〉牱西至滇池会秦夺楚黔中地不得归遂留王滇池云南通中国自此始汉武帝开僰道通西南夷元狩元年使吕越人等往身毒国至滇滇王留使者四岁使者还言滇大国元鼎五年发巴蜀罪人及八校尉兵伐之南人震恐请置吏遂立越嶲郡后讽滇王入朝不听元封二年发巴蜀兵征之滇王降以滇为益州地节二年复叛以金城司马陈立为■〈牜羊〉牱太守平之明帝永平元年诸部悉反以安汉侯张翕讨之度兰沧江置永昌郡以广汉郑纯为永昌太守元初四年越嶲反诸部皆应之诏益州刺史张乔讨之叛酋封离等诣乔陈叛乱之由乞降乔厚加慰纳奏长吏奸猾侵犯蛮境者凢十余人皆斩之三十六部闻之悉来内附蜀建兴三年诸葛亮南征闻孟获为夷汉所服募生致之凢七纵七擒获曰公天威也南人不复反矣诸部悉平亮即其渠帅而用之或以谏亮亮曰若留外人而无兵必成祸患今吾欲不留兵运粮纪纲粗定夷汉粗安于是悉収豪杰以为官属出其金银丹漆牛马以给军国之用终亮之世夷不复反晋武帝以天水李毅为南蛮校尉统五十八部毅卒宁州夷叛救援莫至毅女秀明达有父风众推秀领宁州事婴城固守城中粮尽掘鼠而食伺夷稍怠辄出击之终得保完今有庙在晋宁州武帝时以僰深为兴古太守今曲靖也僰人之名始此齐永明中以陈显达为益州都督显达一目僰人慢之显达遣使责其租税獠帅曰两目刺史尚不能调况一目耶遂杀其使显达分遣将帅声言出猎夜往袭之无少长尽杀之蛮夷震服梁武帝大同三年武陵王纪都督益州先是蜀乱建宁越嶲之地累朝不能有至纪开越隽通建宁贡献方物十倍前人以僰琐为南宁州刺史隋开皇中以史万岁南征蛮夷皆降师还复叛蜀王秀奏万岁贪赂致生边患万岁以罪废乃以梁毗为南宁州刺史诸酋相率以金遗毗毗置金坐侧对之恸哭曰此物饥不可食寒不可衣汝等以此相残何为今将此来欲杀我也耶一无所取蛮酋大悦唐武徳元年以僰弘达为毗州刺史开元中以鬼王僰归玉为宁州都督初蛮酋张氏名仁果时当汉末居蒙舍州为在诸部之南故曰南诏诏汉语国君也传三十三主至乐进永为蒙氏所灭蒙氏名细奴罗城蒙舍龙之子图而都之国号大蒙自称竒王云南建国称王始此唐贞观三年也在位二十一年子罗盛立是为兴宗王始用三军景云元年御史李知古请兵伐南诏南诏臣伏知古増置郡县而重赋之诸部皆叛杀知古以其尸祭天罗盛在位二十七年盛子罗皮立是为太宗王始得意于六诏蒙氏居蒙舍川号蒙舍诏施望大据石和城号施浪诏丰咩据邆睒川号邆睒诏丰时据浪穹号浪穹诏波冲据越析川号未些诏辅原罗据越嶲号蒙嶲诏是为六诏开元二年遣其相张建成入朝玄宗厚礼之赐浮屠像云南始有佛书在位三十七年子皮罗合立赂剑南节度使王昱求合六诏朝廷从之封大酋帅越国公云南王赐名归义尽有云南之地自是以后不可复制在位五十年禅其子合罗鳯是为武王改元曰建锺云南改元始此合罗鳯妻女尝谒都督张虔陀虔陀皆通之且多求乞合罗鳯不胜其忿遂发兵反攻陷姚州杀虔陀唐以剑南节度使鲜于仲通将兵八万讨之蒙使行成弗许及战仲通大败仅以身免合罗鳯乃结知吐蕃刻石于龙尾合明其不得已叛唐之意天宝十三年剑南留后李宓将兵七万致讨合罗鳯诱之全军以没唐益发兵竟不克前后死者二十余万人在位二十年禅其子鳯迦异自号主父居太和城鳯迦异立是为悼恵王改元长寿徙都鄯阐在位十一年子异牟寻立是为孝恒王改元建龙制清平官以下十司给服禄徙都苴咩城封点苍山为中岳遣乌蛮鬼主孟衡苴来朝复臣于唐与剑南西川节度使韦皋连兵伐吐蕃大破之取铁桥等三十五城在位三十年子寻合劵立是为孝恵王改元应道在位三年子劵龙晟立是为幽王改元龙兴淫虐不道弄权节度蒙苴颠弑之在位五年弟劝劵利立是为靖王改元全义在位八年弟劵丰佑立是为成昭王改元保和又改天启唐太和二年蛮有学书子弟在成都者尽得蜀之虚实遣清平官蒙苴颠大举入寇取卭戎嶲三州遂入成都掠子女百工数万人南归在位三十六年子世隆立始僣帝号改元建极遣清平官董成入朝于唐受敌国礼而还九年遣杨酋庆归所俘三千人唐杀酋庆十年世隆自将侵蜀遂破成都自是大渡河以南尽属蒙矣在位十八年殂于越嶲谥景庄子法尧立改元眞明嬖昆仑女失道竖人杨定赵登弑之在位二十年子舜化立改元中兴在位三年布燮郑买嗣簒之国灭蒙氏自细奴罗至舜化共十三主合二百四十七年即唐光化二年也买嗣唐西泸令郑回之后合罗鳯陷嶲州得回以为清平官迁侍中至买嗣渐盛竟至于簒买嗣易名昶国号大和改元安国在位九年子仁昊立凢五改元曰孝治天瑞安和眞佑初厯在位十八年侍中赵善政簒之善政立国号兴元改元应天厯二年剑川节度使杨干真杀之干真国号义宁改元曰光圣曰皇兴曰大明曰鼎新曰建国凢九年通海节度使段思平灭之时晋天福三年也思平蒙氏清平官忠国六世孙布燮保隆之子国号大理改元文徳都苴咩城在位八年号太祖先帝宋太祖建隆三年王全斌克蜀欲因取云南太祖止之曰徳化所及蛮夷自服何在用兵于是开边之衅息矣子思英立改元文经在位一年逊位为僧思平母弟忠胄立改元主治在位五年殂谥文武先皇子思聪立改元明徳又改广徳圣徳在位十七年子秉英立改元曰广明又改曰明应明圣明治明统在位二十五年子秉亷立改元明启在位十三年秉英之孙秉隆立改元明通在位五年逊位为僧秉亷之子秉眞立改元政治在位一十六年秉英之孙秉兴立改元圣明在位三年思平五世孙思亷立改元曰保安太安政安正徳保徳在位三十年子亷义立改元上徳在位七年遇弑思平五世孙晖受立改元上明在位一年思亷之孙政明立改元曰保定建安天佑在位十六年逊位于鄯阐岳牧髙泰升升立改元上治国号大中厯二年殂子孙不敢继复归段氏政明之子政淳立改元天授明开天政文安在位十三年子政严立改元日新文治永嘉天保广运在位四十年子政兴立改元永真天保龙兴圣明建徳在位二十六年子政智立改元利贞盛徳嘉会元亨安定在位二十九年子智亷立改元鳯厯元寿在位六年子智祥立改元天开天辅仁寿在位三十四年子祥兴立改元道隆在位十六年子兴智立改元天定是岁壬子越明年钦遇我世祖皇帝由吐蕃丽江入兴智举国出奔至鄯阐被擒段氏自思平至兴智共二十二主合三百一十六年甲寅春大驾东还命大将乌兰济逹専行征伐三十七部及金齿交趾举皆内附云南悉平乌兰济达回师之后委任非人政令屡变天庭高逺不相闻知边鄙之民往往复叛迨至元甲戌以平章赛音廸延齐行省云南下车之日立州县均赋役兴水利置屯田擢亷能黜污滥明赏罚恤孤贫秉政六年民情丕变政令一新而民不知扰及薨之日逺近闻之如丧父母于时公于内庭眷顾甚重凢属职除授及南方便宜无不俞允而公亦开诚布公寛大亷简故能上下感戴声名洋溢后之继者虽有善政莫能及也呜呼云南自古为蜑獠之域秦汉以来虽略通道然不过发一将军遣一使者以镇遏其相残慰喻其祈恳而已所任得人则乞怜效顺任非其人则相率以叛羁縻茍且以暨于唐王师屡覆而南诏始盛天宝以后值中原多故力不暇及五季扰乱而郑赵杨氏亦复攘据宋兴分于辽夏未遑逺略故蒙段二姓与唐宋相终始天运勃兴文轨混一钦惟世祖皇帝天戈一指尽六朝之地皆为郡县迄今吏治文化侔于中州非圣化溥博何以臻此而舆地风物未至纪录实为缺典今撮其古今废置人物山川等类为一编甚惧未能周知悉览然其大略亦足以提挈一方之要领云 

　　●桂海虞衡志（范成大） 

　　○桂海虞衡志序 

　　始余自紫薇垣出帅广右姻亲故人张饮松江皆以炎荒风土为戚余取唐人诗考桂林之地少陵谓之宜人乐天谓之无瘴退之至以湘南江山胜于骖鸾仙去则宦游之适寜有踰于此者乎既以辞亲友而遂行干道八年三月既至郡则风气清淑果如所闻而岩岫之竒絶习俗之醇古府治之雄胜又有过所闻者余既不鄙夷其民而民亦矜予之拙而信其诚相戒毋欺侮岁比稔幕府少文书居二年余心安焉承诏徙镇全蜀亟上疏固谢不能留再阅月辞勿获命乃与桂民别民觞客于途既出郭又留二日始得去航潇湘絶洞庭泝灔滪驰驱两川半年达于成都道中无事时念昔游因追记其登临之处与风物土宜凡方志所未载者萃为一书蛮陬絶徼见闻可纪者亦附着之以备土训之图噫锦城以名都乐国闻天下余幸得至焉然且惓惓于桂林至为之缀缉琐碎如此盖以信余之不鄙夷其民虽去之逺且在名都乐国而犹弗忘之也淳熈二年长至日呉郡范成大致能书 

　　○桂海虞衡志目録 

　　志岩洞 

　　志金石 

　　志香 

　　志酒 

　　志器 

　　志禽 

　　志兽 

　　志虫鱼 

　　志花 

　　志果 

　　志草木 

　　杂志 

　　志蛮 

　　○桂海岩洞志（范成大） 

　　余尝评桂山之竒宜为天下第一士大夫落南者少往往不知而闻者亦不能信余生东呉而北抚幽蓟南宅交广西使岷峩之下三方皆走万里所至无不登览太行常山衡岳庐阜皆崇高雄厚虽有诸峯之名政尔魁然大山峯云者盖强名之其最号竒秀莫如池之九华歙之黄山括之仙都温之鴈荡夔之巫峡此天下同称之者然皆数峯而止尔又在荒絶僻逺之濒非几杖闲可得且所以能拔乎其萃者必因重冈复岭之势盘亘而起其发也有自来桂之千峯皆旁无延縁悉自平地崫然特立玉笋瑶篸森列无际其怪且多如此诚当为天下第一韩退之诗云水作青罗带山如碧玉篸栁子厚訾家洲记云桂州多灵山发地峭竖林立四野黄鲁直诗云桂岭环城如鴈荡平地苍玉忽嵯峩观三子语意则桂山之竒固在目中不待余言之赘顷尝图其真形寄呉中故人盖无深信者此未易以口舌争也山皆中空故峯下多佳岩洞有名可纪者三十余所皆去城不过七八里近者二三里一日可以徧至今推其尤者记其畧 

　　读书岩在独秀峯下直立郡治后为桂主山傍无坡阜突起千丈峯趾石屋有便房石榻石牖如环堵之室颜延年守郡时读书其中 

　　伏波岩突然而起且千丈下有洞可容二十榻穿凿通透户牖傍出有悬石如柱去地一线不合俗名马伏波试剑石前浸江濵波浪汹涌日夜漱啮之 

　　迭彩岩在八桂堂后支径登山大半有洞曲转穿出山背 

　　白龙洞在南溪平地半山中龛有大石屋由屋右壁入洞行半途有小石室 

　　刘仙岩在白龙洞之阳仙人刘仲逺所居也石室高寒出半山间 

　　华景洞髙广如十间屋洞门亦然 

　　水月洞在宜山之麓其半枕江天然刓刻作大洞门透彻山背顶高数十丈其形正员望之端整如大月轮江别派流贯洞中踞石弄水如坐卷篷大桥下 

　　龙隠洞龙隠岩皆在七星山脚没江水中泛舟至石壁下有大洞门髙可百丈皷棹而入仰观洞顶有龙迹夭矫若印泥然其长竟洞舟行仅一箭许别有洞门可出 

　　岩在洞侧山半有小寺即岩为佛堂不复屋 

　　雉岩亦江滨独山有小洞洞门下临漓江 

　　立鱼峯在西山后雄伟高峻如植立一鱼余峯甚多皆苍石刻峭 

　　栖霞洞在七星山七星山者七峯位置如北斗又一小峯在傍曰辅星石洞在山半腹入石门下行百余级得平地可坐数十人傍有两路其一西行两壁石液凝冱玉雪晶荧顶高数十丈路阔亦三四丈如行通衢中顿足曳杖铿然有声如皷钟声盖洞之下又有洞焉半里遇大壑不可进一路北行俯偻而入数步则寛广两傍十许丈锺乳垂下累累凡乳床必因石脉而出不自顽石出也进里余所见益竒又行食顷则多岐游者恐迷途不敢进云通九疑山也 

　　元风洞去栖霞傍数百步风自洞中出寒如冰雪（元字胡涓切） 

　　曾公洞旧名冷水岩山根石门砑然入门石桥甚华曽丞相子宣所作有涧水莫知所从来自洞中右旋东流桥下复自右入莫知所往或谓洑流入于江也度桥有仙田数畆过田路窄且湿俯视石罅尺余匍匐而进旋复高旷可通栖霞 

　　屏风岩在平地断山峭壁之下入洞门上下左右皆高广百余丈中有平地可宴百客仰视锺乳森然倒垂者甚多蹑石磴五十级有石穴通明透穴而出则山川城郭恍然无际余因其处作朝天观而命其洞曰空明 

　　隠山六洞皆在西湖中隠山之上一曰朝阳二曰夕阳三曰南华四曰北牖五曰嘉莲六曰白萑泛湖泊舟自西北登山先至南华出洞而西至夕阳洞穷有石门可出至北牖出洞十许步至朝阳又西至北牖穴口隘狭侧身入有穴通嘉莲西湖之外既有四山巉岩碧玉千峯倒影水面固已竒絶而湖心又浸阴山诸洞之外别有竒峯绘画所不及荷花时有泛舟故事胜赏甲于东南 

　　北潜洞在隠山之北中有石室石台石果之属石果作茘枝胡桃枣栗之形人采取玩之或以饤盘相问遗 

　　南潜洞在西湖中罗家山上 

　　佛子岩亦名锺隠岩去城十里号最逺一山崒起莽苍 

　　中山腰有上中下三洞下洞最广中洞明敞髙百许丈上洞差窄一小寺就洞中结架因石屋为堂室 

　　虚秀洞去城差逺大石室面平野室左右皆有径隧各数十百步穿透两傍亦临平野以上所纪皆附郭可日渉者余外邑岩洞尚多不可皆到兴安石乳洞最胜余罢郡时过之上中下亦三洞此洞与栖霞相甲乙他洞不及也阳朔亦有绣山罗汉白鹤华盖明珠五洞皆竒又闻容州都峤有三洞天融州有灵岩真仙洞世传不下桂林但皆在瘴地士大夫尤罕到 

　　○桂海金石志（范成大） 

　　本草有玉石部专主药物非疗病虽重不录此篇亦主为方药所须者 

　　生金出西南州峒生山谷田野沙土中不由矿出也峒民以淘沙为生坏土出之自然融结成颗大者如麦粒小者如麸片便可锻作服用但色差淡耳欲令精好则重炼取足色耗去什二三既炼则是熟金丹灶所须生金故录其所出 

　　丹砂本草以辰砂为上宜砂次之今宜山人云出砂处与湖北犬牙山北为辰砂南为宜砂地脉不殊无甚分别宜砂老者白色有墙壁如镜生白石床上可入炼势敌辰砂本草图经乃云宜砂出土石闲非白石床所生即是未识宜砂也别有一种色红质嫩者名土坑砂乃是出土石闲者不甚耐火邕州亦有砂大者数十百两作块黑闇少墙壁嚼之紫黛不堪入药彼人惟以烧取水银图经又云融州亦有砂今融州元无砂邕融声相近盖误云 

　　水银以邕州溪洞朱砂末之入垆烧取极易成以百两为一铫铫之制以猪胞为骨外糊厚纸数重贮之不漏 

　　锺乳桂林接宜融山中洞穴至多胜连州逺甚余游洞亲访之仰视石脉涌起处即有乳床如玉雪石液融结所为也乳床下垂如倒数峯小山峯端渐鋭且长如氷柱柱端轻薄中空如鹅管乳水滴沥未已且滴且凝此乳之最精者以竹管仰盛折取之炼治家又以鹅管之端尤轻明如云母爪甲者为胜 

　　铜邕州右江州峒所出掘地数尺即有矿故蛮人好用铜器 

　　绿铜之苗也亦出右江有铜处生石中质如石者名石绿又有一种脆烂如碎土者名泥绿品最下价亦贱 

　　滑石桂林属邑及猺洞中皆出有白黒二种功用相似初出如烂泥见风则坚又谓之冷石土人以石灰圬壁及未干时以滑石末拂拭之光莹如玉 

　　铅粉桂州所作最有名谓之桂粉其粉以黒铅着糟瓮罨化之 

　　无名异小黒石子也桂林山中极多一包数百枚 

　　石梅生海中一丛数枝横斜痩硬形色真枯梅也虽巧工造作所不能及根所附着如覆菌或云本质为海水所化如石蟹石虾之类 

　　石栢生海中一干极细上有一叶宛是侧栢扶疎无小异根所附着如乌药大抵皆化为石矣此与石梅虽未详可以入药否然皆奇物不可不志 

　　○桂海香志（范成大） 

　　南方火行其气炎上药物所赋皆味辛而嗅香如沈笺之属世専谓之香者又美之所锺也世皆云二广出香然广东香乃自舶上来广右香产海北者亦凡品惟海南最胜人士未尝落南者未必尽知故着其说 

　　沈水香上品出海南黎峒一名土沈香少大块其次如茧栗角如附子如芝菌如茅竹叶者佳至轻薄如纸者入水亦沈香之节因久蛰土中滋液下流结而为香采时香面悉在下其背带木性者乃出土上环岛四郡界皆有之悉冠诸蕃所出又以出万安者为最胜说者谓万安山在岛正东锺朝阳之气香尤酝藉丰美大抵海南香气皆清淑如莲花梅英鹅梨蜜脾之类焚一博投许气翳弥室翻之四面悉香至煤烬气不焦此海南香之辨也北人多不甚识盖海上亦自难得省民以牛博之于黎一牛博香一担归自差择得沈水十不一二中州人士但用广州舶上占城真腊等香近年又贵丁流眉来者余试之乃不及海南中下品舶香往往腥烈不甚腥者意味又短带木性尾烟必焦其出海北者生交趾及交人得之海外蕃舶而聚于钦州谓之钦香质重实多大磈气尤酷烈不复风味惟可入药南人贱之 

　　蓬莱香亦出海南即沈水香结未成者多成片如小笠及大菌之状有径一二尺者极坚实色状皆似沈香惟入水则浮刳去其背带木处亦多沈水 

　　鹧鸪斑香亦得之于海南沈水蓬莱及絶好笺香中槎牙轻松色褐黑而有白斑点点如鹧鸪臆上毛气尤清婉似莲花 

　　笺香出海南香如猬皮栗蓬及渔蓑状盖修治时雕镂费工去木留香刺棘森然香之精锺于刺端芳气与他处笺香夐别出海北者聚于钦州品极凡与广东舶上生熟速结等香相埓海南笺香之下又有重漏生结等香皆下色 

　　光香与笺香同品第出海北及交趾亦聚于钦州多大磈如山石枯槎气麤烈如焚松桧曽不能与海南笺香比南人常以供日用及常程祭享 

　　沈香出交趾以诸香草合和蜜调如熏衣香其气温黁自有一种意味然微昏钝 

　　香珠出交趾以泥香揑成小巴豆状琉璃珠闲之彩丝贯之作道人数珠入省地卖南中妇人好带之 

　　思劳香出日南如乳香厯青黄褐色气如枫香交趾人用以合和诸香 

　　排草出日南状如白茅香芬烈如麝香亦用以合香诸草香无及之者 

　　槟榔苔出西南海岛生槟榔木上如松身之艾蒳单爇极臭交趾人用以合泥香则能成温黁之气功用如甲香 

　　橄榄香橄榄木脂也状如黑胶饴江东人取黄连木及枫木脂以为榄香盖其类出于橄榄故独有清烈出尘之意品格在黄连枫香之上桂林东江有此果居人采香卖之不能多得以纯脂不杂木皮者为佳 

　　零陵香宜融等州多有之土人编以为席荐坐褥性暖宜人零陵今永州实无此 

　　○桂海酒志（范成大） 

　　余性不能酒士友之饮少者莫余若而能知酒者亦莫余若也顷数仕于朝游王公贵人家未始得见名酒使北至燕山得其宫中酒号金兰者乃大佳燕西有金兰山汲其泉以酿及来桂林而饮瑞露乃尽酒之妙声震湖广则虽金兰之胜未必能颉颃也 

　　瑞露帅司公厨酒也经抚廰前有井清洌汲以酿遂有名今南库中自出一泉近年只用库井酒仍佳 

　　古辣泉古辣本宾横问墟名以墟中泉酿酒既熟不煮埋之地中日足取出 

　　老酒以麦曲酿酒宻封藏之可数年士人家尤贵重每岁腊中家家造鲊使可为卒岁计有贵客则设老酒冬鲊以示勤婚娶亦以老酒为厚礼 

　　○桂海器志（范成大） 

　　南州风俗猱杂蛮猺故凡什器多诡异而外蛮兵甲之制亦边备之所宜知者 

　　竹弓以■〈⺮党〉竹为之觔胶之制一如角弓惟揭箭不甚力 

　　黎弓海南黎人所用长弰木弓也以藤为弦箭长三尺无羽镞长五寸如茨菰叶以无羽故射不逺三四丈然中者必死 

　　蛮弩诸峒猺及西南诸蕃其造作略同以硬木为弓桩甚短似中国猎人射生弩但差大耳 

　　猺人弩又名编架弩无箭槽编架而射也 

　　药箭化外诸蛮所用弩虽小弱而以毒药濡箭锋中者立死药以蛇毒草为之 

　　蛮甲惟大理国最工甲胄皆用象皮胸背各一大片如龟殻坚厚与鐡等又聨缀小皮片为披膞护项之属制如中国鐡甲叶皆朱之兠鍪及甲身内外悉朱地闲黄黑漆作百花虫兽之文如世所用犀毗器极工妙又以小白贝累累络甲缝及装兠鍪疑犹传古贝胄朱綅遗制云 

　　黎兠鍪海南黎人所用以藤织为之 

　　云南刀即大理所作鐡青黑沉沉不■〈金舀〉南人最贵之以象皮为鞘朱之上亦画犀毗花文一鞘两室各函一刀靶以皮条纒束贵人以金银丝 

　　峒刀两江州峒及诸外蛮无不带刀者一鞘二刀与云南同但以黑漆杂皮为鞘 

　　黎刀海南黎人所作刀长不过一二尺靶乃三四寸织细藤纒束之靶端挿白角片尺许如鸱鹗尾以为饰 

　　蛮鞍西南诸蕃所作不用鞯但空垂两木镫镫之状刻如小龛藏足指其中恐入榛棘伤足也后秋旋木为大钱累累贯数百状如中国骡驴秋 

　　蛮鞭刻木节节如竹根朱墨闲漆之长纔四五寸其首有鐡环贯二皮条以策马 

　　花腔腰皷出临桂职田乡其土特宜皷腔村人専作窑烧之油画红花纹以为饰 

　　铜皷古蛮人所用南边土中时有掘得者相传为马伏波所遗其制如坐墩而空其下满皷皆细花纹极工致四角有小蟾蜍两人舁行以手拊之声全似鞞鼔 

　　铳鼓猺人乐状如腰鼔腔长倍之上锐下侈亦以皮鞔植于地坐拊之 

　　卢沙猺人乐状类箫纵八管横一管贯之 

　　胡卢笙两江峒中乐 

　　藤合屈藤盘绕成柈合状漆固护之出藤梧等郡 

　　鸡毛笔岭外亦有兔然极少俗不能为兔毫笔率用鸡毛其锋踉蹡不听使 

　　綀子出两江州峒大略似苎布有花纹者谓之花綀土人亦自贵重 

　　緂亦出两江州峒如中国线罗上有徧地小方胜纹蛮 

　　毡出西南诸蕃以大理者为最蛮人昼披夜卧无贵贱人有一毡 

　　黎幕出海南黎峒人得中国锦彩折取色丝间木绵挑织而成每以四幅联成一幕 

　　黎单亦黎人所织青红闲道木绵布也桂林人悉买以为卧具 

　　槟榔合南人既喜食槟榔其法用石灰或蚬灰并扶留藤同咀则不涩土人家至以银锡作小合如银铤様中为三室一贮灰一贮藤一贮槟榔 

　　鼻饮杯南人习鼻饮有陶器如杯椀旁植一小管若瓶嘴以鼻就管吸酒浆暑月以饮水云水自鼻入咽快不可言邕州人已如此记之以发览者一胡卢也 

　　牛角杯海旁人截牛角令平以饮酒亦古兕觥遗意 

　　蛮椀以木刻朱黑间漆之侈腹而有足如敦瓿之形 

　　竹釡猺人所用截大竹筒以当铛鼎食物熟而竹不熸盖物理自尔非异也 

　　戱面桂林人以木刻人面穷极工巧一枚或值万钱 

　　○桂海禽志（范成大） 

　　南方多珍禽非君子所问又余以法禁采捕甚急故不能多识偶于人家见之及有异闻者录以备博物 

　　孔雀生高山乔木之上人探其雏育之喜卧沙中以沙自浴拍拍甚适雄者尾长数尺生三年尾始长岁一脱尾夏秋复生羽不可近目损人饲以猪肠及生菜惟不食菘 

　　鹦鹉近海郡尤多民或以鹦鹉为鲊又以孔雀为腊皆以其易得故也此二事载籍所未纪自余始志之南人养鹦鹉者云此物出炎方稍北中冷则发瘴噤战如人患寒热以柑子饲之则愈不然必死 

　　白鹦鹉大如小鹅亦能言羽毛玉雪以手抚之有粉粘着指掌如蛱蝶翅 

　　乌鳯如喜雀色绀碧颈毛类雄鸡鬃头有冠尾垂二弱骨各长一尺四五寸其杪始有毛羽一簇冠尾絶异大畧如鳯鸣声清越如笙箫然度曲妙合宫商又能为百虫之音生左右江溪峒中极难得然书传未之纪当由人罕识云 

　　秦吉了如鸜鹆绀黑色丹咮黄距目下连顶有深黄文顶毛有缝如人分髪能人言比鹦鹉尤慧大抵鹦鹉如儿女吉了声则如丈夫出邕州溪洞中唐书林邑出结辽鸟林邑今占城去邕钦州但隔交趾疑即吉了也 

　　锦鸡又名金鸡形如小雉湖南北亦有之 

　　山鳯皇状如鹅鴈嘴如鳯巢两江深林中伏卵时雄者以木枝杂桃胶封其雌于巢独留一窍雄飞求食以饲之子成即发封不成则窒窍杀之此亦异物然未之见也 

　　翻毛鸡翮翎皆翻生弯弯向外尤驯狎不散逸二广皆有 

　　长鸣鸡高大过常鸡鸣声甚长终日啼号不絶生邕州溪洞中 

　　翡翠出海南邕贺二州亦有腊而卖之 

　　灰鹤大如鹳通身灰惨色去顶二寸许毛始丹及颈之半亦能鸣舞 

　　鹧鸪大如竹鸡而差长头如鹑身文亦然惟臆前白点正圆如珠人采食之 

　　水雀苍色似鹡鸰飞集户庭翾翾然与燕雀为伍 

　　○桂海兽志（范成大） 

　　兽莫巨于象莫有用于马皆南土所宜余治马政颇补苴漏隙其说累牍所不能载姑着其略及畜兽稍异者并为一篇 

　　象出交趾山谷惟雄者则两牙佛书云四牙又云六牙今无有 

　　蛮马出西南诸蕃多自毗那自杞等国来自杞取马于大理古南诏也地连西南马生尤蕃 

　　大理马为西南蕃之最 

　　果下马土产小驷也以出徳庆之泷水者为最高不踰三尺骏者有两脊骨故又号双脊马健而喜行 

　　猨有三种金丝者黄玉面者黑纯黑者面亦黑金丝玉面皆难得或云纯黑者雄金丝者雌又云雄能啸雌不能也猨性不耐着地着地辄泻以死煎附子汁饮之即愈 

　　蛮犬如猎狗警而猘 

　　郁林犬出郁林州极高大垂耳拳尾与常犬异 

　　花羊南中无白羊多黄褐白斑如黄牛又有一种深褐黑脊白斑全似鹿 

　　乳羊本出英州其地出仙茅羊食茅举体悉化为肪不复有血肉食之宜人 

　　绵羊出邕州溪洞及诸蛮国与朔方羊不异 

　　麝香自邕州溪洞来者名土麝气臊烈不及西蕃 

　　火狸狸之类不一邕别有一种其毛色如金钱豹但其钱差大耳彼人云岁久则化为豹其文先似之矣 

　　风狸状似黄猨食蜘蛛昼则拳曲如猬遇风则飞行空中其溺及乳汁主大风疾竒效 

　　懒妇如山猪而小喜食禾田夫以机轴织纴之器挂田所则不复近安平七源等州有之 

　　山猪即豪猪身有棘刺能振发以射人三二百为羣以害禾稼州洞中甚苦之 

　　石鼠专食山豆根宾州人以其腹干之治咽喉疾効如神谓之石鼠肚 

　　香鼠至小仅如指擘大穴于柱中行地中疾如激箭 

　　山獭出宜州溪洞俗传为补助要药洞人云獭性淫毒山中有此物凡牝兽悉避去獭无偶抱木而枯洞獠尤贵重云能解药箭毒中箭者研其骨少许傅治立消一枚直金一两人或求买但得杀死者功力甚劣 

　　○桂海虫鱼志（范成大） 

　　虫鱼微物外薄于海者其类庸可既哉录偶见闻者万一 

　　珠出合浦海中有珠池蜑户投水采蚌取之岁有丰耗多得谓之珠熟相传海底有处所如城郭大蚌居其中有怪物守之不可近蚌之细碎蔓延于外者始得而采 

　　车磲似大蚌海人磨治其殻为诸玩物 

　　蚺蛇大者如柱长称之其胆入药南人腊其皮刮去鳞以鞔皷蛇常出逐鹿食寨兵善捕之数辈满头挿花趋赴蛇蛇喜花必驻视渐近竞拊其首大呼红娘子蛇头益挽不动壮士大刀断其首众悉奔散逺伺之有顷蛇省觉奋迅腾掷傍小木尽拔力竭乃毙数十人舁之一村饱其肉 

　　蝳蝐形似龟鼋辈背甲十三片黑白斑文相错鳞差以成一背其边裙阑阙囓如锯齿无足而有四鬛前两鬛长状如檝后两鬛极短其上皆有鳞甲以四鬛棹水而行海人养以盐水饲以小鳞俗传甲子庚申日辄不食谓之蝳蝐斋日其说甚俚 

　　蜈蚣有极大者 

　　青螺状如田螺其大两拳揩磨去麤皮如翡翠色雕琢为酒杯 

　　鹦鹉螺状如蜗牛殻磨治出精采亦雕琢为杯 

　　贝子海傍皆有之大者如拳上有紫斑小者指面大白如玉 

　　石蟹生海南形眞是蟹云是海沫所化理不可诘又有石虾亦其类 

　　鬼蛱蝶大如扇四翅好飞茘枝上 

　　黑蛱蝶大如扇橘蠧所化北人云玄武蝉 

　　嘉鱼状如小鲥鱼多脂味极腴美出梧州火山人以为鲊饷逺 

　　虾鱼出漓水肉白而丰味似虾而松美 

　　竹鱼出漓水状似青鱼味如鳜鱼南中鱼品如鲤鲫辈皆有之而以虾竹二鱼为珍 

　　天虾状如大飞蚁秋社后有风雨则羣堕水中有小翅人候其堕掠取之为鲊 

　　○桂海花志（范成大） 

　　桂林具有诸草花木牡丹芍药桃杏之属但培溉不力存形似而已今着其土产独宜者凡北州所有皆不录 

　　上元红深红色絶似红木瓜花不结实以灯夕前后开故名 

　　白鹤花如白鹤立春开 

　　南山茶葩蕚大倍中州者色微淡叶柔薄有毛别自有一种如中州所出者 

　　红荳蔻花丛生叶瘦如碧芦春末发初开花先抽一干有大箨包之箨解花见一穂数十蕋淡红鲜妍如桃杏花色蕋重则下垂如蒲萄又如火齐缨络及剪彩鸾枝之状此花无实不与草荳蔻同种每蕋心有两瓣相并词人托兴曰比目连理云 

　　泡花南人或名柚花春末开蕋圆白如大珠既拆则似茶花气极清芳与茉莉素馨相逼番人采以蒸香风味超胜 

　　红蕉花叶瘦类芦箬心中抽条条端发花叶数层日折一两叶色正红如榴花茘子其端各有一点鲜绿尤可爱春夏开至岁寒犹芳又有一种根出土处特肥饱如胆缾名胆缾蕉 

　　枸那花叶瘦长畧似杨栁夏开淡红花一朶数十蕚至秋深犹有之 

　　史君子花蔓生作架植之夏开一簇一二十葩轻盈似海棠 

　　水西花叶如萱草花黄夏开 

　　裹梅花即木槿有红白二种叶似蜀葵采红者连叶包裹黄梅盐渍暴干以荐酒故名玉修花粉红色四季开 

　　象蹄花如栀子而叶小夏开至秋深 

　　素馨花比番禺所出为少当由风土差寒故也 

　　茉莉花亦少如番禺以淅米浆日溉之则作花不絶可耐一夏花亦大且多叶倍常花六月六日又以治鱼腥水一溉益佳 

　　石橊花南中一种四季常开夏中既实之后秋深忽又大发花且实枝头硕果罅裂而其旁红英粲然并花实折饤盘筵极可玩 

　　添色芙蓉花晨开正白午后微红夜深红 

　　侧金盏花如小黄葵叶似槿岁暮开与梅同时 

　　○桂海果志（范成大） 

　　世传南果以子名者百二十半是山野间草木实猿狙之所甘人强名以为果故余不能尽识录其识可食者五十五种 

　　茘枝自湖南界入桂林纔百余里便有之亦未甚多昭平出槱核临贺出绿色者尤胜自此而南诸郡皆有之悉不宜干肉薄味浅不及闽中所产 

　　龙眼南州悉有之极大者出邕州围如当二钱但肉薄不能逺过常品为可恨 

　　馒头柑近蔕起馒头尖者味香胜可埓永嘉孔柑 

　　金橘出营道者为天下冠出江浙者皮甘肉酸不逮矣 

　　绵李味甘美胜常品擘之两片开如离核桃 

　　石栗圆如弹子毎颗有梗抱附之类杓柄肉黄白甘韧似巴榄子仁附肉有白靥不可食发病北人或呼为海胡桃 

　　龙茘殻如小茘枝肉味如龙眼木身叶亦似二果故名可蒸食不可生啖令人发癎或见鬼物三月开小白花与茘枝同时 

　　木竹子皮色形状全似大枇杷肉甘美秋冬闲实 

　　冬桃状如枣深碧而光软烂甘酸春夏熟 

　　罗望子殻长数寸如肥皂又如刀豆色正丹内有二三实煨食甘美 

　　人面子如大梅李核如人面两目鼻口皆具肉甘酸宜蜜煎 

　　乌榄如橄榄青黑色肉烂而甘 

　　方榄亦橄榄类三角或四角出两江州洞 

　　椰子木身叶悉类椶榈桄榔之属子生叶闲一穂数枚枚大如五升器果之大者谓惟此与波罗蜜等耳皮中子殻可为器子中瓤白如玉味美如牛乳瓤中酒新者极清芳久则浑浊不堪饮 

　　蕉子芭蕉极大者凌冬不凋中抽干长数尺节节有花花褪叶根有实去皮取肉软烂如绿柿极甘冷四季实土人或以饲小儿云性凉去客热以梅汁渍暴干按令扁味甘酸有微霜世所谓芭蕉干者是也又名牛子蕉 

　　鸡蕉子小如牛蕉亦四季实 

　　芽蕉子小如鸡蕉尤香嫩甘美秋初实 

　　红盐草果取生草荳蔻入梅汁盐渍令色红暴干以荐酒 

　　鹦■〈哥鸟〉舌即红盐草果之珍者实始结即频取红盐干之纔如小舌 

　　八角茴香北人得之以荐酒少许咀嚼甚芳香出左右江州洞中 

　　余甘子多贩入北州人皆识之其木可以制器 

　　五梭子形甚诡异瓣五出如田家碌碡状味酸久嚼微甘闽中谓之羊桃 

　　黎朦子如大梅复似小橘味极酸 

　　波罗蜜大如冬瓜外肤礧砢如佛髻削其皮食之味极甘子练悉如冬瓜生大木上秋熟 

　　柚子南州名臭柚大如瓜人亦食之皮甚厚打碑者卷皮蘸墨以代毡刷宜墨而不损纸极便于用此法可传但北州无许大柚耳 

　　橹罟子大如半升椀谛视之数十房攅聚成球每房有缝冬生青至夏红破其瓣食之微甘 

　　槎檫子如锥栗肉甘而微涩 

　　地蚕生土中如小蚕又似甘露子 

　　赤柚子如橄榄皮青肉赤以下并春实 

　　火炭子如乌李 

　　山韶子色红肉如茘枝以下八种并夏实 

　　山龙眼色青肉如龙眼 

　　部谛子色黄如大石榴 

　　木赖子如淡黄大李 

　　粘子如指面大褐色 

　　罗晃子如橄榄其皮七重 

　　千岁子如青黄李味甘 

　　赤枣子如酸枣味酸 

　　藤韶子大如鳬卵柿以下十三种并秋实 

　　古米子殻黄中有肉如米粒 

　　殻子如青梅味甘 

　　藤核子生白藤上如小蒲桃 

　　木连子如胡桃紫色 

　　萝蒙子黄如大橙柚 

　　毛栗如橡栗 

　　特乃子状似榧而圆长端正 

　　不纳子似黄熟小梅絶易烂烂即破肉附核可为经珠似菩提子 

　　羊矢子色状全似羊矢味亦不佳 

　　日头子状如樱桃色如蒲桃穂楝子 

　　秋风子色状俱似楝子 

　　黄皮子如小枣 

　　朱圆子正圆深红状如栋子以下六种皆冬实 

　　匾桃大如桃而匾色正青 

　　粉骨子皮黄色如粉 

　　塔骨子匾如大橘皮裹空虚 

　　布衲子似李而黄 

　　黄肚子如小石榴 

　　○桂海草木志（范成大） 

　　异草瑰木多生穷山荒野其不中医和匠石者人亦不采故余所识者少惟竹品乃多桀异并附于录 

　　桂南方竒木上药也桂林以桂名地实不产而出于宾宜州凡木叶心皆一纵理独桂有两纹形如圭制字者意或出此叶味辛甘与皮无别而加芳美人喜咀嚼之 

　　榕易生之木又易高大可覆数畆者甚多根出半身附干而下以入土故有榕木倒生根之语禽鸟与■〈行外缶内〉其子寄生他木上便蔚茂根下至地得土气久则过其所寄 

　　沙木与杉同类尤高大叶尖成丛穂少与杉异 

　　桄榔木身直如杉又如椶榈有节似大竹一干挺上高数丈开花数十穂绿色 

　　思儡木生两江州峒坚实渍盐水中百年不腐 

　　臙脂木坚致色如臙脂可旋作出融州及州峒桂林属县亦有之 

　　鸡桐叶如楝其叶煮汤疗足膝疾 

　　龙骨木色翠青状如枯骨 

　　风膏药叶如冬青治太阳疼头目昏眩 

　　南漆如稀饴气如松脂沾沾无力 

　　簜竹叶大且宻畧如芦苇 

　　涩竹肤麤涩如木工所用砂纸可以错磨爪甲 

　　人面竹节宻而凸宛如人面人采为拄杖 

　　钓丝竹类簜竹枝极柔弱 

　　斑竹中有迭晕江浙闲斑竹直一泪痕无晕也 

　　猫头竹质性类筯竹 

　　桃枝竹多生石上叶如小椶榈人以大者为杖 

　　竻竹刺竹也芒棘森然 

　　箭竹山中悉有 

　　宿根茄茄本不凋明年结实 

　　铜皷草其实如爪疗疮痬毒 

　　大蒿容梧道中久无霜雪处年深滋长大者可作屋柱小亦中肩舆之杠 

　　石髪出海上纎长如丝缕 

　　匾菜细如荇蔕匾如薤菜长一二尺 

　　都管草一茎六叶辟蜈蚣蛇 

　　花藤旋以为器用中有花纹 

　　胡蔓藤毒草也揉其草渍之水入口即死 

　　○桂海杂志（范成大） 

　　峤南风土之异宜录以备博闻而不可以部居谓之杂志 

　　云南州多无雪霜草木皆不改柯易叶独桂林岁岁得雪或腊中三白然终不及北州之多灵川兴安之闲两山蹲踞中容一马谓之严关朔雪至关辄止大盛则度闗至桂林城下不复南矣 

　　风广东南海有■〈风贝〉风西路稍北州县悉无之独桂林多风秋冬大甚拔木飞瓦昼夜不息俗传朝作一日止暮七日夜半则弥旬去海犹千余里非飓也土人自不知其说余试论之桂林地势视长沙番禺在千丈之上高而多风理固然也 

　　癸水桂林有古记父老传诵之畧曰癸水绕东城永不见刀兵癸水漓江也 

　　瘴二广惟桂林无之自是而南皆瘴乡矣瘴者山岚水毒与草莽沴气郁勃蒸熏之所为也其中人如疟状治法虽多常以附子为急须不换金正气散为通用邕州两江水土尤恶一岁无时无瘴春曰青草瘴夏曰黄梅瘴六七月曰新禾瘴八九月曰黄茅瘴土人以黄茅瘴为尤毒 

　　桂林旧不知所在城北五里有寻丈小坡立石其上刻曰桂岭贺州自有桂岭县相传始名岭在其地今小坡非也 

　　俗字边逺俗陋牒诉券约専用土俗书桂林诸邑皆然今姑记临桂数字虽甚鄙野而偏傍亦有依附■〈不上长下〉（音矮）长也䦟（音穏）坐于门中穏也■〈大上坐下〉（亦音穏）大坐亦穏也仦（音袅）小儿也奀（音动）人瘦弱也■〈不上生下〉（音终）人亡絶也■〈不上行下〉（音腊）不能举足也■〈女大〉（音大）女大及姊也■〈石上山下〉（音磡）山石之岩窟也闩（音■〈扌〈户外〈翾，去羽〉内〉〉）门横关也他不能悉纪余阅讼牒二年习见之 

　　大理国间有文书至南边及商人持其国佛经题识犹有用圀字者圀武后所作国字也唐书有大礼国今其国止用理字 

　　卷伴南州法度疎畧婚姻多不正村落强暴窃人妻女以逃转移他所安居自若谓之卷伴言卷以为伴侣也已而复为后人卷去至有厯数卷未已者其舅姑若前夫访知所在诣官自陈官为追究往往所谓前夫亦是卷伴得之复为后人所卷惟其亲父母兄弟及初娶者所诉即归始初被卷之家 

　　草子即寒热时疫南中吏卒小民不问病源但头痛体不佳便谓之草子不服药使人以小锥刺唇及舌尖出血谓之挑草子实无加损于病必服药乃愈 

　　○桂海蛮志（范成大） 

　　广西经畧使所领二十五郡其外则西南诸蛮蛮之区落不可殚记姑记其声问相接帅司常有事于其地者数种曰羁縻州洞曰猺曰蛮曰黎曰蜑通谓之蛮 

　　羁縻州洞隶邕州左右江者为多旧有四道侬氏谓安平武勒忠浪七源四州皆侬姓又有四道黄氏谓安徳归乐露城田州皆黄姓又有武侯延众石门感徳四镇之民自唐以来内附分析其种落大者为州小者为县又小者为洞国朝开拓寖广州县洞五十余所推其雄长者为首领籍其民为壮丁其人物犷悍风俗荒怪不可尽以中国教法绳治姑羁縻之而已有知州权州监州知县知洞其次有同发遣权发遣之属谓之主户余民皆称提陀犹言百姓也其田计口给民不得典卖惟自开荒者由己谓之祖业口分田知州别得养印田犹圭田也权州以下无印记者得荫免田既各服属其民又以攻剽山獠及博买嫁娶所得生口男女相配给田使耕教以武技世世属谓之家奴亦曰家丁民户强壮可教劝者谓之田子田丁亦曰马前牌总谓之洞丁今黄姓尚多而侬姓絶少智高乱后侬氏善良许从国姓今多姓赵氏有举洞纯一姓者婚姻不以为嫌酋豪或娶数妻皆曰媚娘宜州管下亦有羁縻州县十余所其法制尤疏几似化外其尤者曰南丹州待之又与他州洞不同特命其首领莫氏曰刺史月支盐料及守臣供给钱其说以谓宜州徼外即唐黄家贼之世崇建南丹使控制之莫氏家人亦有时（缺）延葚逐其弟延廪而自立延廪奔朝廷谓之（缺）宋（凡州洞归明者皆谓之缺宋） 

　　猺本五溪盘瓠之后其壤（缺）静江之兴（缺）宁古县融州之融水怀逺县界皆有之生深山重岭中椎髻跣足不供征役各以其远近为伍 

　　獠在右江溪洞之外俗谓之山獠依山林而居无酋长版籍蛮之荒忽无常者也以射生食动而活虫豸能蠕动者皆取食无年甲姓名一村中惟有事力者曰郎火余但称火旧传其类有飞头凿齿鼻饮白衫花面赤禈之属二十一种今在江西南一带甚多殆百余种也 

　　蛮南方曰蛮今郡县之外羁縻州洞虽故皆蛮地犹近省民供税役故不以蛮命之遇羁縻则谓之化外真蛮矣区落连亘接于西戎种类殊诡不可胜记今志其近桂林者宜州有西南蕃大小张大小王龙石滕谢诸蕃地与牂牁接人椎髻跣足或着木履衣青花斑布以射猎雠杀为事又南连邕州南江之外者罗殿自杞等以国名罗孔特磨白衣九道等以道名而峩州以西别有酋长无所统属者苏绮罗坐夜面计利流求万寿多岭阿悞等蛮谓之生蛮酋自谓太保大抵与山獠相似但有首领耳罗殿等处乃成聚落亦有文书公文称守罗殿国王其外又有大蛮落西曰大理东曰交趾大理南诏国也交趾古交州治龙编又为安南都护府 

　　黎海南四郡坞上蛮也坞直雷州由徐闻渡半日至坞之中有黎母山诸蛮环居四傍号黎人山极高常在雾霭中黎人自鲜识之久晴海气清廓时或见翠尖浮半空云蛮皆椎髻跣足挿银铜锡钗妇人加铜环耳坠垂肩女及笄即黥颊为细花纹谓之绣面女既黥集亲客相庆贺惟婢获则不绣面四郡之人多黎姓盖其裔族而今黎人乃多姓王 

　　蜑海上水居蛮也以舟楫为家采海物为生且生食之入水能视合浦珠池蚌蛤惟蜑能没水探取旁人以绳系其腰绳动摇则引而上先煮毳衲极热出水急覆之不然寒栗而死或遇大鱼蛟鼍诸海怪为鬐鬛所触往往溃腹折支人见血一缕浮水面知蜑死矣 

　　◇钦定四库全书◇ 

　　说郛卷六十二下 

　　（元）陶宗仪 撰 

　　●岳阳风土记（范致明） 

　　岳州南邻仓梧之野古三苖国地又为穈子国春秋文公十一年楚子伐穈即此地也战国末属楚罗子国秦并天下为长沙郡汉因之以为要扼之地置戍以鎭之建安中呉使鲁肃将兵万人屯驻于此呉录云晋分长沙之邑为巴陵等县置建昌郡在巴陵今州即建昌郡也以陶侃鎭之后省入长沙至宋文帝又分其地置巴陵郡齐武帝永明二年封子子伦为巴陵王遂为巴陵王国子伦为明帝所害梁武帝封齐明帝子保义为巴陵王奉后以继三恪元帝都荆州立巴陵郡武帝末湘东王遣陆法和等据赤亭湖即其地因以名之后平陈废郡改为巴陵县炀帝元年改为玉州又改为罗州三年又改为巴陵县唐武徳四年萧铣置巴陵郡华容沅江及汨罗湘阴五县六年改为岳州省罗县天宝元载改为巴陵县干元元年复为岳州至南唐遂为周行逢所有隶武平军节度武平旧朗州今鼎州是也是时犹属湖南皇朝下荆南始隶湖北 

　　巴陵荆湖二流之合刘备既定蜀孙权往求荆州不得使鲁肃以万人屯之舆地志云巴邱有大屯戍鲁肃守之今郡城乃鲁公所筑也郦道元水经云巴陵山有湖水岸上有巴陵本呉之邸阁城也城郭殊隘廹所容不过数万人而官舍民居在其内 

　　州地客山高主山隠伏不甚利土人而侨居多兴葺者俗谓之扁担州 

　　皇朝岳州领巴陵华容临湘平江沅江五县元丰末鄂州通城县隶岳州其后又以沅江隔湖割隶鼎州而通城复以还鄂今领四县 

　　岳州常赋之外与他州名额不同者茶笼竹箭簳翎毛鱼曲芦蒢鐡叶窑灶 

　　巴陵本下隽县之丘汉书地理志下隽县属长沙郡按今在鄂州蒲圻县界此其地耳水经所谓本呉之巴丘邸阁城也晋平康元年立巴陵县于此后置建昌郡宋元嘉十六年立巴陵郡城跨冈岭滨阻三江盖巴陵对长洲其洲南分湖浦东北届大江故曰三江也三水所会亦或谓之三江口夹州列关亦谓之巴陵关江记言羿屠巴蛇于洞庭积其骨为陵淮南子曰斩蛇于洞庭今巴蛇冢在州院廰侧巍然而高草木丛翳张燕公有登巴丘望墨山之诗兼有巴蛇庙在岳阳门内太守欧颕废之 

　　岳阳楼城西门楼也下瞰洞庭景物寛阔唐开元四年中书令张说除守此州每与才士登楼赋诗自尔名著其后太守于楼北百步复创楼名曰燕公楼 

　　山海经言洞庭沅澧之交潇湘之渊是为九江之门按澧鼎沅湘合诸蛮黔南之水汇为洞庭至巴陵与荆江合而东州据其上水经云湘水右会小青口资水也世谓之益阳江右则沅水注之谓之横房口东对微湖世谓之麇湖西流注于江谓之麇湖口左则澧水谓之武陵江凡此四水注于洞庭北会为大江名曰五潴战国策曰秦与荆战大破之袭郢取洞庭五潴楚辞帝子降兮北潴皆其地也 

　　寰宇记云郡有青草洞庭巴丘二湖青草湖中有青草山冬春水涸皆青草也洞庭洞府之庭上有洞庭真君庙堂巴丘之名今不着青草湖在垒石山与洞庭相通其南罗水出焉故罗县在其上其东汨水出焉下有潭谓之屈原潭屈原怀沙自溺之所忠洁侯三闾大夫庙在其上 

　　乐史言大江在巴陵东北流入洞庭今洞庭水会于江非江流入洞庭也荆江出巴蜀自高注下浊流汹涌夏秋暴涨则逆泛洞庭潇湘清流顿皆混浊岳人谓之飜流水南至青草湖或三五日乃还俗云水神朝君山 

　　岳阳井邑旧皆濒江郡城西数百步屡年湖水潄啮今去城数十步即江岸父老相传今江心旧阛阓也濒江沙碛地尚有税绢甚重云祖来宅税今不曾除改北津旧去城角数百步今逼近石觜盖荆江日潄而南湘江日潄而东也 

　　江西沙洲旧长洲今名鲟鱼觜昔传有异人云觜生过岳阳楼即出状元岳阳楼旧岸有港名驼鹤港商人泊船于此地胜千石载今已湮没如平陆不复通舟尾通君山后湖丁晋公南迁还岳阳见江西新生洲云此洲生当有真人临此皇佑二年英宗以团练使镇岳州及登宝位果符其说 

　　岳阳楼上有吕先生留题云朝游北越暮苍梧袖里青蛇胆气麤三入岳阳人不识朗吟飞过洞庭湖今不见当时墨迹但有刻石耳先生名岩字洞宾河中府人唐礼部尚书渭之孙渭四子温恭俭让让终海州刺史先生海州出也会昌中两举进士不第即有栖隠之志去游庐山遇异人授剑术得长生不死之诀多游湘潭鄂岳间或卖纸墨于市以混俗人莫之识也庆厯中天章阁待制滕宗谅坐事谪守岳阳一日有刺谒云回岩客子京曰此吕洞宾也变易姓名尔召坐置酒高谈剧饮佯若不知者宻令画工传其状貌既去来日使人复召之客舍主人曰先生半夜去矣留书以遗子京子京视之黙然不知所言何事也今岳阳楼传本状貌清俊与俗本特异 

　　楚泽门碧湘门旧瓮城门也楚泽门经火不复完治今但有遗址 

　　灉湖在州南春冬水涸昔人谓之干湖水经谓之滃湖秋夏水涨即渺弥胜千石舟通阁子镇 

　　灉湖诸山旧出茶谓之灉湖茶李肇所谓岳州灉湖之含膏也唐人极重之见于篇什今人不甚种植惟白鹤僧园有千余本土地颇类北苑所出茶一岁不过一二十两土人谓之白鹤茶味极甘香非他处草茶可比并茶园地色亦相类但土人不甚植尔 

　　灉湖井唐人尝称甘水今荒秽不治汲者亦少当不逮昔也 

　　鲁将军庙在会泉门外乃鲁肃庙也孙权使肃守巴丘后人祀之 

　　刘备既与肃画湘为界遂筑地乌沙镇对垒在州北六十里俗谓之金门刘备城 

　　南楼阳公台皆见岳阳诗咏今并无遗迹可践或云楚泽门旧南楼也今废 

　　孟浩然洞庭诗有波撼岳阳城盖城据湖东北湖面百里常多西南风夏秋水涨涛声喧如万皷昼夜不息潄啮城岸岁常倾颓滕子京待制欲为偃虹堤以捍之计成而滕移郡后遂不果 

　　江岸沙碛中有冶鐡数枚俗谓鐡枷重千斤古人铸鐡如燕尾相向中有大窍径尺许不知何用也或云以此压胜辟蛟蜃之患或以为矴石疑其太重非舟人所能举也或以为植木其内编以为栅以御风涛皆不可知 

　　龙兴观故基在太平寺东旧有西阁为登览之胜见滕公诗咏皮日休陆龟蒙亦为观步之什今治平寺江路两山闲林木邃宻故基存焉天禧中赐名天庆昔时观名因而冺没 

　　白鹤老松古木精也李观守贺州有道人陈某自云一百三十六岁因言及吕洞宾曰近在南岳见之吕云过岳阳日憩城南古松阴有人自杪而下来相揖曰某非山精木魅故能识先生幸先生哀怜吕因与丹一粒赠之以诗吕举以示陈陈记其末云惟有城南老树精分明知道神仙过明日陈行留之不可后年余李守岳阳因访前事果城南有老松以问近寺僧曰先生旧题诗寺壁久已摧毁但能记其诗曰独自行来独自坐无限世人不识我惟有城南老树精分明知道神仙过后为亭松前曰过仙亭旧松枯槁今复郁茂得非丹饵之力邪 

　　隋末校尉董景珍率郑文秀共立萧铣为梁后乃封景珍为晋王文秀为楚王今北庙董王庙南庙郑王庙也图经以郑王庙为巴陵令郑徳璘昔遇洞庭君者非也海眼池在嵩州夹旧传濳通江海今湖泥湮没不复如昔 

　　紫溪台亦曰紫荆台在灉湖上下有石髙四尺曰紫溪石 

　　南庙乃孝烈灵妃孝感侯庙秦武陵令罗君用因督鐡运溺水死其女挈弟寻父尸不获遂相继赴水死邦人哀而祀之谓之罗娘庙灵响寖着凡有舟楫往还祈之利涉后唐明宗天成二年丁亥湖南马殷承制列姊在左弟在右元丰中始赐今封岳人祷祠无虚日旧在乌龟渡南祝者以为不便托言神意遂移今庙按李濒寄逺诗曰化石早曾闻节妇沈湘何必独灵妃其意似与今闻差异 

　　董景珍郑文秀既立萧铣为梁后筑台城南今失其处 

　　崔鲁有登岳阳楼云梦亭夜登洞庭楼三诗今云梦洞庭亭楼莫知其处 

　　太平寺旧传为屈原宅盖屈原被逐寓此 

　　广教寺后唐永安寺旧为圣善寺故基昔吕云卿遇江叟于圣善寺吹笛召洞庭诸龙即其地也 

　　金鸡白石在船场旧步有金鸡翔其上 

　　剪刀池在郡城东北隅或云池中有鼎耳高数尺其中容人往来上有识文善汨者常见之 

　　灵妃庙有铜皷元丰中永庆庄耕者得之圆口方耳下有方趺皆古篆云雷文色正青绿形制精巧非近世所能为也取置于寺太守李观用耆旧之说以为陆贾使南越尝以铜皷献之于庙岁久失之意其必此遂移置庙中方移置时护持不谨因误毁损今已不完或云闻初获皷时同获铜铎一枚以其完好辇致礼部今藏秘书省皷以毁坏遂留永庆寺李观之说似非其实 

　　沈亚之作湘中怨云郑子况为岳阳太守因上已日携家登岳阳楼下望鄂渚郑追想汜人俄有所见闻汜人歌曰泝青山兮江之湄泳湖波兮袅绿裾意拳拳兮心莫舒舟中人亦歌非楼上之人所能辩 

　　洞庭湖岸有石井二相去数百步俗号秦皇井其泉甚甘美 

　　阁子湖本角子湖语讹以其在洞庭之角故谓之角子湖灉湖亦谓之阁子湖杨行宻以木笼锁舟之地或谓濒湖地卑岁苦水患民多重屋以居故谓之阁子湖 

　　湘州记云岳州有昭潭其下无底湘水最深处今岳州无昭潭昭潭自属潭州 

　　阁子镇有堤曰白荆堤石壁潭在其下亦谓之钓丝潭其深莫测夏秋水涨一日之间或増或减土人以为龙出入此潭其间多蛟蜃为行旅之患滕子京作碑堤上戒往来者使陆行 

　　哑潭在白荆堤侧岁坏邦人方完筑忽有大鲤鱼跃其中役夫杀而食之往往皆死然濒江渔人不以鱼之长大为竒怪但钓网不能制者皆杀之不知此又何也 

　　水经云湖水广五百里日月出没其中大抵湖上舟行虽泝流而遇顺风加之人力自旦及暮可行二百里岳阳西到华容过大穴漠汴湖一日程又西到澧江口鼎州江口皆通大穴漠赤沙三日程南至沅江过赤鼻山湖四日程又东至湘江过磊石青草湖两日程夏秋水涨其道如此冬春水落往往浅涩江道回曲或逺或近虽无风涛之患而常靠阁 

　　洞庭山之北宜春口出焉韩退之诗朝发宜春口即此地也 

　　皷楼山上有石室下瞰洞庭中容数千人羣盗逋藏之所俗谓分金洞统制官廵捕后遂少衰息按水经云洞庭鹿角山西有谨亭戍万石戍麇湖口有金浦戍然则屯兵捕盗旧矣 

　　乌石山在州南所谓乌头石也其地五山相峙亦名五龙山下有港曰石墨港水中石如墨磨咽之可愈喉膈壅热之疾或云亦可代墨用 

　　君山在洞庭湖中昔人有诗云四顾疑无地中流忽有山正谓此也夏秋水涨皆巨浸不可以陆行往近年冬深水落渡江肩舁以游上有庙曰渊徳侯洞庭君庙旧祠以为湘君遂以为二妃误也上有野马数十疋盖昔之所献马岁久滋生山多古木少草夏秋食木皮多饿死故其数不充广 

　　君山崇胜寺旧楚兴寺也有井曰栁毅井按灵姻传始言还湘滨中言将归呉国固无定处然则前人因事阙文后人遂以为实此亦好事者之过也 

　　荆州记言君山上有道通呉之包山今太湖亦有洞庭山亦濳通君山故得名耳山后响沙顿足听之有声郦善长言君山有石穴濳通呉之包山 

　　郭景纯谓巴陵是湘君所游处故曰君山湘州记言秦皇欲入湘观衡山遇风涛漂溺到此山而免因号君山或言秦皇遭风于此问博士曰湘君何神曰尧女舜妃也神游洞庭之湖出入多风雨秦皇大怒乃赭其山汉武帝亦发卒以射蛟郡国志洞庭山院尧女居之内有君山然则君山洞庭之分耳博物志云君山即洞庭之山尧之二女居之长曰湘君次曰湘夫人今黄陵庙二妃庙也 

　　庾穆之湘州记云君山上有美酒数斗得饮之即不死为神仙汉武帝闻之斋居七日遣栾巴将童男女数十人来求之果得酒进御未饮东方朔在旁窃饮之帝大怒将杀之朔曰使酒有验杀臣亦不死无验安用酒为帝笑而释之寺僧云春时往往闻酒香寻之莫知其处君山虎洞石穴夏秋水涨即没春冬水落即露朝廷尝遣使投龙于此岁旱邦人往往祈祷焉 

　　君山东对艑山山多竹两山相去数十里回峙相望孤影若浮湘人以呉船为艑山形类之故以名山上有塔曰哑女塔旧传有商女祟病至此忽能言指其上可置塔其家为之置塔因以名焉 

　　通典州郡录云巴丘湖中有曹洲即曹公为呉所败烧船处在今县南四十里按县西有曹公渡考之地理与周瑜曹公相遇处絶不相干不知何所据而言也 

　　杨潭岸在荆江旧大湖也水经云江中有观溠溠东有大洲洲东分为爵洲南对湘江口分观溠口徐师港在三江口北三十里爵洲在三江口南四十里又曰湘山迤于巴丘北谓之射猎矶江浦之右岸有城陵山山有故侯景港乃侯景泊舟师之所 

　　云梦泽寰宇记曰半在江南半在江北其水中土丘半出杜预所谓云梦薮巴丘湖是也郦道元谓自江陵东界为云梦薮孟浩然诗气蒸云梦泽然则夹江南北皆其地也 

　　麇子东西两城春秋时楚昭王奔随王使王孙由于城麇 

　　永庆寺庄山顶有井水泉清彻僧齐已诗云乌从井口出僧自岳阳还 

　　枫桥堡有古冢岁久倾圯耕者得砖上有文曰大唐秦公墓堂皇扄固不可发县令秦光亨为封完之 

　　诸邑僧寺大小百区多五代时所建太平兴国五年鼎岳始改赐寺额者干明寺旧永庆寺也昔谓之新开寺雪窦语录所谓新开者干明祖师也 

　　岳阳旧隶武安军曰有天策府户部下免楚兴寺科率帖开运三年二月二十四日文字系书吏人称典称副驱使官签书官桂管观察处官王天府学士镇南军节度判内诸司马武穆亦自系天策府将军江南诸道都统尚书令楚王衔后书押盖五代时藩镇行移百余纸如郡椽曹县令长皆摄至祥符已后始书正官称有称天策府知客元监州发运使序衔在知军之下监州恐今通判职发运使盖藩镇转输之官耳亦恐是监州之类已上签书官称乃开运三年帖也 

　　岳州地极热十月犹单衣或摇扇蛙鸣似夏鸟鸣似春浓云疎星震雷暴雨如中州六七月间 

　　濒江水退渔人于沙碛得箭镞甚多形制不一皆铜为之岁有得十数者足以见前代争战之冲也 

　　岳州北濒江州郡气候尤热夏月南风则郁蒸特甚盖湖南千里无山多得日色故少阴凉之气也居民每至夏秋多病痢疟皆暑湿所致也 

　　洞庭湖中旧有蚌其大如半席深夜侧立一殻乗风往来烟波间中吐巨珠与月相射渔者百端取之终莫可得近久不见 

　　岳州夏秋水涨即生飞蛾蔽空而飞夜见明即投至不可燃烛虽樽爼之间须臾徧满久之复投水中俗谓天蛾 

　　岳州人极重鳇鱼子每得之瀹以皂角水少许盐渍之即食味甚甘美 

　　江蟹大而肥实第殻软渔人以为厌自云网中得蟹无鱼可卖十年前土人亦不甚食近差珍贵 

　　岳人以兔为地神无敢猎取者 

　　巴陵雅甚多土人谓之神无敢弋者穿堂入庖厨畧不畏园林果实未熟耗啄已半故土人未尝见成实之果半生半熟采之 

　　湖湘间宾客燕集供鱼清羮则众皆退如中州之水饭也 

　　马援征诸溪蛮病死壶头山民思之所到处祠庙具存至今妇人皆用方素蒙首屈两角系脑后云为伏波将军持服鼎澧之民率皆如此巴陵江西及华容间民有皁者习俗已久不可顿革问其故则曰去之则神怒立患头疼殊不知去包裹自畏风寒也虽云风俗然用方素蒙首郡邑亦自当禁止 

　　江西妇人皆习男事采薪负重往往力胜男子设或不能则阴相诋诮衣服之上以帛为带交结胸前后富者至用锦绣其实便操作也而自以为礼服其事甚着皆云武侯擒纵时所结人畏其威不敢辄去因以成俗巴陵江西华容之民犹间如此鼎澧亦然 

　　湖湘之民生男往往多作赘生女反招壻舍居然男子为其妇家承门户不惮劳苦无复怨悔俗之移人有如此者 

　　荆湖民俗岁时会集或祷祠多击皷令男女踏歌谓之歌场疾病不事医药惟灼龟打瓦或以鸡子占卜求祟所在使俚巫治之亲族不相视病而邻里往往问劳之谓亲戚视之则传染邻里则否死者多不埋葬或暴露风日或置之木杪谓之死丧祥葬多举乐饭僧 

　　鄂岳之民生子计产授口有余则杀之大抵类闽俗湖湘间南风三日则陂塘积水耗减已尽土人谓之南马杓 

　　舟中有朱砂过洞庭多为风涛所苦相传以为龙神所宝也载人柩者亦然近日扶柩过者往往少惊恐秋深洞庭水落皛皛皆陂泺众鱼所聚一夕风色便顺则所得之鱼厌饫邻境湖上渔人有善没者云洞庭湘湖夏秋水涨深不过数十尺而荆口水深一二百尺穷冬洞庭湖水已退尽江湖寒洪在徒涉处得鱼数百斤者而荆江鱼重不过数十斤 

　　傍湘之民岁暮取江水一■〈豆斗〉岁旦取江水一■〈豆斗〉较其轻重则知其年水势高下云重则水大轻则水小甚验 

　　江上渔人取江豚冬深水落视其絶没处布网围而取之无不获或用钩钓若钩中喉吻虽巨纶亦掣断或挂牙齿间则随上下惟人所制畧不顿掣然至腥臭不可近惟取脂油以供点照土人间有能食者 

　　江上渔人取巨鱼以两舟夹江以一人持纶钩其一纶系其两端度江所宜用余皆轴之中至十钩有大如秤钩皆相连每钩相去一二尺钩尽处各置黑铅一斤形如锤以候水势深浅锤上■〈⺮折〉以五寸许正钩使欹侧絶江往来牵挽以待鱼行亟取之谓之摆钩数舟联比而下毎中鱼则候其缓急急则纵缓则収随之上下待其力困然后引而取之至有相逐数日者虽数百斤之鱼皆可钩纶用一百二十丝成鱼至大者力不能胜即以环循纶投副钩助之亦须渔人得之于心应之于手也 

　　巴陵乐府旧传临江仙一阕滕子京所作其词曰湖水连天天连水秋来分外澄清君山自是小蓬瀛气蒸云梦泽波撼岳阳城帝子有灵能皷瑟凄然依旧伤情微闻兰芷动芳馨曲终人不见江上数峯青 

　　华容汉孱陵县也或曰汉武陵县地呉大皇帝分孱陵县地于今县东二里置安南县或曰刘景升所置宋志为晋武帝分江安县立也隋平陈改安南为华容县属罗州取古容城名之世传为章华台非也古章华在景陵界今监利县离湖上与今邑相近耳大业三年以州为巴陵郡十年移县于今地垂拱二年以犯武氏讳改为容城县神龙元年又改为华容县华容地皆面湖夏秋霖潦秋水时至建宁南堤决即被水患中民之产不过五十缗多以舟为居处随水上下渔舟为业者十之四五所至为市谓之潭户其常产即湖地也 

　　华容令宅东北有老子祠曰大皇观门之左右有二神像道家所谓青龙白虎也揑塑精巧非常人所能形质甚大可动摇游观者往往验之以为异其实胎素中虚如夹纻作也祥符八年春二月既望雷震白虎西北楹上有倒书谢仙火字入木踰分字画遒劲人莫之测庆厯六年滕子京令摹而刻之问零陵何氏女俗谓之何仙姑者乃曰谢仙火雷部火神也兄弟二人各长三尺形质如玉好以鐡笔书字其字高下当以身等验之皆然东南楹亦有谢仙二字逼近柱础又不知何也其后摹刻岳阳楼上元丰二年岳阳楼火土木碑碣悉为煨烬惟此三字曽无少损至今尚存谢仙火与欧阳永叔所记大同小异永叔之说恐得之传闻乎 

　　墨山谓之玄石山楚词曰驱予车于玄石步予马于洞庭 

　　大云寺云母泉李华诗序云洞庭湖西玄石山俗谓之墨山山之南有佛寺寺倚松岭之下有云母泉自泉口引流分渠周徧庭宇发源如乳大旱不絶灌园澣濯皆用之自墨山西北至石门二十里间尽生云母（阙）阶道路荧煌如列星又有宝慈观乃张眞人炼丹飞升之所弟子葬其衣冠俗谓之衣冠塜丹灶遗迹尚在 

　　仙庐峯左石臼二因岩石为之 

　　方台山在县南萧城荆南志云山出云母土人采之先候云所出处在其下掘之无不大获有长五尺者可以为屏风当掘时有声即粗恶也 

　　杨子洲洞庭记云此洲之间常苦蛟患昔荆佽飞将寳剑渡江蛟夹舩飞入水斩蛟而去今庙在洲上 

　　赤亭湖本赤湖梁太清六年湘东王遣胡僧佑陆法和诛侯景将任约于此为亭因名焉 

　　紫港湖在县西今曰私港夏秋水涨与赤沙湖会北通于江今曰藕池南通于湖水经谓之（阙）口 

　　御池在湖南出蚌珠有甚大者 

　　赤沙湖在县南夏秋水涨与洞庭洪通杜甫道林岳麓诗所谓殿角挿入赤沙湖也 

　　水经云澧水上承孱陵县澹水王仲宣曰悠悠澹澧口下会赤沙湖东南注于沅水谓之澧口离骚曰沅有芷兮澧有兰注云洞庭谓之澧口江据此澧水会于沅然后入湖也今澧沅虽相通然澧水注于洞庭谓之澧口沅水注于洞庭谓之鼎江口岂岁月之久遂变迁至此耶 

　　禹山上有禹庙 

　　石佛山在县北石堆成佛像衣服皆具 

　　平江本汉罗县后分长沙为汉昌县孙权于县立汉昌郡以鲁肃为太守改为呉昌县隋平陈省于湘阴县唐神龙三年又改为呉昌置城以界内昌江名之尝隶潭今隶岳后唐改平江其民善斗讼有犯辄窜他界公事比之巴陵诸邑数倍 

　　幕阜山洞天天宝中改名昌江山幕阜山记曰山有石壁刻铭上言禹治水登此山高于平地一千八百丈周五百里二十四气福徳之乡洪水之灾居其上可以度世又有列仙之宝坛场在其侧傍有竹两本修翠猗然随风扫拂其上有池水甚澄洁时有二鱼游泳其中有葛仙翁炼丹井药臼尚存山无秽草惟杞与芳芎之属有石山产如丹珠絶顶有石田数十畆堘渠隠然非人力所能为地絶高险莫能上有僧园曰长庆有宫曰玉清访众徒亦云鸟道断絶不可登览左黄龙右鳯凰皆在山麓也 

　　梅仙山在幕阜山之麓层峦迭嶂望之极葱翠子眞旧隠也有井曰子眞丹井有水出焉谓之梅仙水 

　　连云在幕阜之南峭拔万丈常有云气覆其上有呉眞人炼丹坛下有石壁广数丈昔有田先生隠焉曰田翁嵒 

　　香炉山嵒在县东下有老子祠上有丹坛丹灶丹池岁旱祈祷有感有许旌阳试剑石 

　　龙隠洞在县西北有影如绘画望之鳞角皆具 

　　汩水出豫章界与纯水合纯水在县南三十步 

　　石濑庙乃闗忠义庙湘州记云石子山溪西有小溪溪水映彻忠义南征尝憩此因以名濑今庙亦以此名之随军土地三军庙助顺庙图经皆以为忠义并吕蒙行军所置 

　　平江有李林甫坟在九峯刘光谦坟■〈土答〉在长庆陈希烈坟塔在惠果陆善坟在芭蕉徐安贞坟塔在下台今无遗迹但长庆有刘光谦绘像 

　　王文正公尝宰平江令宅旧为山魈所据前令不复敢居一日吏或梦见其告者曰宰相至吾当避之如有影响相率而去已而文正下车处正寝无复惊动前知公之贵也治有异政邑人为立生祠至今尚存 

　　临湘县本巴陵故地唐泰清年置王朝场以便人户输纳皇朝淳化三年升为县治至道二年改曰临湘 

　　鸭栏矶建昌侯孙虑斗鸭之所陆逊尝谏止之与白螺山相望 

　　象骨山山海经云巴蛇吞象暴其骨于此山旁湖谓之象骨港 

　　乌石山仙隐嵒洞深数里有芝山石乳乌药之属 

　　乌黎口即乌林也郦善长云吴黄盖败魏武于乌林即其地也太平寰宇记引通典州郡录云曹州即曹公为呉所败烧船处又云今鄂州蒲圻县赤壁山即曹公败处按三国志刘表率其子琮伐襄阳刘备屯樊口琮降曹公恐备先据江陵遣精骑急追及于当阳之长坂备数十骑走趋汉津济沔到夏口曹公进军江陵得刘琮水军舩数十万自江陵止巴丘遂及赤壁孙权遣周瑜水军数万与备并力逆之曹公泊船江北岸瑜部将黄盖诈降战舰千艘因风放火曹公大败从华容道步归退保南郡备瑜等复追之曹公留曹仁守江陵城自径北归夏口今汉阳军也而汉阳郡图经云赤壁亦名乌林在郡西北二百二十里在汉阳县西八十里皆误也曹公既纵江陵水军沿流已至巴丘刘备在夏口孙权周瑜与备并力逆曹公自当在巴陵江夏二郡界其汉阳图经并俗说皆谬也 

　　岳阳虽水乡絶难得莼菜惟临湘东莼湖间有之 

　　龙窖山在县东南接鄂州崇阳县雷家洞石门洞山极深逺其间居民谓之鸟乡语言侏■〈亻离〉以耕畬为业非市盐茶不入城市邑亦无贡赋盖山猺人也 

　　岳州自元正献岁邻里以饮宴相庆至十二日罢谓其日为云开节春社后遇好天色往往相继上山中州人所谓拜扫也至寒食而止四月八日取羊桐叶淅米为饭以祀神及先祖濒江诸庙皆有船四月中择日下水击画皷集人歌以棹之至端午罢其实竞渡也而以为禳灾民之有疾病者多就水际设神盘以祀神为酒肉以犒棹皷者或为草船泛之谓之送瘟五月十三日谓之龙生日可种竹齐民要术所谓竹醉日也 

　　●眞腊风土记（周达观） 

　　○眞腊风土记序 

　　总叙 

　　眞腊国或称占腊其国自称曰甘孛智今圣朝按西番经名其国曰澉浦只盖亦甘孛智之近音也自温州开洋行丁未针厯闽广海外诸州港口过七洲洋经交趾洋到占城又自占城顺风可半月到真蒲乃其境也又自真蒲行坤申针过昆仑洋入港港凡数十惟第四港可入其余悉以沙浅故不通巨舟然而弥望皆修藤古木黄沙白苇仓卒未易辨认故舟人以寻港为难事自港口北行顺水可半月抵其地曰查南乃其属郡也又自查南换小舟顺水可十余日过半路村佛村渡淡洋可抵其地曰干傍取城五十里按诸番志称其地广七千里其国北抵占城半月路西南距暹罗半月程南距番禺十日程其东则大海也旧为通商来往之国圣朝诞膺天命奄有四海索多元帅之置省占城也尝遣一虎符百户一金牌千户同到本国竟为拘执不返元贞之乙未六月圣天子遣使招谕俾余从行以次年丙申二月离明州二十日自温州港口开洋三月十五日抵占城中途逆风不利秋七月始至遂得臣服至大德丁酉六月回舟八月十二日抵四明舶岸其风土国事之详虽不能尽知然其大畧亦可见矣 

　　○城郭 

　　州城周围可二十里有五门门各两重惟东向开二门余向皆一门城之外巨濠濠之外皆通衢大桥桥之两傍各有石神五十四枚如石将军之状甚巨而狞五门皆相似桥之阑皆石为之凿为蛇形蛇皆九头五十四神皆以手抜蛇有不容其走逸之势城门之上有大石佛头五面向西方中置其一饰之以金门之两傍凿石为象形城皆迭石为之可二丈石甚周宻坚固且不生繁草却无女墙城之上间或种桄榔木比比皆空屋其内向如坡子厚可十余丈坡上皆有大门夜闭早开亦有监门者惟狗不许入门其城甚方整四方各有石塔一座曾受斩趾刑人亦不许入门当国之中有金塔一座傍有石塔二十余座石屋百余间东向金桥一所金狮子二枚列于桥之左右金佛八身列于石屋之下金塔之北可一里许有铜塔一座比金塔更高望之郁然其下亦有石屋十数间又其北一里许则国主之庐也其寝室又有金塔一座焉所以舶商自来有富贵真腊之褒者想为此也石塔出南门外半里余俗传鲁般一夜造成鲁般墓在南门外一里许周围可十里石屋数百间东池在城东十里周围可百里中有石塔石屋塔之中有卧铜佛一身脐中常有水流出北池在城北五里中有金方塔一座石屋数十间金狮子金佛铜象铜牛铜马之属皆有之 

　　○宫室 

　　国宫及官舍府第皆面东国宫在金塔金桥之北近门周围可五六里其正室之瓦以铅为之余皆土瓦黄色梁柱甚巨皆雕画佛形屋颇壮观修廊复道突兀参差稍有规模其莅事处有金窻棂左右方柱上有镜约有四五十面列放于窻之旁其下为象形闻内中多有竒处防禁甚严不可得而见也其内中金塔国主夜则卧其上土人皆谓塔之中有九头蛇精乃一国之土地主也系女身每夜则见国主则先与之同寝交媾虽其妻亦不敢入二皷乃出方可与妻妾同睡若此精一夜不见则番王死期至矣若番王一夜不往则必获灾祸其次如国戚大臣等屋制度广袤与常人家逈别周围皆用草盖独家庙及正寝二处许用瓦亦各随其官之等级以为屋室广狭之制其下如百姓之家止草盖瓦片不敢上屋其广狭虽随家之贫富然终不敢效府第制度也 

　　○服饰 

　　自国主以下男女皆椎髻袒裼止以布围腰出入则加以大布一条纒于小布之上布甚有等级国主所打之布有直金三四两者极其华丽精美其国中虽自织布暹罗及占城皆有来者往往以来自西洋者为上以其精巧而细様故也惟国主可打纯花布头戴金冠子如金刚头上所戴者或有时不戴冠但以线穿香花如茉莉之类周匝于髻间项上戴大珍珠三斤许手足及诸指上皆带金镯指展上皆篏猫儿眼睛石其下跣足足下及手掌皆以红药染赤色出则手持金剑百姓间惟妇女可染手足掌男手不敢也大臣国戚可打疎花布惟官人可打两头花布百姓间惟妇女可打之新唐人虽打两头花布人亦不敢罪之以其暗丁八杀故也暗丁八杀不识体例也 

　　○官属 

　　国中亦有丞相将帅司天等官其下各设司吏之属但名称不同耳大抵皆国戚为之否则亦纳女为嫔其出入仪从亦有等级用金轿扛四金轿柄者为上金轿扛二金伞柄者次之金轿扛一金轿柄者又次之止用一金轿柄者又其次之也其下者止用一银轿柄者而已亦有用银轿扛者金轿柄以上官皆呼为巴丁或呼暗丁银轿柄者呼为厮辣的伞皆用中国红绢为之其裙直拖地油伞皆以绿绢为之裙郄短 

　　○三教 

　　为儒者呼为班诘为僧者呼为苎姑为道者呼为八思惟班诘不知其所祖亦无所谓学舍讲习之处亦难究其所读何书但见其如常人打布之外于项上挂白线一条以此别其为儒耳由班诘入仕者则为高上之人项上之线终身不去苎姑削发穿黄偏袒右肩其下则系黄布裙跣足寺亦许用瓦盖中止有一像正如释迦佛之状呼为孛赖穿红塑以泥饰以丹青外此别无像也塔中之佛相貌又别皆以铜铸成无钟皷铙钹与幢幡宝盖之类僧皆茹鱼肉惟不饮酒供佛亦用鱼肉毎日一斋皆取办于斋主之家寺中不设厨灶所诵之经甚多皆以贝叶垒成极其齐整于上冩墨字既不用笔墨但不知其以何物书写僧亦用金银轿扛轿柄者国王有大政亦咨访之郄无尼姑八思惟正如常人打布之外但于头上戴一红布或白布如鞑靼娘子罟姑之状而畧低亦有宫观但比之寺院较狭而道教者亦不如僧教之盛耳所供无别像但止一磈石如中国社坛中之石耳亦不知其何所祖也郄有女道士宫观亦得用瓦八思惟不食他人之食亦不令人见食亦不饮酒不曾见其诵经及与人功果之事俗之小儿入学者皆先就僧家教习暨长而还俗其详莫能考也 

　　○人物 

　　人但知蛮俗人物麤丑而甚黑殊不知居于海岛村僻寻常闾巷间者则信然矣至如宫人及南棚（南棚乃府第也）妇女多有莹白如玉者盖以不见天日之光故也大抵一布经腰之外不以男女皆露出胸酥椎髻跣足虽国主之妻亦只如此国主凡有五妻正室一人四方四人其下嫔婢之属闻有三五千亦自分等级未尝轻出户余毎一入内见番主必与正妻同出乃坐正室金窻中诸宫人皆次第列于两廊窻下徙倚窥视余备获一见凡人家有女美貌者必召入内其下供内中出入之役者呼为陈家兰亦不下一二千郄皆有丈夫与民间杂处只于■〈悤页〉门之前削去其发如北人开水道之状涂以银朱及涂于两鬓之傍以此为陈家兰别耳惟此妇可以入内其下余人不可得而入也内宫之前后有络绎于道途间寻常妇女椎髻之外别无钗梳头面之饰但臂中带金镯指中带金指展且陈家兰及内中诸宫人皆用之男女身上常涂香药以檀麝等香合成家家皆修佛事国中多有二形人每日以十数成羣行于墟埸间常有招徕唐人之意反有厚馈可丑可恶 

　　○产妇 

　　番妇产后即作热饭抹之以盐纳于阴户凡一昼夜而除之以此产中无病且収敛常如室女余初闻而诧之深疑其不然既而所泊之家有女育子备知其事且次日即抱婴儿同往河内澡洗尤所怪见又每见人言番妇多淫产后一两日即与夫合若丈夫不中所欲即有买臣见弃之事若丈夫适有逺役只可数夜过十数夜其妇必曰我非是鬼如何孤眠淫荡之心尤切然亦闻有守志者妇女最易老盖其婚嫁产育既早二三十岁人已如中国四五十人矣 

　　○室女 

　　人家养女其父母必祝之曰愿汝有人要将来嫁千百个丈夫富室之女自七岁至九岁至贫之家则止于十一岁必命僧道去其童身名曰阵毯葢官司每岁于中国四月内择一日颁行本国应有养女当阵毯之家先行申报官司官司先给巨烛一条烛间刻画一处约是夜遇昏点烛至刻画处则为阵毯时候矣先期一月或半月或十日父母必择一僧或一道随其何处寺观往往亦自有主顾向上好僧皆为官户富室所先贫者亦不暇择也官富之家馈以酒米布帛槟榔银器之类至有一百担者直中国白金二三百两之物少者或三四十担或一二十担随家丰俭所以贫人家至于十一岁而始行事者为难办此物耳亦有舍钱与贫女阵毯者谓之做好事盖一岁中一僧止可御一女僧既允受更不他许是夜大设饮食皷乐会亲邻门外縳一高棚装塑泥人泥兽之属于其上或十余或止三四枚贫家则无之各按故事凡七日而始撤既昏以轿伞皷乐迎此僧而归以彩帛结二亭子一则坐女于其中一则僧坐其中不晓其口说何语皷乐之声喧阗是夜不禁犯夜闻至期与女俱入房亲以手去其童纳之酒中或谓父母亲邻各点于额上或谓俱尝以口或谓僧与女交媾之事或谓无此但不容唐人见之所以莫知其的至天将明时则又以轿伞皷乐送僧去后当以布帛之类与僧赎身否则此女终为此僧所有不可得而他适也余所见者大徳丁酉之四月初六夜也前此父母必与女同寝此后则斥于房外任其所之无复拘束堤防之矣至若嫁娶则虽有纳币之礼不过茍简从事多有先奸而后娶者其风俗竟不以为耻亦不以为怪也阵毯之夜一巷中或至十余家城中迎僧道者交错于途路间皷乐之声无处无之 

　　○奴婢 

　　人家奴婢皆买野人以充其役多者百余少者亦有一二十枚除至贫之家则无之盖野人者山野中之人也自有种类俗呼为撞贼到城中亦不敢出入人之家城间人相骂者一呼之为撞则恨入骨髓其见轻于人如此少壮者一枚可直百布老弱者止三四十布可得秪许于楼下坐卧若执役方许登楼亦必跪膝合掌顶礼而后敢进呼主人为巴駞主母为米巴駞者父也米者母也若有过挞之则俯首受杖畧不敢动其牝牡者自相配偶主人终无与之交接之理或唐人到彼久旷者不择一与之接主人闻之次日不肯与同坐以其曾与野人接故也或与外人交至于有姙养子主人亦不诘问其所从来盖以其所不齿且利其得子仍可为异日奴婢也或有逃者擒而复得必于面刺以青或于顶上带鐡以锢之亦有带于臂腿间者 

　　○语言 

　　国中语言自成音声虽近而占城暹人皆不通话说如以一为梅二为别三为卑四为般五为孛监六为孛监梅七为孛监别八为孛监卑九为孛监般十为答呼父为巴駞叔伯亦呼为巴駞呼母为米姑姨婶姆以至邻人之尊年者亦呼为米呼兄为邦姊亦呼为邦呼弟为补温呼舅为吃赖姑夫亦呼为孛赖大抵多以下字在上如党中常自相杀戮近地亦有种荳蔻木棉花织布为业者布甚麤厚花纹甚别 

　　○文字 

　　寻常文字及官府文书皆以麂鹿皮等物染黑随其大小阔狭以意裁之用一等粉如中国白垩之类磋为小条子其名为梭拈于手中就皮画以成字永不脱落用毕则挿于耳之上字迹亦可辨认为何人书写须以湿物揩拭方去大率字様正如回鹘字凡文书皆自后书向前郄不自上书下也余闻之也先海牙云其字元音声正与蒙古音相邻但所不同者三两字耳初无印信人家告状亦有书铺书写 

　　○正朔时序 

　　每用中国十月为正月是月也名为佳得当国宫之前缚一大棚上可容千余人尽挂灯球花朶之属其对岸逺离二十丈地则以木接续缚成高棚如造塔扑竿之状可高二十余丈每夜设三四座或五六座装烟火爆仗于其上此皆诸属郡及诸府第认直遇夜则请国主出观点放烟火爆仗烟火虽百里之外皆见之爆仗其大如炮声震一城其官属贵戚每人分以巨烛槟榔所费甚伙国主亦请奉使观焉如是者半月而后止毎一月必有一事如四月则抛球九月则压猎压猎者聚一国之众皆来城中教阅于国宫之前五月则迎佛水聚一国逺近之佛皆送水与国主洗身陆地行舟国主登楼以观七月则烧稻其时新稻已热迎于南门外烧之以供佛妇女车象往观者无数主郄不出八月则挨蓝挨蓝者舞也点差伎乐每日就国宫内挨蓝且斗猪斗象国主亦请奉使观焉如是者一旬其余月分不能详记也国人亦有通天文者日月薄蚀皆能推算但是大小尽郄与中国不同閠岁则彼亦必置閠但只閠九月殊不可晓一夜只分四更每七日一轮亦如中国所谓开闭建除之类畨人既无名姓亦不记生日多有以所生日头为名者有两日最吉三日平平四日最凶何日可出东方何日可出西方虽妇女皆能算之十二生肖亦与中国同但所呼之名异耳如以马为卜赛呼鸡之声为栾呼猪之声为直卢呼牛为个之类也 

　　○争讼 

　　民间争讼虽小事亦必上闻国主初无笞杖之责但闻罚金而已其人大逆重事亦无绞斩之事止于城西门外掘地成坑纳罪人于内实以土石坚筑而罢其次有斩手足指者有去鼻者但奸与贿无禁奸妇之夫或知之则以两柴绞奸夫之足痛不可忍竭其资而与之方可获免然装局欺骗者亦有之或有死于门首者则自用绳拖置城外野地初无所谓体究检验之事人家获盗亦可施监禁栲掠之刑郄有一项可取且如人家失物疑此人为盗不肯招认遂以锅煎油极热令此人伸手于中若果偷物则手腐烂否则皮肉如故云番人有法如此又两家争讼莫辨曲直国宫之对岸有小石塔十二座令一人各坐一塔中其外两家自以亲属互相堤防或坐一二日或三四日其无理者必获证候而出或身上生疮疖或咳嗽热证之类有理者畧无纎事以此剖判曲直谓之天狱盖其土地之灵有如此也 

　　○病癞 

　　国人寻常有病多是入水浸浴及频频洗头便自痊可然多病癞者比比道途间土人虽与之同卧同食亦不校或谓彼中风土有此疾曾有国主患此疾故人不之嫌以愚意观之往往好色之余便入水澡洗故成此疾闻土人色欲纔毕皆入水澡洗其患痢者十死八九亦有货药于市者与中国不类不知其为何物更有一等师巫之属与人行持尤可笑 

　　○死亡 

　　人死无棺止以■〈⺮差〉席之类盖之以布其出丧也前亦用旗帜皷乐之属又以两柈炒米绕路抛撒抬至城外僻逺无人之地弃掷而去俟有鹰犬畜类来食顷刻而尽则谓父母有福故获此报若不食或食而不尽反谓父母有罪而至此今亦渐有焚者往往皆唐人之遗种也父母死别无服制男子则髠其髪女子则于■〈悤页〉门翦髪似钱大以此为孝耳国主仍有塔葬埋但不知葬身与葬骨耳 

　　○耕种 

　　大抵一岁中可三四番収种盖四时常如五六月天且不识霜雪故也其地半年有雨半年絶无自四月至九月每日下雨午后方下淡水洋中水痕高可七八丈巨树尽没谨留一杪耳人家滨水而居者皆移入山后十月至三月点雨絶无洋中仅可通小舟深处不过三五尺人家又复移下耕种者指至何时稻熟是时水可渰至何处随其地而播种之耕不用牛耒耜鎌锄之器虽稍相类而制自不同又有一等野田不种常生水高至一丈而稻亦与之俱高想别一种也但粪田及种蔬皆不用秽嫌其不洁也唐人到彼皆不与之言及中国粪壅之事恐为所鄙毎三两家共掘地为一坑盖以草满则填之又别掘地为之凡登溷既毕必入池洗浄止用左手右手留以拿饭见唐人登厕用纸揩拭者笑之甚至不欲其登门妇女亦有立而溺者可笑可笑 

　　○山川 

　　自入眞蒲以来率多平林丛木长江巨港绵亘数百里古树修藤森阴蒙翳禽兽之声沓杂其间至半港而始见有旷田絶无寸木弥望芃芃禾黍而已野牛以千百成羣聚于此地又有竹坡亦绵亘数百里其间竹节相间生刺笋味至苦四畔皆有高山 

　　○出产 

　　山多异木无木处乃犀象屯聚养育之地珍禽竒兽不计其数细色有翠毛象牙犀角黄蜡麤色有降真荳蔻画黄紫梗大风子油翡翠其得也颇难盖丛林中有池池中有鱼翡翠自林中飞出求鱼番人以树叶蔽身而坐水滨笼一雌以诱之手持小网伺其来则罩有一日获三五只有终日全不得者象牙则山僻人家有之毎一象死方有二牙旧传谓毎岁一换牙者非也其牙以标而杀之者上也自死而随时为人所取者次之死于山中多年者斯为下矣黄蜡出于村落朽树间其一种细腰蜂如蝼蚁者番人取而得之毎一船可収二三千块毎块大者三四十斤小者亦不下十八九斤犀角白而带花者为上黑为下降真生丛林中番人颇费砍斫之劳盖此乃树之心耳其外白木可厚八九寸小者亦不下四五寸荳蔻皆野人山上所种画黄乃一等树间之脂番人预先一年以刀砍树滴沥其脂至次年而始収紫梗生于一等树枝间正如桑寄生之状亦颇难得大风子油乃大树之子状如椰子而圆中有子数十枚胡椒间亦有之纒藤而生垒垒如绿草子其生而青者更辣 

　　○贸易 

　　国人交易皆妇人能之所以唐人到彼必先纳一妇人者兼亦利其能买卖故也毎日一墟自邜至午即罢无居铺但以蓬席之类铺于地间各有处闻亦有纳官司赁地钱小交闗则用米谷及唐货次则用布若乃大交闗则用金银矣往年土人最朴见唐人颇加敬畏呼之为佛见则伏地顶礼近亦有脱骗欺负唐人由去人之多故也 

　　○欲得唐货 

　　其地想不出金银以唐人金银为第一五色轻缣帛次之其次如眞州之锡镴温州之漆盘泉州之青甆器及水银银朱纸札硫黄熖硝檀香白芷麝香麻布黄草布雨伞鐡锅铜盘水珠桐油箆箕木梳针其麤重则如明州之席甚欲得者则菽麦也然不可将去耳 

　　○草木 

　　惟石橊甘蔗荷花莲藕芋桃蕉芎与中国同茘枝橘子状虽同而酸其余皆中国所未曾见树木亦甚各别草花更多且香而艶水中之花更有多品皆不知其名至若桃李杏梅松栢杉桧梨枣杨栁桂兰菊芷之类皆所无也其中正月亦有荷花 

　　○飞鸟 

　　禽有孔雀翡翠鹦哥乃中国所无余如鹰鸦鹭鸶雀儿鸬鹚鹳鹤野鸭黄雀等物皆有之所无者喜鹊鸿鴈黄莺杜宇燕鸽之属 

　　○走兽 

　　兽有犀象野牛山马乃中国所无者其余如虎豹熊罴野猪麋鹿麞麂猿狐之类甚多所少者狮子猩猩骆駞耳鸡鸭牛马猪羊所不在论也马甚矮小牛甚多生敢骑死不敢食亦不敢剥其皮听其腐烂而已以其与人出力故也但以驾车耳在先无鹅近有舟人自中国携去故得其种鼠有大如猫者又有一等鼠头脑絶类新生小狗儿 

　　○蔬菜 

　　蔬菜有葱芥韭茄瓜西瓜冬瓜王瓜苋菜所无者萝卜生菜苦荬菠薐之类瓜茄正月间即有之茄树有经数年不除者木棉花树高可过屋有十余年不换者不识名之菜甚多水中之菜亦多种 

　　○鱼龙 

　　鱼鳖惟黑鲤鱼最多其它如鲤鲫草鱼最多有吐哺鱼大者重二斤已上有不识名之鱼亦甚多此皆淡水洋中所来者至若海中之鱼色色有之鳝鱼湖鳗田鸡土人不食入夜则纵横道途间鼋鼍大如合苎虽六藏之龟亦充食用查南之虾重一斤已上眞蒲龟脚可长八九寸许鳄鱼大者如船有四脚絶类龙特无角耳肚甚脆美蛤蚬蛳螺之属淡水洋中可捧而得独不见蟹想亦有之而人不食耳 

　　○酝酿 

　　酒有四等第一唐人呼为蜜糖酒用药曲以蜜及水中半为之其次者主人呼为朋牙四以树叶为之朋牙四者乃一等树叶之名也又其次以米或以剰饭为之名曰包棱角盖包棱角者米也其下有糖鉴酒以糖为之又入港滨水又有茭浆酒盖有一等茭叶生于水滨其浆可以酿酒 

　　○盐醋酱面 

　　醝物国中无禁自眞蒲巴涧滨海等处率皆烧山间更有一等石味胜于盐可琢以成器土人不能为醋羮中欲酸则着以咸平树叶树既荚则用荚既生子则用子亦不识合酱为无麦与豆故也亦不曾造曲盖以蜜水及树叶酿酒所用者酒药耳亦如乡间白酒药之状 

　　○蚕桑 

　　土人皆不事蚕桑妇人亦不晓针线缝补之事仅能织木绵布而已亦不能纺但以手理成条无机杼以织但以一头缚腰一头搭上梭亦止用一竹管近年暹人来居郄以蚕桑为业桑种蚕种皆自暹中来亦无麻苎惟有络麻暹人郄以丝自织皁绫衣着暹妇郄能缝补土人打布损破皆倩其补之 

　　○器用 

　　寻常人家房舍之外别无卓凳盂桶之类但作饭则用一瓦釡作羮又用一瓦铫地埋三石为灶以椰子殻为杓盛饭用中国瓦盘或铜盘羮则用树叶造一小碗虽盛汁亦不漏又以茭叶制一小杓用兠汁入口用毕则弃之虽祭祀神佛亦然又以一锡器或瓦器盛水于傍用以蘸手盖饭只用手拿其粘于手非此水不能去也饮酒则用镴注子贫人则用瓦钵子若府第富室则一一用银至有用金者国之庆贺多用金为器皿制度形状又别地下所铺者明州之草席或有铺虎豹麂鹿等皮及藤簟者近新置矮卓高尺许睡只竹席卧于板近又用矮床者往往皆唐人制作也食品用布罩国主内中以销金缣帛为之皆舶商所馈也稻不用砻止用杵舂碓耳 

　　○车轿 

　　轿之制以一木屈其中两头竖起雕刻花様以金银裹之所谓金银轿扛者此也每头一尺之内钉钩子以大布一条厚折用绳系于两头钩中人挽于布以两人抬之轿则又加一物如船篷而更阔饰以五色缣帛四人扛之有随轿而走若逺行亦有骑象骑马者亦有用车者车之制郄与他地一般马无鞍象无凳可坐 

　　○舟楫 

　　巨舟以硬树破版为之匠者无锯但以斧凿之开成版既费木且费工也凡要木成段亦只以凿凿断起屋亦然船亦用鐡钉上以茭叶盖覆郄以槟榔木破片压之此船名为新拏用棹所粘之油鱼油也所和之灰石灰也小舟郄以一巨木凿成槽以火熏软用木撑开腹大两头尖无蓬可载数人止以棹刬之名为皮阑 

　　○属郡 

　　属郡九十余曰眞蒲曰查南曰巴涧曰莫良曰八薛曰蒲买曰雉棍曰木津波曰赖敢坑曰八厮里其余不能悉记各置官属皆以木排栅为城 

　　○村落 

　　每一村或有寺或有塔人家稍宻亦自有镇守之官名为买节大路上自有歇息如邮亭之类其名为森木近与暹人交兵遂皆成旷地 

　　○取胆 

　　前此于八月内取胆盖占城王每年索人胆一瓮万千余枚遇夜则多方令人于城中及村落去处遇有夜行者以绳兠住其头用小刀于右胁下取去其胆俟数足以馈占城王独不取唐人之胆盖因一年取唐人一胆杂于其中遂致瓮中之胆俱臭腐而不可用故也近年已除取胆之事另置取胆官属居北门之里 

　　○异事 

　　东门之里有蛮人淫其妹者皮肉相粘不开厯三日不食而俱死余乡人薛氏居番三十五年矣渠谓两见此事盖其用圣佛之灵所以如此 

　　○澡浴 

　　地苦炎热每日非数次澡洗则不可过入夜亦不免一二次初无浴室盂桶之类但毎家须有一池否则两三家合一池不分男女皆裸形入池惟父母尊年在池则子女卑幼不敢入或卑幼先在池则尊长亦回避之如行辈则无拘也但以左手遮其牝门入水而已或三四日或五六日城中妇女三三五五咸至城外河中漾洗至河边脱去所纒之布而入水会聚于河者动以千数虽府第妇女亦预焉略不以为耻自踵至顶皆得而见之城外大河无日无之唐人暇日颇以此为游观之乐闻亦有就水中偷期者水常温如汤惟五更则微凉至日出则复温矣 

　　○流寓 

　　唐人之为水手者利其国中不着衣裳且米粮易求妇女易得屋室易办器用易足买卖易为往往皆逃逸于彼 

　　○军马 

　　军马亦是裸体跣足右手执摽枪左手执战牌别无所谓弓箭炮石甲胄之属传闻与暹人相攻皆驱百姓使战往往亦别无智畧谋画 

　　○国主出入 

　　闻在先国主辙迹未尝离户盖亦防有不测之变也新主乃故国主之婿原以典兵为职其妇翁爱女女宻窃金剑以附其夫以故亲子不得承袭尝谋起兵为新主所觉斩其趾而安置于幽室新主身嵌圣鐡纵使刀箭之属着体不能为害因恃此遂敢出户余宿留岁余见其出者四五凡出时诸军马拥其前旗帜皷乐踵其后宫女三五百花布花髻手执巨烛自成一队虽白日亦照烛又有宫女皆执内中金银器皿及文饰之具制度迥别不知其何所用又有宫女执摽枪摽牌为内兵又成一队又有羊车马车皆以金为饰其诸臣僚国戚皆骑象在前逺望红凉伞不计其数又其次则国主之妻及妾媵或轿或车或马或象其销金凉伞何止百余其后则是国主立于象上手持宝剑象之牙亦以金套之打销金白凉伞凡二十余柄其伞柄皆金为之其四围拥簇之象甚多又有军马护之若游近处止用金轿子皆以宫女抬之大凡出入必迎小金塔金佛在其前观者皆当跪地顶礼名为三罢不然则为貌事者所擒不虚释也毎日国主两次坐衙治事亦无定处及诸臣与百姓之欲见国主者皆列坐地上以俟少顷间内中隠隠有乐声在外方吹螺以迎之闻止用金车子来处稍逺须臾见二宫女纎手卷帘而国主乃仗剑立于金窻之中矣臣僚以下皆合掌叩头螺声方絶乃许抬头国主至随亦就坐坐处有狮子皮一领乃传国之宝言事既毕国主寻即转身二宫女复垂其帘诸人各起以此观之则虽蛮貊之邦未尝不知有君也 

　　●陈留风俗传（江微） 

　　小黄县者宋地黄乡也沛公起兵野战丧皇妣于黄乡天下平定乃使使者以梓宫招魂幽野于是丹蛇在水自洒濯入于梓宫其浴处有遗发故谥曰昭灵夫人 

　　浚仪有师旷仓颉城城上有列仙吹台 

　　雍丘县夏后公祠有神井能兴雾雹 

　　浚仪县北有浚水像而仪之故曰浚仪县有仓颉师旷城上有列仙之吹台北有牧泽中出兰蒲土多■〈亻嶲〉髦今带牧泽方一十五里俗谓之蒲关泽 

　　巴吾县者宋杂陈楚地故梁国宁陵种龙乡也今其都印文曰种龙 

　　秦之先曰伯翳佐舜扰驯鸟兽锡姓曰嬴氏其后分封以国为姓有徐氏郯氏王氏江氏 

　　侯氏侯爵周微官失其守故以侯爵为姓 

　　允吾县者宋杂陈楚地故梁国宁陵种龙乡也今见都印文曰种龙出鸣鸡 

　　昭帝时蒙人焦贡为小黄令路不拾遗囹圄空虚诏迁贡百姓挥涕守阙求索还贡天子听増贡之秩千石贡之风化犹存其民好学多贫此其风也 

　　●成都古今记（赵抃） 

　　张仪楼高百尺初仪筑城虽因神龟然亦顺山之形以城势稍偏故作此楼以定南北 

　　海棠楼李回所建以会僚佐议事裴坦为记 

　　望妃楼在子城西北隅亦名西楼闻明妃之墓在武担山为此楼以望之 

　　红楼先主所建彩绘华侈初颍川人华洪随先主入蜀赐姓王名宗侃至是造红楼城中人相率来观曰看画红楼先主以为应华洪之谶乃诛之 

　　锦楼在龟城上前矙大江下瞰井邑西眺雪岭东望长松向敏中尝赋诗于其上 

　　扬雄宅后置宝园寺今为宫亭有墨池在焉 

　　浣花亭临大江鳖灵槛池 

　　益之为言隘也言其地险阨亦曰强壤益大故以名焉 

　　西蜀圣寿寺僧楚安妙画山水须一旬以来方就一扇収得其笔谓之笔寳 

　　郫人刳竹之大者倾春酿于筒苞以藕丝蔽以蕉叶信宿馨达于林外然后断之以献俗号郫筒酒 

　　正月灯市二月花市三月蚕市四月锦市五月扇市六月香市七月七宝市八月桂市九月药市十月酒市十一月梅市十二月桃符市 

　　●临海水土记（阙名） 

　　鲮鱼背腹皆有刺如三角菱 

　　海鳅长丈余 

　　槌頞似■〈鱼昔〉鱼长四尺 

　　石■〈虫予〉附石似锯错 

　　黄灵鱼小文正黄似石首 

　　两名特立合体俱行 

　　寄度鱼长三寸似白鱼 

　　■〈宛上鱼下〉鱼三月生溪中裁长一寸至十月终东还归于海香气闻于水上到时月辄复更生 

　　伏念鱼似吹沙鱼 

　　■〈鱼隹〉鯺形似■〈鱼隹〉鱼戱于重川靡有定所 

　　土奴鱼头上如虎有刺螫人 

　　蛎长七尺 

　　姑劳如车螯而殻薄 

　　芦雉似蛤蜊殻小薄耳 

　　蚶侧径四尺 

　　乌头似蚶 

　　芦虎似彭蜞两螯正赤不中食 

　　石蚑生附石身如小竹大有甲正黑中食 

　　●临海异物志（沈莹） 

　　石首小者名鳅其次名秦石首异种又有石头长七八寸与石首同 

　　■〈任上鱼下〉似乌贼而肥灸食甘美 

　　■〈制上鱼下〉鱼至肥灸食鲜美谚曰宁去累世宅不去■〈制上鱼下〉鱼额 

　　人鱼似人长三尺余不可食 

　　鹿鱼长二尺余头上有角腹下有脚如人 

　　印鱼春鳞形如■〈鱼昔〉形额上有文如印章 

　　琵琶鱼无鳞形如琵琶 

　　鸢鱼状如鸢唯无尾足阴雨日亦飞高数丈 

　　井鱼头有两角 

　　■〈鱼长〉鱼如指长七八寸但有脊骨好作笄大者如竹竿曝作烛极有光明 

　　沙狗似彭蜞壤沙为穴见人则走曲折易道不可得也 

　　晋安东南呉屿山蜈蚣千万积成堆或云长丈余以作脯味似大虾 

　　■〈溪隹〉鶒水鸟毛有五彩色食短狐其在溪中无毒气 

　　◇钦定四库全书◇ 

　　说郛卷六十三上 

　　（元）陶宗仪 撰 

　　●吴地记（陆广微） 

　　按史记及吴越春秋自禹治水已后分定九州岛禹贡扬州之域吴国四至东亘沧溟西连荆郢南括越表北临大江盖吴国之本界也今郡在京师东南三千一百九十里当磨竭斗牛之位列婺女星之分野从秦始皇并吞六国之后至汉顺帝永建四年有山阴县人殷重献策于帝请分江置两浙诏司空王袭封从钱唐江中分向东为会稽郡向西为吴郡至陈朝贞明元年改为吴州隋文帝开皇九年改郡邑至横山东新立城郭（一云隋开皇十三年却为苏州）唐武徳七年移新州却复旧址升为望管乡七乡一百九十四户一十四万三（本作二）千二（当作三）百六十一（阙）税茶盐酒等钱六十九万二千八百八十五贯七十六文 

　　吴县九万九千九百六十三贯七十三（本无三字）文 

　　长洲县九万八千五百七十六贯五百七十六文 

　　嘉兴县一十七万八千七十六贯一百二十文 

　　昆山县一十万九千五百三贯七百三十八文 

　　常熟县九万七百五十贯七百七十四（本无四字）文 

　　华亭县七万二千一百八十二贯四百三十一文 

　　海盐县四万六千五百八十一贯五十八文 

　　续添 

　　吴江县三万六千二百六十九贯一百文使司割隶酱菜钱一十万七千七百二十贯二百四（作四）十六（作八）文 

　　留苏州军事酱菜衣粮等钱一十七万八千三百四十九贯九十八文（当作九百二文） 

　　团练使军资等三十（本无十字）万六（当作七）千八百三十贯文送纳（本无纳字）上都 

　　地名甄胃水名通波城号阖闾台曰姑苏隩壤千里是号全吴昔周太王三子长泰伯次仲雍次季厯厯生子昌有圣瑞太王有疾泰伯仲雍以入山采药乃奔吴文身断髪示不可用以让季厯子昌立是为西伯即文王也吴人义泰伯归之为王泰伯三让弟仲雍仲雍立号勾吴（所居地名）卒葬梅里（又名畨丽今横山）而仲雍立仲雍生季简季简生释达释达生固章固章卒其后至寿梦始别筑城为宫室于平门西北二里（基址见存）自泰伯至寿梦十九世寿梦生四子长诸樊次余祭次余昧次季札季札贤寿梦欲立之札让不可乃立诸樊诸樊卒吴人固立札札弃室而畊之野乃止封札延陵季子而余祭立四年吴使季子行聘诸国余祭卒授弟季子让逃去余昧之子曰僚立为诸樊之子公子光所弑在位十三年僚好炙鱼非専诸炙不食诸樊之子光譛以百金令専诸进鱼上僚置匕首于炙鱼中刺僚死子光簒立是为阖闾王又令刺客要离袖剑杀吴公子庆忌即王僚子也季子厯三年回闻僚被杀乃匍匐往其坟号哭于是子光谢过于季子季子曰茍先君无废祀民无废主社稷有奉乃吾君子哀死事生以待天命耳 

　　阖闾城周敬王六年伍子胥筑大城周回四十二里三十步小城八里二百六十步陆门八以象天之八风水门八以象地之八卦吴都赋云通门二八水道六衢是也西阊胥二门南盘蛇二门东娄匠二门北齐平二门不开东门者为絶越之故也 

　　阊门亦号破楚门吴伐楚大军从此门出陆机诗曰阊门势嵳峩飞阁跨通波又孔子登山望东吴阊门叹曰吴门有白气如练今置曳练坊及望舒坊因此胥门本伍子胥宅因名石碑见存出太湖等道水陆二路今陆废门南三里有储城越（疑作吴）王贮粮处十五里有鱼城越王养鱼处门西五里有越来溪 

　　盘门古作蟠门尝刻木作蟠龙以此镇越又云水陆相半沿洄屈曲故名盘门又云吴大帝蟠龙故名门内有武烈大帝庙在祀典东北二里有后汉破虏将军孙坚坟又有讨虏将军孙策坟 

　　蛇门南面有陆无水春申君造以御越军在已地以属蛇因号蛇门前汉梅福字子贞为南昌尉避王莽乱政称得仙弃妻子易姓名有人见福隠市卒即此门也 

　　匠门又名干将门东南水陆二路今陆路废出海道通大莱沿松江下沪渎阖闾使干将于此铸剑材五山之精合五金之英使童女三百人祭炉神鼓槖金银不销铁汁不下其妻莫邪曰铁汁不下曰有计干将曰先师欧冶铸剑之颖不销亲铄耳以（阙）成物（阙）可女人聘炉神当得之莫耶闻语跃入炉中铁汁出遂成二剑雄号干将作龟文雌号莫邪鳗文余铸得三千并号（阙）文剑干将进雄剑于吴王而藏雌剑时时悲鸣忆其雄也门南三里有葑门赤门有赤栏将军坟在蛇门东陆无水道故名赤门东南角又有鲂鱮门吴曽■〈鱼才〉鱮见因号并非八门之数也娄门本号疁门东南秦时有古疁县至汉王莽改为娄县东南二里有汉吴郡太守朱梁坟本名赵避后汉和帝讳改为梁今吴郡朱氏皆梁之后塘北有顾三老坟见存 

　　齐门北通毗陵昔齐景公女聘吴太子终累阖闾长子夫差兄也齐女丧夫每思家国因号齐门后常熟海隅山东南岭与仲雍固章等坟相近葬毕化白龙冲天而去今号为母塜坟门东二里有庐江太守闗臻坟 

　　平门北面有水陆通毗陵子胥平齐大军从此门出故号平门东北三里有殷贤臣申公巫咸坟亦号巫门西北二里有吴偏将军孙武坟西北三里有酱醋城汉刘濞筑东北三里有颍川太守陆宏坟 

　　吴县在望下秦始皇二十六年置汉王莽改秦徳县陈贞明元年后主复为吴县隋开皇九年越国公杨素移郡及县于横山东五里今复移城内管乡三十户三万（阙）千三百六十一坊三十 

　　吴公子庆忌坟在县东北三十五里今呼庆坟 

　　步隲坟在县东北三里隲任吴为骠骑将军代陆逊为丞相有石碑见存临顿桥西南 

　　周瑜坟在县东二里瑜字公瑾庐江舒人仕吴大将军南郡太守美姿貎时年二十四吴中皆呼为周郎及孙权称号谓公卿曰非周公瑾不帝矣瑜少精思音乐虽三爵之后乐有阙误必知之则回顾时人謡曰曲有误周郎顾 

　　顾野王坟在横山东平陆地遗言不起坟野王字休伦仕陈武帝为门下侍郎博综羣书广捜经籍撰梁瑞应图七十卷御览三百六十卷宫人各念一卷常随驾行内人谓之着脚御览 

　　姑苏台在吴县西南三十五里阖闾造经营九年始成其台髙三百丈望见三百里外作九曲路以登之射台在吴县横山安平里 

　　鸭城在吴县东南二十里匠门外沙里中城东五里有豨坟是吴王畜豨之所东二里有豆园吴王养马处又有鸡陂阖闾置豆园在陂东 

　　织里今织里桥在丽娃乡俗呼失履桥利娃乡讹也 

　　澹台湖在吴县东南十里孔子弟子澹台灭明字子羽宅陷为湖湖侧有坟 

　　夏驾湖寿梦盛夏乗驾纳凉之处 

　　凿湖池置苑囿故今有苑桥之名 

　　蔡经宅在吴县西北五十步经后汉人有道术练大丹服菖蒲得仙今蔡仙乡即其隠处也 

　　冯驩宅在吴县东北二里五十步驩平原君门下客今有弹铗巷其坟在侧石碑见存 

　　长洲县望在郡下贞观七年分吴县界以苑为名地名茂苑水名僊山乡东一百里有秦时古疁王莽改为娄县北三里有甪溪广八里深四丈西入太湖北四十二里有湖广四里深三丈县北二十七里有岑陂夏驾陂马的陂（吴囤古有此）管坊三十乡三十户二万三千七百 

　　华池在长洲县大云乡安昌里 

　　华林园在长洲县华林桥 

　　南宫城在长洲县干将乡长乐里 

　　嘉兴县本号长水县在郡南一百四十三里周敬王十年置在谷口湖秦始皇二十六年重移改由拳县景龙二年嘉禾野生改嘉禾县吴赤乌五年避吴王太子名改嘉兴县前有晋妓钱塘苏小小墓东五里有天心池二里有会稽太守朱买臣坟西五百步有晋兵部尚书徐恬宅舍为灵光寺县北三十里有檇里池是吴越战敌处县南一百里有语儿亭勾践令范蠡取西施以献夫差西施于路与范蠡潜通三年始达于吴遂生一子至此亭其子一歳能言因名语儿亭越絶书曰西施亡吴国后复归范蠡同泛五湖而去北二十五里有长谷亭入华亭县西北行七十里有震泽今升县望管乡五十户一万七千五十四 

　　昆山县在郡东七十里地名全吴水名新阳贞观十三年分在吴县东置县南一百九十步有晋将军袁山松城隆安二年筑时为吴郡太守以御孙思军在沪渎池滨半毁江中山松能楷书梁武帝评其书云山松书如深山道者见之往往缩头卒赠司空将军葬横山东二里会昌四年升县管乡二十四户一万三千九百八十一 

　　常熟县在郡北一百里晋建安二年分吴县海虞置本号海虞县至唐贞观九年改常熟县北一百九十步有孔子弟子言偃宅中有圣井阔三尺深十丈傍有盟（即坛也）盟北百步有浣沙石可方四丈县北二里有海虞山仲雍固章并葬山东岭上阖闾三子长曰终累婚齐女蚤亡亦葬此山山有二洞穴穴侧有石坛周回六十丈山东二里有石室太公吕望避纣之处山西北三里有越王勾践庙郭西二里有夫差庙折姑苏台造管乡二十四户一万三千八百二十 

　　华亭县在郡东一百六十里地名云间水名谷水天寳五年置葢晋元假陆逊宅造池亭华丽故名有陆逊陆机陆瑁三坟在东南二十五里横山中有鹤鸣鹤唳玄鹤管乡二十二户一万二千七百八十 

　　海盐县在郡东南二百二十里地名殷水水名福见秦始皇二十六年置陷为柘湖又改武元县湖为当湖隆安五年改东武洲移在故邑上咸康七年改御越复号海盐县陈贞明元年割属盐官广徳七年隶归嘉兴景隆二年重置光天二年废开元五年刺史张廷珪奏请重置县东十一里有晋穆公何皇后宅十五里有公孙挺陈开强顾冶子三坟俱事齐景公勇烈有功于景公为晏子馈以桃二颗令言功三人同日而死葬于此县东南三十里有秦柱山有五百童女避秦始皇难于此后并得仙县西五里有会稽山是陆华兄弟寻金牛之处管乡一十五户一万三千二百会昌四年升为县 

　　虎丘山避唐太祖讳改为武丘又名海涌山在吴县西北九里二百步阖闾葬此山中发五郡之人作塜铜椁三重水银灌体金银为坑史记云阖闾塜在吴县阊门外以十万人治塜取土临湖葬经三日白虎踞其上故名虎丘山吴越春秋云阖闾葬虎丘十万人治葬经三日金精化为白虎蹲其上因号虎丘秦始皇东廵至虎丘求吴皇寳剑其虎当坟而踞始皇以剑击之不及悞中于石（遗迹尚存）其虎西走二十五里忽失扲今虎疁唐讳虎钱氏讳疁改为浒墅剑无复获乃陷成池古号剑池池傍有石可坐千人号千人石其山本晋司徒王珣与弟司空王珉之别墅咸和二年舍山为东西二寺立祠于山寺侧有贞娘墓吴国之佳丽也行客才子多题诗墓上有举子镡铢作诗一絶其后人稍稍息笔 

　　花山在吴县西三十里其山蓊郁幽邃晋太康二年生千叶石莲花因名山东二里有胥葬亭吴越阖闾置亭东二里有馆娃宫吴人呼西施作娃夫差置今灵岩山是也晋太尉陆玩舍宅置寺宫傍有石皷大三十围吴志云其鼓有兵则鸣晋隆安二年贼孙思作乱鼓鸣山上有池旱亦不涸中有莼甚美夏食之则去热吴中以为佳品 

　　支硎山在吴县西十五里晋支遁字道林尝隠于此山后得道乗白马升云而去山中有寺号曰报恩梁武帝置 

　　岝■〈山上咢下〉山在吴县西十二里吴王僚葬此山中有寺号思益梁天监二年置余杭山又名四飞山在吴县西三十里有汉豫章太守陆烈坟东二里有汉山阴县令陆寂坟山有白土如玉甚光润吴中每年取以充贡号曰石脂亦曰白垩白磰东三里有夫差义子坟十八所横山又名据湖山在吴县西南十六里中有朱植坟及晋门下侍郎陆云公坟鸡笼山在吴县西三十里以形似鸡笼因名晋太康二年司空陆玩葬此山掘地得石鳯飞出今鳯凰墩是也陆玩字君瑶为左仆射苏峻之难与兄晔随帝在石头城以晔玩吴民之望不敢加逼迁既登公辅尝叹息谓宾客曰我为三公是天下无人其谦抑若是疾薨以佐命之勲特置七十家守坟子纳字祖言（讷玩之弟子讷误也）絶俗不改素业为吴兴守至郡不受俸禄征讨大都督谢安诣讷殊无供办茶果清谈而退终尚书令亦葬此山 

　　升犹山在吴县西二十里吴太宰嚭所葬嚭楚伯州犂之孙楚诛伯州犂奔吴吴以为大夫谗佞夫差而诛子胥后句践灭吴诛嚭以其不忠也 

　　女坟湖在吴县西北六里越絶书曰夫差小女字幼玉见父无道轻士重色其国必危遂愿与书生韩重为偶不果结怨而死夫差思痛之金棺铜椁葬阊门外其女化形而歌曰南山有鸟北山张罗鸟既髙飞罗当奈何志欲从君谗言孔多悲怨成疾没身黄坡又赵晔吴越春秋云阖闾有女哀怨王先食蒸鱼乃自杀王痛之厚葬于阊门外其女化为白鹤舞于吴市千万人观之后陷成湖今号女坟湖流杯亭在女坟湖西二百步阖闾三月三日泛舟游赏之处 

　　太湖按汉书志云尔雅九薮曰吴越之间有具区郭璞云今吴县西南太湖即震泽也中有包山去县一百三十里其山髙七十丈周回四百里下有洞庭穴潜行水底无所不通号为地脉又有大小二雷山按越絶书曰太湖周回三万六千顷亦曰五湖虞翻云太湖有五道之别故谓之五湖国语曰吴越战于五湖在笠泽一湖耳张勃吴録云五湖者太湖之别名以其周行五百里以五湖为名周处风土记曰舜渔泽之所也扬州记曰太湖一名震泽一名洞庭今湖中包山有石穴其深莫知其极即十大洞天之第九林屋洞天也洞庭山记曰洞庭有二穴东南入洞幽邃莫测昔阖闾使令威丈人寻洞秉烛昼夜而行继七十日不穷而返启王曰初入洞口狭隘伛偻而入约数里忽遇一石室可髙二丈常垂津液内有石床枕砚石几上有素书三卷持回上于阖闾不识乃请孔子辩之孔子曰此夏禹之书并神仙之事言大道也王又令再入经二十日却返云不似前也唯上闻风水波涛又有异虫挠人扑火石燕蝙蝠大如鸟前去不得丈人姓毛名苌号曰毛公今洞庭有毛公宅石室并坛存焉 

　　松江一名松陵又名笠泽（阙）越伐吴御之笠泽其江之源连接太湖一江东南流五十里入小湖一江东北二百六十里入于海一江西南流入震泽此三江之口也咸仲云松容也容裔之貎尚书云三江既入震泽底定是也晋张翰仕齐王冏在京师见秋风起思松江鲈鱼鲙遂命驾东归俄而冏败人皆谓之见机卒葬横山东五里 

　　唐曹恭王庙在松江恭王太宗第十四子调露元年则天皇后出为苏州刺史 

　　百口桥后汉郡人顾训家有百口五世同居乡人効之共议近宅造百口桥以彰孝义也 

　　乗鱼桥在交让渎郡人丁法海与琴髙友善髙世不仕共营东皋之田时歳大稔二人共行田畔忽见一大鲤鱼长可丈余一角两足双翼舞于髙田法海试上鱼背静然不动良久遂下请髙登鱼背乃举翼飞腾冲天而去 

　　琴髙宅在交让渎法海寺西五十步法海寺济阳丁法海舍宅所置法海盖丁令威之裔殿西浮图下有令威炼丹井也皋桥在吴县北三里有五十步汉议郎皋伯通字奉卿所居因名伯通卒葬胥门西二百步号伯通墩髙士梁鸿隠居伯通庑下为人赁舂每归妻为具食举案齐眉伯通察而异之曰彼佣能使其妻敬之如此非凡人也舍于家鸿潜闭门著书十余篇疾困告主人曰昔延陵君葬子嬴博之间不归乡里慎勿令我子持丧归去乃卒伯通等求葬地于吴要离塜傍咸曰要离烈士伯鸾清髙宜令相近葬毕妻子归扶风 

　　都亭桥寿梦于此置都驿招四方贤客基址见存 

　　炭渚桥吴时海渚通源后沙涨为陆基址见存 

　　定跨桥阖闾于行苑内置游赏之处基址见存 

　　重玄寺梁卫尉卿陆僧瓒天监二年旦暮见住宅有瑞云重重复之遂奏请舍宅为重云寺台省误冩为重玄时赐大梁广徳重玄寺 

　　干元寺晋髙士戴颙舍宅置干元初苏州节度采访使郑桂清书额奉敕依年号为干元寺 

　　通玄寺吴大帝孙权吴夫人舍宅置晋建兴二年郡东南二百六十里有沪渎渔人夜见海上光明照水彻天明日覩二石神像浮水上众言曰水神也以三牲日祝迎之像背身泛流而去时郡有信士朱应及东陵寺尼率众香花钟磬入海迎之载入郡城像至通玄寺前诸寺竞争数百人牵拽不动众议玄像应居此寺言毕数人舁试像乃轻举便登寳殿神验屡彰光明七日七夜不絶梁简文帝制石佛碑曰有迦叶佛维卫佛梵字刻于像背唐东宫长史陆柬之书碑载初九年则天皇后遣使送珊瑚镜一面钵一副宣赐供养兼改通玄寺为重云寺开元五年兼赐金鱼字额旧通玄寺移盐官县东四十里鲍郎市其后像失一躯后人造一躯以并之  

　　龙光寺梁天监二年金紫光禄大夫（阙）舍宅置陆柬之书额 

　　永定寺梁天监三年苏州刺史吴郡顾彦先舍宅置陆鸿渐书额 

　　宴圣寺梁天监三年司徒沈长史吴郡张融舍宅置右卫翊陆逺书额 

　　禅房寺宋建武元年苏州刺史张岱舍宅置吴郡陆曾书额 

　　流水寺吴郡陆襄舍宅置三殿三楼髙僧清闲建吴郡县令田业伯叶书额 

　　唐慈寺宋建武元年髙士将军舍宅置 

　　朱明寺晋隆安二年郡人朱明孝义立身而家大富与弟同居弟妻言树壊欲弃兄异居明知弟意乃以金帛余糓尽给与弟唯留空宅忽一夕狂风骤雨悉吹财帛还归明宅弟与妻羞见乡里自尽明乃舍宅为寺号朱明寺 

　　般若台晋穆疾何曾置内有水池石桥铜像一躯髙一丈六尺髙士戴颙建唐景龙二年有神光现数日不歇奉敕改神景寺东北有般若桥因寺而名 

　　崇福寺梁天监三年武帝置周朝废之寳应元年重置龙兴寺则天皇后置御书额八方开元五年再兴此寺刺史张廷珪模勒御书于碑 

　　慈悲寺齐永明二年吴人薛昙舍宅置宋周昙卒遗言迁其灵柩于殿下 

　　陆卿寺梁庄舍宅置 

　　崇善玉芝二观并天监二年置 

　　右馆八所 

　　全吴　通波　龙门　临顿　升羽（帯城桥二百步）　乌鹊（在郡南髙桥）　江风（渇马港是）　夷亭（养鱼之亭） 

　　右坊三十六所 

　　通波　三让　水浮　阖闾　坤维　馆娃　调啁　平权　金风　南宫　通闗　葢簮　吴越　白贲　南记　长干　望馆　曳练　苌楚　处暑　常县　白华　即次　甘节　吴渝　洊雷　义和　噬嗑　嘉鱼　陋烛 

　　已上三十坊在吴县 

　　迁善　旌孝　儒教　绣衣　太玄　黄鹂　玉铉　布徳　立义　孙君　青阳　建善　从义　迎春　载耜　■〈门外井内〉水　丽泽　释菜　和令　（阙）则　南政　仲吕　必大　豸冠　八貂　同仁　天宫　布农　富春　循陔 

　　已上三十坊在长洲县 

　　周太王三子长曰泰伯次曰仲雍次曰季厯季厯贤而生圣子文王昌昌必有天下故泰伯以天下三让于季厯焉周与吴皆后稷之后姓姬氏吴国泰伯在位四十九年无子弟仲雍立 

　　周繇王在位三十七年（子熊遂立之） 

　　熊遂在位四十九年（子早轸立之） 

　　早轸在位五十九年（子■〈款，上代示〉吾立之） 

　　■〈款，上代示〉吾在位三十八年（子阙兄夷处立之） 

　　夷处在位三十九年（侄壁羽立之） 

　　壁羽在位三十六年（子齐玄立之） 

　　齐玄在位五十年（子柯卢立之） 

　　柯卢在位二十七年（弟柯转立之） 

　　柯转在位二十四年（子娇夷立之） 

　　娇夷在位二十四年（侄鸱夷立之） 

　　鸱夷在位三十年（子界嗣立之） 

　　界嗣在位三十五年（子知济立之） 

　　知济在位二十七年（子诸樊立之） 

　　余祭在位十七年（子夷昩立之） 

　　余昧在位二十一年（子僚立之） 

　　子僚在位十三年（堂弟子光立之） 

　　子光在位二十年（子光诸樊之子杀僚簒位号阖闾子夫差立之） 

　　夫差在位二十三年（为越王句践所杀国灭） 

　　已上计二十五王治国总六百二十四年 

　　罗城作亚字形周敬王六年丁亥造至今唐干符三年丙申凡一千八百九十五年其城南北长十二里东西九里城中有大河三横四直苏州名标十望地号六雄七县八门皆通水陆郡郭三百余巷吴长二县古坊六十虹桥三百有余地广人繁民多殷富古踪灵迹实异事后因王郢叛乱罗城乃以重修今姑纂成图画以俟后来者添修矣 

　　●游城南注（张礼） 

　　元佑改元季春戊申明微茂中同出京兆之东南门 

　　唐皇城之安上门也至徳二载改为先天门寻复旧肃宗以禄山国雠恶闻其姓京兆坊里有安字者率易之　续注曰志总序云唐开元元年改雍州为京兆府以京城为西京天佑元年昭宗东迁降为佑国军梁开平元年改府曰大安越二年改军曰永平后唐同光元年复为西京晋天福元年改军曰晋昌汉干佑元年改军曰永兴其府名皆仍旧有宋因之故其南北相值之街亦曰安上 

　　厯兴道务本二坊 

　　兴道坊在安上门街之西景龙三年改瑶林坊务本坊在安上门街之东与兴道坊相对景龙二年改玉楼坊景云元年并复旧二坊之地今为京兆东西门外之草市余为民田 

　　由务本西门入圣容院观荐福寺塔 

　　圣容院盖唐荐福寺之院也今为二寺寺之浮图今正谓之荐福寺塔尚存焉其寺文明元年立谓之大献佛寺天授元年改为荐福寺景龙中宫人率出钱起塔十五层　续注曰贞佑乙亥歳塔之纒腰尚存辛卯迁徙废荡殆尽惟砖塔在焉 

　　南行至永乐坊 

　　即横冈之第五爻也今谓之草场坡古场存焉隋宇文恺城大兴以城中有六大冈东西横亘象干之六爻故于九二置宫室以当帝王之居九三置百司以应君子之数九五贵位不欲常人居之故置玄都观大兴善寺以镇之玄都观在崇业坊大兴善寺在靖善坊其冈与永乐坊东西相直长安志云坊东有裴度宅度欲入朝有张权舆上疏云度名应图谶宅据冈原盖尝有人与度作谶云非衣小儿坦其腹天上有口被驱逐言度曾讨淮西平吴元济宅据冈原与兴善玄都相连故也 

　　东南至慈恩寺少迟登塔观唐人留题 

　　寺本隋无漏寺贞观二十一年髙宗在春宫为文徳皇后立为慈恩寺永徽三年沙门玄奘起塔初惟五层砖表土心效西域窣堵波即袁宏汉记所谓浮图祠也长安中摧倒天后及王公施钱重加营建至十层其云鴈塔者天竺记达嚫国有迦叶佛伽蓝穿石山作塔五层最下一层作鴈形谓之鴈塔盖此意也嘉话录谓张莒及进士第间行慈恩寺因书同年姓名于塔壁后以为故事按唐登科记有张台无张莒台于大中十三年崔铏下及第冯氏引之以为自台始若以为张莒则台诗已有题名之说焉塔自兵火之余止存七层长兴中西京留守安重霸再修之判官王仁裕为之记长安士庶每岁春时逰者道路相属熙宁中富民康生遗火经宵不灭而游人自此衰矣塔既经焚涂圬皆剥而砖始露焉唐人墨迹于是毕见今孟郊舒元舆之类尚存至其它不闻于后世者盖不可胜数也　续注曰正大迁徙寺宇废毁殆尽惟一塔俨然塔之东西两龛唐禇遂良所书圣教序及唐人题名记碑刻存焉西南一里许有西平郡王李公晟先庙碑工部侍郎张彧撰建业韩秀弼八分书字画厯厯可读 

　　倚塔下瞰曲江宫殿乐逰燕喜之地皆为野草不觉有黍离麦秀之感 

　　江以水流屈曲故谓之曲江其深处下不见底司马相如赋曰临曲江之隑洲葢其地也剧谈曰曲江本秦隑洲唐开元中疏凿为胜境江故有泉俗谓之汉武泉又引黄渠之水以涨之泉在江之西旱而祷雨有应今为滨江农家湮塞然春秋积雨池中犹有水焉黄渠水出义谷北上少陵原西北流经三像寺鲍陂之东北今有亭子头故廵渠亭子也北流入鲍陂鲍陂隋改曰杜陂以其近杜陵也自鲍陂西北流穿蓬莱以注之曲江由西北岸直西流经慈恩寺而西欧阳詹曲江记其略曰兹地循原北峙回冈旁转圆环四匝中成坎窞窙■〈穴上夘下〉港洞生泉翕源东西三里而遥南北三里而近崇山浚川钩结盘护不南不北湛然中停荡恶含和厚生蠲疾涵虚抱景气象澄鲜涤虑延欢栖神育灵观此可得其槩矣唐进士新及第者往往泛舟逰宴于此文宗时曲江宫殿废十之九帝因诵杜甫哀江头之诗慨然有意复升平故事太和九年发左右神策军三千人疏浚修紫云楼彩霞亭仍勅诸司有力建亭馆者官给闲地任营造焉今遗址尚多存者江水虽涸故道可因若自甫张村引黄渠水经鲍陂以注曲江则江景可复其旧不然疏其已塞之泉渟潴歳月亦可观矣乐游原亦田园在曲江之北即秦宜春院也汉宣帝起乐逰庙因以为名在唐京城内每歳晦日上已重九士女咸此登赏袚褉乐逰之南曲江之北新昌坊有青龙寺北枕髙原前对南山为登眺之絶胜贾岛所谓行坐见南山是也  

　　出寺涉黄渠上杏园望芙蓉园西行过杜祁公家庙 

　　杏园与慈恩寺南北相直唐新进士多逰宴于此芙蓉园在曲江之西南隋离宫也与秦园皆秦宜春下苑之地园内有池谓之芙蓉池唐之南苑也杜祁公家庙咸通八年建石室尚存俗曰杜相公读书堂其石室曰藏书龛　续注曰石室奉安神主之室也 

　　出启夏门览南郊百神灵星三坛 

　　启夏门唐皇城之南门也北当皇城之安上门少西葢京城之南凡三门中曰明徳门今谓之五门西曰安化门今为之三门此其东门也三坛在门外西南二里百神灵星二坛颇毁而圆丘特完南一里有莲花村未详其所以名也　续注曰少西北有唐赠户部尚书杨贞公玚庙碑晋公李林甫撰王曾书王敬从题额次东南有唐相国令狐氏庙碑太和三年刘禹锡撰并书陈锡篆额杨氏苗裔太和间尚盛人呼为庙坡杨辛夘迁移后无闻焉 

　　次杜光村 

　　杜光村有义善寺俗谓之杜光寺贞观十九年建葢杜顺禅师所生之地顺觧华严经着法界观居华严寺证圆寂今肉身在华严寺 

　　东南厯仇家庄 

　　庄即唐宦官仇士良别业也士良死籍没其家后晋锡晋昌军节度使安彦威安氏子孙世守之士良墓碑俱存其南为郭子仪墓西南长孙无忌之墓碑皆断仆　续注曰抚定后府南赵牛里皓阳观主李可贞乔志朴相过语余观西北有二大碑云是郭氏墓碑他日往观其一寿州刺史郭敬之神道碑敬之字敬之子仪父也以子仪贵赠太保徐国公碑额御题韩国公苗晋卿撰序萧华书其一郭氏所尚升平公主墓碑书撰姓名失传 

　　过髙望西南行至萧灌墓读碑 

　　灌嵩之父也碑乃明皇题额张说为文梁升卿书嵩墓别葬张曲 

　　由赵村访章敬寺基经拨川王论弓仁墓 

　　五代周太子太师致仕皇甫玄庄在赵村建隆二年置墓在村东碑在其庄内章敬寺长安志曰在通化门外本鱼朝恩庄也后为章敬皇后立寺故以为名殿宇总四千一百三十间分四十八院以曲江亭馆华清宫观风楼百司行解及将相没官宅舍给其用今此基不甚侈且舆志所载地里不同岂四十八院之一耶论弓仁者吐蕃普赞之族也世相普赞戎言谓宰相为论因以为氏圣厯三年以所统吐浑七千帐降唐累有战功死赠拨川王葬赵村张说为碑今已毁仆字无存者独其题额在焉 

　　下勲荫坡入牛头寺登长老文公禅堂夜宿寺之南轩 

　　勲荫坡今牛头寺之坡也寺即牛头山第一祖遍照禅师之居也贞元十一年建内有徐士龙所撰碑太平兴国中改寺曰福昌元丰癸亥长老道文自南方来居于寺之北堂其南轩为延客之所今有朱公掞题壁 

　　己酉谒龙堂循清明渠而西至皇子陂徘徊久之 

　　龙堂在牛头寺之西寺故有龙泉塔院此堂即其地也泉北有塔俗称龙堂坡地甚平衍中多植杏谓之杏花坪见杜诩胜游録清明渠隋开皇初引沉水西北流屈而东流入城当大安坊南街又东流至安乐坊入京城今其渠自朱坡东南分流水穿杜牧之九曲池循坡而西经牛头寺下穿韩符庄西过韦曲至渠北村西北流入京城皇子陂又在龙堂之西秦葬皇子于陂起塜塜于陂北原上因以名之隋文帝改永安坡唐复旧 

　　览韩郑郊居至韦曲扣尧夫门上逍遥公读书台寻所谓何将军山林而不可见因思唐人之居城南者往往旧迹湮没无所考求岂胜遗恨哉 

　　韩店即韩昌黎城南杂题及送子符读书之地今为里人杨氏所有凿洞架阁引泉为池穿地得大鸣起信论碑之上篇郑谷庄在坡之西今为里人李氏所有韦曲在韩郑庄之北尧夫进士韦师锡之字也世为韦曲人逺祖夐后周时居此萧然自适与族人处玄及安定梁旷为放逸之友时人慕其闲素号为逍遥公明帝贻之诗曰香动秋兰佩风飘莲叶衣北史有传今其读书台俨然屹立逍遥谷则在骊山西南葢亦慕夐而名之也杜甫何将军山林诗有不识南塘路今知第五桥又曰忆过杨栁渚走马定昆池今第五桥在韦曲之西与沈家桥相近定昆池在韦曲之北杨栁渚今不可考南塘按许潭诗云背岭枕南塘其亦在韦曲之左右乎尝读唐人诗集岑嘉州有杜陵别业终南别业而石鳖谷髙冠谷皆有其居郎士元有吴村别业段觉有杜村闲居元微之亦有终南别业萧氏有兰陵里梁升卿有安定庄今皆湮没谩不可寻葢不特何将军山林而已 

　　晩抵申店李氏园亭夜宿祁子虚书舍 

　　申店夹潏水之两溪李氏名之邵字公材尝为进士祁子虚名（阙）人婿也园之东有阁曰秘春北有小轩曰明月 

　　庚戌子虚邀饮韦氏会景堂及门主人出迓明微以为不足子虚道其景且诵其诗明微闻之始入其奥 

　　韦氏名宗礼字中伯世为下杜人葢唐相之裔家失其谱不知为何房城南诸韦聚处韦曲宜其属系系易知然或东眷或西眷或逍遥公或郑公或东陂公或龙门公不知其实何房也中伯博学好古葺治园亭竒花异草中莫不有日与宾客宴逰朝奉郎白序题其堂曰会景中伯圃中有对金竹其状与对青相似长安有此竹者惟处士苏季明张思道与中伯三家而已 

　　复相率济潏水陟神禾原西望香积寺塔原下有樊川御宿之水交流谓之交水西合于澧北入于渭 

　　长安志曰潏水今名泥水一作坃水自南山流至皇子陂今潏水不至皇子陂由瓜州村附神禾壍上穿申店而原愈髙凿原而通深至八九十尺俗谓之坃河是也瓜洲村之东北原上潏水北岸上尚有川流故道西北过张王村之东又西北经内家桥又西北经下杜城过沈家桥杜城之西有丈八沟即杜子美陪诸公子纳凉遇雨之地潏水上原西北流而合御宿川水是名交水在香积寺之西南香积寺唐永隆二年建中多石象塔砖中裂院中荒凉人鲜游者 

　　下原访刘希古过瓜洲村 

　　刘希古名舜才为进士不第退居申店潏水之阴瓜洲村俗以为牧之种瓜之地予读许浑集有和淮南相公重逰瓜洲别业诗淮南相公杜佑也佑三子师损式方从郁牧之从郁子也由此考之在佑已有瓜洲别业则非牧之种瓜地明矣今村南原上有瓜洲墓岂始有瓜洲人居此而名之耶亦犹长安县有髙丽曲因髙丽人居之而名也 

　　复涉潏水逰范公五居 

　　范公庄本唐岐国杜公佑郊居也门人权徳舆为之记纂叙幽胜极其形容旧史称佑城南樊川有桂林亭卉木幽邃佑日与公卿宴集其间元和七年佑以太保致仕居此式方传又云杜城有别墅亭馆林池为城南之最牧之之赋亦曰予之思归兮走杜陵之西道岩曲泉深地平木老陇云秦树风髙霜早周台汉园斜阳衰草其地有九曲池池西有玉钓亭许浑诗所谓九曲池西望月来池迹尚存亭则不可考也又其地有七叶树每朶七叶因以为名罗隠诗所谓夏牕七叶连檐暗是也以是求之其景可知矣此庄向为杜氏所有后归尚书郎胡拱辰熙宁中侍御史范巽之买此庄于胡故俗谓之御史庄中有溪栁岩轩江阁圃堂林馆故又谓之五居 

　　东上朱坡憇华岩寺下瞰终南之胜雾岩玉案圭峰紫阁粲在目前不待足履而尽也 

　　朱坡在御史庄东华寺寺西牧之朱坡三絶句极言其景华岩寺贞观中建寺之北原下瞰终南可尽其胜岑参诗所谓寺南几千峰峰翠青可掬是也终南一名太乙一名地肺闗中记曰终南太乙左右三百里内为福地栁宗元碑曰据天之中在都之南西至于褒斜又西至于陇首以临于（阙）东至于商颜又东至于太华以距于闗秦末四皓隠于其间后因立庙唐文宗诏建终南山祠册为广恵公圭峰紫阁在祠之西圭峰下有草堂寺唐僧宗密所居因号圭峰禅师紫芝之阴即渼陂杜甫诗曰紫阁峰阴即渼陂是也太乙在祠之东雾岩玉案附丽而列二峰之间有氷井经暑不消长安歳不藏氷夏则取氷于此紫阁之东有髙观峪岑参作髙冠蒋之竒作髙官未知孰是 

　　已而子虚希古开樽三门寺僧子齐出诗凡七百篇皆咏寺焉予赏苏子美诗明微吟唐僧子兰诗疎钟揺雨脚积雨浸云容之句及读相国陈公悔把吾庐寄杜城之言则又知华岩之为胜也酒阑过东阁阁以华岩有所蔽而登览胜之真如塔在焉谓之东阁以西有华岩寺故也今为草堂别院 

　　长安志曰真如塔在华岩寺今其塔在东阁法堂之北壁间二石记皆唐刻也具载华岩寺始末则华岩东阁本一寺也不知其后何以隶草堂焉 

　　下阁至澄襟院院引北岩泉水架竹落庭注石盆彻可挹使人不觉顿忘俗意时子虚希古先归院之东元医之居也予与明微宿焉 

　　澄襟院唐左行僧录遍觉大师智慧之塔院也碑云起塔于万年县神禾乡孙村今属鸿固乡元医世为樊川人其居北倚髙坡泉声泠泠竹阴相接圃中植花穴洞岩间架阁池上茂林修竹与之隠映真有幽胜之趣　续注曰澄襟院水久涸今为长滨滨巨源衣钵院庄则金兴定辛巳间尚为元氏之居迁徙后遂无闻焉近代李构即庄建阁凿洞立三清像遂呼为三清阁兵后髙窦老奉披云真人为十方院门人樊志髙尽有元庄典刑虽在盛事则废 

　　辛亥厯废延兴寺过夏侯村王白二庄林泉 

　　延兴寺在杨万坡断碑遗址瓦砾遍地兴废之由无可考今为里人刘氏所有竹木森蔚泉流清浅景胜元医之居但不葺治耳驸马都尉王铣林泉在延兴寺之东与朝奉郎白序为邻王氏林泉久不治白字圣均庄有挥金堂顺年堂疑梦室醉吟庵翠屏阁寒泉亭辛夷亭桂嵓亭今为王员外家所有 

　　东次杜曲前瞻杜固盘桓移时 

　　唐史称杜正伦与城南诸杜素逺求通谱不许衘之世传杜固有王气诸杜居之衣冠世美及正伦执政建言凿杜固通水以利人既凿川流如血阅十日方止自是南杜稍不显居杜固者谓之南杜以北有杜曲故也杜固今谓之杜坡所凿之处崖堑尚存俗曰马塴崖或曰鳯凰嘴不知何谓也杜氏世葬少陵原司马村之西南杜甫尝称杜曲诸生少陵野老正谓杜曲少陵相近故也甫为晋征南将军预之后预玄孙某随宋武帝南迁遂为襄阳人甫曾祖某为巩令又徙河南宋孙洙为甫传以牧之为甫族孙葢同出于预也是甫乃城南诸杜之裔耳然唐宰相世系不载不知何故俟再考之 

　　越姜堡至兴教寺上玉峰轩南望龙池废寺 

　　兴教寺总章二年建有三藏玄奘慈恩西明三塔寺倚北冈南对玉案峰元丰中知京兆龙图李公登眺于斯命僧创轩是名玉峰擢明年令陈正举为之记龙池寺直玉案山之北　续注曰兴教寺开成四年沙门令总载修三藏塔铭屯田郎中兼侍御史刘轲撰慈恩塔铭太子左庶子御史中丞李宏度撰西明塔铭贡士宋复撰三藏塔奠中差大右慈恩左西明差小殿宇法制精密庄严 

　　过塔院抵韦赵览牛相公樊乡郊居 

　　塔院者京兆开元寺福昌塔之庄也俗谓之塔院修竹乔林森结参天池台废基颇多不知在唐为谁氏业俗传国初狂人李琰居之琰诛没官后福昌塔成赐之为常住韦赵村有牛相僧孺郊居子孙尚有存者僧孺八世祖某隋封竒章公长安城南下杜樊乡有赐田数顷书千巻僧孺居之依以为学后为相与李徳裕相恶门生故吏各相为党先是泓沙相徳裕宅为玉碗僧孺宅为金杯且云金毁可作他器玉毁不复用矣其言果验然唐史传方技者不载其事其亦阙文乎 

　　乃登少陵原西过司马村穿三像院寻旧路暮归孙君中复之庐 

　　长安志云少陵原南接终南山北直浐水本为鳯栖原汉许后葬少陵在司马村之东因即其地呼少陵原杜牧之自志云葬少陵司马村栁宗元志伯妣墓曰墓万年之少陵原实鳯栖原也原脉起自南山曲原西北冈阜相连累累不断凡五十里然则鳯栖少陵其实一本因地异名耳汉总谓之洪固原今万年县有洪固乡司马村今在长安城之东南少陵在村之东北则浐水在东非在北矣少陵东接丰梁原或作鳯凉原浐水出焉东北对白鹿原荆谷水出焉二水合流入渭杜甫诗所云天髙素浐原是也少陵之东冈下即浐水之西岸其地有泉旧传有犊跑鸣而泉出今谓之鸣犊镇三像寺开元中建背倚北原髙数百尺始寺依原刻三大佛故名又云开元末为武恵妃建武氏墓在鳯栖原长兴坊与寺亦相近中复田家子今为进士 

　　壬子渡潏水而南上原观干湫憇涂山寺望翠微百塔子虚约逰五台而与仆夫负行李者相失遂饮于御宿川之王渠醉还申店几半夜矣 

　　干湫在神禾原皇甫村之东旧传有龙移去南山炭谷原之湫水遂涸故谓之干湫炭谷之水遂着灵异厯代崇为太乙湫或曰炭谷本太乙谷土人语急连呼之耳　续注曰涂山寺在皇甫村神禾原之东南旧传皇甫村有三社曰鸾驾坪（阙）及废栖真观翠微寺在终南山上本太和宫武徳八年建贞观十年废廿年太宗厌禁内烦热命将作大匠阎立本再葺改为翠华宫元和元年废为翠微寺杜甫诗曰云薄翠微寺则元和之前固已谓之寺矣百塔在梗梓谷口唐信行禅师塔院今谓之兴教寺唐裵行俭妻厍狄氏尝读信行集录及殁迁窆于终南山鸱号堆信行塔之后由是异信行者往往归塟于此今小塔累累相比因谓之百塔塔东为石鳖谷广恵神祠在焉西为豹林谷种放隠居之地放居今为女冠所有苏季明松门亦在其西而董村寺翠微寺下院也又在其西自董村西行几十里曰丰徳寺丰徳长老所居今其寺犹有僧焉南五台者曰观音曰灵应曰文殊曰普贤曰现身皆山峰卓立故名五台圆光寺王建集为灵应台寺陆长源辩疑志为慧光寺韩渥集为神光寺今谓之圆光寺五台之北有留村数寺皆下院也御宿川按扬雄传曰武帝■〈门外井内〉上林南院至宜春鼎湖昆吾傍南山而西至长杨五柞北绕黄山濒渭而东逰观则止宿其中故曰御宿大抵樊川御宿皆上林苑地也 

　　癸丑诣张思道循原而东诣莲花洞经裵相旧居越幽州庄上道安洞抵炭谷既行小雨而还复寻会景堂清谈终日 

　　思道唐学士鷟之后居潏水之阴好读书善属文雅丽有祖风自思道之居东行五六里直樊川之上倚神禾原有洞曰莲花旧为村人郑氏之业郑氏逺祖干曜尚明皇之女临晋公主杜甫诗有宴郑驸马洞中云主家阴洞细烟雾宜即此地也自洞东行三四里为唐裵相国郊居林泉之胜亦樊川之亚今为鄱阳沈思之居又南行三里至幽州庄李氏林亭李氏燕人也故以幽州名泉竹之盛过沈庄矣南行四里至道安洞今为尼院院中起小塔西倚髙崖东眺樊南之景举目可尽又南行七八里至炭谷自谷口穿云渡水蹑乱石冒悬崖行十余里数峰耸削蹬道之半有司马温公隶书二十八字曰登山有道徐行则不困择平穏之地而置足则不跌人莫不知之鲜能慎谷前太乙观有希夷先生所撰碑观南为故处士雷蕳夫隠居之地 

　　甲寅北归及内家桥子虚别焉子与明微自翠台庄由天门街上毕原西望三会寺定昆池迤逦入明徳门 

　　内家桥今名也或曰雷家或曰能家皆姓也桥之西又有沈家桥第五桥亦以姓名罗隠城南杂感诗有赖家桥上潏河邉之句似当以能为是翠台庄不知其所以庄之前有南北大路俗曰天门界北直京城之明徳门皇城之朱雀门宫城之承天门则界当为街俗呼之讹耳许浑有天门街望之诗可据天门街当毕原之中长安志曰少陵原西入长安县界五里葢毕原也志误以为少陵西望三会寺寺邉有大塜世传为周穆王陵北有池旧与昆明池相通唐为放生池有台俗曰迦叶佛说法台而传记以为苍颉造书台景龙中中宗幸三会寺与羣臣赋诗上官倢伃所谓释子谈经处轩臣刻字留是也定昆池安乐公主之西庄也在京城之延平门外景龙初命司农卿赵履温将作少监杨务亷为园凿沼延十数里时号定昆中宗临幸与羣臣赋诗 

　　厯延祚光行道徳永达四坊之起至崇业坊览玄都观之遗基过冈论唐昌观故事 

　　唐昌观又曰唐兴观在安业坊玄都观北中有玉蘂花元和中有仙子来观严休父元稹辈俱有倡和 

　　既而北行数里入含光门而归焉实闰月十六也 

　　城南之景有闻其名而失其地者有具其名得其地而不知其所以者有见于近世而未着于前代者若牛头寺碑阴记永清公主庄长安志载沙城镇薛据南山别业罗隠杂感诗有景星观姚家园叶家林闻其名而失其地者也翠台庄髙望楼公主浮图温国塔朱坡具其名得其地而不得其所以者也杨舍人庄唯释院神禾少陵两原三清观涂山寺陈氏昆仲报徳庐刘翔集之蒙溪刘子衷之樊溪五台僧坟院见于近世而未着于前代者故皆略之以俟再考至于名迹可据而暴于人之耳目者皆得以详书焉 

　　●北户录（段公路） 

　　通犀 

　　通犀置大雾重露下终不沾濡又堪辨毒药酒药酒生沫若贮米饲鸡鸡见辄惊散一呼为骇鸡犀或中毒箭刺于创中立愈葢犀食百毒棘刺故也 

　　孔雀媒 

　　雷罗数州収孔雀雏养之使极驯扰致于山野间以物绊足傍施罗网伺野孔雀至则倒网掩之无遗一说孔雀不疋偶但音影相接便有孕如白鶂雌雄相视则孕或曰雄鸣上风雌鸣下风亦孕见博物志宋纪曰孝武大明五年有献白孔雀为瑞者愚按说文曰率鸟者系生鸟以来之名曰■〈囗外繇内〉字林音由今猎师有■〈囗外繇内〉也淮南万毕术曰鸡鸺致鸟注云取鸡鸺拆其大羽绊其两足以为媒博物志又云鸺鹠一名鸡鸺 

　　鹧鸪 

　　衡州南灵鹧鸪解岭南野葛诸菌毒及辟温瘴又一名樢（音述）多对啼广志言鹧鸪鸣云但南不北古今注云其名自呼南越志云其鸣自号杜薄州食之亡厉惟本草说鸣云钩辀格磔（竹客反） 

　　鹦鹉瘴 

　　广之南新勤春十州呼为南道多鹦鹉凡养之俗忌以手频触其背犯者即多病颤而卒土人谓为鹦鹉瘴愚亲验之 

　　赤白吉了 

　　普宁有亷州民获赤白吉了各一头献于刺史者其赤者寻卒白者久而能言 

　　绯猨公 

　　路咸通十年往髙凉程次青山镇其山多猿有黄绯者绯者絶大毛彩殷鲜真谓竒兽夫猨则狙玃猱狖之类其色多传青白玄黄而已今则岂可穷其族类与其猨能伏鼠多羣行猨善啼者其音凄入肝脾方知当一部鼓吹岂独鼃声然哉 

　　蚺蛇牙 

　　蚺蛇大者长十余丈围可七八尺多在树上候麞鹿过者吸而吞之至鹿消即纒大树上出其头角乃不复动土人伺之以竹籖籖煞之取其胆也故南裔异物志曰蚺蛇牙长六七寸土人尤重之云辟不祥利逺行卖一枚直牛数头 

　　红蛇 

　　公路至雷州对岸倚舟候风势见羣小儿簇二巨蛇各长丈余一如孔雀尾毛色金翠夺目一如真红色鲜明若血又有十余头白蛇前后相次若导从俱入一榕藤窍内竟不复去故知蛇有草木水土四种其类不可穷也又归化县有两头蛇南越志云无毒蛮人饵之兼名苑云两头蛇一名越王约髪俗占见之不祥然论衡引楚相孙叔敖事者何也会丛又云浑夕之山有蛇一首两身名曰肥遗见则大旱管子曰固水之精名曰蟡（音威）一头两身以其名呼之可使取鱼鳖 

　　蛤蚧 

　　蛤蚧首如蟾蜍背绿色上有黄斑点若古锦文长尺余尾絶短其族则守宫蜥蜴蝘蜓多居古木窍间自呼其名声絶大又有十二时亦其类也大者一尺尾长于身传云自旦至暮变十二般色伤人必死愚尝获一枚闭于笼中玩之止见变黄褐赤黒四色 

　　红蟹殻 

　　儋州出红蟹大小殻上多作十二点深臙脂色其殻与虎蟹堪作迭子按蟹一名蛫（音诡）广雅云雄曰蜋蚁雌曰博带抱朴子又云山中辰日称无肠公子蟹也古今注云小蟹一名长卿广志云铺（音脯）小蟹大如货钱又蟹奴如榆荚在其腹中生死不相离山海经载千里蟹洞冥记有贡百足蟹长九尺四螯者今恩州又出石蟹 

　　蛱蝶枝 

　　公路南行厯悬藤峡维舟饮水覩岩侧有一木五彩初谓丹青之树因命僮仆采之顷获一枝尚缀软蝶凡二十余个有翠绀缕者金眼者丁香服者紫斑眼黒花者黄白者绯脉者大如蝙蝠者小如榆荚者愚因登岸视乃知木叶化焉是知蝶生江南柑橘树蠧变为蛱蝶鸟足之叶为蝴蝶皆造化使然非虚语也又会要云大食国西邻大海尝遣人乗船经八年未极西岸中有一方石石上有树干赤叶青树生小儿长六七寸见人皆笑动其手脚若着树枝其使摘取一枝小儿即死异苑大元中汝南人入山伐木见一竹中央蛇形已成上枝叶如故吴郡桐庐民尝伐余遗竹一宿见雉头颈尽就身犹未化此亦竹为蛇蛇为雉也 

　　红蝙蝠 

　　红蝙蝠出陇州背深红色惟翼脉浅黒多双伏红蕉花间采者若获其一则一不去南人收为媚药王子年拾遗云有五色蝙蝠异物志鼍虱鱼因风入空木而化为蝙蝠灵枝图说曰蝙蝠服之寿万歳又媚药载软金鸟辟寒金龙子布糓脚胫骨鹊脑砂■〈禾委〉茎草■〈艹匀〉草左行草独未见録红蝙蝠处岂阙载乎又有无风独揺草男女带之相媚又陈藏器云榼子蔓生取子中仁带于衣令人有媚多迷人 

　　金龟子 

　　金龟甲虫也五六月生于草蔓上大于榆荚细视之真金帖龟子行则成双其虫死金色随灭如荧光也南人収以养粉云与汞粉相宜 

　　乳宂鱼 

　　金义之西南有山曰盘龙山有乳洞乳洞有金沙龙盘鱼皆四足修尾丹腹状若守宫游泳水濵人莫敢犯按御览云龙蟠山有石洞洞中小水水有四足鱼皆如龙形人杀之即风雨也然唐韵云鳎鱼各四足山海经云人鱼如■〈鱼帝〉（音啼）鱼四脚出丹洛二水有鲵大者谓之鰕（音啼）尔雅注鲵似鲇四足声似小儿但未见言其可致风雨耳公路因思道书说五头鱼三足麂皆神化所致不可以类而推也若以鱼之异者则澧水之鱼名朱鳖六足有珠又厯涧潭有五色鱼又丹水出丹鱼割肉以涂足下则可步履水上又翔法师云鮆（音荠）鱼一首十身博物志云金鱼脑中有麸金出功婆塞江又吴王食鲙有余弃江中为鱼今名吴王鲙余者长数寸又魏武四时食制曰望鱼侧如刀可以割草出豫章白髪鱼戴髪形如妇人白肥无鳞出滇池又郭延生述征记云城阳县南尧母庆都墓庙前一池鱼头间有印文谓之印颊鱼非告祠者捕不得又临海异物志云■〈鱼展〉鱼如指长七八寸但有脊骨曝作烛极有光明又比目鱼一名鲽（音榻）一名■〈鱼亷〉沈懐逺南越志谓之板鱼亦曰左介介亦作■〈鱼斤〉吴都赋云双则比目片则王余异物志南方镜鱼圆如镜也又异苑云■〈鱼臽〉（音陷）鱼凡诸鱼欲产■〈鱼臽〉鱼辄以头冲其腹世谓众鱼之生母又临海水土异物志鹿鱼头上有两角如鹿又云鲮（闾蒸反）鱼腹背有刺如三角菱又神异经黄公鱼长七八尺状如醴鱼以乌梅三七煑之即熟食之无鲠 

　　鱼种 

　　南海诸郡人至八九月于池塘间采鱼子着草上悬于灶烟上至二月春雷发时却収草浸于池塘间旬日内如虾■〈虫麻〉子状鬻于市号鱼种育池塘间一年内可供口腹也愚按陶朱公养鱼经曰朱公谓威王治生之法有五水畜第一水畜鱼也又拂菻国有羊羔生于土中然其脐与地连割之则死惟人着甲走马击鼓骇之其羔惊鸣而脐絶便逐草矣博物志云取鳖挫如棋捣赤苋汁和令厚以茅苞之六月中投于池泽间经旬脔脔成鳖也 

　　水母 

　　水母一名蚱一名石镜南人治而食之云性热偏疗河鱼疾也 

　　蚊母扇 

　　端新州有鸟类青鲵而嘴大常在池塘间捕鱼而食每作一声则有蚊子羣出其口按尔雅曰鷏鸟似乌而大广志云蚊母此鸟吐出蚊也土人云其翅堪为扇惟辟蚊子与陈藏器说同又云塞北有■〈亡上虫下〉母草岭南有■〈亡上虫下〉母木南越志云古度树一呼■〈丹阝〉子南人号曰秺（日亚反）不华而实实从木皮中出如缀珠珰其实大如樱桃黄即可食过则实中化蛾飞出亦有为蚊子者鹅毛被鹅毛被邕之南有酋豪多熟鹅毛为被如稻畦衲之其温软不下绵絮也 

　　红虾杯 

　　红虾出潮州潘州南邑县大者长二尺土人多理为杯王子年拾遗记云大虾长一尺须可为簮洞冥记载须杖兼名苑云广州献虾头杯简文将盛酒无故自跃乃不复用愚又按毛诗义其大者有一尺六七寸今九真交趾以为杯盘实竒物也 

　　鸡毛笔 

　　番禺诸郡多以羊毛毫为笔韶州择鸡毛为笔亦有圆如锥方如凿可抄冩细字者昔溪源有鸭毛笔以山鸡毛雀雉毛间之五色可爱笔有丰狐之毫（博子云汉末笔）虎仆之毛（博物似豹毛可为笔）■〈虫向〉蛉鼠毛（广志可以为笔）鼠须（均州出）羖■〈羊历〉羊毛（卭州取腋族毛）麝毛狸毛（郑虔云狸毛笔）鹿毛马毛羊须（陶隐居烧丹封鼎际用羊须笔）胎髪（姬玄以小儿髪为笔郑虔云萧祭酒常用之）龙筯（拾遗记）为之然未若兔毫 

　　鸡卵卜 

　　邕州之南有善行术者取鸡卵墨画祝而煑之剖为二片以验其黄然后决嫌疑定祸福言如响答据此乃古法也神仙传曰人有病就茅君请福煑鸡子十枚以内帐中须臾茅君掷出中无黄者病多愈有黄者不愈常以此为候愚又见卜者流杂书传虎卜紫姑卜牛蹄卜灼骨卜鸟卜虽不法于蓍龟亦有可称者 

　　鸡骨卜 

　　南方逐除夜及将发船皆杀鸡择骨为卜传古法也卜占即以肉祠船神呼为孟公孟姥其来尚矣按梁简文船神记云船神名冯耳五行书云下船三拜三呼其名除百忌又呼为孟公孟姥刘思真云玄冥为水官死为水神冥孟声相似又云孟公父名■〈忄责〉母名衣孟姥父名板母云履或云冥父冥姥因玄冥也 

　　象鼻炙 

　　广之属城循州雷州皆产黒象牙小而红土人捕之争食其鼻云肥脆偏堪为炙愚按象有十二肉陈藏器云惟鼻是其本肉诸即杂肉梁翔法师云象一名伽那古训云象孕子五岁始生 

　　鹅毛脡 

　　恩州出鹅毛脡乃盐藏其味絶美其细如针郭义恭云小鱼一斤千头未之过也 

　　桄榔炙 

　　桄榔茎叶与波斯枣古散（古散堪为拄杖）椰子槟榔小异其水如莎树皮酿木皮出麫可食洛阳伽蓝记云昭仪寺有酒树麫木得非桄榔乎其心为炙滋腴极美 

　　红盐 

　　恩州有盐场出红盐色如绛雪验之即由煎时染成差可爱也郑公虔云琴湖池桃花盐色如桃花随月盈缩在张掖西北按盐有赤盐紫盐黒盐青盐黄盐亦有如虎如印如伞如石如水晶状者 

　　米■〈麦并〉 

　　广州南尚米■〈麦并〉合生熟粉为之白薄而软按刘孝威谢官赐交州米■〈麦并〉四百屈详其言屈岂今之数乎且前朝短书杂说有呼食为头（晋元帝谢赐功徳浄馔一头又谢赍功徳食一头又刘孝威谢赐果食一头）以鱼为■〈豆斗〉（梁科律生鱼若干斗）茗为薄为夹（温贡茗二百尺薄又梁科律薄茗千夹云云）笔为双为床为枝（捜神记益州西神祠祈祷者持一双笔南朝呼笔四管为一床梁简文帝答书云乍置笔床又云冩书笔一枝一万字）墨为螺为丸为枚（陆云以兄送墨二螺梁科律御墨一量十二丸蔡质汉官仪曰尚书令仆丞郎月赐隃麋大墨一枚小墨一枚）纸为番锦为两（王佐云锦二两）衣为裁（陆纬谢安城王楚越衣二裁沈约有谢葛衫裁也）袈裟为缘（简文帝云蒙恵袈裟一缘）奴为头（简文帝书言安城王饷胡子一头）麝为子蜡为■〈麦并〉（麝香如干子蜡如干■〈麦并〉齐建武四年事）槟榔为口胡桃为子（陆陲谢安成王赐槟榔一千口并胡桃一千子）其事不可备论 

　　睡菜 

　　睡菜五六月生田塘中叶类茨菰根如藕梢土人采根为盐葅或曰食之好睡郭子横云五味草食之不使人睡亦名却睡草 

　　水韭 

　　水韭生于池塘中叶似薤得非龙瓜韭乎字林云签（音严）水中野韭也又荶（音吟）见字林似蒜生水中 

　　蕹菜 

　　蕹菜叶如栁三月生陈藏器云主解胡蔓草毒胡蔓即野葛也愚按广之菜有掉（辛叶也）东风（味如酪香气似马兰）蕊（音戢蜀人所谓葅者）荺（音晶■〈艹鳬〉茨苖也）之类无足竒者吴志孙皓时有荬（音买）菜晋安帝义熙二年有苦荬菜生扬州国初建达国献佛土菜泥婆罗国献波棱菜 

　　斑皮竹笋 

　　湘源县十二月食斑皮竹笋诸笋无以及之吴录云马援至荔浦见冬笋名曰苞笋博物志曰斑皮竹尧女以涕挥竹竹尽斑也尔雅曰笋竹之萌说文曰笋竹胎诗疏义笋皆四月生巴竹笋生八月篃（音媚）竹笋冬夏生永嘉记含堕竹笋六月生愚按山海经竹生花其年便枯六十年一易根必结实而枯死实落土复生六年还成町也竹谱曰■〈⺮纣〉必六十年复亦六年是也南中有以竹为刀错子者如少钝复以浆水洗之如初广州记云石林竹劲利削为刀切截象皮如截草也愚闻贞元五年番禺有海户犯盐禁避罪罗浮山入至第十三岭遇巨竹百丈万竿竹围二十一尺有三十九节节长二丈海户因破之为篾会罢吏捕逐遂挈而归时有军人获一篾以为竒货后献于刺史李复复命陆子羽图而记之许氏说文有长节竹谓之■〈⺮公〉（音锺）得非罗浮山龙钟之义乎 

　　无核荔枝 

　　南方果之美者有荔枝梧州火山者夏初先熟而味少劣其髙潘者最佳五六月方熟有无核类鸡卵大者其肪莹白不减水晶性热液甘乃竒实也 

　　变柑 

　　新州出变柑有苞大于升者且皮薄如洞庭之橘余柑之所弗及传云移植不百里形味俱变因以为名亦如踰淮为枳乃水土异也 

　　橄榄子 

　　八九月熟其大如枣广志云有大如鸡子者有野生者髙不可梯但刻其根方数寸许入盐于中子皆落矣今髙凉有银坑橄榄子细长味美于诸郡产者其价亦贵陈藏器云其木主■〈鱼规〉鱼毒此木作檝拨着■〈鱼规〉鱼皆浮出 

　　山橘子 

　　冬熟有大如土瓜者次如弹丸者皮薄下气普宁多有之 

　　山胡桃 

　　山胡桃皮厚底平状如槟榔 

　　白杨梅 

　　杨梅叶如龙眼树冬青一名朹（音求）潘州有白色者甜而絶大 

　　偏核桃 

　　占卑国出偏核桃形如半月状波斯人取食之絶香美 

　　红梅 

　　岭南之梅小于江左居人采之杂以朱槿花和盐曝之梅为槿花所染其色可爱又有选大梅刻镂瓶罐结带之类取棹汁渍之（棹木叶汁）亦甚甘脆 

　　五色藤筌蹄 

　　琼州出五色藤合子书囊之类细于锦绮亦藤工之妙手也新州作五色藤筌台皆一时之精絶者梁刘孝仪谢太子五色藤筌蹄一枚云炎州采藤丽穷绮褥得非筌台与蹄语讹欤 

　　香皮纸 

　　罗州多笺香树身如柜栁皮堪捣纸土人号为香皮纸 

　　抱木屧 

　　抱木产水中叶细如桧其身坚类栢惟根软不中刀锯今潮州新州多刳之为屧 

　　红藤簟 

　　琼州出红簟一呼为笙或谓之蘧蒢亦谓之行唐其色殷红莹而不垢 

　　方竹杖 

　　澄州产方竹体如削成劲挺堪为杖亦不让张骞笻竹杖也其隔州亦出大者数丈又海晏（地名）出芦堪为拄杖髙潘州出千岁蕨拄杖之类甚多更有疎节竹（五六尺一节）僧道多以为杖又按王最云溱州通竹直上无节空心也 

　　山花臙脂 

　　山花丛生端州山崦间多有之其叶类蓝其花似蓼正月开花土人采含苞者卖之用为臙脂粉或持染帛其红不下蓝花又郑公虔云石榴花堪作臙脂 

　　鹤子草 

　　鹤子草蔓花也当夏开南人云是媚草甚神可比懐子梦芝采之曝干以代面靥形如飞鹤状翅羽嘴距无不毕备亦草之竒者草蔓延春生双虫常食其叶土人収于奁粉间饷之如养蚕诸虫老不食而蜕为蝶女子佩之如细鸟皮号为细蝶郭子横记勒毕献细鸟以方尺玉笼盛数百形大如蝇状如鹦鹉声闻数百里间如黄鹄也国人以此为候日晷亦曰候日虫帝得之旬日飞尽明年有细鸟集于帷帟或袭人衣袖因名禅衣宫内嫔御有鸟集其衣者辄蒙爱幸至武帝末稍稍自死人服其皮者多为丈夫所媚余访花子事如面光眉翠月黄星靥其来尚矣然事有相类者见拾遗引孙和悦邓夫人尝置膝上和月下舞水晶如意误伤夫人颊流血染袴和自舐疮太医曰獭髓杂玉及琥珀屑当灭痕和乃作膏琥珀太多痕未灭而颊有赤点细视之更益其妍诸嬖要宠者以丹青点颊而后进幸一说上官昭容自制花子以掩黯处 

　　越王竹 

　　严州产越王竹根于石上状若荻枝髙尺余土人用代酒筹次有沙筯产于海岛间其心若骨可为筹筯凡欲采者须轻步从之不尔闻人行声则缩入沙中不可取陈藏器云越王余算味醎生南海长尺许 

　　无名花 

　　广州之南数百里有蔓草生吐一叶白花片大如掌初夏开徧问土人莫有知者 

　　指甲花 

　　花细白絶芳香番人重之未详其名又弭■〈半上心下〉耶花白茉莉花（红者不香）皆波斯移植夏中如金钱花也本出外国大同二年始来中土又扶南传曰顿逊国有区拨花叶逆花致祭花摩夷花唐初罽宾国献俱佛头花伽失不国献泥楼钵罗花皆中国所无者 

　　相思子 

　　相思子有蔓生者与龙脑相宜能令香不耗干寳捜神记云大夫韩冯妻美宋康王夺之冯自杀妻自投台下死王怒令冡相望宿昔有文梓木生二冡之端根交于下枝错其上宋王哀之因号其木曰相思树 

　　睡莲 

　　睡莲叶如荇而大沉于水面其花布叶数重凡五种色当夏昼开夜缩入水底昼复出也与梦草昼入地夜即复出一何背哉 

　　◇钦定四库全书◇ 

　　说郛卷六十三下 

　　（元）陶宗仪 撰 

　　●湖山胜槩（泗水潜夫） 

　　南山路 

　　自丰乐楼南至暗门钱湖门外入赤山烟霞石屋止南高峰方家峪大小麦岭并附于此 

　　丰乐楼 

　　旧为众乐亭又改耸翠楼政和中改今名淳佑间赵京尹与筹重建宏丽为湖山冠又甃月池立秋千梭门植花木构数亭春时游人繁盛旧为酒肆后以学馆致争但为朝绅同年会拜乡会之地 

　　湖堂 

　　旧在耸翠楼侧又有集贤亭今并不存 

　　吕洞宾祠 

　　旧传洞宾尝至此 

　　灵芝崇福寺 

　　钱王故苑以芝生其间舍以为寺故名灵芝高宗孝宗尝到凡四临幸有浮碧轩依光堂亦为新进士会拜题名之地 

　　显应观 

　　祀磁州神崔府君六月六日生朝逰人甚盛咸淳间改昭应今归灵芝寺旧有萧照山水及苏汉臣画壁今不复存矣 

　　杨郡王府上船亭　聚景园（详见御园门）　灵应堂（俗呼包道堂）　寳莲院　紫霄宫廨院　寳成院（旧名释伽）　兴福院　永隆院　慧光尼庵（张循王府）　省马院船步（内有正觉超化二院）　长桥　妙净院　寳徳寺　 

　　杨和王重建充三衙建圣节道场 

　　希夷道堂 

　　刘蓑衣建于南屏园左今移于此 

　　真珠园 

　　有真珠泉高寒堂杏堂水心亭御港曾经临幸今归张循王府 

　　南园 

　　中兴后所剏光宗朝赐平原郡王韩侂胄陆放翁为记后复归御前改名庆乐赐嗣荣王与苪又改胜景有许闲堂和容射廰寒碧台藏春门凌风阁西湖洞天归耕庄清芳堂岁寒堂夹芳豁望矜春鲜霞忘机照香堆锦逺尘幽翠红香多稼晩节香等亭秀石为山内作十様锦亭并射圃流杯等处弁阳翁诗云清芳堂下千株桂犹是韩家旧赐园白髪老翁和泪说百年中见两平原又云旧事凄凉尚可寻断碑空卧草深人凌风阁下槎牙树当日人疑是水沉 

　　雷峰显严院 

　　郡人雷氏所居故名雷峰钱王妃建寺筑塔名王妃塔或云地产黄皮遂讹为黄皮塔山顶有通玄亭望湖楼 

　　普宁寺（又名白莲有鐡塔一石塔二）　云涛观 

　　凈相院 

　　旧名瑞相有无尽意阁娱客轩一段竒轩幽深可喜今皆不存 

　　上清宫 

　　葛仙炼丹旧址道士胡莹微祖筑庵郑丞相清之曾此读书淳佑中重建赐今额理宗御书清净道院 

　　甘园 

　　内侍甘昪园又名湖曲曾经临幸至今有御爱松望湖亭小蓬莱西湖曲曲后归赵观文又归谢节使弁阳翁诗云小小蓬莱在水中干淳旧赏有遗踪园林几换东风主留得庭前御爱松 

　　御船坊（理宗御舟在焉） 

　　净慈报恩光孝禅寺 

　　孝宗常临幸山曰南屏有慧日峰旧名慧日永明太宗赐寿宁院额孝宗御书慧日阁有千佛阁五百罗汉堂理宗御书华严法界正徧知阁等额梁贞明大铁锅存焉画壁作五十三参等寺后庵宇甚幽大抵规模与灵隠相若故二寺号南北山之最东坡诗云卧闻禅老入南山净扫风尘五百间其弘壮自昔已然今益侈大矣 

　　南山昭庆院　恵照寺（后为斋宫今归净慈） 

　　南屏御园（正对南屏又名翠芳） 

　　南屏兴教寺 

　　旧名善庆有齐云亭清旷楼米元章书琴台及唐人磨崖八分家人卦中庸乐记篇后人于石傍刋右司马温公书六字其实非也 

　　广法院（齐王功徳院有清旷亭）　法因院（景献太子殡所有古铁塔钱王井） 

　　寳林院（庄文太子殡所旧名总持有可赋轩） 

　　赤山殡宫 

　　旧瑞龙寺后为安穆成公慈懿恭淑四后殡所今为炽盛光寺 

　　修吉寺（旧瑞龙寺移于此有西湖竒艳）　正济寺（又名普门） 

　　法雨寺（旧名水心）　安福寺 

　　极乐尼寺 

　　高丽寺 

　　旧名恵因寺湖山间惟此寺无勅额元丰间髙丽王子僧统义天入贡学贤首教于此因施金建华严阁有易庵期懴堂皇姑成国公主殡所 

　　玉岑山 

　　惠因桥（秦少游龙井记游所谓濯足于惠因涧即此） 

　　广果寺　■〈门外井内〉化尼寺 

　　六通慈徳院（旧名惠徳塔）　法兴寺 

　　保福院　长耳相院（旧名法相） 

　　定光庵（有定光泉）　永庆院 

　　延长真如院　延寿山 

　　净梵院（旧名瑞峰）　崇教院 

　　石屋洞 

　　大仁院有石庵天成石罗汉其洞后又一洞名蝙蝠洞 

　　水乐洞 

　　院名西闗浄化即满觉院山孝宗时赐李隶慈明殿赐杨郡王后归贾平章山石竒秀中一洞嵌空有声以此得名有声在堂界堂爱此留照独喜玉渊潄石宜晩上下四方之宇诸亭及金莲池 

　　满觉院 

　　旧名圆兴今在水乐洞岭旁 

　　石佛接待庵 

　　烟霞洞 

　　清修院有象鼻石佛手岩石罗汉东坡留题等 

　　归云庵 

　　宁宗时水庵清禅师坐禅石窟中闻南峰钟鸣遂大悟今改永兴庵 

　　闗真人道院　小龙井（井侧有龙王祠） 

　　南高峰塔 

　　荣国寺有白龙祠五显祠险峻甚于北峰中有坠石相传云昔有道者镇魔于此又有颍川泉 

　　方家峪 

　　自方家峪至冷泉峪慈云岭泥路嘉会门外至大慈山龙山 

　　遇真道院　悟真道院 

　　崇真道院　广教院（号小南屏） 

　　褒亲崇寿寺 

　　在鳯皇山刘贵妃功徳有鳯凰泉瑞应泉松云亭观音洞笔架池偃松交枝桧三门有陈公储画龙甚竒 

　　西莲瑞相院（黄贵妃功徳）　地藏尼寺 

　　慈光尼寺（张府功徳）　广慈院（旧名广福） 

　　寳藏院（有乌龙井钱武肃庙碑今钱氏五王庙在焉） 

　　宁亲广福院（陈淑妃香火院虽小而幽邃可喜） 

　　福全尼寺　广严院（旧名妙严有徐正节墓） 

　　净教院（蔡贵妃殡所）　安福禅院（内侍陈都知香火名小陈寺） 

　　水月寺（路口有灵固石）　崇教院（旧名荐福有珍珠泉） 

　　华津洞 

　　赵冀王府园水石甚竒胜有仙人棋台 

　　西林法惠院 

　　旧名兴庆钱王建有雪斋秦少游记东坡诗 

　　冷水峪　梯子岭 

　　慈云岭 

　　浄明院 

　　郊坛斋宫有易安斋梅岩高孝两朝御和诗满阶椶梠旧有江月庵笻写亭 

　　龙华寳乗院 

　　本钱王瑞萼园舍建有传大士塔并栢板门槌犹存有温公祠堂题名 

　　天华寺 

　　镜清禅师道场旧名千春龙册有頥轩妙因楼化生池 

　　感业寺（旧名天龙有木观音像） 

　　胜相院 

　　旧名龙兴千佛有五丈观音像二并阁释迦丈六金身像 

　　大通院（旧名显明）　天真院（旧名登云台有灵化洞） 

　　龙华山（有石如龙与两石龙寺接）　下石龙净胜院 

　　上石龙永寿院（旧名资贤石崖刻仁宗佛牙赞） 

　　郊台（钱王郊台亦近焉）　道林院（旧名普济） 

　　大慈寺　般若院 

　　寳惠院（旧名普济）　钱王坟（文穆忠献二王坟在此） 

　　长庆崇福院（皇叔祖太师和王功徳）　窑池（一名乌菱池） 

　　圣果寺（在包家山）　真觉院（旧名奉庆有东坡瑞香花诗） 

　　包家山桃花闗 

　　桃花甚盛旧有蒸霞二字春日游人甚多 

　　法云寺（旧名资崇）　大慈山（旧有广福金书院额） 

　　虎跑泉 

　　旧传性空禅师居此无泉二虎跑地而出东坡诗云虎移泉眼趂行脚龙作浪花拱抚掌 

　　干溪寨　小杨寺 

　　香严寺 

　　小麦岭（饮马桥前后至龙井止九溪十八涧） 

　　道人山（有石洞）　饮马桥（地名放马场） 

　　旌徳显庆教寺 

　　咸淳甲戌冬改旌徳袭庆慈明太后香火方丈有轩曰云扉后山有泉石甚竒曰林泉有清壑凝紫静云等诸亭 

　　南山禅闗（旧名龙井路今又改南天竺） 

　　仰妃墓（吴越钱王妃）　梅坡园（杨郡王园又名总秀） 

　　灵隠观 

　　宁宗朝张知宫剏御书冲隠庵淳佑中道士范善迁重建赐名今额今庵在观右而今改仁寿院矣 

　　太清宫 

　　宁宗时朱灵寳守固建杨太后书道徳经石幢有岁寒轩养性凝神二堂后为贾贵妃功徳今改观音院 

　　松庵（杨郡王府） 

　　崇徳显庆院 

　　旧名栖真章楶质夫功徳后为永王祈王殡所 

　　章司徒墓 

　　名得象枢使楶之祖栖真院碑可考 

　　翁五峰墓（名孟寅字宾旸）　徐典章墓（名申字干臣号青山翁） 

　　强金紫墓 

　　名至字几圣今石羊虎犹存其子文宪公渊明墓在西溪乡诸子亦多附此 

　　陈拾遗墓（唐人岁久莫考名字在积庆山下） 

　　氷壑书堂 

　　金枢宻渊号氷壑尝作书堂于此因葬焉积庆永清二山在后平鼎山在左湖山在前凡钱塘城邑江湖之胜皆近在几席间乃南北二峰中之最高一山也有君子天一二泉理宗御书积庆山怡颜藏书农圃以赐又赐功徳寺名曰积庆教忠后不及建而止 

　　赞宁塔（天圣间葬此）　灵石山 

　　薛开封墓（名居正谥贞显）　崇因报徳院 

　　有灵石泉又名岁寒泉甚清高宗常临幸院与积庆山后永清院皆薛开府功徳此院已废独灵石塔犹存 

　　浄林广福院 

　　开府杨庆庵祖坟土人呼为上杨庵有松闗南泉芳桂亭 

　　无垢寺 

　　旧名无着乃无着禅师道场旧在石人岭庆元中韩平原以寺为生坟遂移寺于此嘉定十一年重修有雅鸡巗仙人台清音轩偃松下有茯苓因名泉为茯苓泉后为演福寺遂废 

　　崇恩演福教寺 

　　寳佑丁巳重建咸淳中改禅寺徳佑后复为教寺贾贵妃殡所周汉国端孝公主祔焉旧山门有妙庄严域及生清浄心亭真如亭诸天阁罗汉阁 

　　鸡笼山　金钟峰 

　　禇家坎（汉末禇盛族旧有居此者）　白莲院（相传晋肇法师讲经于此） 

　　风篁岭　小水乐（福祇园） 

　　二老亭 

　　后改徳威旧在风篁岭头东坡辩才往来于此皆有诗今移于龙井祠下 

　　龙井 

　　吴赤乌中葛稚川尝炼丹于此在风篁岭上岩壑林樾幽古石窦一泓清澈翠寒甘美可爱虽久旱不涸石上流水处其色如丹游者视久水辄溢人去即减其深不可测相传与江海通有龙居之每祷雨必应或见小蟹斑鱼蜥蜴之类井傍有恵济龙王祠 

　　陈寺丞墓 

　　名刚中绍兴中以言事与张状元九成连坐谪知虔州安逺县而卒后葬风篁岭沙盆坞 

　　胡侯墓（名则知杭州庙在墓前）　刘庵（孝宗朝刘婉所今归龙井） 

　　龙井延恩衍庆寺 

　　辩才故地旧名报恩看经院后改寿圣东坡书额犹存又改广福元佑以来诸贤留题甚多及东坡竹石亷宣仲枯木寺前有过溪桥又名归隠桥又名二老桥寺有方圆庵寂照阁清献赵公闲堂讷斋潮音堂涤心沼镜清堂冲泉萨埵石辩才清献东坡三贤祠辩才塔诸天阁山有狮子峰 

　　叶苔矶墓（元索字唐卿诗人）　五云山（中有真际院岭上有天井大旱不竭） 

　　九溪十八涧 

　　大麦岭 

　　法空寺（旧名资庆）　南资圣院（濮王坟） 

　　花家山 

　　卢园（内侍卢允升园景物竒秀西湖十景所谓花港观鱼即此也） 

　　浄安院（内侍董宋臣香火）　崇真宫（昔为女冠今为永浄尼寺） 

　　茆家步　独角门 

　　浄严广报院（内侍董永仲功徳）　隆兴庵（杨寺廨院） 

　　黄泥岭　水陆庵（杨寺廨院后名庆安院） 

　　妙心寺　水竹坞 

　　西湖三堤路 

　　苏公堤自南新路直至北新路口小新堤自曲院至马蝗桥 

　　苏公堤 

　　元和中东坡守杭日所筑起南迄北横截湖面夹道杂植花栁中为六桥九亭坡诗云六桥横絶天汉上北山始与南屏通忽惊二十五万丈老葑席巻苍烟空后守林希榜之曰苏公堤 

　　第一桥（港通赤山教场名映波） 

　　旌徳观 

　　元系定香寺旧址寳庆间京尹袁韶改建为观有西湖道院虚舟云锦二亭今复为定香寺 

　　先贤堂 

　　名仰高祠许由已下共四十人刻石作赞具载事迹 

　　第二桥（通赤山麦岭路名锁澜）　湖山堂（旁有水阁尤宏丽） 

　　三贤堂祠 

　　白乐天林和靖苏东坡 

　　第三桥（通花家山港名望山）　第四桥（通茆家步港名压堤北新路第三桥） 

　　施水庵（名圆通有石台笼灯以照夜船）　雪江书堂（胡贤良侊所居） 

　　新水仙王庙（龙王祠与葛岭者为二） 

　　崇真道院（贾平章建后有阁今改为僧寺） 

　　松窻（张濡别墅）　第五桥（通曲院港名东浦北新路第二桥） 

　　第六桥（通耿家歩港名跨虹北新路第一桥） 

　　小新堤 

　　淳佑中赵京尹与筹自北新路第二桥至曲院筑堤以通灵竺之路中作四面堂三亭夹岸花栁比苏堤或名赵公堤 

　　履泰将军庙 

　　有天泽井葛仙翁所植虬松将军钱塘人姓孙名显忠任吴越时嘉熙中赵与欢尹京祷雨有验奏闻因勑封天泽侯 

　　杨园（杨和王府） 

　　永宁崇福院 

　　又名小隠寺元系内侍陈源适安园近世所歌菊花新曲破之事正系此处献重华宫为小隠园孝宗拨赐张贵妃寺前有涧曰双峰又曰金沙 

　　裴园 

　　裴橲园诚斋诗云岸岸园亭傍水滨裴园飞入水心横傍人莫问游何处只拣荷花开处行 

　　乔园（乔幼闻园）　史园（史屏右徽孙） 

　　资国园（旧名报国有东坡书隐秀斋赵令畤徳麟跋语） 

　　淳固先生墓（斌姓宋号庸斋师晦庵先生） 

　　马蝗桥 

　　孤山路 

　　西陵桥（又名西林桥又名西泠桥又名西村） 

　　孤山（旧有栢堂竹阁四照阁巢居阁林处士庐今皆不存） 

　　四圣延祥观 

　　有韦太后沉香四圣像小蓬莱阁瀛屿堂金沙井六一泉余见御园类 

　　西太乙宫 

　　旧四圣观园理宗朝建今黄庭殿乃昔凉堂也两壁萧照画尚存亭馆名并见御园类有和靖墓玛瑙坡陈朝栢 

　　四面堂　处士桥（以和靖得名） 

　　涵碧桥　髙菊磵墓（名九万葬孤山后谈家山） 

　　断桥 

　　又名段家桥万栁如云望如裙带白乐天诗云谁开湖寺西南路草绿裙腰一道斜 

　　北山路 

　　自丰乐楼北沿湖至钱塘门外入九曲路至徳胜桥南印道堂小溜水桥黄山桥扫帚坞鲍家田青芝坞玉泉驼巘栖霞岭东山衕霍山昭庆教场水磨头葛岭九里松灵隠寺石人岭西溪路止三天竺附 

　　栁洲 

　　龙王庙（名会灵所谓栁洲五龙王也） 

　　惠明院（旧名资福今呼栁洲寺其地旧为通元庵） 

　　上船亭　养鱼庄（杨郡王庙） 

　　环碧园（杨郡王府堂扁皆御书）　迎光楼（张循王府） 

　　刘氏园（内侍刘公江所居）　一清堂（后改玉莲竞渡争标于此） 

　　菩提院 

　　旧名惠严与昭庆寺相连有灵感大悲像阁绿野白莲堂碧轩四观轩南有迎熏澄心涵碧玉壶■〈毛瞿〉毺今废 

　　玉壶御园　杨和王水阁 

　　贾府上船亭　钱塘门上船亭 

　　秀邸新园　谢府园（有一碧万顷堂） 

　　隠秀园（刘鄜王府）　先得楼（即古望湖楼） 

　　释胜园（秀邸有御书择胜爱间二堂）　九曲城下 

　　法济院（旧名观音院有明爽二轩）　五圣庙（有苏汉臣画壁） 

　　妙因院（元系慈光庵）　寳严院 

　　真觉尼院（元系隠静庵）　钱氏园（华亭钱府） 

　　新岳庙　东湖道院 

　　闗王庙（旧满路种桃号半道红）　古北闗 

　　杨府廨宇（杨郡王府今舍为寺）　玉虚观 

　　崇果院（徳胜桥南旧名罗汉）　印道堂 

　　赵郭园　罗汉院 

　　史府（今为慧日寺）　水丘园 

　　西隠精含　丰乐院 

　　铁佛寺　梅冈御院 

　　张氏园　王氏园 

　　小溜水桥　精进院（斋宫旧名精修） 

　　廷寿院　澄寂院（桃花衕） 

　　黄山桥　扫帚坞 

　　万花小隠（谢府园）　常清宫（沂王功徳） 

　　聚秀园（杨府）　鲍家田 

　　秀野园（谢府）　南禅资福尼寺 

　　极乐尼寺　思故塔 

　　屠虚圣昭庙（广慧侯）　资寿院（元系大圣庵） 

　　明觉院（旧名报先有虚心轩）　永庵（阎府） 

　　万安院（旧名清化永安） 

　　慈圣院（旧名慈云潘李二贵妃殡所有圣水池大旱不涸） 

　　罗寺　妙智院（旧名报国观音） 

　　玉泉浄空院（泉色清澈蓄大金鱼有龙王祠） 

　　西观音山　青芝坞 

　　愍忠资福普向院（杨和王建专充殿前诸军功徳及为诸军瘗所） 

　　上闗寺（内侍闗少师功徳名崇先显庆）　竹所 

　　杜北山墓（汝能字叔谦太后诸孙居曲院能诗有声） 

　　天清宫（女冠）　灵峰院（裴氏功徳） 

　　裴坟（有双节亭）　驼巘岭 

　　灵耀观　西峰净严院（感义郡王功徳） 

　　大明院 

　　圆明崇福禅寺（岩阿有井泉极清冽内侍霍汝弼功徳） 

　　栖霞岭　神仙宫（有偃松如龙名御爱松） 

　　干湿水洞（有一寺在侧）　浄元观 

　　妙明院　东山衕 

　　不空院（旧名传经）　永安院（元系吴秦王府香火庵有清芬亭） 

　　护国仁王禅寺（后有龙洞龙王祠在焉） 

　　西靖宫（女冠）　宁国院 

　　广照院　霍山 

　　长庆院（旧名华严庵主张王香火）　张王广惠庙 

　　永庆院　光相塔院（山水甚竒） 

　　涌泉（髙宗尝取瀹茗）　清心院旧（名涌泉） 

　　淫池园（吕氏）　金轮梵天院（旧名金轮寺后即巾子峰） 

　　寳胜院（旧名应天）　金牛护法院 

　　洞明庵　天龙洞（道者■〈门外井内〉无门所居） 

　　云洞园 

　　杨和王府有万景天全方壶云洞潇碧天机云锦紫翠间濯缨五色云玉龙玲珑金粟洞天砌台等处花木皆蟠结香片极其华洁盛时凡用园丁四十余人监园使臣二名 

　　大昭庆寺（与前菩提寺相连旧名菩提寺有戒坛） 

　　策选锋教场　古柳林 

　　钱塘县尉司 

　　旧有平湖轩英游阁又有片石周益公字之曰竒俊葢相传为王子高旧居故也 

　　葛岭路 

　　水磨头　石涵桥（有水闸泄湖水入下湖） 

　　放生亭　徳生堂（理宗御书） 

　　泳飞亭（理宗御书） 

　　总宜园（本张太尉后归赵平逺淇今为西太乙宫） 

　　大吴园　小吴园 

　　水月园 

　　绍兴中赐杨和王孝宗拨赐嗣秀王水月瀛燕堂玉林堂皆御 

　　书兠率院　葛岭（葛仙常往来于此故得名亦名葛坞） 

　　十三间楼相严院 

　　旧名十三间楼石佛院东坡守杭日每治事于此有冠胜轩 

　　大石佛院 

　　旧传为秦皇缆船石俗名西石头宣和中僧思净就石镌成大佛半身或云下通海眼 

　　保叔塔崇寿院 

　　咸平中僧永保修故得名有应天塔极乐庵落星石石狮峰又名巾子峰及石屏风在焉碑刻旧有屏峰院记封山记 

　　寳积山　敷惠庙 

　　多寳院（旧名寳积有緑阴堂）　嘉泽庙祠（水仙有荐菊泉及亭） 

　　孙花翁墓 

　　惟信字季蕃隠居湖山弃官自放诗词尤工赵节斋葬之刘后村为志杜清献为文以祭 

　　普安院　挹秀园（杨驸马） 

　　秀野园（刘鄜王有四井堂）　上智果院（有参寥泉东坡题） 

　　治平寺（有锦坞烟云阁）　寿星院 

　　江湖伟观（即观台旧址尽得江湖之胜） 

　　寳云庵 

　　旧名千光玉寺邳王殡所有寳云庵清轩月窟澄心阁南隠堂妙思堂云巢今不复存又有灵泉井寳云庵初阳台亦废 

　　玛瑙寳胜院 

　　昔在孤山后改为四圣观遂迁于此有中庸子陶器墓乃法惠法师智圆自号也有髙生阁仆夫泉 

　　养乐园 

　　贾平章有光渌阁春雨观潇然养乐堂嘉生堂生意生物之府 

　　玉清宫（有葛仙炼丹井）　半春园（史卫王府） 

　　小隠园（史府） 

　　集芳御园 

　　后赐贾平章内有假山石洞通出湖滨名曰后乐园有蟠翠雪香翠巗倚绣挹露玉蕋清胜已上皆髙宗御题亦集芳旧物也西湖一曲竒勋理宗御书贾秋壑遂初容堂度宗御书又有初阳精舍警室熙然台无邉风月见天地心琳琅步归舟等不一 

　　香月邻（廖莹中园后归贾相） 

　　嘉徳永寿教寺（毛娘娘功徳有翔泳堂芝岩） 

　　喜鹊寺 

　　即禅宗院以鸟窠禅师得名魏婉仪殡所白乐天有紫杨花诗 

　　寳严院（旧名垂云） 

　　定业院（鸟窠禅师道埸有君子泉石甑山环峰堂袭梦轩） 

　　虎头巗（介于寳严定业之间） 

　　施梅川墓 

　　名岳字仲山吴人能词精于律吕杨守斋为寺后树梅作亭以葬薛梯颷为志李篔房书周草窻题葢 

　　仁寿尼庵　招贤寺 

　　报恩院 

　　旧名报先即孤山六一泉寺后以其地为延祥观遂迁于此徳国公主殡所 

　　广化院 

　　旧名永福自孤山迁于此旧有白公竹阁柏堂水鉴堂涵晖亭凌云阁金沙井辟支佛骨塔慧琳塔白公祠堂 

　　快恬园（赵氏） 

　　水竹院落 

　　贾平章园御书阁曰奎文之阁有秋水观第一春思剡亭道院 

　　显明院 

　　旧名兴福保清仪王仲堤殡所有鉴空阁緑净堂 

　　北新路口　栖霞岭口 

　　古剑闗（栖霞岭下） 

　　岳王坟 

　　岳武穆王飞所葬其子云亦祔焉叶靖逸诗云万古知心只老天英雄堪恨复堪怜如公少缓须臾死此地安能八十年漠漠凝尘空偃月堂堂遗像在凌烟早知埋骨西湖路悔不鸱夷理钓船 

　　褒忠演福院 

　　元系智果观音院后充岳鄂王香火岳云所用铁鎗犹存 

　　冲虚宫（旧名寜寿庵）　耿家步 

　　东山衕口　福寿院 

　　廖药洲园　小石板口 

　　九里松一寺门 

　　唐刺史袁仁敬守杭日植松于左右各三行门扁吴说书髙宗尝欲易之自以不及但金饰其字 

　　驼巘岭口　石板巷口 

　　曲院巷口　行春桥 

　　小行春桥　忠勇庙（统制张祠） 

　　左军教场　三岁塔院 

　　明真宫（女冠今改为三藏寺）　资徳庙（慕容贵妃香火） 

　　万寿院（南山白云宗建）　唐家衕 

　　后涧溪　紫芝道院（道士陈崇真） 

　　瑞冈坞　燕脂岭（以土色得名） 

　　普福教寺　崇寿院 

　　崇亲资福院（张淑妃香火） 

　　天申万寿圆觉教寺 

　　旧为了义法师塔院有归云堂三昩正受阁并髙宗御书累朝临幸有御座御榻理宗御书清凉觉地 

　　石狮子路　香林园 

　　斑衣园（韩府）　金沙涧（灵竺之水自此东入于湖） 

　　显慈集庆教寺 

　　阎贵妃香火寺扁殿阁皆理宗御书有月桂亭甚佳金碧为湖山诸寺之冠 

　　灵隠天竺寺门 

　　俗呼二寺门袁居中书白乐天诗一山门作两山门两寺元从一寺分正此也 

　　合涧桥（灵竺二山之水会合于此）　龙脊桥 

　　武林山 

　　又曰灵隠山又曰灵苑山又曰仙居山上有五峰曰飞来曰白猿曰嵇留曰月桂曰莲华山前有涧即武林泉也 

　　呼猿洞 

　　龙泓洞 

　　有蒋之竒篆字前后诸贤题字极多二洞在飞来峰 

　　女儿山（一名玉女岩）　青林岩 

　　理公岩（乃灵隠开山惠理法师在灵鹫寺后） 

　　冷泉 

　　有亭在泉上冷泉二字乃白乐天书亭字乃东坡续书诗扁充栋不能悉录林丹山诗云一泓清可浸诗脾冷暖年来只自知流向西湖载歌舞回头不似在山时 

　　温泉　醴泉（二泉在冷泉之上） 

　　葛坞　朱墅 

　　候仙亭　壑雷亭 

　　观风亭 

　　又有虚白见山袁君紫微翠微石桥月桂等亭及丹灶隠居许迈思真三堂连巗栈伏龙溅等今皆废 

　　景徳灵隠禅寺 

　　相传灵隠禅寺乃葛仙翁书或云宋之问书景徳中续加景徳二字有百尺弥勒阁莲峰堂方丈曰直指堂千佛殿延宾水阁望海阁理宗御书觉玉寳殿妙庄严域又有巢云亭见山堂白云庵松源庵东庵等在山后尤幽寂可喜 

　　北髙峰塔 

　　在灵隠寺山后絶顶比南髙峰尤髙上有五显祠逺近炷香四时不絶 

　　法安院 

　　旧名广严唐韬光禅师筑庵于院后有清献东坡题名 

　　保宁院（旧名保安无量寿）　资圣院（旧名大明开山咸泽禅师） 

　　韬光庵 

　　韬光禅师道场与乐天同时周伯弻有诗前后诸贤留题甚多旧有僧尝于此降仙请至释子兰以下十人凡七士三释皆唐人能诗者各书一诗语皆竒絶曲尽其景今诗尚存壁间 

　　永福寺 

　　隆国黄夫人功徳咸淳九年建位灵隠西石笋山下 

　　石笋普圆院 

　　天福二年黄氏重修旧名资严山有石如笋髙数十丈故名石笋寺有超然台金沙白沙二泉邺公庵杭守祖无择爱此山之胜结庵于此取公所封名之方丈左右金漆板扉皆赵清献诸贤苏秦陈黄留题及文与可竹数枝如张总得父子吴传朋等题字甚多岁久暗淡犹隠隠可见寺极清古幽邃为湖山诸刹之冠后隆国黄夫人以超然台为葬地遂移此院于山之西而古意不复存矣 

　　天圣灵寿院（僧徳贤建）　铁石庵 

　　隆亲永福院 

　　时思荐福寺 

　　吴益王坟寺旧以下竺为坟寺后以古刹遂别建于此髙宗尝临幸吴太后手书金刚经有杨太后跋及髙宗御书心经并刻石藏下竺灵山塔下益王神道碑蒋灿书甚佳墓前二石马琢刻如生旧传夜辄驰骤其秋辔光莹如玉至今苔藓不侵寺有宜对亭双珠亭万玉轩湖山至此极幽邃矣 

　　黄妃墓（钱王妃）　卓笔峰 

　　明惠尼院（旧名定惠钱王孙妃香火）　石人岭 

　　海峰庵 

　　无着禅师塔 

　　旧有无垢院韩平原以为寿地迁院于灵石山侧后杨郡王复取为寿地遂启其塔乃陶龛容色如生髪垂至眉指爪皆遶身舍利无数留三日不壊竟茶毗之僧肇淮海有诗云一定空山五百年不须惆怅启颓砖路邉多少麒麟塜过眼无人赠纸钱今地为永福所有 

　　西溪路 

　　毕宫师墓（毕再遇之父子皆葬于此） 

　　三天竺（自灵鹫至上竺郎当岭止） 

　　陈明大王庙 

　　汉熹平余杭令陈浑后唐长兴中封太平灵卫王 

　　灵鹫兴圣寺 

　　惠理法师卓锡之地吴越王建有灵山海会阁理宗御书理公岩滴翠轩九品观东坡祠东坡题名 

　　隋观法师塔（下竺开山祖师真观） 

　　下天竺灵山教寺 

　　在隋号南天竺五代时号五百罗汉院祥符初号灵山寺天禧复名天竺寺绍兴改赐天竺时思荐福为吴秦王香火庆元复今额有御书阁藏仁宗及中兴五朝御书曲水亭前塔跳珠泉枕流亭适安亭清晖亭九品观堂石面灵桃石莲华水波石悟侍者塔并祠草堂西岭卧龙石石门涧神尼舍利塔日观庵方丈曰佛国山法堂二字乃云房锺离权书甚竒古金光明三昩堂神御殿瑞光塔普贤殿无量寿阁回轩亭七叶堂客儿亭大悲泉重荣桧葛仙丹井白少传烹茶井石梁翻经台望海阁香林亭香林洞无根藤鬬鸡岩夜讲堂登啸亭灵山后塔慈云懴主榻七寳普贤阁■〈施，冉代也〉檀观音瑞像有记大抵灵竺之胜周回数十里岩壑尤美实聚于下天竺寺自飞来峰转至寺后诸岩洞皆嵌空玲珑莹滑清润如虬龙瑞鳯如层华吐萼如皱縠迭浪穿幽透深不可容貎林木皆自岩骨拔起不土而生传言兹岩韫玉故腴润若此石间波纹水迹不知何时有之其间唐宋游人题名不可殚记览者顾景兴懐云 

　　吴越孝献世子墓（文穆王子）　枫林坞 

　　永清寺（薛■〈门外井内〉府居正香火） 

　　中天竺天宁万寿永祚禅寺 

　　隋开皇千岁寳掌和尚开山建寺吴越时名崇寿院政和中改赐今名有摩利支天像华严阁如意泉 

　　弥陀兴福教院（皇子兖邠二王殡所） 

　　显亲多福院（旧名光福）　大明寺（元系兴国庵） 

　　上天竺灵感观音院 

　　天福中建名天竺看经院咸平初赐今名淳佑中赐广大灵感观音教寺旧寺额蔡襄书后理宗易以御书外山门乃蔡京书绍兴干道淳熙皆尝临幸有十六观堂应真阁超诸有海理宗御书有云汉之阁藏累朝所赐御书两峰堂白云堂中印堂凊华轩延桂阁秋芳阁伴云阁前后赐珠冠玉炉珍玩甚多每水旱朝廷必祷焉外古迹有肃仪亭梅峰庵琮老桥金佛桥复庵流虹涧梦泉植杖亭谢履亭凝翠泉观音泉云液池孙公亭无竭亭 

　　双桧峰　白云峰 

　　乳窦峰　杨梅岭 

　　郎当岭 

　　●约斋燕游志（张镃） 

　　淳熙丁未秋余舍所居为梵刹爰命桂隠堂馆桥诸池名各赋小诗总八十余首逮庆元庚申歴十有四年之久匠生于心指随景变移徙更葺规模始全因删易增补得诗凡数百纲举而言之东寺为报上严先之地西宅为安身携幼之所南湖则管领风月北园则娱宴宾亲亦庵神居植福以资净业也约斋昼处观书以助老学也至于畅懐林泉登赏吟啸则又有众妙峰山包罗幽旷介于前六者之间区区安身嗜静之志造物亦不相负矣或问予曰造物不负子子其恶负造物哉释名宦之拘囚享天真之快适要当于筋骨未衰时今子三仕中朝颠华齿坠涉笔总无十二旬如之何则可余应之曰仕虽多不使胜闲日余之愿也余之幸也敢不勉■〈施，冉代也〉壬戌岁仲夏张镃功父书 

　　东寺（勅为广寿慧云） 

　　大雄尊阁（千佛像）　静髙堂（寝室）　真如轩（种竹） 

　　西宅 

　　丛奎阁（安奉被赐四朝宸翰）　徳勲堂（祖庙以髙宗御书二字名）　儒闻堂（前堂用告词取名）　现乐堂（中堂用朱岩壑语）　安闲堂（后堂）　瀛峦胜处（东北小堂前后山水）　绮互亭（有四小轩）　栁堂花院　应铉斋（筮得鼎卦故名）　振藻（取告词中字名）　宴頥轩　尚有轩　赏真亭（山水） 

　　亦庵 

　　法寳千塔（铁铸千塔藏经千巻）　如愿道场（药师佛坛）　传衣轩　冩经寮（书华严等大乗诸经） 

　　约斋 

　　泰定轩　烟波观　南湖　御风桥（十间）　阆春堂（牡丹芍药）　把菊亭　天镜亭（水心）　星槎（舟名）　鸥渚亭　泛月阙（水门） 

　　北园 

　　羣仙绘幅楼（前后十一间下临丹桂五六十株尽见江湖诸山）　桂隠（诸处总名今揭楼）　清夏堂　玉照堂（梅花四百株）　苍寒堂（青松二百株）　艳香馆（杂春花百余槮）　碧宇（修竹十畆）　水北书院（对山临溪）　界华精舍（梦中得名）　抚鹤亭（近松株）　芳草亭（临池）　味空亭（腊梅）　垂云石（髙二丈广十四尺）　揽月桥　飞雪桥（在默林中）　蘂珠洞（荼■〈艹縻〉二十五株）　芙蓉池（红莲十畆四面种芙蓉）　珍林（杂果小园）　涉趣门（总门入松径）　安乐泉（竹间井）　杏花庄（村酒店）　鹊泉（井名） 

　　众妙峰山 

　　诗禅堂　黄宁洞　景白轩（寘香山画像）　文光轩（临池）　緑画轩（木犀临侧）　书叶轩（柿二十株）　俯窠轩（髙桧旁）　无所要轩　长不昧轩　摘星轩　餐霞轩（樱桃三十余株）　读易轩　咏永轩（道徳经）　凝熏堂　楚佩亭（兰）　宜雨亭（千叶海棠二十株夹流水）　满霜亭（橘五十余株）　聴莺亭（栁邉竹外）　千岁庵（仁皇飞白字）　恬虚庵　慿晖亭　美芝亭　都徽别馆（诵度人经处经乃徽宗御书）　水湍桥　漪岚洞　施无畏（观音铜像）　澄霄台（面东）　登啸台　金竹岩　隠书岩（石五仙书在岩穴中可望不可取）　古雪岩　新岩　迭翠亭（茂林中容十许人坐）　钓矶　菖蒲涧（上有小石桥）　中池（养金鱼山涧中）　珠旒瀑　藏丹谷　煎茶磴 

　　◇钦定四库全书◇ 

　　说郛卷六十四上 

　　（元）陶宗仪 撰 

　　●入越记（吕祖谦） 

　　淳熙元年八月二十八日自金华与潘叔度为会稽之游辰后岀旌孝门五里至闗头南折入会稽路二里桐树岭八里东藕塘城东陂塘此为大十五里含香民居颇成聚落道旁野塘水芙蓉初发映水殊有思致十里义井五里上下仓十里孝顺镇十里自驿路北折入香山路五里宿杭慈潘氏庄是日凝阴不开风袭人已有力始御夹四山云气滃然冈峦出没二十九日早冐雨行二里小凤林寺涉溪屈曲稻塍间泥淖没屦五里苦山二十里梅口十五里香山林壑稍邃八里下稠岩景徳寺寺屋可百年绘事皆朴质饭于小轩方池丛竹皆有趣七里唐口自是复出驿路老梧离立道旁濯濯如青玉干又二里宿逆旅三十日早发二里石斛桥溪流潺潺岸旁大石如屋桥西走浦江道也度桥而北十里石牛有楼临路楼下牖户亦明敞所谓石牛者道下塘卧石若牛水满不可见五里洞井居民依小坡植鸡冠花数百本冠距低昂大类尸乡祝鸡翁舍云薄见日已而大霁十里新界自石斛桥道出两山间少旷土至此山围始寛秋稼极目黄云蔚然五里邵家湾观五指山其巅石如骈拇饭民家舍后水竹可步逢驱羊行贾者数百蹄散漫川谷风毛沙肋顿有汧陇秋色五里步枫江土俗谚云第一扬子江第二钱塘江第三枫江盖甚言其水波恶实小溪耳闻春夏颇湍悍今仅至胫而已南岸有覆斗山山形正方若斗覆五里兴乐槿花夹道室庐篱落皆整五里界牌陇平坡浅草隠隠起伏环山城立真监牧地也五里牌头市道分为两北道出渔浦度浙江入杭东道入越轮蹄担负东视北不能十一市傍斗子岩岩旁狮子山首昂背偃畧类狻猊五里寒热阪五里宿砚石村九月一日晨雾上横陇东嶂出日金晕吞吐少焉金璧径升晃濯不可正视升数尺韬于云绚采光丽因蔽益竒非浮翳所能揜露稻风叶皆鲜鲜有生意五里里湖五里蔡家坞五里桐木岭五里诸暨县入县北门人烟犹萧疎县方筑社南垣两松樛枝小异里许至市自县治前东折度小桥桥屋半圯矣并大溪行流甚壮其源一自东阳一自浦江一自孝义至街亭合流径县城又径萧山浮桥入浙江县东陶朱山颇雄自入新界已岿然见之出县东门山益逺川原益旷五里放生桥道左女贞新叶生黄緑间错如行闽粤荔枝林五里马秀才店店旁小室随事莳花草三里双桥畈二里乌石其南入剡百里而近十五里苦李桥溪碛颇清浅木阴扶疎百余歩入山径五里至新店湾复得平地五里栗桥登栗岭五里冷水望东岭神祠缥缈云间下坂稻穟垂黄际山数十里平铺如拭洋洋乎富哉丰年之象道中所未见也五里宿枫桥镇薄暮小雨二日辨色发枫桥阴风薄穿十里干溪溪桥榉栁数百株有十围者过桥绕山足行十里古博岭岭左右皆丛筱五里洪口有别径入明自枫桥而上美竹佳树相望近洪口曲折循小溪水声■〈氵虢〉■〈氵虢〉风物渐佳十里含晖桥亭天章寺路口也遂穿松径至寺寺盖晋王羲之兰亭山林秀润气象开敞寺右臂长冈达桥亭植以松桧法堂后砌筒引水激高数尺堂后登阶四五十级有照堂两旁修竹木樨盛开轩槛明洁又登二十余级至方丈眼界颇阔寺右王右军书堂庭下皆杉竹观右军遗像出书堂径田间百余步至曲水亭凿小池云是羲之鹅池墨池曲水乃污渠蜿蜒若蚓必非流觞之旧斟酌当是寺前溪但岁乆失其处耳由曲水亭穿小径涉溪复出官道数里买舟泛鉴湖湖多堙为田所存仅如溪港然秋水平岸菰蒲青苍会稽秦望云门诸山互相映发城堞楼观跨空入云耳目应接不暇入水门过南堰歴府学天庆观至禹迹寺门三日游外氏园有梅坡台菊潭杞菊堂竹隠蒲涧橘洲因寺废地葺治之十六七成矣最胜者梅坡遶亭皆梅前对蒲涧橘洲野水湾环岛溆掩映如在江湖而竹隠一径深幽阶庭清閟亦其次也又过义恩师院院与杞菊堂邻午后自园后门穿僧庵度小桥转三两曲至圎通寺面势端直殿庑华敞循旧路复穿园中归园后边河岸木成阴舅氏云此即蜀桤木也植之方数年徃时表里无障蔽今不复见道上车马矣杜子美所谓饱闻桤木三年大信然是日薄阴四日侍伯舅同叔度詹季章泛小舟出南堰绕城縁鉴湖访苏仁仲计师徳于偏门外砌下瑞香两本髙皆丈余仁仲苏子容丞相孙致仕闲居年垂八十道前辈事亹亹不厌出旧书数种管子后子容手书纸尾铭欵云惟苏氏世官学以儒何以遗后其在此书非学何立非书何习终以不倦圣贤可及其曰书帙铭戒者子容所识其曰先公铭戒者铭语亦同盖子容之子所识也归舟烟雨晻霭游大能仁寺闳壮光丽甲于会稽重殿复阁金碧相照寺吴越钱氏所建五日开霁晴光发窻心目颇快晚步过寺桥歴沈氏李氏园皆荒芜独修竹犹森然六日偕石天民潘升度自寺桥直道过郡庠道傍多流水乔木殊不类鄽市教授廰后环碧亭小愒环亭皆水败荷折苇秋思甚浓石应之高应朝继来遂自直舍入学夫子殿居中修廊广庭长松错列讲堂榜以明伦后有稽古阁制作皆雄伟而阁下尤胜疏达开豁拥墙密竹如云七日雨不可出过詹季章位小阁因重屋楼板其间縦二弓横半之南北取屋山为明逺山竹树歴歴如画芦簟仰承穹窿若船背幽洁极可爱名以越舲其状真类小舟也八日早过大中戒珠寺王右军故宅也屋多人少颇牢落门有两池亦称右军鹅池墨池畧无意趣政如天章者皆后人强名之耳殿后地渐峻石应之寓居在焉遂与应之登雪轩轩占卧佛殿右偏湖山聚落皆来献状以宜于观雪得名今虽不与雪值然雾雨空蒙亦竒观也寺后即蕺山蕺菜名图经云越王嗜蕺尝采于此九日侍伯舅同潘叔度詹季章泛舟经卧龙山下竹洲栁岸畧如苕霅卧枝拂水尤竒中途小泊步游西园郡圃也其北飞盖堂下临大池其中集春堂四隅各一亭东春荣西秋芳南夏阴北冬瑞其南扬波堂面城水木幽茂两小亭对峙东曰逍遥西曰裴回园之西即曲水先入敷荣门右转至右军祠穿修竹坞遂登山山盖版筑所成缭绕深邃曲径回复迷藏亭观乍入者惶惑不知南北山背有流杯岩凿城引鉴湖为小溪穿岩下键以横闸激浪怒鸣过闸遂为曲水长庑华敞榱栋椽柱皆涂鬬象竹遶以清流甃以苍石犬牙叅错殆若天成俯砌琢石为墩流杯至墩傍輙自近岸盖庑中为三井吸水势宛然曲水之上激湍亭惠风阁规模若都下王公家山顶崇峻庵其胁骋懐亭面亭依山为岩壑下山右遶至情真轩刻桷象栟榈平阶荼蘼架甚茂第为蔓草萦乱刺眼耳曲水乃前守史丞相浩所凿徃年见其新成今竹树皆成阴而亭榭稍稍圯剥矣复登舟还禹迹十日午后同叔度泛舟过南堰出门穿鉴湖支港斜雨入蓬衣袂沾濡七里独山野桥烟树可画出山口港渐狭又七里道树舍舟步田间泥潦没屐一里许至坚密庵夜分四山风雨翛然始闻秋声十一日晨起冐雨蹑屐登舟入城至能仁寺遂过报恩光孝寺寺后飞来山即图经所谓怪山也传云自琅邪飞至其说不经其巅有塔采绚甚华塔下有鳗井乃小石窍自唐以来神之谓鳗能时出祅祥近世不复见矣井故依山■〈土幻〉坡陁有古意近僧甃使就整遂无可观濮安懿王祠庙寓此寺有园令领吏卒守之晚还禹迹十二日雨不可出借图经寻近城名山须雨霁徧游晚石应之来宿十三日过午雨止诸葛寿之髙应朝石应之孙季和约徃丁氏园遂同泛舟至新河步入园园多梅桧后墙皆密竹轩楹太敞宜夏不宜冬宿东偏小室十四日自丁氏园偕叔度辈登舟出五云门入鉴湖湖面独此为阔隆兴初吴给事芾浚湖未一二尺多得古棺皆刳木为之盖汉未凿湖前塜墓也今自五云门重堤隠然达于曹娥五六十里民间谓之省塘此乃故湖堤湖田之民每毁堤以决积水故堤缺而湖废异时有意复湖者第修崇省塘则盗湖之田不待废而自为陂泺矣自湖尾入若耶溪过后汉郑弘庙传所记樵风蚤暮迎送舟楫采薪者云至今犹然半里石帆山山横若张帆又数十步秦始皇酒瓮乃山脚两石粗类瓮盎又一二里舣舟游龙瑞宫方士谓之阳明洞天穿松径数百步至宫宫后三峯翔舞飞动势若覆压大畧如栖贤望五老特欠其二耳中峯乃会稽山祠官春秋用事焉由西庑循山径观龙见坛其旁即禹穴乃大石中断成罅殊不古殆非司马子长所探也又数步飞来石老木槎牙石壁如削縁磴道至钱秀才庵遂自东庑出院复登舟径鉴湖湖天夕照水村渔屋皆被光景日所入诸峯俱在全雾中天下絶境也暮泊先以观宿于明逺堂下小室 

　　●吴郡诸山録（周必大） 

　　干道丁亥五月戊戌朔乙巳午后至浒市登法华庵望阳山在数里间其下有澄照寺今为朱谔右丞功徳院其旁龙母庙颇灵异晩抵平江入阊门泊北寺寻徙承天能仁寺观铜佛图经云梁陆僧瓉舍宅为寺中有圣姑庙盖陆氏女今号惠感夫人郡人祈子颇验顷之章济之运干来同过従母宅章氏甥杨昉明叔同宿丙午唐致逺判院来友之壻也丁未赴范致能吏部会己酉早同济之明叔致逺游虎丘图经云山在长洲县西北九里一名海涌山上有云岩寺真娘墓剑池饭罢谒陈省华王禹偁叶叅蒋堂画像歴东西庵归过半塘寺朱长文续图经云虎丘寺即晋东亭献穆公王珣及其弟珉之宅寺前有高僧竺道讲堂生公立片石以作聴徒折松枝而为谈柄其虎跑泉陆羽井见存壬子独游北禅主者惠深住数十年一力新之十六观甚严洁图经本戴颙宅甲寅赴张汉卿会约为天池之游乙夘早别従母登舟同济之至崇真宫相别于阊门范至能颜休文相别于门外致逺聨舟绕城望姑苏馆而过八里至横塘入般若寺又数里至黄山入法云寺陈国长公主及石驸马葬堂上寺之轩窗皆可眺望登塔一级以窄峻而止诸峯高下相连如笔格俗号笔格山又数里过木渎镇遂至灵岩廨院村民磔虾蟇可闵以钱二千市千二百縦之呼笋舆上山山半有憩亭由支径访西施洞今为石龛塑佛像回视已见太湖按吴越僧智贤干徳三年所作智积记云图志言阖闾城西砚石山高三百六十丈在吴县西三十里阖闾置宫苑琴抬响屧廊馆娃宫复有砚池翫花池明月池山前十里采香径梁天监二年置寺十五年有僧自画梵相于佛殿壁间后有西天僧见之云此智积菩萨也旧号灵岩秀峰院今韩世忠请为功徳院长老喜卿来迓同自响屧廊过草堂上琴台下视川原华丽太湖数百里在眼中致逺置酒胜集堂旁有圜照禅师塔塔临石池即砚池也故此山号砚石山近地别有■〈石瓜〉村其石可作砚及器用堂上望湖边两山相对东曰胥山西曰香山其中曰胥口故老言香山产香堂下平田之中有径直达山头西施自此采香故一名采香亦云箭径言其直也或云由此投伍员尸故有胥山胥口之名香山西北连穹窿山湖中山之大者有东西二山皆号洞庭山余多岛屿云夜待月望湖光然后就枕顷年尝同章茂之兄弟剧饮于草堂濯足偃松间中夜方寝今日之乐又过昔游所惜偃松一枝已瘁致能走价送熏香松黄新茶其简云来日登天平须攀援至逺公亭及诸石屏处白云泉名在水品其色凝白盖乳泉也张又新以虎丘石井松江在第三第六而下此泉未知如何试一别之向寿老欲作亭泉上及别筑逺公亭而范氏媪居寺中扰之遂退寺右上山路旁有石龟形极似向亦有名近无知者忠烈庙具有文正以下画像宜挂壁谒之丙辰早以香茶供智积殿周行寺宇惟倦于登塔塔乃吴越平江节度使孙承佑为光国妃所造成于太平兴国二年丁丑岁犹未纳土今一百九十一年矣卿老具饭人力辈能鼓笛用径山例呼而奏之登诸天阁烹致能雪液步至后门观大井其径丈余正东望昆山县百里皆平田惟一山突起盖县郭之马鞍山山寺在焉东北连山甚长常熟县之虞山也自此升小车过天平下岭甚长约数里至白云寺图经云唐寳歴二年置在县西南二十五里本逺録公道场今为范文正公功徳院义仓在其中文正父祖塟山下故范氏多寓傍近或居寺廊不振寺有白乐天苏子美王君玉蒋希鲁诗刻久阙主僧庶事不治欲同致逺登山而脚力顿疲颇难之然思致能简中语恐遗恨他年遂奋衣右转而上酌白云泉甚白而甘蹑石磴至卓笔峯高数丈截然立双石之上附着甚■〈危臬〉卼疑其将坠余如屏如矗或插或倚备极竒怪行十六七里石愈众而力愈惫乃循左径访石屋三面壁立覆以二大石少休其中下至小石屋一石覆之又下至飞来峯高二丈上锐下侈微附磬石前临崖谷兹其异也又东下逺公庵一名望湖台正直寺后今废又下至五丈石亦阁石上次至头陀岩有盖斜蔽之次至龟石脊势隠起名不虚得此山大抵皆石也瓌形诡状可喜可愕今日适疲倦又当暑不得穷其■〈真真〉然郡人能至予之所至者寡矣况游客乎归寺欲拜文正及四子像坐待鱼钥移时乃至明日盖文正忌辰云寺右有明因塔院诘曲随山殊廹窄初僧智华与蔡京善政和间为乞此额且立碑焉茶罢即行过晨台山大石特立进至羊肠岭道旁有曾旼和甫墓碑未百年已荒败又度贺家岭大石如横案上立两石俗云岭北有新妇石此其箱箧也午饭王份知县坟庵未时至张汉卿天池庵汉卿相待乆矣按图经吴县西六十里曰华山由絶顶而上有大池晋太康中尝产千叶莲花今池在山半未知是否汉卿于此营墓就隠负崖为屋凿径穿洞流水四达其间种梅艺菊以待游人费盖不赀然山石粗矿殊乏秀润晩置酒更好亭亭在池上酒阑肩舆过燕窠山观魏氏山地入魏奉议志庵右过北峯禅院其实魏侍郎宪之庵规模仿寺额而为移废额于此入门乆之一僧方出归宿天池丁已早饭罢同汉卿致逺行三里至张唐卿排岸庵后大石间有■〈车危〉云亭皆人力也自此度庙岭并花山凡数里至朱右丞谔永慕庵茔域颇侈盖蔡京当国与谔善勑葬故也又数里至阳山下望田间一辟邪甚古不知何人坟耕夫云近之輙有蜂螫人阳山呉郡之主山也有元居实者绍兴间掌市骨董于榷场坐致髙赀今为平江总管阳山既横鹜乃大兴土工筑支陇为生坟其傍起冡舍虽溷轩亦极甃砌之工门外栽花木约数千株不知糜金钱几万缗又二三里度老鼠岭入张齐贤承节庵与汉卿小饮而别致逺扣魏廸功庵过黄岘岭遂至白马涧舟人已来与致逺酌一杯各解维去呉郡惟城西多山起黄山尽阳山两日几遍歴夜宿望亭 

　　干道壬辰二月乙夘予任权礼部侍郎兼侍讲直学士院同修国史实録院修撰坐不草新除签书枢密张说王之竒不允诏与在外宫观戊午早冐雨行十余里至桐扣行四里许至佛日山浄慧禅院晋临平岸崩得石皷张华以蜀中桐材刻为鱼形扣之响闻数里即此地近世讹为同口寺不经兵火面对黄鹤峯有清泠一击等轩库堂后有池池中有渥洼泉出石罅中东坡常题五絶句所谓东麓云根露角牙细泉咽咽走金沙不堪土肉藏山骨未放苍龙浴渥洼是也斋罢复登舟晚宿临平辛酉早行至本觉寺登岸观览即古檇李也旧号小长芦东坡元佑间帅杭徃复过此为文长老赋诗二首旧闻巴叟卧荒村来打三更月下门前诗也三过门间老病死一弹指顷去来今后诗也予癸酉冬来逰见池中大鱼数千咋咋有声今亡矣癸亥至呉江甲子従王季海提刑别借舟就驿中治迭行李盖去国匆匆殊无伦理也浴院在驿旁有建隆初呉江西城镇遏使徐某乞置无碍浴院状钱镠判任者二字用天下兵马大元帅府印寺僧寳藏又有治平四年苏州牒皆用短少纸古人不侈费类此戊辰出吴江界三月己巳朔风顺俄顷至尹山以小舫入崇福寺同主僧惟妙访何氏园亭园池虽狭种植甚繁海棠盛开闻牡丹多佳品少休还舟中绕城抵盘门易舟径赴范致能石湖之招过横塘（即贺方回所谓波陵不过者）入般若院长老祖康蜀中士族也风横而逆薄暮方至初吴王筑姑苏前后两台相距半里（俗呼拜郊坛）为城三重遗基俨然夫差与西施宴游之地也前有溪越王勾践由此攻吴今号越来溪溪上筑城与吴人夹溪相持致能之园因城基高下而为台榭所植多名花别筑农圃堂对楞伽山临石湖盖太湖之派范蠡所泛之五湖者望吴江县纔二三十里饮酒至夜分留题壁间云吴台越垒距盘门纔十里而陆沉于荒烟野草者千七百年紫微舍人始创别墅登临得要甲于东南岂鸱夷子成功于此扁舟去之天閟絶景须苖裔之贤者然后享其乐耶干道壬辰三月上巳东里周某子充侍家兄子上来游紫微方腰桂林组过家实为东道主云庚午登舟辛未至灵岩山癸酉阴肩舆二里观金沙塔其地有金屑杂沙中丁亥岁所未至也甲戌清明节早浓雾既开湖山竞秀方快心目俄而大风同大兄至延寿堂再游本禅师塔过偃松堂登琴台望昆山慧聚寺狂风动地几不能立北峯长老师璨相候乙亥与大兄肩舆数里至天平长老欲谒五范画像而童行持钥匙出复行数里过天峯禅院俗呼南峯盖支遁道林别庵也铁杖重十余斤云是当时物佛殿前有碧琳泉寺宇颇佳多叶少藴诗刻门外百余步有道林放鹤亭基进度石门有马蹄双迹其旁即石室尝为孕妇所触雷震其顶相传云道林夏居别峯冬居石室别峯即南峯石室即此室也又有中峯不暇徃焉迹去石室甚近为观音院僧限以篱落纡曲半里乃能至焉观音院方修葺无足观由南峯又数里乃至天池庵置酒池上观竞渡池心有桥可以徙倚晚策杖登月观下视空阔盖华山之颠也丙子至北峯赴璨老饭遂过元氏庵距天池十里丁丑复还灵岩初过王知县坟庵次度贺家岭又数里登灵岩后岭下视■〈石瓜〉村乃凿石为器之所地本土山掘之即石云逺望岭上积土如冢墓者甚多相传吴时伏兵其中未知信否过金沙塔乃至寺（自天池来约十里）与卿老登水陆堂临池散饼饵金银鱼乆之不出夜同卿老坐胜集堂望湖赏月遂访明月池乃在柴场中殊不治戊寅早巾车游穹窿约八九里入山口即行石衢夹道多丘墓有富人余佐监簿觉华庵雅洁而阁深轩窻间海棠盛开极可人又二三里乃至福臻禅院古碑云朱买臣舍宅为之殆不可信或曰吴越忠懿王时徳韶国师道场也因山迭基砖壁十余重登陟虽劳而气象淳古大兄谓甚类南岳诸寺元丰八年七月米元章和仲殊诗亲题壁间方丈后有法雨泉叶少藴为之铭又其上有韶师石室雷雨作不果豋时诸僧皆出匆匆下山避雨于林奉直振白云庵稍雨霁遂归中道复雨衣履尽湿至■〈石瓜〉村灵岩遣人来迓己夘欲游杭坞雨大作而止辛巳同卿老下山行二里观韩王坟欲归登舟过寳华而天气晴和忽有游杭坞之兴遂与大兄呼车徃焉约十里度小岘岭入唐子明侍郎坟庵又二三里至白马穹窿禅寺（景徳中寺碑云南梁天监中取梅梁于此因白马之奠而得唐会昌六年置禅寺）饭讫行数里至墅里又数里过支坞岭遂至法华院本皆荒山中官利州观察使李中立造茔于此捐家赀数千万创精舍十年而成四山环抱宛若化城三门为阁七间华丽拟宫阙其间栋宇甃砌种植皆称是门外数百步即太湖极目弥天之浸裴徊不忍去饭茶于塔院登候李之丘读孙仲益所著铭主僧具饭投客馆壬午发杭坞约十里入寳相寺风雨交作行近一里至梅舍访乡人张氏运属公之子徳逊置酒留宿癸未晴徳逊留再饮而别出门仅半里即太湖近岸水纔三四尺稍深者丈余闻湖心苦不深但水聚而渺弥耳登舟值西风扬颿极驶望洞庭诸山恨不一徃移刻入胥口遂至木渎平生未有如是之快也行李船尚在灵岩之下即徃就之至圆通庵再约范致能会石湖复挂帆而东及园致能未来梨花金林檎绯碧桃盛开与伯氏徧赏遂游楞伽治平寺主僧房有日观稍佳门外八角大井视石栏刻字云隋开皇十年杨素开素初平陈徙呉郡于此近地尚有新郭之名其后呉人不安之复还今城云薄晚致能来望夜月色如昼乘小舟入石湖之心风露浩然登岸杖策度行春桥（石桥极壮大）次度越来溪桥新修归饭烟波亭饮农圃堂此饮此乐未易得也夜分乃寝甲申大风致能具饭讫同跨马游横山寳积寺寺亦唐余本朝祥符中赐额闻丁谓当国念其贫故畀此名有五代时吴越国碑称寳大二年亦足证钱氏尝改元矣寺旁乃唐致逺先陇五代以来接续塟一山平江世家惟此为乆次登上方教院在山之巅即楞伽塔也望太湖弥漫石湖仅如断港有隋大业四年碑字画类虞书小酌御风而下回望姑苏前堂周遭城基故在致能畏风不果登登后台而归二台相距甚近但隔楞伽治平寺致能辞还城复侍大兄絶湖入境约十五里游寳华寺未至二里舍舟而徒及门已暮夜宿焉去灵岩止十余里乙酉早周览寺宇修廊华屋呉中之名刹按碑志本梁天监中西域僧■〈含面〉■〈含面〉和尚卓锡出泉今在寺左百步深纔数尺大旱不竭寺高泉低为石槽仰而注之僧有众寡恃以给用斋前流多斋后差少兹其异也旧号知显寺绍圣四年枢密林希请为功徳寺遂加慈严之额林氏坟在寺后数十步又数十步即叶清臣内翰墓梦得左丞之母亦葬此饭罢命车登尧峯中道有半峯亭蒋堂赋诗今废雍熙二年己酉大理评事知县事罗处约记云昔在帝唐以洪水肆暴吴人族遁于此俗呼免水鼎苏帅钱元璙易名尧峯唐天复以后有僧恵齐姓朱氏郡人也结精舍于此山下名鲁坞山蒋堂所居既死塟焉此寺乃奉其香火蒋之竒壬子岁留题数百字尚可辨寺有清辉轩碧玉沼寺左观音岩石象佳白龙洞（俗云通洞庭）多景岩寳云井（井在寺左山顶人以为难皇佑四年长老颢暹所凿蒋堂有诗）偃盖松二铁塔妙高峯下视空旷东斋敞甚晩同长老了悆徧览毕由龙洞观音岩而下盖寺后路也复至寳华饭寳林轩修竹叅天极可人饭罢登舟行二里至环谷乃王珏总领之居园亭池沼花竹竒石环绕其屋珏字徳全介甫之后干道元年年五十三失明罢归相者告以其亭某所而已珏不见也又里余复登舟观吴王鱼城城在田间当时养鱼于此基厚而方其高二丈博倍之中为田百二十畆今属练墟赵氏圡极细故乆而不壊欲访顾野王墓不果遂自石湖入少府港归盘门舟中已昏暮自寳华至此三十余里丙戌黎明别大兄过昆山丁亥夜抵昆山丙申挈家登舟随潮宿怡亭丁酉早过阊门与大兄同游虎丘夜宿寺礼长老希范戊戌登观音殿几案四壁皆石也观试劔石憨憨泉点头石晩移舟过枫桥四月己亥朔外姑仲贤置酒出饯壬寅次无锡癸夘次常州访周徳友运干其子辉示近作一巻乙巳以小舟挈家趋宜兴己酉同大兄至台庄祭外氏坟甲寅挈家登舟过溧阳县三里宿乙夘行七十里至三塔院院在水中有元丰中刘谊所作记三塔者相传僧伽过江造塔至此为第三耳寺宇弊甚有寒光亭可望湖二三年来亦废又三十里至邓步（隶溧水县）有数十家及税场又十里至东坝亦数十家丙辰雨意甚浓时时洒尘程泰之运使先谕溧水宰备车乗相待治迭移时乃登陆天气稍霁行十五里至银树（亦有一二百家若泛水则自此便通舟）又六七里至双港口复登舟约十余里至固城湖日犹未晡葢数百家之聚也登妙智庵晚与庵僧散步固城之上父老谓之楚王城其周数里地势甚髙丁巳同大兄肩舆五六里至禅林山惠照院启天申节寺僧云相去二十里有游子山儒童院盖夫子游学之地不记图志所载云何归舟解维度湖水纔数尺然亦弥漫其中多茭葑凡三十里至石桥头入溪港（地名石桥而无桥）约五十里至太平州河口两岸多民居溪流不甚阔烟树如画稍前即永丰圩（八十四圩共之）夜泊黄池镇距固城湖已百一十里而商贾辐凑市井繁盛俗谚有三不如谓太平州不如芜湖不如黄池也己未至小漳淮登岸入栖隠寺敝陋无足观又十里至郭城登普化寺遣人先徃隠静借人轿遂自别港约行二十里泊新林小商十数皆以船为家登岸三里至小市有民居酒坊及韦察院祠守者曰兴于后唐同光中庚申早隠静人至挈家行十里至寺五峯不高而形气环抱本梁朝杯渡禅师道场禅师谥慧严寺名普惠邃廊杰阁江东之巨刹隶太平州繁昌县寺后三百步碧霄峯下有泉出石中流入寺■〈氵〈隙，去阝〉页〉■〈氵〈隙，去阝〉页〉有声且给烹煮灌溉长老行机台州人颇为僧徒所推有众三百饭罢瀹茗泉上闻登山则见岩洞之胜初暑不果徃归寺登禅传阁徧歴寮舍再饭讫出寺观卓锡泉夹道林中王孙累累然行近里许至梦堂前上蓝长老彦岑在焉又半里至杯渡塔乃升车由南陵路行十里落路过赵家步已见星矣早来先移舟于此辛酉舟行十余里近南陵县午时挈家入行衙为遵陆计壬戌风雨顾夫亦未齐为留一日县西二十里有工山逺望秀拔县南六十里有吕山图经云孔圣曾游置书堂于此见有石室其山南石缝内泉水涌出流于漳淮（去县三十五里曰孔村落路五里至石室）癸亥早饭敬亭山（去县三十里）山在宣城而名在此当考过孔村（土人无此姓闻専以夫子得名）晩宿隔口何氏酒坊（去县六十里）甲子早行十五里路旁有泉甚清寻伏流而去次至燕儿礲上山数十步有石洞刻云刘公岩又二十里饭水瓜塘徐家店又十五里见狖人来者憧憧问之云半月来樵夫新得一洞深数十丈其大如数间屋有石钟等而近时人皆不知惜乎行李已过不及一游晩至青阳望九华如见故人馆于妙音禅院乙丑早发青阳二十里至长桥回望九华甚竒路旁复有泉自山石中出饭叶氏新店即铁劵路口去县已三十五里至齐山従者告疲携家入寺登览投宿寺中主僧智瑺丙寅早入城馆司户廨中报谒程倅同登拱翠亭望溪山李庚子长改其名曰如剡葢用李太白秋浦歌云江山如剡县风日似长沙也又登九华楼葢城东门也丁夘张知彦胡宣叔共置酒常平司初食鲥鱼是日大兄独逰云光寺江祖石戊辰早发池阳饭十八里店又十二里过紫岩民居稍众即产纸之地有紫岩大王庙又十五里至柯村东流县境也凡三十里乃入建徳县界五月己巳朔早行二十里过白面渡又十余里饭乌枫潭又四十里宿蓝桥张氏庚午早行二十里饭石潭稍前有仙女井抚掌则觱沸俗云仙女喜也按图经去县三十五里留山顶有葛仙坛相传葛真人炼丹得道今丹井尚存而好事者因有蓝桥遂传云英事自石潭四十里至建徳县馆于行衙其前石山苍翠谓之后山以县治正倚此山故也山顶有朝峯亭梅圣俞作宰时常赋诗今废又有蜕龙岩晚同大兄散步山下有青山文殊东庵三僧院相连接皆无足观辛未早行三里过尧城渡方舆记云尧南巡至此又县北二十里栎山下有舜城古老云舜南巡至此又县北六里断崖石壁之上有印文圆如马蹄两两相对圗经云许旌阳逐蛟至此所留也邑官送别二十里地饭三十里之枫门岭晚宿遶山去县已七十五里地壬申晡时抵石门市为鄱阳西尉治所乙亥早发石门游道旁南台院破敝无足观又二十里饭车陂又三十里过童子渡相望有小山俗号童子塜其说谓九女溺死甚不经又二十里宿观冈丙子早行二十里饭三口又二十里有居民百余家谓之四十里店又二十五里落路过荐福禅寺避入城人事之劳也寺葢古刹所谓轰碑者其前即东湖方丈后大竹中有青亭甚佳丁丑晩登舟壬午至余干江口距邑尚十五里自此顺流而下溪水弥浸田野皆为陂池癸未黎明至邬子寨入湖巨浸稽天非丙戌经従之比未后将入港湍流不可泝复行石磉湖约二十里穿小窦达于港系舟芦间四无人烟弥望皆水是日过湖畧无风涛有小蛇昂首引舟抵岸乃回戏作小诗云万顷湖光似镜平蜿蜒遂得导舟行従来仕路风波恶却是江山不世情乙酉风雨不止水益涨入池口趋寂照院僧言院兴于天佑十五年戊寅旧名资福仁宗治平中改今名丁亥风稍定解舟行数里望大门院在水中棹小舟徃游至则破敝将倾一僧出门隔浅水遥语而回稍前涉高机湖菰芦之场皆为水没野鼠无数被浸灌依聚沫而立晩泊徐汊龚帅差小舟来戊子舍鄱阳之舟以小艇乗顺风而行晚泊龙沙章江禅院挈家投宿己丑饭罢挈家游秋平酌浅沙泉遂过列岫亭入报恩禅院长老晓林眉山人藏后有铁文殊像甚大归入景徳禅院观铜佛锺传所铸也登阁闲望庚寅移舟滕王阁下挈家属寓阁上如迁乔木也丙申大兄先乗舟归庐陵六月戊戌朔己亥舟行泊蒋家湾庚子早行十里过生米镇又二十余里泊曲尺湖辛丑行二十里至市汊又十里泊秆堆步相对即龙雾洲癸夘至丰城甲辰早行县官送别李家坪距樟镇十余里宿乙巳夜至临江军戊申早移舟慧力寺下携家少休江月亭午后解去晚宿永泰寺己酉宿青泥庚戌早至神头之龙安寺辛亥早移舟入邑壬子早过江癸丑早发新淦甲寅晚宿硖江滩下乙夘晚宿敖山丙辰晚至元潭登观观古劔其长尺余顷之抛江复行数里丁巳抵白沙戊午至吉水县晡后解去北风微作犹移时方能上滑石滩宿墨潭庚申早挈家入宅 

　　●庐山后録（周必大） 

　　十月乙未朔壬子次南康军水殊未落入泊寨中癸丑欲游庐山值大雨乙夘拂旦出西门过开先路口数里由别径入简寂观宋陆静修故居也其旁有岳庙守者云先生炼丹井已过回步访之深三尺在田间酌讫乃至观中陈贤良记云观在白云峯下其间一峯独秀曰紫霄其北又有屏风山其前一里有鸡笼山观门有朝真阁（今废）殿前有先生醮石亦名礼斗石道藏石刻铜天尊像石磬白云楼西涧悬瀑落于庑前甜苦笋间岁一生相传先生手种者邂逅章缋与之同过度仙桥记云许坚聨衣石涧中间道士则云沙石湮埋乆矣进观连理树次至先天观次至祥符观旧名灵溪记云三武士尝栖溪侧汉武赐名齐朝修创南唐重修今石衢甚广而屋宇极不振自此数百步即归宗禅寺枞老来迎饭而后行道中有三将军别祠即所谓三武士其名曰唐建威李徳及宋刁云正庙自归宗登山纔里余又其上八里则紫霄峯峯顶有铁浮图九级藏舍利逺望如枯木而晋梵僧耶舍亦有坟在其衢又三里有谢景先草堂乃杏林故地天气未佳且无向导不果徧游杏林者后汉董奉活人疾不取赀使愈者人植杏五株然奉自有太乙观在山北或曰杏林在此而上升太乙观耳记又言归宗后峯半右石室中有夏禹刻字仅百余人无复至者过归宗望紫霄峯亦有瀑布行官道约三里入小路访栗里求醉石土人直云此去有陶公无栗里也屈曲行三里遇数道人草庵背有崖古润醉石在焉仰视飞瀑披大石而下甚为竒观石有■〈土幻〉处俗云陶公枕痕也又指若虎迹者其说尤荒唐尝记前人题诗云五字高吟酒一瓢庐山千古想风标至今门外青青栁不为东风肯折腰惜乎不记其姓名余具记中乆之复出官道访谢康乐经台或云地属皇甫道人已樊之矣次至黄龙灵汤院败落特甚而汤泉固自若或题东坡和可遵絶句于壁间又十五里落路数百步至康王景徳观对天柱峯倚凌云峯兵火后殊草创其西有四庵一院相去不逺而记中无所取故不徃夜宿山月轩下临大溪帘水所注也终夜如大风声丙辰早同道士乔大和渡溪入谷五里至旧观基（记云隋开皇徙）今为菜圃又半里至龙泉院破屋数间而已又十里至董氏茅屋蔬食毕望帘而进此陆羽茶经第一水也熙宁元年七月夏倚所记信而有征言过石磴路甚危葢鸟道縁崖其下即涧壑又草木蒙密须尽芟去乃能徐步耳倚所谓平石可坐数人者正与帘对过此则大石散乱不可行予跳跃其间従者皆惊逼帘溅沫喷人如雾雨毛髪凛然水初束于石硖势犹未广既而散布倾泻虽冬深水缩犹为十余派闻山后乃开先路岂非与山半之瀑同源耶谷中若用两壮士挟山轿则可代步然屡涉溪流春夏涨溢亦未易进也今日予皆徒行幸天气晴和归路方有微雨回至山月轩道士乔大和犹未饭且言尝有雪覆谷中不知也去观五里至荆林寺是为山北江州境大风人不能立晡时至侯溪市入圆通崇胜禅院古有侯氏故以名溪长老不在首座祖胜潼川人可与语同过旻古佛塔谒西堂修谊故人惟讷之兄也东塔广福院相去二里寒甚不可徃步至磨院风益甚或云寺前山中有风穴故多风饭罢登至乐亭（在法堂后）观李后主及昭惠后画像访清音亭兵火后偶余此亭乃摧壊弗葺惟石渠二百五十丈尚无恙夜宿寺中丁巳早谒圎通殿（但旧樟木观音今亡乃设释迦观音文殊三像于中而环以二十五圆通）会食于东轩出门望马耳石耳峯方出昨夜疑大雪今日天气乃稍开晴过甘泉市至七里岙落路饭广福庵庵泉水即石门涧也同主僧慧辨行百余步访尊胜庵下有大石高数丈长如之中若剸裁可过二三人谓之石门相传古有僧诵尊胜咒而石开遂以名庵庵对仙步峯又数十步至保宁庵三面皆出其南石旌峯在焉此三庵皆沿石门涧激水碓茶资其利次度桥上双龙庵双龙谓锦绣涧及庵傍小涧过此直上天池凡十五里或云两旁通谓之锦绣谷葢春时山花盛开望之如锦绣云山路峻甚每三四里輙为亭以憩凡五亭第一亭跨涧颇雄伟行至半山有处州道人草庵在锦绣峯下指其旁以为竹林隠寺游人或闻钟皷声按山记云香像冈北名阿那衡内有寺暮时闻钟梵而寺隠不见其旁半里有罗汉岩亦阿那寺之类而近世误谓之竹林耳（山南真有竹林寺）由道人庵而上路愈岐每数十步即回视江淮无遁形者过第四亭有大石凌虚而出可坐数十人百千里畧无障蔽（俗呼四望石以山记考之亦非是）平视一峯上有巧石（俗呼香炉峯以山记考之乃在东林化城路）亭午至天池禅院虽凿二沼其涸可待所谓天池今不可到号曰龙潭在铁船峯下亦有黑龙潭祈雨则至焉长老不在同首座道彻登文殊亭下视铁船峯望石门涧自山委蛇而出直达于江然则尊胜庵之石门非水源矣院有崇宁间西天僧金总持像及贝多叶梵书数十辟支佛牙观毕回道彻谒隆禅师塔其傍即定心石也（记中下有望仙台）道彻指其前一峯为十八贤台未知是否新罗岩草深路迷不能至归院日方斜复度岭行二里许至主簿塔洞视空阔又非第四亭而上可比东西二林歴歴在眼而江州屋壁已可辨有九十九峯栉比磬折如城垜然王韶观文塟其下此登眺最佳处也稍前至佛手岩雪花满树庵门尚闭乃知昨日大雪今日骤霁望南山雪气犹未散赋小诗云十月顽阴不见山山中一夜雪封庵伊予的有寻仙分日照北山云在南闻每岁自九月便有雪至三四月乃消去岩石空洞不止容百人下有泉水道彻云岩上立峯如指故号佛手近为野火焚裂矣縁岩后细路数百步东望一峯即旧峯顶院今废或云其间方是锦绣谷达于平田又下视盘石相传逺公讲经台也自佛手岩一二里渡小溪乃至大林寺遭野火仅有基址其额为教练者徙寘坟庵并令一僧据其田人无知者予按白乐天诗心实慕之物色乃能至其旁小径即下山南栖贤路也地在山顶而反平衍谢灵运诗云冬夏共霜雪其高可知予作吊大林诗云上尽诸峯地转平天低云近日多阴古来南北通双径此去东西启二林虞世南碑従泯没白居易序合推寻康庐第一金仙境忍使如今遂陆沉黄昏归至天池礼文殊来灯闪烁合离或在淮南或在近岭高者天半低者掠地又赋小诗云代马腥膻暗五台南方世界且裵回传灯便是真知识不用犇波学善才是日云散日出寒燠适中甚惬素志山中薯预花全类蝴蝶又有万年松罗汉泉菩萨石（即记中所谓白石英也）戊午早同道彻望罗汉岩即下山山上微雪山半乃为雨矣由石门涧出官路稍前即岳家市（岳飞塟母于此故为市）此可上化城不惟足力有限又山记止言石盘之美而楼阁已非昔遥睇而去回视文殊亭渺在峯顶主簿塔仅如枯木佛手岩屋仿佛可辨始叹昨日登涉之不易也午时至林口寺（谓二林之口）过杳谷慧永禅师塔入西林寺即慧永道场也流水■〈氵虢〉■〈氵虢〉循阶除赏玩不能去寺不经火但不葺耳牛僧孺书寺额佛像独被冠缨访水阁院已废但存浮图七级次至东林晋慧逺法师道场法师鴈门人于是寺前方兴鴈门市虎溪在寺门之外山记云清溪有亭（今废）牛僧孺太和四年书神运之殿（今殿非其旧）南唐元宗题神运木（今亡）流泉匝寺下入虎溪殿后白莲池晋辇（或云政和间太守焚之）经藏院白公草堂双玉涧明皇铜像（今作传大士装饰观其丰下真明皇也）唐壁画等（今亡）上方舍利子（有南唐保大碑在门首）颜鲁公题名上方之外虎跑泉（深入九尺）五彩阁甘露戒坛（今亡）其西石磴三百级（岳飞母拆砌坟）滴翠亭（今亡）殷仲堪聪明泉佛影台（今亡）晋朝三杉（亦为岳飞取出）是寺最为古刹而兵火中岿然独存入门楼阁华焕宛如仙宫长老本然自号混融师宦族也共饭毕同访逺公塔次至照觉佛海二塔归登五伯罗汉阁望诸峯阁下即内三门也出东林二里至广福院本大明公庙（保大五年陈元裕撰记）靖国元年封清公真人记云真人姓匡名续字君孝出自殷周之际居此山或云受道于仙人共游此山人谓其所止为神仙之庐因以名山或云匡裕汉人汉初封越庐君故曰庐山次至太平兴国宫街衢门阙气象清华刘越石高三四尺根植地中在宫门之外仙乡亭废矣宫倚圣治峯正殿惟设采访使者像其后乃太上本命殿两廊绘使者变相仪卫次以五百灵官又其后有云无心堂临流水可爱道士皆星居有刘烈者号虚谷先生尝进易解云知宫留宿不果登新创钟楼而行楼名景阳华丽殊甚日落至清虚道人皇甫坦庵饭罢馆焉坦被遇太上结庵拨云峯下自言兖州瑕丘人乆在川陕尝遇朱桃椎善布气时时书字决人祸福或云年七十二山中道士言其颜貎已不逮二十年前矣近损足未能步而茅山张椿龄亦被遇太上今年亦得此疾异哉庵侧有泉太上题曰神泉又为阁以藏御书及像设己未早皇甫道人再具饭饭讫行数百步至云溪庵（即莲花洞也侧近云冇数庙闻不甚佳）自此若出官道则过妙智院及蛇冈（即■〈共阝〉亭湖神分风化身之地）予欲趋太乙宫或谓小路差近乃过击牛墩皆茅峡峻岭亦六七里方至（真宗赐名大中祥符观）即董奉上升之地大槩二十一日已记之其事出葛洪神仙传观在莲花峯下不经兵火有升元大年韩王知证记是时犹谓之庙保大十二年记则为观矣宣和二年封奉为升元真人观中犹种杏前殿一株甚大其后又有种杏轩春时不妨宴游也先道士萧惟忆年七十余未尝出门视其貎葢有所养者自观五里至禅智院（对双劔峯稍偏正对山之外白小石橊峯）以其为旧屋故游焉记言院后有緑野亭忘记询问进至双溪寳严禅院再饭同长老世显步过云庆庵记言因流泉为池多畜鲂鲤今仅存■〈土幻〉洼耳假世显之驴令庵僧致康前导过寳积庵殊不葺治但有程公辟师孟诗刻访白云亭已为王秀才治冡其上披荆棘寻所谓盘石鸣泉乆之访见泉石诚佳而又北望湓江宜陈舜俞以为山北最佳之庵此去江州纔二十余里山北之境尽矣跨驴五里上吴章岭乱石聱牙颇亦险峻岭脊分江东西两路界过界便见五老峯是为山南岭下有小路至智林浄慧院昭徳观会日斜仆疲乃由官路过大富庄至相辞桥（俗云蔡李二真人相别处也）已昏黑秉烛行至寻真铺风大作入小路二三里敲观门道士疑为盗乆之方出真诰言庐山乃元辰福地而此观为第八咏真洞天五老峯正在其后而倚香炉峯（记言南北山各有香炉峯）庚申登采访使者阁望五老峯记言汉武筑羽章馆于屏风叠下临相思涧今五老之峯叠石如屏障葢其故里自阁而望相去若在百步间庐阜之甲观也为题其榜曰云锦阁李太白屏风九叠云锦张之句云五老第二峯即狮子峯与九迭屏相连山无草木晓日照之殆如赤城自廊庑望之则竒姿巧势尤不可状龙潭在观后一里水作琉璃色其中数尺正黑知观汤善翱云深数十丈盖洞天之门云潭上有龙王祠疑即记中所谓緑浄亭也已初借善翱小驴令四明徐道人前导过永福院旧名云龙煨烬之余方稍营葺次至迭石庵葢近世僧徳正所创门外大石长数丈复迭一石前眺江湖宛如池庵背即五老峯乃几案间物陈舜俞所未见葢后来庵宇之絶景也次度华严石桥华严院今废次至折桂院今名证寂折桂因唐李逢吉得名记言山名幡竿源而土人不知登南唐惠济禅师石塔有巢云轩而记不载不经兵火气象便可爱前有僧房可望湖而不见山次至解空院其旁圣果院已废次至谷源庵地形甚高面对重湖记言迭石竒伟岂谓徳正之庵耶后有幽泉但屋弊无足观者自此为折桂小童指路迂枉忽下峻岭木叶被霜滑汰几不能移步至云台庵乃得平地庵后石崖如记中所载次至浄妙院记云古名青牛谷即杨衡所谓随云步入者俨然如造仙境门外数十步回望五老及他山如图画凡此寺观庵宇大抵环绕五老峯每至一处山色峯数輙不同造物之无尽藏也狮子峯尤肖今日但少云气饰之次至承天白鹤观唐混成先生刘玄和故居旧屋偶存独无廊庑唐杉围二丈在门内问东北木瓜庵道士不知观前百余步出官路过三峡桥遣従者先入栖贤独与徐道人携二仆复由小路为卧龙之逰初过中兴庵（即旧禅静院）次寳庆庵近各有一道人主西涧即刘凝之庵无知者既过涧徐道人迷路度峻岭踰栈阁遇炭窑方知路穷得一夫引至上偃台即祖教院亦无僧行自此又盘一岭至卧龙新庵有江州蔡道人主之复行半里过旧庵基沿涧乃至其处苍崖之下怒瀑淙击高十余丈与九华山雪潭争为长雄凡陈舜俞所记一无夸词今日不惮﨑岖险阻凡以为此未至而悔既至则乐以忘劳焉旧庵隔溪岩石层出粲如百迭之云中有流泉注于涧亦一佳处也望五老峯甚近香积院在其下业留従者于栖贤遂问归路数里至出邃庵今为尼居主者觉殊郓人壁间旧刻冯宗诗葢尝读书于此庵前度溪至上塔记所谓拭眼禅师石像如生者旧屋甚整洁大竹成林酌飞锡泉登环翠阁望五老峯背自此下山数里即至栖贤徽老不在藏主可升眉山人与予同庚为占四韵云我比同年百不能只余霜鬓愧师兄殷勤觅句无言说共拨寒灰聴水声寺比今春稍葺但残僧四五辈不称大刹饭罢同升上人过五老玉渊二亭山水不辜老眼而足蠒矣遣人至军城招妻孥来早会此辛酉拂晓自寺后渡涧行里许过百药滩石岸坡陀道人于此晒药陟山岭度茅垧约四五里并五老峯至明真尼院氷霜满屦扣门乆之方开盖旧屋也同尼师登凌霄岩岩在地竒石如岩古有僧坐禅其间绕洞别过石门谓之喝石其前一石甚大即记中所谓对五老如宾客者傍有石屏亦可爱出门数十步望宫亭湖横出而扬澜左里左右相对落星仅如叶舟惟军城为紫荆山所蔽耳回过百药滩分路行三四里入楞伽院亦古屋也正倚朱砂峯旧号白石佛殿创于保大中释迦像与西林同李公择尚书藏书阁在东偏元丰以后留题皆存有赵天启者歴叙公择作中丞救蔡确故改户书云云西庑有东坡作山房碑又刻南唐佛像野夫公择及黄鲁直皆有题字崇徳君墨竹高下校在钟阁葢公择妹鲁直母也寺门外即上天池大林路至为险峻老僧惠寳生于元丰八年云自此别有快捷方式约一二里过涧入栖贤磨院院在石人峯侧又里许遂至栖贤骨肉方来同观玉渊先是涧水犇冲遇大石上侈下敛悬布潨射极其雄壮涛头瀵涌散为玻瓈色记言沙石万数古今不塞诚下通于海矣相对有寒泉亭泉自山出按记文访罗汉岩寳陀岩于僧堂之后皆无知者山上竹树间多崖石其下有观音泉疑自寳陀岩而出稍加刜治必得之其南有小径疑白云庵路也饭罢遣徐道人乗驴归咏真同骨肉再过三峡桥裵徊乆之始知过桥之泉为陆子泉其旁有沈锡大书庐山二字行小路望五老峯了然便道入髙遥景徳院亦旧屋有元丰间无为子题字老僧年八十云李征右书堂仅一里今废但刻其名衔于石洗涤乃可见进至万杉院上滴翠亭（余具三月记中）又二里入开先登潄玉亭度桥俯涧涧中石含云母如记所载天寒甚太守适致馈徧饮従者而行涧外招隠桥近为寺僧徙数十步而招隠泉无人知者物色乆之得于二百步外丛筱之后石井依然三酌而归路口有披云亭稍前即古杨梅亭基又稍前当四达之冲即古四会亭而俗子改曰屏翠矣回望山色竒甚倒载而观之紫霄峯劔立众峯之间铁塔仅如一线将至军城一里有承天院临溪湖僧尝被盗杀三人今遂不振入西门日已暮昔白乐天记匡庐竒秀甲天下诚非虚语陈氏山记北起江州尽圆通乃转山南起康王观迄吴章岭其序如此予今自南而北与之相反故问津多误然记中指名竒特处十得六七其余当路者逰迂曲者畧异时再以旬日穷探极览可使无遗藴矣初南唐元宗赐田给诸庵岩故所至有产业中经李成焚荡十存二三又税重租薄僧道徃徃逃移寺观日以摧毁近虽稍修复而废絶为多惟旧屋则气象终可爱舟中赋四韵云南北周庐阜东西徧九华宴安无酖毒痼疾有烟霞淡薄村村酒甘香院院茶驰驱君莫厌此出胜居家壬戌五更雪打篷平明出别郡官望庐山已横白练欲解去南风作章徳象游落星诗云来游未尽登临兴且喜南风阻去船殆为予设饭罢遂携家棹小船徃焉寺去军城仅五里水干则路通今岁尚深丈余按图经石高五丈周回百五十步九江记云浔阳湖内陨星化石上连彭蠡下接浔阳其石圎洁不生草木峭然孤峙独出水际寺兴于唐景福年天佑二年赐额福星龙安院本朝祥符二年例改法安南唐戊辰岁（即本朝开寳间）宣义郎汤浄譔记云保大中寺僧修葺元宗尝临幸僧齐已范文正公章郇公王介甫平甫程公辟蒋颕叔黄鲁直父子郭功甫洪驹父皆尝留诗文龙圗阁学士吴仲庶（中复）犹酷爱西轩更名曰岚漪鲁直诗云龙阁老人来赋诗谓仲庶也出邑满眼湖光千里真世间之絶景又尝有玉京轩今皆废但存清晖阁（或云保大中命名）西对庐阜如青天翠屛初至白云英英起山腰少焉散漫俄复退敛已而山坡絮帽变态不常举酒赏之不觉径醉午后移坐佛屋之前东南观巨浸右为扬澜左为左里其中两山如门是为鄱阳湖由寺门而望则东北直宫亭湖西南轩窻对流青山其胁亦有湖汊西北乃军城也再举酒而归晚自舟中望山色不胜眷眷再以小艇入西草湖过东古山下观钓鱼台鸿雁鸥鹭徧野见人惊飞转而之流清港上流清庵庵在凤凰山古殿残毁慨想承平之遗址回棹已曛黑过落星闻钟声徃复殆二十里癸亥早发南康北风微作已而转南过左里扬澜泊珠溪而北风复作去军城已八十里有巡检司及小市登岸北望庐山甲子南风晡时方行四十里至吴城山谒庙毕登望湖亭犹见庐山也殿左有穴如井异时湖中或损米船则见于穴中谓之神仓云 

　　◇钦定四库全书◇ 

　　说郛卷六十四下 

　　（元）陶宗仪 撰 

　　●九华山録（周必大） 

　　九月乙丑朔丙戌入清溪水碧色泊弄水亭入门即池州州治谒太守同年赵朝散彦博富文提举常平李承议庚子西通判陈朝散璘同年汤平甫知县适在此丁亥都统制宁国军承宣使时四厢俊及其子合门祗政贵池宰赵宣政芹司户袁廸功祖严赵修武公颀并相候约汤平甫共饭同渡陈公桥浅水桥秀鲜桥遂至齐山山脚挿入清溪石色青苍可画洞穴半出水中泛舟扣其户而返步登延庆先为指南环寺岩洞可见者罗汉殿后曰妙空岩在大石中次曰丹砂岩俯偻乃可入片石斜出扣之声控控然四旁屈曲皆竒石也法堂之下曰蕉笔岩亦名唐公岩有黄大临诸人题字山之上曰春流泉进窥无底洞歴武功岩遂至观音岩岩本名上清两崖对起三面环抱有程正辅蒋颕叔题字右转登寄隠亭西面皆翠石有小岩刻寄隠岩三字其前有熙宁甲寅重阳日太守刘斁思甫题名东北乃紫微亭故基面淮南诸山下临秋浦清溪直接大江眼界豁然又其旁拔起数峯竒甚谓之小九华葢与上清岩皆齐山最胜处也﨑岖行峡中仅可通人稍前曰大石谷又稍前曰定力窟深不可测又其上即翠微亭是为山巅杜牧之云江涵秋影雁初飞此地此时也东望碧峯劔立于逺山之■〈土幻〉者九华也南望大山横陈者太婆岭緑诸峯也北眺州城邑屋可数大槩主山自紫岩蜿蜒西来其左即贵池口舆地志所谓梁昭明太子食贵池湖鱼而美者其右即清溪秋浦望之全类临安之西湖而一堤隠然属城亦类苏公堤此又登临最胜处也予赋小诗云地占齐山最上头州城宛在水中洲蜿蜒正作长虹堕吸住江河万里流又天遣江山助牧之诗材犹及杜筠儿向来稍喜唐风集今悟樊川是父师乆之由别径下九顶洞上有九顶圆如盘覆中颇平广有盘石可坐嘉佑中因太守王哲易名集仙宫洞后有穴侧身可过一小洞也窦穴上穿颇类月岩而其背山上乃唐观郡楼基王哲易名青霄亭今亦废其下曰独秀岩翠壁横峙可爱访左史洞为马军寨所限出寺行里许乃至焉实寺之后山也其深数丈可达于外左史谓李方玄景业也杜牧之代景业来守故为立名而张祜书之又有石燕洞大抵皆石也逰已还寺再登翠微亭置酒时侯赵守致馈平甫赋二诗予次韵云上清别殿旧通明仙圣飞腾户不扄出谷尚疑窻列岫絶堤始露岳真形竒竒怪怪无非洞下下高高总可亭但把醺酣酬絶景天风吹面径须醒相君早日翼天飞晚落江湖事以微好事一时开翠壁佳名千古记黄扉朝逰要及鸦翻树夕照何妨萤湿衣更得汤休竒絶句后来谁忆谢元晖甲夜归戊子早至郡斋中和堂登萧丞相楼复游景徳禅寺访见山堂为添差路钤王宗所占排闼造焉见山而已次过天庆观读徐铉碑李煜紫极观也已后赴提举司会荷池中有秋浦堂颇幽爽会散出北门二里登贵池亭俗呼望江亭以其见大江可望淮南也亦见九华诸峯亭乆废今方重立归上南楼南门城楼也正对齐山循城而东有拱翠楼亭隶邑廰又稍前即九华楼三者相望皆下临清溪见九华大抵为太婆岭所障不能尽见诸峯太婆山极高而其名不典图志亦不及之己丑赴州会坐中见梅花赋小词云踏白江梅大都玉斵酥凝就雨肥霜逗痴騃闺房秀莫待冬深雪压风欺后却嫌伊痩仍怕伊僝僽营伎曹盻颇洁白淳静或病其讷而不颀戱以况之已夜富文出家姬小琼舞袖翩翩徃闻范至能云顷朝士姝丽有三杰谓韩无咎晁伯如家姬及小琼也禁中亦闻之又作小词云秋夜乗槎客星容到天孙处眼波微注将谓牵牛渡见了还非重理霓裳舞都无误几年一遇莫讶周郎顾富文近再醮有所竞而设榻于外时侯方为两解故戱之如此庚寅早欲如九华而云梦宋宰及归州助教张蒙正相候过午乃能上马时侯差中训郎赵良弼等同行辞之不可五十里至铁劵山投宿叶荟秀才家荟有子楠登进士第山深夜甚寒辛夘早再赴叶君饭乃行尉亦并辔二十余里至青阳县令成文林雩丞熊従政实褒主簿陈朝立巡检程大夫同来迓馆于驿中尉廨即宋齐丘宅其旁对九华而齐丘之墓在牛心山下去县东五里赴陈朝立会以能仁院为廨傍有妙音院同至县学登经史阁望九华紫翠千仭造物融结竒巧真尤物也县东二十里有潮洞大如卓面而石穴极深日三潮每潮鱼虾輙先出壬辰早同陈簿叶尉赵忠训出郭十余里登双练亭度西拱岭入龙安院自此徐行歴永安塔虎跑泉过石龙口虎跑岭此两处地势稍高望双峯九子甚竒遂入广修院去县已二十五里院宇颇雅洁寝堂望双峯帻峯真人峯莲花峯是为五老峯步至上雪潭源高而逺仰视莲花峯正如所倚之屛其前即石门水所注也峭壁削成悬瀑十丈怒涛骇浪不减三峡或潴为深渊或散为犇湍电轰雷击约二百余步为下雪潭其间多大石水平布者数丈潭中产石班鱼不常得有璎珞泉水跳石上如贯珠尤为竒絶而土人不贵也食罢转山而行终日观山面殊不厌约十余里入无相院有观音阁对峯峦数重留题而去又二三里至协济庙神兄弟三人日方晡或谓化城逺不可到遂止陈朝立置酒中坐帅诸人下九华溪踏石涉水以为戱叶尉体肥甚独堕水中溪自龙池来欲访其源或云路太逺惟祷雨乃至今芜秽不治不果行终夜如大雨可聴癸巳早随溪而入至乱山环合处登化城岭岭峻窄时时回望诸峯层出殊快心目少休半霄亭巳时至化城寺寺宇甚佳唐时新罗王子金地藏修行之地饭罢谒金地藏塔又在寺后突然一山上常时可望大江是日适为晴岚所蒙僧祖瑛独居塔院献土产茶味敌北苑陈朝立以翰先归邑乃同叶赵行二里访龚泉其旁乃李太白书堂基今为张氏坟地自此下岭过苦竹坑俯视羣山左右对列中有平田气象极好稍前即寨头葢建炎间张遇冦青阳县官移治于此真闗隘也行近县桥双瀑石山对泻未经名人品题故无闻焉又行至蜃盘岭而化城峯尽矣化城九华最高处蒋颕叔尝有悔游之语俗传十里殆不止此赋小诗云攀萝度险捷猱猿石角钩衣屦尽穿莫讶逺寻金地藏也曾徐步玉阶前又数里至龟山一上复数里尤为险峻有崇寿寺慈寺阁对双剑峯又赋诗云注坡縁壁化城中客愠奴嗔我亦慵及至龟山还一上为怜高阁对双峯寺僧善修年八十六赠以诗云老僧九十视眈眈二十年来不下山我得九华充法供亦能禁足老山间日尚早爱其景物遂宿焉甲午早下龟山行十余里入圣泉院泉在院侧石岩下号无底泉试之仅二丈盖游者未尝测其浅深耳水自岩出甚清驶中有五色石饭罢即行过慕善镇回望九峯横侧高低无一同者又五里至曹溪寺又五里至觉安寺五溪合流于此故地名五溪又五里入大路过铁劵叶元质别去又二十五里投宿马牙酒坊二三里有常安寺夜不果徃陈朝立自青阳致馈是行自西洪岭入山盖西南也终日观山面既至圣泉葢自北而出所谓山之东乃山背（阙）闻有广福等院甚佳而従者猥众颇不自由不无遗恨十月乙未朔早自白沙入小路数里逰云光寺寺亦华焕登阁望六尺图屏欲少留而提举常平李察院领客将至留二小诗戱之云来如负弩先去为乗骢避江祖一片石留伴幽人醉又云作者正七人饮中空八仙长斋讵容醉晋也合逃禅遂同赵生过江祖兴道院主僧行余置酒访李白祠堂但有废碑在壁角令行余道至石边攀縁而下得小舟同泛清溪水正碧色下浅滩数里至玉镜潭水自南来触岸西折湾环可喜潭深纔二三丈云李白诗云江祖一片石青天扫画屛又云溪水正南奔回作玉镜潭皆实録也涂中占小诗云清溪水色胜于蓝祖石移舟下镜潭妙絶画屏并碧玉谪仙不见与谁谈晡回至弄水亭以五杯酌赵生徧饮従者晩赵守在九华楼上梁就见之 

　　●金华游録（方凤） 

　　己丑岁正月谢翱皋羽方凤韶卿约游洞天十一日辛夘韶卿携子肖翁入邑与皋羽及陈公凯君用弟公举帝臣会韶卿夜赋诗示同逰者十二日壬辰阴寒韶卿拂晓取道上洛之吴溪过吴似孙续古约俱行至横溪访栁时声父子君用不至帝臣従五路岭先过门皋羽继至会宿时声居十三日癸巳枕上闻雨是晚以雨宿栁明府新居各赋一首十四日甲午阴未晓即行午度太阳岭晚泊上坦欲访双岩郑子有子有闻之先至旅寓邀宿陵云山房城友叶谨审言适相遇于陵云约翌日同至赤松是夕子有出家藏先资政北山先生遗墨及乆近诸贤书帖共观至夜分韶卿书北山感雪竹赋后皋羽亦题十五日乙未晓闻窻外叶声疑雨起而视之则霁既饭话良乆子有之侄复留饮凝香阁晩抵赤松自源口入一里许万松矗翠有亭跨中路扁赤松山旧枢密潜斋王公埜书今徃观唐元素易以他书矣沿溪入桥亭扁金华福地郡人潘继先篆过桥入三门勑寳积观额大中祥符元年所赐与殿中四锦旛及献花四木孩俱今犹存入门而右有堂临池上为濯缨堂黙成先生潘待制良贵书入而为松逰亭又入而为枕流亭观之前为卧羊山即皇初平叱石成羊处也道士王元台谢天与欵宿谒冲应养素二真祠二真初起初平兄弟也松下有遇仙石坐其上相传徃年唐公李度有目眚寓观中尝憩兹石遇二仙问故采草拂其目遂明且祝曰后十八年当相见郴州及唐登第授郴教有二道士过之唐不知省道人曰子亦记松下治眼时语乎既而邀之不知所适方知为二仙云时韶卿病目甚故道士言之为详回宿王谢房各赋上元逰赤松诗十六日丙申微阳道士水竹唐元素妙虚王徳厚竹泉倪守约房中观羊石其详具皋羽观羊石记中云金华洞为皇初平叱石处予髫而闻之髪种种乃一至而叱石处复不在金华洞未至洞十五里有山曰赤松今为寳积观观旁祠二仙二仙即皇初平兄弟是其处也石故在山之巅变怪抵牾宛然如羊形多为樵牧及好事者取去道士拾其余蓄观中余得借而观者三处其一在天井东仅十数角崭然羣伏且起状无抵触意苔蒙茸若草藉地可近而玩其一并曲池之岸累石为山参布伍列犬牙其上卧者十八九伏者十七抵者蹶者十五履险而跂者十三倚而龁跪而乳者十一若观古彝尊之迹于石形不求全而意自足其一积小坻位置加密跂伏龁乳抵蹶与前变态畧同复有拱而人立者竒崛特甚非前所有道士易以他名使不与羣羊伍余曰是不可易左元放之遇曹瞒其化而为羊与兹羊之化为石是或一物也今而后观兹石冯而游若脱而休茫乎曰与之对而泊不知所求其有不复化为是物乎道士顾笑众皆沉寂起立若植以余言为然故书以启后之逰者其所观三处道士曰倪守约唐元素王徳厚云石去初平仙后若干年为樵牧好事所取又若干年为樵牧好事所取又若干年道士悉能言之于逰者非有系故不书妙虚石旁有方竹一丛萧疎可爱堂名萧闲楼有减笔隶物化二字极佳水竹留饍王倪各为煮茗入小桃源路口有小桃源物外洗耳三石刻竒古皆余杭虞似良仲房八分书未过桥为物外亭过桥有亭泉上有台名沧浪溪石皆磊块水激射为峭峡为盘过道士徐南华携酒肴并青窻王易所书赵元清梦逰小桃源四时诗来青窻即故枢密王公之孙名进思官惠院号淳斋善书而好吟以避世立兄子为子使出赘复分田送其妻归母家而自为道士于此南华酌酒沧浪台槲阴下行至岩扉间新构小亭名别有天地复酌亭上岩扉有诸公题墨新种桃梅来道道士周云岩世昌要会酌楼上石泉之徒王徳谦益之携琴鼓再行午従观右登丹山行穷林巨石间观丹灶及丹石相传某年丹光见石上有道人养鸡见鸡啄丹取之丹即飞去今立祠与庵祠前旧有老树并其一中断倒架上半于其一附着而生下半则僵立不相接状甚竒怪今为改祠道士伐去曾逰者以为言丹山而左稍下有丹井泉极甘冷一径出小桃源之上抵二仙祠回宿寳积观中西庑石刻赤松山三大字李阳氷篆伟甚以赤字従大下作火揭之有火灾故置不用而存其迹云十七日丁酉雨徃欲三洞不可遂入城泊祥符寺待霁取道智者以徃十八日戊戌雨留祥符皋羽有塔影雾中深之句韶卿足之十九日己亥阴入寳婺观谒星祠登八咏楼寳佑丙辰岁郡守谢奕修改创潜斋王埜书扁今易以他书矣时拏丁夫急所带奚奴不敢出市衢韶卿自同皋羽访芙蓉盛太傅共谈世故晩归祥符二十日庚子新霁约审言自兰溪门会于北栅韶卿父子续古审言登七寳寺塔楼拂塔院至道年碑石遇且庵徐玉汝于卢士安卜肆韶卿皋羽甚欲留访诸老以雨余得霁重于妨众遂行既出城遇抑斋刘权院梅居邵深道成斋王玉成于菱塘之东王谢二道士自赤松来西鹿田寺僧懐玉留而相导韶卿赋北山道中众客皆和晡至智者寺山路有亭扁北山唐干元二年八月缙云县令李阳氷篆书入而为倚松亭过桥有亭扁灵源小憩亭上又潜斋王公书灵源胜地四大字寘之云堂后庑寺僧莫之贵也日夕过凤凰山法清院山形如凤凰旧为法朗石晋开运二年为国泰今改法清山西有一怪松偃蹇如盘龙院僧圎矩云昔潜斋王公尝护以阑楯逰憩其下是夜宿院中二十一日辛丑有徐生馆法清酒狂士也晓起携诗见赠有凤凰山上凤凰翔之句聨中又以耕田鹿化石羊为对临别密谓审言曰余以鹿比僧羊比道士凤凰比诸君子审言途中述其语众皆絶倒従法清而西过故康懿秦国长公主坟园未至观半里有岐径行五十里自金华观登山可至九龙寺上有刘先生讲堂刘孝标读书处也三洞上为朝真中为氷壶下为双龙三石扁皆飞白书立下洞口观有天下名山四大字观之左为椒亭所従入洞路也以山下平地言之此则山巅然而迢逓寛衍观之前居民成聚则此乃洞天之趾尔双龙洞口石室明浄坐可二三百人仰视石室绀碧其隠约可名状者为云物为仙桃为道人比肩而立龙首见其左而尾悬右石壁上又悬石至地独黄色俗呼吕先生藏身霞衣挂其旁有北斗星窠洞穴如蟇頥水淙淙従中出即流入右偏暗出洞外溪涧众束炬揭裳伛偻踏水入内洞凡三数丈首背皆擦石旧卧小舟而入今敝漏合水际既入复虚旷如外洞水従右流莫测其浅深执炬者一一相指告见蜂窠石水蛙石石锺手搥之锺声仙珠累累贯岩上石门限雪山山前雪山后雪梁之皎然仙笠悬岩石石鼔搥之鼔声有形蜿蜒头角须尾凡三屈蟠隐见爪尖皆白石如玉所谓双龙也猫一狮子一头足尾其额有珠大龟黑色白蛇斜绕其背首入甲下竒甚笔格一霜崖粲如繁霜有巻石小窍指面大有水正滴窍中名仙人砚滴候片时纔一滴仰视洞中他无漏泉独此尔浴室石棂三足蟾悬钟寳盖如名刹讲台上所设而加高大海角虎蹲立云霞五色欲飞极里従暗处俯伏逺望洞口水中所従入处仅一小隙透明如十五夜月名仙人望月又大象足二小一仙桂水波石粼粼然大者如浪转雪山后而左为滑台为池为田畦町高下可数仙人挂衣横十数丈衣纯素袪褏蹙折皆天成又仙人眠石方整可卧仙人帽日月二宫复従洞口踏水而出凡洞中所见不假一毫镌凿而形状自然其妙处殆不可言也登山几半里至中洞洞口视深处乃暗穴但闻潺潺水声束数炬相后先若入井然稍斜向内众鱼贯而下石滑且险约三十丈至水帘自高岩喷出下有巨石盛之即不知水之所徃水帘出处前有悬石如钟又如飞凤视水帘以下复沉沉深黑人多不敢复入皋羽毅然扬炬而前韶卿续古従之由水帘之右转而深入巨石无数回视水帘乃在目前愈入愈深下复无水有石笋入空旷中高可三四丈色莹如玉従石笋而下极底有石室燥洁曾逰者留题在焉回至水帘渐可望明而上不如入之险也然不能深入则不得尽其竒来逰者率望水帘而止尔又登山二里韶卿父子皋羽续古倩两山童买竹薪束炬至上洞入洞而右为观音洞従岩罅越石限而入展转愈高扳援至观音前其石像天成垂衣伸一足如土偶者但高入岩罅以炬烛之仅得其半而臂与面莫尽见也旁有潭深不可近名观音井又名龙潭复路出従大洞正面而入歴三数坡陀其石上云霞波浪霜雪屋室之类皆不减下洞所见洞口天日之光斜射洞中石崖上淡如月色竒甚内有石梁高挂深可二三十丈白龙护其左苍龙护其右又入有天池深广四畔峻壁不可下池之里有崖如两扉而启其一极黑暗中逺望石扉启处天光下烛葢洞天漏明而人莫知其处名一线天既隔天池不得复深入也双龙洞口题名石上韶卿赋三洞云金华山北三洞天垂髫欲徃今华颠春风吹衣雨洗履瘦笻忽拄苍山烟山高地平走幽涧根络石上森楠楩步従飞桥瞰石洞厓色阅世知几年风痕雾迹化异物龙首昂左尾右旋就中暗穴如蟇頥急水泻碧鸣娲弦遡流束炬照徒涉肩皆擦石行拳挛水穷路夷内景得以炬交烛穷幽玄细纹蹙波涌■〈扌良〉接皎彩凝雪飞霜鲜大为狮子虎犀象琐碎亦复蜂屯然蜿蜒双蟠角尾具一一玉爪拏苍坚穷龟负甲色深墨长蛇白质相萦纒钟能钟声鼔能鼓不假枞簴知谁悬直棂斜槛藏湢室短畦长町移原田青云白霓五色霞笑尽败絮留丹铅中途经过最深窅伏身低眺洞口泉空时一隙隔逺见秋蟾浴海光婵姢左岩袈衣颇横亘迭折众皱垂蹁跹自余神怪不可极似凿非凿镌非镌出登山腰叩中洞外视石井声潺潺入深踏险思搥绠长竿揭炬后且先水帘可俯心为掉到此十九归言遄嗜竒不惮歴磊砢足以目故差轻便翻身却望水帘处银河天落悬吾前常情疑复下百尺积水定作神龙渊石干径辟却易进玉笋拔地修而圎宜为渊处乃为屋亦或摩挲题新篇同逰疑我乆未出笑谓岂欲井底眠林幽风起日已晚犹晲高洞山之巅薪蒸可买樵我导不逺数里仍攀縁傍従右壁入深圻如铁户限琼为檐俨然海相挂珠络熟视岂信非夸传左为朝真正面入便想笙鹤遨羣仙云霞波涛仙衣裳竒诡岂必下洞専歘然修梁架岩起左右苍白龙形全望中极底胜漆黑双扉隠隠起半边天光一道烛扉内知此明罅従何穿■〈穴上留下〉深壁峭不可徃安得挿羽如飞鸢嗟余兹逰尚牵俗身所骤歴辞难宣但思乞水学坡老洗眼看字消余年是夕僧懐玉同归西鹿田寺止宿寺丈室后有竒石峭立罅坼间可行林泉幽胜特甚黙成先生潘公大书其处云余徃东南北两山余二十年独未曾至鹿田绍兴七年四月十七日同智者长老法铨来于﨑岖险隘之中得虚旷寛闲之地修篁乔木巨石瀑泉气象雄伟此盖未之见不独甲于金华也自是评吾乡山水以此为第一云其丈室遂榜第一轩上为思贤阁是夜聴雨轩中二十二日壬寅晓霁过东鹿田寺廊庑列诗石内有叶丞相衡集杜五言四韵中二聨云水花分堑弱山木抱云稠更宿招提境还同惠逺逰又僧舍壁间有郡倅金陵吴琳题诗中一聨云云暗雨来疑是夜山深寒在不知春潜斋王公尝和其后行数里至潜斋所营山桥穆陵御书山桥书堂四大字下有懒瓉岩岩上有亭亭之西有石笋又旁岩临溪为亭台逺望州城城中之塔鑚小双溪如篆纹路口有亭扁北山今亭台皆芜废既下山王谢道士登山取别径归赤松至潜岳寺前帝臣审言同入城韶卿皋羽续古肖翁取赤松源口虎头岩下道遇雨抵上坦旅宿二十三日癸卯晓霁近午度太阳岭晚宿栁时声居圣传之兰溪留诗以待续古先归二十四日甲辰过松岩陈粹翁午与皋羽别晚复雨二十五日乙巳韶卿父子回抵吴氏书塾客有问金华胜逰者韶卿以诗序其槩云赤松上下雨霏微八咏楼头重拂衣西港晴来汀草长北岩幽处洞泉飞风敲定磬鹿春过月满丹墀鹤夜归歴览因知古词客盛夸云梦未全非皋羽归后作金华洞人物古迹记 

　　●大岳志（方升） 

　　刻志畧之阅四月将讫事升述所以作之意授之工曰升少时则闻武当竒胜甲天下裹粮走观之亡一乗之便卒莫能徃嘉靖癸巳督屯唐邓间庶几望见诸道子之宫而又不敢越他境以劝邑人乃止甲午提调命下升奉以趋曰（缺）命也（缺）得以指挥其宫事行有辞矣明年三月既至（缺）亭乐曰美哉岩岩乎上逼太紫而下压城闉也（缺）大者三十六焉今见其一未覩其余也（缺）有大焉其又（缺）之余烈乎吾闻之（缺）美哉神仙窟宅也其东则（缺）之所无也其南则桃源希夷之所（缺）曰美哉天作之者欤地生之者欤人及之者欤观于紫霄曰美哉传有之天下七十二福地此其一也观于太和曰美哉亭亭乎吾莫知其几千万里矣其去地益逺而去天益迩也乎日月出没（缺）不足言矣既归（缺）志（缺）读卒篇曰夸（缺）十之五（缺）十之三为之（缺）四十六处杜述者十有九首类为五卷既脱藳惟灾木是惧质之少监（缺）公曰虽然不可无刻也遂刻之嘉靖丙申长至日 

　　太和宫四图述 

　　宫在天柱峯之上旧有小铜殿一永乐十四年始彻小殿改治大殿涂以黄金制极工致其梁（缺）浑成若不假绳削者殿之外为台台外为（缺）城台下置石梯悬崖间高出木末飞鸟皆俯其下人行其上若乗空按掌局趾目不敢旁游举武则股（缺）搏乃护以石槛聨以铁锁使可慿可引尽数十（缺）横折其磴使稍就平可坐城辟四天门以象天阙俨然上界五城十二楼也殿上观日之出如火之发于足观灏气之徃来太虚如呼吸之气之出于口殿旁诸峯不可尽名其对峙而起逼几案者呼蜡烛峰其下跪者揖者拜且舞者罗而立者执戟而卫者（缺）而侍者冉冉而下如羣仙之拥綘节者源源而来如（缺）之（缺）玉帛者（缺）朝谒状盖天造地设以（缺）文皇神道设教之盛心耳宫之制随地之力不能相属其大顶为殿顶南北缩五之四东西揆者复十之一益以飞栈为更衣二小室地既穷右折而下于颏规山之曲为圣朝殿为元君殿为圣父母殿为讲经台为真官堂为龙池龙庙为钟鼓之楼厨库之室地又穷又左折而踰小崦出右胁之下或山曲四倍之复规为方丈为廊庑为寮室地又穷陟自故道石折而度朝圣门绕出天柱峯后下三天门门下昔传有尹喜岩絶壁不可従三门皆连磴千尺従高山直落或侧道钩出于石芒间下临不测之壑阶累数十百级强直如弦投以小石子従栏间一跃便翛然下不及趾不止行者攀危栏縁长絙仰胁息者数四然后得望一二其旁负土而争出者为巘累石而欲坠者为崖山曲无复可窥者地又益穷遂刓磛碞夷龂腭以益之为道房为斋堂为灵官祠为祖师殿为会星楹大小五百二十 

　　南岩宫七图述 

　　宫即天一真庆故址自大顶东走二十里有丘焉可屋有泉焉可瀹莫如南岩其旁多重崦曲阜呀咽之壑嵌空之洞访洙入时坐榔梅祠望北壁下悬崖置屋如栈道劔阁殊竒絶可爱由祠右行南崖百余步度北崖崖深峭不可测中通一道如横堵行者侧足而上既度升自南天门循山左支行数十步折行右支百步复折而左入小天门并崖陡折而行过大岩下山将穷而崖见擘崖之半为大殿毕诸楹山复起突为小阜复即其上为圎光殿殿下则黑虎岩也岩大如侧钟口处仅可状従大殿后左折而东皆循崖縁石栏屈曲而行俯视栏外数千尺目穷处正黑不得底投之以石无敲落声阴风生于谷中若生骑数百弛枚而驰迅突不可当寒蝉暝禽鸣声悲切令人毛髪洒淅战掉不能休既东二十步折而陟崖上方转西行过元君殿入南熏亭亭穷崖杪为之大可罗胡床七八其上松风响细而长异他处有禽自呼我师常栖止崖上亭外有石枰従衡十八道类今俗所弹者相传为洞宾故物复従元君殿折而下自是直东过砖室一石室一砖室曰独阳岩石室曰紫霄岩对榔梅祠前所望北壁下者也岩前刻龙头横出栏外四五尺其奉神谨者则縁龙头置一瓣于其上以为敬旁礼斗台崛起灌莽中莫知所従登崖上片石刻灵官像高五六尺乱置小窍中其数不能遍阅曰五百云又东过风月双清亭值岩穷处二面皆倚石壁壁下坐可各数人可卧可眺可以觞咏然乱吹不时发亦不能乆留也亭外石枰一如南熏所见者复従故道抵大殿后西望舍身崖空悬若垂天之翼状甚可怖其上为飞升台玄帝改服于此台下为试心石又下为谢天地岩殿并山为楮室一为神厨一为碑亭二泉二曰甘泉曰甘露泉言形露言色池二曰太一曰天一太一水生气天一水生数也殿之前偏右为方丈其堂曰蓬莱之署従方丈左折行堂后其上分为二道左出双杉下为五师殿右乱穿道院中为圜室为浴堂为沧水库池池上有小间道従之可通钵堂由钵堂陟翠微折行山之后则寻邓真君所谓歘火岩者又转而前平行山上北折而观于崇福岩西下而复于南天门南岩之游于是乎始穷矣 

　　紫霄宫五图述 

　　宫在展旗峯下故宫之侧故宫今名香火殿负东小阜始使者入山将新是图则观其貌于堂树于台者赫如蔚如也于是乃议不毁别治于西大麓殿楹三故宫石属十之其它建置百之日池一宫前左月池一宫后左七星池一宫前右真一泉宫后右上善泉一东方丈堂北大如盆中石钩塞者半水従旁窍出日可数千斗宫中皆属厌焉旧为池名弗称今更曰泉従殿后又转陟山之椒根石壁为龛者太子岩也岩前横书太子岩三字其左曰蓬莱第一峯亦横书岩下小圜亭松风四入如敌百道岩上余沥飘牕前其散如沫下而出道院左复北上者炼丹岩也下而出道院右复西上者七星岩也又上为三清岩石顶不可到其下为榔梅园正徳年间令守臣岁取榔梅以贡太监吕宪乃移植数本于园自榔梅园东下又转而南上为福地殿殿两阶下丹井二北为万松亭东为赐劔台相距不数武左右山断而复圆起如小儿擎拳状者大小寳珠峯也诸岩之水合而东流于石胁者金水渠也渠广八九尺北折过宫前抵小寳珠不得出凿其项以行为后渠既出复东趋大寳珠溢于其趾为禹迹池池大仅一亩湛湛阶戸间尤为高山胜槩旧传禹导山至此因名桥一亭一并縁池设池上仰见三公五老灶门福地诸峯矗矗霄汉之表或竖如笏或倚如劔或列如墙或错如碁锐者毫攒斜者圭葵止者鹄跱奋者鹘突千态万状左右盻而目不敢暇焉自始释乎地下上五六十里至是凡得三大观栖危巅慿大虚如承露仙掌擎出数十百丈日月出没皆在其下不如太和立神以扶栋宇凿翠以开户牖逞伎巧于悬崖乱石间因险为竒随在成趣不如南岩右虎左龙前雀后武虽当亷贞贪狼二宿之下而环抱天成楹石所栖各有次第则非太和南岩之所得而有也故论太和之胜者于其高不于其大论南岩之胜者于其怪不于其丽论紫霄之胜者于其整不于其竒太和在上南岩紫霄并列于下足成三台矣 

　　五龙宫八图述 

　　宫在灵应峯山曲南岩之游既穷従其中以望五龙诸殿宇在扉屦之下去岩而北过滴水岩仙侣岩下青羊涧二十六七里山行多虎逆旅无三户行者始持兵涧陷大麓下如行檐底已而南岩五龙皆失所在踰涧而西复寻山行阴磴苔甚滑﨑岖二三里山忽平树忽壮景物忽佳于是南岩所望青羊所失者始欣然获一投足焉顾瞻南岩又复如在目睫之上矣宫东向逆折其门北向就涧道也宫门内为道九曲十八折蔽以崇垣行者前后不相见玄帝启圣二殿阶合九重前五重为级八十一后四重为级七十二望之如在天上真所谓上帝居也殿前天地池二陷石龙上中而垂其首于池水従龙口出注焉龙井五左三井右二井井痕不及栏者纔二尺寒冽可食碑亭三台二丈有竒亭倍台之半右廊之阴日月池碧色微緑月池深缁色字金鱼各可数十头殿之左为玉像殿紫玉像一披髪跣盘右膝而坐沉香像一披髪跣端坐旧白玉像入供于内今像则当时所易者也苍玉像一冕而垂绅云履菜玉像一首饰不可辨额微起至后如抹帕氅袍圎履碧玉像一顶左右结双鬟素袍锐履诸像皆貌玄帝而大小各不同似非一时所为者其余従神二龟蛇二香炉连葢一皆菜玉制龟蛇大者如蟹小者仅如钱香炉葢刻狮子为双纫系小球隆起旁窄不掩炉瘗殿前丹墀内掘得之无欵识不知为何时物也殿之右出山坎大林下六石碑在焉皆元物也一为崇封真武诰碑一为揭徯斯所撰宫碑一为揭徯斯所撰瑞应碑二为戒臣下碑碑尾书至元三年其下又系以龙儿年牛儿月盖当时制如此一仆于地苔藓所蚀漫灭不可读宫门左従曲道北折陟左山为榔梅台台上榔梅一株方盛发台后有小石碑载赏李素希衣物勑二道其阴则尚书胡濙述上前面领论素希语也下而折左出大门外尽门下皆为真官堂为云堂自云堂并山西行下小谷涧水出焉所谓磨针涧也涧上有老姥祠涧出为蒿口东流入于缁水宫门右従碑亭下南折陟右山为启圣台折而南下行土途数百步侧出一小山平耸如台陈希夷诵经处也直下为凌虚岩复従故道折而西上规山微曲处为自然庵庵前石作小池而桥其上金鱼十数头闻人咳唾従桥下羣起嗾之庵藏李素希故物数事青袍一斜领博袖制不甚古衲袭里各一皆用五彩布裁为方寸间缀以成袭衣领直下不交襟不裳袖径三尺二寸边皆縁里衣促制小袖襟左右交腰以下迭褶而舒其末不縁吕公绦一五色丝揽结而三令焉绥长寸半皆文皇时所赐也其顶为灵应岩其外又有长生岩近岩数丈皆絶壁百仭下临大壑横一木于树上以通徃来岁乆木腐不可度 

　　玉虚宫六图述 

　　宫在展旗峯北遇真故址为真仙张三丰之庵真仙尝语人曰此地他日必大兴既而去之四方声迹寂然文皇遍访物色不可得遂大其宫以为祝厘之所殿之属三曰大殿玄帝所栖也大殿之阴曰启圣殿尊其所自出也左曰元君殿明授受也又左曰小观殿初出之制未大也三殿合诸楹得大殿者半之元君小观则入隘坞中夷山址以奠石焉亭之属三西坞西山下曰仙衣亭真仙昔尝授衣者也亭后砖室一曰张仙洞神所游也室外铜碑一阉之遗也左圣水池池上室大如斗仅可置几案沭都尉读书处也宫之前曰左右碑亭厨之后曰神泉井亭楼之属一西坞北山下曰望仙葢真杖履所及招之以其故也楼外雪洞一有两台洞光台容相辉映虽亭午如出月状堂之属五石渠北曰斋堂石涧西曰浴堂宫门左曰钵堂宫门右曰云堂西坞北曰圜堂故西坞则呼小圜以别之斋堂前老桂三其最大者以指絜之得二十二围虽柯干方盛然叶迟如子母钱花枝间时时缀数点不能多独异香不减他植一本十围空中立枯犹屈强如平昔一本十三围偃蹇墙下若付是非欣戚于人者葢皆百余年物也院之属二涧之东曰东道院智者居之山之西曰西道院仁者居之桥之属六曰遇真曰仙源曰游仙曰东莱曰仙都曰登仙而石渠之所建不与焉门之属三曰东天曰西天曰北天而殿中之所辟不与焉石渠一宫门之内广八尺深四尺夹以石栏而桥焉中为中桥左为西桥右为东桥渠首起西山之麓水泉不甚大仰盈于骤溜淫潦以成其停蓄之势延袤数十百武斗折蛇行入于东涧石涧一宫之东九度之所经也自高山倾泻而下澎湃数十里出右胁之间与石渠合西北为梅东会于淄东北入于汉石鼓四南山之阳鼓大径二尺二寸高杀其一以象四时或曰取其镇也真灵祠二祀于门下媚灶之义也天地坛一前左南向礼以义起者也太山庙一前右北向时所奔走者也八仙台一仙桃观一华阳亭一莲花池一宫外可游眺者也曰方丈曰寮室曰书房曰宾所曰仓曰厨曰库宫室之事不一皆非茍完者也 

　　遇真宫三图述 

　　宫在仙闗外始入山自草店行二三十里忽两山扼于涧口口不复可辨循山趾下穷之始得其坎然状従其上却望若逆流于山因忆桃源小口意其中必有佳境者前数武开朗夷旷可耕之地数百堘皆官壤也故遂为诸道子所业阡陌相通殆不异桃源今代既非秦诸道子类非避世者冠盖相属于道无复昔日渔人之迷矣按宫先曰会仙馆真仙张三丰所筑也真仙去今百四十年追寻遗迹于山水间无复存者行束廊下得观所谓铜像西向坐戴笠内加小冠左右侍僮二杖一扇一笠径一尺八寸中外旋揽如椒眼状寸约二眼平布其里襄汉间呼为斗蓬杖刻龙头左侍者执焉扇镂蕉叶右侍者执焉皆糜铜以成形而袭之以金葢三物真仙平时所御者也宫中道士云故物藏之内府入东方丈得观所谓遗像身长五六尺面方紫平頬丰頥项腴如瓠自须以上隠隠中起眉目修而锐其末微钩而下垂髪纔二寸半纳于冠半披两耳后髪黑而疏在颔下者握之不盈把在口上者横出磔如戟紫木冠蓝袍袍制甚促直领窄袖不縁独裠飘飘然有乗风上征之意系吕公绦芒履见踵縳两袴胫尽露于外右足侧半武睨之若短荷笠曵杖行于松下考之图志真仙居庵时常独栖大树下猛兽不近鸷鸟不攫想象其人当如野鹤冥鸿臞然物表今观其状貎殊不类岂所谓仙者固亦土木其形骸耶 

　　迎恩宫一图述 

　　宫在石板滩旧有闗王庙盖郧襄官道也滩合山前诸小涧之水骤为一川雨甚则溃潦四出行者半陟而水大至则漂溺随之有司以涨落不常舟楫不时具于是初作石桥成化二年州大水桥囓且絶者百数而兹桥独完或者谓玄武实相之乃治宫于桥南崖以报神功以祈神庥宫成而诸美毕集焉清泠者日与耳遇飞泳者日与目遇天风弗作烟霾消歇则天柱紫霄诸峯划见面目遂为胜地始来游者惟亟亟山行也过者仅立宫门外伸首一望竟去用是弗大显宫落成于成化十七年中为殿十六楹以祀玄帝殿之左为堂十二楹六以祀启圣六以祀真官殿之右为庙十楹以祀闗羽外又为方丈为书房为寮室为仓库之舍为庖湢之所百五十楹以居道众太监韦贵疏其事以额请于朝赐曰迎恩观 

　　浄乐宫二图述 

　　宫在均州城北诸宫高或于山于岩下或于谷独浄乐于市葢即其所封治宫焉考之图经均古麇地也传称玄帝降生于浄乐之国浄乐治麇按春秋文十一年楚子伐麇注水国近楚左氏败麇师于防复伐麇至于锡穴应劭曰锡穴今均州郧县则入春秋麇固在也与传所载不合今不可考矣麇君音旧志作縻縻音糜糜字相近传冩之误也宫半于城中居民弘敞不及玉虚而壮丽过之崇其堂峩其陛豁其绮疏文其璇题阶墀门庑皆石平布旛幄之末缀玉以垂宫右为玄帝启圣殿者也宫左紫云亭亭之制八棱其上去梁桶重檐迭拱而璇结于顶如揽囊口圎起城中状类垂葢江行者皆见之亭下石阶石栏二级可以环而走修竹长松遍植栏外类村坞亭外舍居者为道人李大瓢不知何许人年八十余人问其姓字不答与之钱不受饮之酒醉则起去亦不告也杖上悬方寸木书不语二字可否诸事任首长以瓢自随因号大瓢宫右香钱库凡镪楮输于山者悉辇以入累朝所赐诸器物金钟玉磬之属皆藏焉又折而右为三方丈为斋堂为浴堂为宾客之所为道子之室为案牍之房为蔬药之圃宫前亭二以庋御碑祠一以祀真官进贡厂一岁时上物以贡则董其役于此内臣主之宫外左为提督之署前左为提调之署前右为五龙行宫出大东门望江东岸为巨石立于山麓昂耸如马首平如几高数十尺其上有亭曰沧浪之亭其状酷似严濑钓台然钓台逺于濑非百丈不可及又不如此之可以垂纶于亭也下而左行江岸百余武复上观音阁阁后有小石洞广步有半入坐虽盛夏无暑气与人语不甚了了相与奕其中敲子声隠壁案间乆不得出下阁复拿舟顺流行六七里抵龙山山横絶水口屹然有一夫当闗之势地理家所谓华表捍门者也山上禹王庙一玉皇阁一卧云亭一山下三义庙一皆附于宫可游者也 

　　◇钦定四库全书◇ 

　　说郛卷六十五上 

　　（元）陶宗仪 撰 

　　●来南录（李翱） 

　　元和三年十月翱既受岭南尚书公之命四年正月己丑自旌善第以妻子止船于漕乙未去东都韩退之石浚川假舟送予明日及故洛东第访东野遂以东野行浚川以妻疾自漕口先归黄昏到景云山居诘朝登上方南望嵩山题姓名记别既食韩孟别予西归戊戌予病寒饮葱酒以解表暮宿于巩庚子出洛下河止汴梁口遂泛汴流通河于淮辛丑及河阴乙巳次汴州疾又加召医察脉使人入卢又二月丁未朔宿陈留戊申医人自卢又来宿雍丘乙酉次宋州疾渐瘳壬子至永城甲寅至涌口丙辰次泗州见刺史假舟转淮上河如扬州庚申下汴渠入淮风帆及盱眙风逆天黑色波水激顺潮入新浦壬戌至楚州丁卯至扬州戊辰上栖灵浮图辛未济大江至润州庚辰至常州壬午至苏州癸未如虎丘之山息足千人石窥剑池宿望梅楼观走砌石将游报息水涸舟不通无马道不果游乙酉济松江丁亥官艘隙水溺舟败戊子至杭州己丑如武林之山（即灵隐天竺寺）临曲波观轮■〈车舂〉登石桥宿髙亭晨望平湖孤山江涛穷竹道上新堂周眺羣峰听松风召灵山永吟叫猿山童学反舌声癸巳驾涛江逆波至富春丙申七里滩至睦州庚子上杨盈川亭辛丑至衢州以妻疾止行居开元佛寺临江亭后三月丁未朔翱在衢州甲子女某生四月丙子朔翱在衢州与侯髙宿石桥丙戌去衢州戊子自常山上岭至玉山庚寅至信州甲午望君阳山怪峰直耸似华山丙申上干越亭己亥直渡担石湖辛丑至洪州遇岭南使游徐孺亭看荷叶五月壬子至吉州壬戌至虔州己丑与韩泰安平渡江游灵应山居辛未上大庾岭明日至浈昌癸酉上灵屯岭见韶石甲戌宿灵鹫山居六月乙亥朔至韶州丙子至始兴公室戊寅入东荫山看大竹笋如婴儿过浈阳峡己卯宿清逺峡山癸未至广州自东京至广州水道出衢信七千六百里出上元西江七千一百有三十里自洛川下黄河汴梁过淮至淮阴一千八百有三十里顺流自淮阴至邵伯三百有五十里逆流自邵伯至江九十里自润州至杭州八百里渠有髙下水皆不流自杭州至常山六百九十有五里逆流多惊滩以竹索引船乃可上自常山至玉山八十里陆道谓之玉山岭自玉山至湖七百有一十里顺流谓之髙溪自湖至洪州一百有一十八里逆流自洪州至大庾岭一千有八百里逆流谓之漳江自大庾岭至浈昌一百有一十里陆道谓之大庾岭自浈昌至广州九百有四十里顺流谓之浈江出韶州谓之韶江 

　　●入蜀记（陆游） 

　　六日过荆门十二碚皆髙崕絶壁崭岩突兀则峡中之崄可知矣过碚望五龙及鸡笼山嵯峨正如夏云之奇峯荆门者当以险固得名碚上有石穴正方髙可通人俗谓之荆门则妄也晚至峡州泊至喜亭峡门在唐为硖州后改为峡而印文则为陕州元丰中郎官何洵直建言峡与陜相乱请改铸印文从山事下少府监而监丞欧阳发言湖北之陕州从阜从夹（夹从两入）陜西之陜州从阜从夹（夹从两人）偏旁不同本不相乱恐四方谓少府监官皆不识字当时朝士之议皆是发而卒从洵直言改铸云至喜亭记欧阳公撰黄鲁直书七日见知州叶安行以小舟游西山甘泉寺竹桥石磴甚有幽趣有静练洗心二亭下临江山颇疎豁法堂之右小径数十步至孝妇泉谓姜诗妻龎氏也泉上有龎氏祠然欧阳公不以为信故其诗曰业祠已废姜祠在事迹难寻楚语讹又此篇首章云江上孤峰蔽绿萝初谓孤峰蒙藤萝耳及至此乃知山下为绿萝溪也又至汉景帝庙及东山寺景帝不知何以有庙于此欧阳公为令时有祈雨文在庙中东山寺亦见欧阳公诗距望京门五里寺外一亭临小池有山如屏环之颇佳晚羣集于楚塞楼遍歴尔雅台锦障亭亭前海棠二本亦百年物尔雅台者图经以为郭景纯注尔雅于此八日过下牢闗夹江千峰万嶂有竞起者有独拔者有崩欲压者有危欲坠者有横裂者有直坼者有凸者有洼者有罅者奇怪不可尽状初冬草木皆青苍不雕西望重山如阙江出其间则所谓下牢溪欧阳公有诗云入峡水渐曲转滩山更多即此也登三游洞蹑石磴二里其崄处不可着脚洞大如三间屋有一穴通人过然阴黑峻崄缭山腹伛偻自岩下至洞前差可行然下临溪潭石壁十余丈水声恐人又一穴后有壁可居锺乳岁久垂地若柱正当穴门上有刻云黄大临弟庭坚同辛纮子大方绍圣二年三月辛亥来游旁石壁上刻云景佑四年七月十日夷陵欧阳永叔下缺一字又云判官丁下又缺数字丁者宝臣也字符珍今丁字下二字亦髣髴可见殊不类元珍字又永叔但曰夷陵不称今洞外溪上又有一崩石偃仆刻云黄庭坚弟叔向子相侄儆同道人唐履来游观辛亥旧题如梦中事也建中靖国元年三月庚寅按鲁直初谪黔南以绍圣二年过此岁在乙亥今云辛亥者误也泊石牌峡石穴中有石宛如老翁持鱼竿状九日过扇子峡重山相掩正如屏风扇疑以此得名登虾蟆碚水品所载第四泉是也虾蟆在山麓临江头鼻吻颔絶类而背脊疱处尤逼真造物之巧有如此者自背上深入得一洞穴石色绿涧泉泠泠有声自洞出垂虾蟆口鼻间成水帘入江是日极寒岩岭有积雪而洞中温然如春碚洞相对稍西有一峯孤起侵云名天柱峰自此山势稍平然江岸皆大石堆积弥望正如浚渠土状晚次黄牛庙山复髙峻村人来卖茶茶如柴枝草叶苦不可口庙灵感神封嘉应保安侯皆绍兴以来制书也其下即无义滩乱石塞中流望之可畏然舟过乃不甚觉葢操舟之妙也传云神佐夏禹治水有功故食于此门左右立小石马庙后丛木似冬青而非叶有黑文类符篆然叶各不同欧诗刻石庙中又有张文忠一赞其词曰壮哉黄牛有大神力辇聚巨石百千万亿剑戟齿牙磥硊江侧壅激波涛险不可测威胁舟人骇怖失色刲羊酾酒千载庙食张意似谓神聚石壅流以胁人求祭飨葢过论也夜舟人来告请无击更皷云庙后山中多虎闻皷则出十日早过鹿角虎头史君诸滩水缩已三之二然湍险犹可畏泊城下归州秭归县界也与儿曹步沙上回望正见黄牛峡庙后山如屏风疉嵯峨挿天第四疉上有若牛状其色赤黄前有一人如着帽立者昨日及今早云冒山顶至是始见之因至白沙市慈济院见主僧志坚问地名城下之由云院后有楚故城今尚在因相与访之城在一冈阜上甚小南北有门前临江水对黄牛峡城西北一山蜿蜒回抱山上有伍子胥庙大抵自荆以西子胥庙至多城下多巧石如灵壁湖口之类十一日过达洞滩滩恶乃陆行过滩滩际多奇石五色粲然可爱亦或有文成物象及符书者犹见黄牛峡庙后山太白诗云三朝上黄牛三暮行太迟三朝又三暮不觉鬓成丝欧阳公云朝朝暮暮见黄牛徒使行人过此愁山髙更逺望犹见不是黄牛滞客舟葢谚谓朝见黄牛暮见黄牛一朝一暮黄牛如故故二公皆及之欧阳公自荆渚赴夷陵而有下牢三游及虾蟆碚黄牛庙诗者葢在官时来游也晚泊马肝峡口两山对立修耸摩天略如庐山江岸多石颇碍牵百丈十一日过东滩入马肝峡石壁髙絶处有石下垂如肝故以名峡其旁有狮子岩岩中有一小石蹲踞张颐碧草被之如青狮子泉泠泠自岩中出溪上又有一峯孤起秀丽略如小孤舟晚抵新滩十三日舟上新滩南岸曰官漕（平声）北曰龙门龙门水湍急多暗石官漕差可行故舟率由南上然石多锐易穿船故为峡中最崄处必空舟乃利往舟人利重载鲜不及也游江渎北庙庙正临龙门下温泉出石隙常不涸一村赖之妇人负木盎汲盎长二尺三足以杓挹水即倒坐旁石束盎于背而去大抵峡中多役妇负物不独水也有妇负酒沽如负水状呼买之长跪以献未嫁者率戴髙二尺同心髻挿银钗多至六只后挿牙梳如手大十四日留驿中晚渡江南登山至江渎南庙有碑前进士曽华旦撰言因山崩石壅为舟害于是着令自十月至二月禁行舟知归州赵诚闻于朝禁行舟疏凿之而滩害始去皇佑三年也葢江絶于天圣中至是而复通然滩害至今未悉去若乘冬春间水落石出时可并力尽镵去锐石则滩害可除然滩上居民皆利于败舟贱卖板木及滞留货卖或赂石工以为石不可去须断以必行乃可成又舟之所以败皆失于重载当以大字刻石置驿前则过者必自惩创矣十五日过白狗峡泊舟兴山口肩舆游玉虚洞去江岸五里许隔一溪所谓香溪也源出昭君村水味载水品色碧如黛已度过溪又里余洞门小纔袤丈既入则可容数百人宏敞壮丽如入大宫殿中有石成幢盖幡旗芝草竹笋仙人龙虎鸟兽之属千状万态莫不逼真其絶异者东石正圆如日西日半规如月予平生所见岩窦无及者有熙宁中谢师厚岑岩起题名又有陈尧咨所作记叙此洞本末云猎者得之山中云十六日到归州馆于报恩光孝寺距城一里许归之为州纔三四百家负卧牛山临江前即人鲊瓮城中无尺寸土滩声常如暴风雨至隔江有楚王城亦山谷间然地比归州差平或云楚始封于此山海经夏启封孟除于丹阳城郭璞注云在秭归县南疑即此也然史记成王封熊绎于丹阳裴骃乃云在枝江县未详孰是十七日羣集于望洋堂玩芳亭亦皆沙石荦确之地十九日访宋玉宅在秭归县之东今为酒家旧有石刻宋玉宅三字近以郡人避太守家讳去之可惜也二十日早离归州出巫峡门过天庆观少留观唐天寳元年碑载明皇梦老子事巴东太守刘瑫所立字画颇清逸碑侧题当时郡官吏胥姓名字亦佳又有周显德中荆南判官孙光宪为知归州髙从譲所立碑从譲葢南平王家子弟光宪亦知名国史有事迹葢五代时归峡皆隶荆渚也殿前有栢数百年物观下即叱滩乱石无数饭于灵泉寺遂登舟过业滩亦名滩也水落舟轻俄顷遂过二十一日舟中望石门闗仅通一人行天下至险也晚泊巴东县江山雄丽大胜秭归但井邑极萧条邑中纔百余户自令廨而下皆茅茨谒冦莱公祠堂登秋风亭临江山遂登双栢堂下旧有莱公所植柏今已槁死然南山重复秀丽可爱白云亭则天下幽奇絶境羣山环拥层出间见古木森然往往二三百年物栏外双瀑泻石涧中跳珠溅玉冷入肌骨其下是为慈溪奔流与江会予自吴入楚行五千余里过十五州亭榭之胜无如白云者而正在县廨廰事之后二十二日发巴东山益奇怪有夫子洞者一窦在峭壁絶髙处人迹所不可至然髣髴若有栏楯不知所谓夫子者何也过三分泉自山窦中出止两派俗云三派有年两沠中熟一派或絶流饥馑泊疲石二十三日过巫山凝真观谒妙用真人祠真人即世所谓巫山神女也祠正对巫山峯峦上入霄汉山脚直挿江中议者谓太华衡庐皆无此奇然十二峯者不可悉见所见八九峯惟神女峰最为纎丽奇峭宜为仙真所托祝史云每八月十五夜月明时有丝竹之音往来峰顶上峰顶上猿皆鸣达旦方渐止庙后山半有石坛平旷传云夏禹见神女授符书于此坛上观十二峯宛如屏障是日天宇晴霁四顾无纎翳惟神女峰上有白云数片如鸾鹤翔舞徘徊久之不散亦可异也祠旧有鸟数百送迎客舟自唐幽州刺史李贻诗已云羣乌幸胙余矣近干道元年忽不至今絶无一乌不知其故泊清水洞洞极深后门自山后出黮闇水流其中鲜能入者岁旱祈雨颇应二十四日早抵巫山县在峡中亦壮县也市井胜归峡二郡隔江南陵山极髙大有路如线盘屈至絶顶谓之一百八盘葢施州正路黄鲁直诗云一百八盘携手上至今归梦绕羊肠即谓此也县廨有故铁盆底锐似半瓮状极坚厚铭在其中葢汉永平中物也缺处铁色光黑如佳漆字画淳质可爱玩有石刻鲁直作盆记大略言建中靖国元年予弟叔向自涪陵尉摄县事予起戎州来寓县廨此盆旧以种莲余洗涤乃见字云游楚故离宫俗谓之细腰宫有一池皆当时宫中燕游之地今堙没略尽矣三面皆荒山南望江山奇丽又有将军墓东晋人也一碑在墓后跌陷入地碑倾前欲压字纔半存二十六日入瞿唐峡两壁对耸上入霄汉其平如削成仰视天如疋练然水已落峡中平如油盎过圣姥泉葢石上一罅人大呼于旁则泉出屡呼则屡出可怪也晚至瞿唐闗唐故夔州与白帝城相连杜诗云白帝夔州各异城葢言难辨也闗西门正对灔滪堆堆碎石积成出水数十丈土人云方夏秋水涨时水又髙于堆数十丈入谒白帝庙气象甚古松柏皆数百年物有数碑皆孟蜀时立庭中石笋有黄鲁直建中靖国元年题字又有越公堂隋杨素所创少陵为赋诗者已毁近所筑亦宏壮自闗而东即东屯少陵故居也二十七日早至夔州州在山麓沙上所谓鱼腹永安宫也今为州仓而州治在宫西北甘夫人墓西南景德中转运使丁谓薛颜所徙比白帝颇平旷然失闗险无复形势在瀼之西故一曰瀼西土人谓山间之流通江者曰瀼云州东南有八阵碛孔明之遗迹碎石行列如引绳每岁江涨碛上来数十丈比退阵石如故 

　　●揽辔录（范成大） 

　　干道六年闰五月戊子成大被命以资政殿大学士与崇信军节度使康谞为奉使大金国信使副六月甲子出国门八月戊午度淮金遣尚书兵部郎中田彦皋行侍御史完颜德温为接伴使副皆带银牌金法出使者必带牌有金银木之别上有金国书准勑急递字及阿固达花押宣差者所至视三品朝旨差者视五品庚申过虞姬墓墓在路左双石门出藂草间往来观者成蹊甲子至南京金改为归德府过雷万春墓环以小墙额曰忠孝雷公之墓西门外南望有宋玉台及张巡许逺庙世称双庙睢阳人又谓之双王庙丙寅过雍丘县二十里过空桑世传伊尹生于此一里过伊尹墓道左有砖堠石刻云汤相伊尹之墓过陈留县县有留侯庙西门外十里孟庄有孟姜女庙丁卯过东御园即宜春苑也颓垣荒草而已二里至东京金改为南京入新宋门即朝阳门也金改曰弘仁门弥望悉荒墟入旧宋门即丽景门也金改为宾矅门过大相国寺倾檐缺壁无复旧观横入东御廊门絶北驰道出西御廊门过交钞所交钞所者金本无钱惟炀王亮尝一铸正隆钱絶不多余悉用中国旧钱又不欲留钱于河南故仿中国楮币于汴京置局造官会谓之交钞拟见钱行使而阴收铜钱悉运而北过河即用见钱不用钞钞文曰南京交钞所准户部符尚书省批降检会昨奏南京置局印造一贯至二贯例交钞许人纳钱给钞河南路官私作见钱流转若赴库支给实时给付每贯输工墨钱五十文七年纳换别给钱以七十为陌伪造者处斩偿钱三百千前后有户部管当令史干当官交钞库使副书押四围画云鹤为饰焉入都亭驿歇泊旧京自城破后创痍不复炀王亮徙居燕山始以为南都独崇饰宫阙比旧加壮丽民间荒残自若新城内大抵皆墟至有犁为田处旧城内市肆皆茍完而已四望时见楼阁峥嵘皆旧宫观寺宇无不颓毁民亦久习其俗态度嗜好与之俱化最甚者衣装之制尽改革矣自过淮已北皆然而京师尤甚惟妇人之服不甚改而戴冠者甚少多绾髻贵人家即用珠珑璁冐之谓之方髻庚午出驿循东御廊百七十余间有面西棂星门大街直东出旧景灵东宫也过棂星门侧望端门旧宣德楼也金改为承天门五门如画两傍左右升龙门东至西角楼转东逾匙头街御廊对皇城俱东出廊可二百许间过左掖门至皇城东角楼廊亦如画出樊楼街转土市马行街出封丘门即安逺门也金改为元武门门西金水河旧交城曲江之处河中卧石礧磈皆艮岳所溃过药市桥街蕃衍宅龙德宫撷芳撷景二园楼观俱存撷芳中喜春堂犹岿然所谓八滴水阁者使属官吏望者皆殒涕不自禁也今以为上林胜宫过清辉桥出新封丘门旧景阳门也金改为柔逺馆壬申过伏道有扁鹊墓墓上有幡竿人传云四傍土可以为药或于土中得小圎黑褐色亦可以治病伏道艾医家最贵之十里即汤阴县也癸卯过河河上有羑里城四垣俨然居民林木满其中过相州市有秦楼翠楼康乐楼月白风清楼皆旗亭也秦楼有一妇衣金缕鹅黄大油袍金缕紫勒帛褰帘吴语云是宗室女郡守家也遗黎往往垂涕嗟愤指使人云此中华佛国人也老姬跪拜者尤多昼锦堂尚存今尝更修饰之过漳河入曹操讲武城周遭十数里城外有操疑塜七十二散在数里间传云操塜正在古寺中髙飜墓在道傍碑云魏侍中黄钺大尉录尚书事渤海髙公飜墓飜字飞爵事不见于史甲戌过台城镇故城延袤数十里城中有灵台坡陁邯郸人春时倾城出祭赵王歌舞台上城傍有廉颇蔺相如墓三十里至邯郸县墙外居民以长竿磔白犬悬其首别一竿縳茅浸酒揭于上云金国人用以祭天祷病甲子过河六十里至柏乡县县人云沙河直东有尧山县古尧山也尧葬焉有放勲庙乙酉过良乡县是日大风几拔木接伴吏云此谓之信风使人逺来此风先报使入城也丙戌止燕山城外燕宾馆燕毕与馆伴使副并马行栁堤缘城过新石桥中以杈子隔絶道左边过桥入丰宜门即外城门也过石玉桥石色如玉桥上分三道皆以阑楯隔之雕刻极工中为御路亦阑以杈子两傍有小亭中有碑曰龙津桥入宣阳门金书额两头有小四角亭即登门路也楼下分三门中门为御路常阖皆画龙两傍门通行皆画凤入门北望其阙由西御廊首转西至会同馆戊子早入见上马出馆复循西御廊至横道至东御廊首转北循檐行几二百间廊分三节每节一门路东出第一门通街第二门通球场第三门通太庙庙中有楼将至宫城廊即东转又百许间其西亦有三门但不知所通何处望之皆民居东西廊中驰道甚阔两傍有沟沟上植栁两廊屋脊皆覆以青琉璃瓦宫阙门户即纯用之驰道之北即端门十一间曰应天之门旧尝名通天亦开两挟有楼如左右升龙之制东西两角楼每楼次第攒三檐与挟楼皆极工巧端门之内有左右翔龙门日华月华门前殿曰大安殿使人入左掖门直北循大安殿东廊后壁行入敷德门自侧门入又东北行直东有殿宇门曰东宫墙内亭观甚多直北面南列三门中曰集英门云是故寿康殿母后所居西曰会通门自会通东小门北入承明门又北则昭庆门东则集禧门尚书省在门外又西则有右嘉会门四门正相对入右嘉会门门有楼与左嘉会门相对即大安殿后门之后至幕次有顷入宣明门即常朝后殿门也门内庭中列卫士二百许人贴金双凤幞头团花红锦衫散手立入仁政门葢隔门也至仁政殿下大花毡可半庭中团双凤两傍各有朶殿朶殿之上两髙楼曰东西上阁门两傍悉有帘幙中有甲士东西御廊循檐各列甲士东立者红茸甲金纒杆枪黄旗画青龙西立者碧茸甲金纒杆枪白旗画黄龙直至殿下皆然惟立于门下者皂袍持弓矢殿两阶立仪物幢节之属如道士醮坛威仪之类使人由殿下东行上东阶却转南由露台北行入殿金主幞头红袍玉带坐七宝榻背有龙水大屏风四壁帟幕皆红绣龙拱斗皆有绣衣两楹间各有焚香大金狮藉地铺礼佛毯满一殿两傍玉带金鱼有金带金鱼者各十四五人相对列立遥望前后大殿屋崛起处甚多制度不经工巧无遗力所谓穷奢极侈者也 

　　●骖鸾录（范成大） 

　　石湖居士以干道壬辰十二月七日发吴郡帅广西泊舟姑苏馆十七日至湖州十九日游北山石林乘轻舟十里余登篮舆小憩牛氏岁寒堂自此入山松桂深茂幽絶无尘事过大岭乃至石林则栋宇倾颓两廊尽拆去成菜畦矣正堂无恙亦有旧床榻在凝尘中堂正面十山髙峰层峦空翠照衣袂略似上天竺白云堂所见而加雄尊自堂西过二小亭佳石错立道周至西岩石益奇而多有小堂曰承诏叶公自玉堂归守先陇经始之初剏有此堂后以天官召还受命于此因以为志焉其旁登髙有罗汉岩石状怪诡皆嵌空装缀巧过■〈釒嶲〉劖自西岩回步至东岩石之髙壮礧碕又过西岩小亭亦颓矣叶公好石力剔山骨森然发露若林而开径于石间亦有自他所移徙置道旁以补缺空者方公著书译经于堂上四方学士闻风仰之如璇玑景星语石林所在又如仙都道山欲至不可得葢棺未几而其家不能守委而弃之灌莽丛薄间游子相与徘徊叹息不能去或谓此地离人太逺岑蔚荒虚非大官部曲众多者难久处又云公没后山鬼抢攘暮夜与人错行妇子不能安室故诸郎去之云出石林饭旌善寺叶氏坟祠也霅川有两玲珑山石林为大玲珑又有小玲珑在长兴县界路口闻其山尤胜小玲珑今属沈氏沈氏之父死二子幼方检校于官此山石色微黄而更奇古一丘在空中洞穴十数皆旁相通贯故名玲珑泉声泻坏嶝中窈如深谷堂前小池石如马虺隤其中池后山屏上洗出之石襞积嵌岩巧怪万状缺罅清泉渟泓丛桂覆其上亭馆既无人居亦渐荒废霅川特无好事者能损厚资买之沈氏虽不得山亦足以豪矣杜牧之所游玲珑即石林是也小玲珑晚出而加胜由沈家步登舟回至城下一鼓后矣二十一日宿德清县泊舟左顾亭孔愉放龟处也庭前两大枯木可千年而挺立不朽德清古之余不地今孔侯墓庙在焉庙居墓前与其夫人像皆盘膝坐二十三日宿余杭县苕溪馆二十八日宿富阳县三十日发富阳雪满千山江色沉碧夜小霁风急寒甚披使北时所作锦袍戴毡帽坐船头纵观不胜清絶剡溪夜泛景物未必过此晚宿严州桐庐县癸巳岁正月一日巳午间至钓台率家人子登台讲元正礼谒三先生祠登絶顶扫雪平石上诸山缟然冻云不开境过清矣臧获亦贪殊景皆忍寒犯滑来登始予自绍兴己夘岁以新安户曹沿檄来始识钓台题诗壁间后十年以括苍假守被召复至自和二篇及今又四年葢三过焉复自和三篇薄宦区区如此岂惟愧羊裘公见篙师滩子惭颜亦厚二日至严州泊定川馆七日至兰溪泊澄江馆九日至婺州泊金华驿十二日宿龙游县龙丘驿十三日至衢州十八日过常山县十九日宿信州玉山县玉川驿二十五日过弋阳县二十六日过贵溪县二十七日过饶州安仁县二十八日至余干县闰月一日宿邬子口邬子者鄱阳湖尾也名为盗区非便风张帆及有船伴不可过四日至隆兴府泊南浦亭五日登滕王阁其故址甚侈今但于城上作大堂耳十一日过丰城县十二日宿临江军十六日宿新喻县十七日宿分宜县十八日至袁州闻仰山之胜久矣去城虽逺特往游之二十五里先至季惠庙庙祠兄弟二王不血食其神龙也旧传二龙昔居仰山中以其地施仰山祖师迁居于此庙有阳氏神称吴时加封司徒竹册尚存又称保大元年余向居乡得吴江村寺石幢所记亦以保大纪年葢钱氏有浙时或尝用杨氏正朔此二证为甚确也出庙三十里至仰山履乔松之磴甚危岭阪之间皆田层层而上至顶名梯田晚出山复入袁州二十六日宿萍乡县萍实驿人以此地为楚王得萍实之地然去大江逺非是三十日宿潭州醴陵县二月三日泛湘江七日宿衡山县十二日至衡州北行冈陇将尽忽一峰特起如大矶浸江中蒸水自邵阳来绕其左潇湘自桂林零陵来绕其右而皆会于合江亭之前并为一水以东去石鼓雄踞要会大畧如春秋霸主号令诸侯勤王蒸湘如兄弟同奔来会禀命载书乃同轨以朝宗葢其形胜如此十五日舍舟遵陆登回鴈峰十八日宿永州祁阳县十九日游浯溪浯溪近山石涧也喷薄有声流出江中临石崖数壁纔髙寻丈中兴颂在最大一壁碑之上余石无几所谓石天齐者说者谓或是天然整齐之义二十日渡湘水即至愚溪二十六日入桂林界有大石表跨官道榜曰广南西路家人举头惊咤以为何为至于此也二十八日至灵州县又六十里至八桂堂桂林北城之外圃也未至桂林二三里泊八桂堂旬日三月十日入城交府事郡治前后万峰环列与天无际按桂林自唐以来以山川竒秀称韩文公虽不到然在潮熟闻之故诗有参天带水翠羽黄柑之语末句乃曰飞鸾不暇骖葢歆羡之如此故余行记以骖鸾名之若其风土之详则有桂海虞衡志焉 

　　●吴船录（范成大） 

　　石湖居士以淳熙丁酉岁五月二十九日戊辰离成都泊舟合江亭下合江者乃岷山江别派自永康流入成都又彭蜀诸郡水皆合于此以下新津绿野平林烟水清逺极似江南风景亭之上曰芳华楼前后植梅甚多蜀人入吴者皆自此登舟其左则万里桥诸葛孔明送费袆使吴曰万里之行始于此后人因以名桥杜子美诗曰门泊东吴万里船正为吴人设余在郡时每出东都过此桥辄为慨然六月己巳朔发家属舟下睂州彭山县泊单骑转城过东北门又转而西自侍郎堤西走岷山道中五十里至郫观者塞途严籹盛饰帟幕相望葢自来无制帅行此路者庚午至永康军崇德庙在军城西门外秦太守李氷父子庙食处也辛未登城西楼其下岷江对江即岷山最近者曰青城其尤大者曰大面山大面之后皆西（阙）山矣西门名玉垒闗将至青城当再渡绳桥每桥长百二十丈分为五架桥之广十二绳相继排连上布竹笆钻立大木数十于江沙中辇石固其根每数木作一架挂桥于半空大风过之掀举幡幡然大略如鱼人晒网染家晾彩帛之状又须舍舆疾步稍从容则震掉不可行望者皆失色郡人云稍迂数里有白石渡可以船济然极湍险也晚至青城山曰宝仙九空洞天夜宿丈人观观在丈人峯下■〈山赞〉峙如屏观之台殿筑于岩腹丈人峯自唐以来号五岳丈人储福定命真君传记略云真君姓宁名封与黄帝同时帝从之问龙蹻飞行之道本朝赐名会庆建兔宫癸酉自丈人观西登山五里至上清宫宫在最髙峰之颠以板阁挿石作堂殿下视丈人峰如墙堵耳岷山数百峰悉在阑槛之下如翠浪起伏势皆东倾一轩对大面山更上六十里有夷坦道曰芙蓉坪道人于彼种芎非留旬日不可登且涉入夷界虽羽衣辈亦罕到此雪山三峯烂银珠玉闯出大面后雪山在西域去此不知几万里而了然可见则其峻极可知上清之游真天下伟观哉夜有灯出此山以千百数谓之圣灯圣灯所至多有说者不能决或云古人所藏丹药之光或草木之灵者亦有光或有谓神龙山鬼所作其深信者则以为先圣之所设化也甲戌下五里复至丈人观二十里早顿长生观范长生得道处也乙亥十五里发青城县丙子二十里早顿周家庄十里至蜀州郡圃内西湖极广芦花正盛呼湖船泛之系缆修竹古木间景物甚野为西州胜处湖中多小菱可食蜀无菱至此始见之丁丑三十里早顿江源县四十里宿新津县成都及此郡送客毕会邑中借居僦舍皆满市人以为盛成都万里桥下之江与岷正派流于此戊寅为送客住一日饭罢发遣令各归留者尚十五六己夘以小舟至彭山与孥累船会即解维午后至睂州城外江即玻瓈江也冬时水色如此方夏潦怒涛涨皆黄流耳辛巳招送客燕于睂馆与叙别壬午发睂州六十里午后至中岩号西川林泉最佳处相传为第五罗汉诘矩那道场又为老慈姥龙所居凡五里至慈姥岩岩前即寺也甲申早出山至嘉定日未晡自睂至嘉百二十里中岩其半涂也乙酉泊嘉州壬寅食后发嘉州仅行二十里至王波渡宿蜀中称尊老者为波祖及外祖皆曰波又曰有所谓天波日波月波雷波者皆尊之之称此王波葢王老或王翁也宋景文尝辨之谓当作皤字鲁直贬涪州别驾自号涪皤或从其俗云癸卯发王波渡四十里至罗汉镇百里至犍为县过县三十里至下坝宿甲辰发下坝百里至宣化县百二十里至叙州纔亭午叙古戎州也山谷当谪叙居小寺中号大死庵后人遂作祠堂乙巳发叙州十五里广南江来合大江通百二十里至南溪县四十里至江安县百二十里至泸州方申时近城有渡泸亭不知诸葛孔明的从何处渡或云叙正对马湖江马湖入诸夷路也当自此渡戊申发泸州百二十里至合江县己酉发合江二百四十里至恭州江津县二十里过渔洞宿泥培村庚戌发泥培村六十里至恭州自此入峡路大抵西川至东川风土已不同至峡益陋矣辛亥发恭州嘉陵江自利阆果合等州来合大江百四十里至乐温县蒲氏墨旧出此县大韶死久矣其族犹卖墨不复能佳亦以价日贱故也七十里至涪州排亭之前波涛大汹淖如屋不可捎船过州入黔江泊此水自黔来合大江江怒涛水色黄浊黔江乃清冷如玻璃其下悉是石底自成都登舟至此始见清江涪虽不与蕃部杂居旧亦蛮俗号为四种人者谓华人巴人及廪君与盘瓠之种也壬子发涪州百二十里至丰都县数十里至竹平宿癸丑发竹平七十里至忠州百十里至万州宿甲寅发万州六十里至开江口水自开建来合大江四十里至下岩四十里至云安军又十余里风作水涌泊舟宿乙卯行百四十里至夔州余前年入蜀以重午至夔鱼复方涨八阵在水中今来水更过六十四蕝不复得见颇有遗恨峡江水性大恶饮辄生瘿妇人尤不能免前过此时婢子辈汲江而饮数日后发热一再宿项胫肿起十余人悉然至西川月余方渐消散丙午泊夔州早遣视瞿塘水仅能没灔滪之顶盘涡撒出其上谓之灔滪撒发人云水势如马尚不可下况撒发邪是夜水忽骤涨渰及排亭及明走视灔滪则已在五丈已下或可以侥幸入峡而夔人尤难之丁巳水复涨遂决解维十五里至瞿塘口水平如席独灔滪之顶犹涡文瀺灂舟拂其上以过摇橹者皆汗手死心面无人色葢天下至险之地行路极危之时旁观者莫不神惊余在舟中一切付之自然不暇他问据胡床坐招头处任其荡漾每一舟入峡数里后舟发方续水势急怒恐猝相遇不可解折也帅司遣卒执一旗次第立山下上一舟平安则簸旗以招后舟旧图经云灔滪大如朴瞿塘不可触灔滪大如马瞿塘不可下此俗传灔滪大如象瞿塘不可上葢非是也后人立石辨之甚详峡中两岸髙岩峻壁斧凿之痕皴皴然而黑石滩最号险恶两山束江骤起水势不能平余来水势适平俗所谓茶槽者又水大涨渰没草木谓之青草齐则诸滩之上水寛少浪可以犯之余之来此未能尽漫草木但多草根齐亦不可涉然犯难而行不可回首也十五里至大溪口水稍阔亦差逺夔峡之险纡矣七十里至巫山县宿县人云昨日水大涨灔滪恰在船底故可下夔峡巫峡则不然却须水退十丈乃可是夕水骤退数丈同行者皆有喜色戊午乘水退下巫峡滩泷稠险濆淖洄洑其危又过夔峡三十五里至神女庙庙前滩尤汹怒十二峯俱在北岸前后映带不能足其数十二峰皆有名不甚切事不足录所谓阳台髙唐观在来鹤峰上亦未必是神女之事据宋玉赋本以讽襄王后世不察一切以儿女子亵之今庙中石刻引庸城记瑶姬西王母之女称云华夫人助禹令鬼神斩石疏波有功见纪今封妙用真人庙额曰凝真观庙前有驯鸦客舟将来则迓于数里外舟过亦送数里土人谓之神鸦二十里至东奔滩髙浪大涡巨艑掀舞不当一槁叶或为涡所使如磨之旋三老挽招竿叫呼力争以出涡二十里过巴东县九十里至归州未至州数里曰叱滩其险又过东奔连接新城下大滩曰人鲊瓮己未泊归州八月戊辰朔发归州五里至白狗滩三十里至新滩此滩名豪三峡八十里至黄牛峡上有沼川庙黄牛之神也亦云助禹疏川者庙皆大峯峻壁壁有黄迹如牛上一墨迹如人牵之云此其神也顺而下流黄牛峡尽则为扇子峡过此尽峡中滩矣三十里得南岸则尽平地曰平善坝舟出峡至是人皆相庆如更生舟师篙工皆有犒赐己巳发平善坝三十里至峡州登至喜亭亭弊甚不称醉翁之记百四十里至杨木寨宿庚午发杨木寨八十里至江陵之枝江县四十里至松滋县二百一十里至荆州南之沙头乙亥移舟出大江宿江渎庙前丙子发江渎庙七十里至公安县百二十五里至石首县丁丑发石首百七十里至鲁家洑自此至鄂渚有两涂一路遵大江过岳阳及临湘嘉鱼二县经岳阳通洞庭波浪连天有风即不可行故客舟多避之一路自鲁家洑入纯纯者江旁支流如海之神■〈氵甲〉其广仅通舟不畏风浪两岸皆多芦荻时时有人家但支港通诸小湖故为盗区自鲁家洑避大江入纯月明行三十里宿戊寅己卯皆行纯中庚辰行过所谓百里荒者皆湖泺茭芦不复有人迹巨盗之所出没也壬午行不止辰出大江午至鄂渚泊鹦鹉洲前己丑解维小泊汉口午后风息通行百八十里至三江口宿三江口之名所在皆有凡水参会处皆称之庚寅发三江口辰时抵赤壁泊黄州临皋亭下辛巳发黄州四十里过巴州河通行二百三十里至桐木沟宿壬辰发桐木沟八十里至马头宿癸巳发马头百二十五里至江州泊琵琶亭前戊戌发江州回望庐山渐东过湖口望大孤如道士冠立碧波万顷中亦奇观也九十里至交石夹宿己亥发交石夹东望孤山如艾炷澎浪矶在其南风起浪作食顷通行八十里宿庚子风未止强移舟数里至马当对岸小港中泊辛丑风少缓移舟五六里至波斯夹中泊癸卯发波斯夹行几三百里至长风洑下口宿甲辰发长风洑百里午至池州十数里风作泊清溪口戊申发清溪宿长沙己酉发长沙入夹行晚泊太平州辛亥发太平州壬子至建康府泊赏心亭下丙辰发建康丁巳泊长芦幞被宿寺中此为达磨一苇浮渡处戊午至瓜州己未至镇江府壬戌买小舟发镇江久去江浙奔走川广乍入舴艋萧然有渔钓旧想不知其身之自天来归也甲子至常州丙寅发常州平江亲戚故旧来相迎迓者陆续于道恍如隔世焉冬十一月丁卯朔雨中放舟行戊辰未至浒墅十里泊己巳入盘门 

　　●泛舟录（周必大） 

　　三月乙丑乘便风渡湖渰达宜兴妇家来迎方知外舅以二月十九日不禄四月戊辰朔癸酉地理僧净如来乙亥邑中迎社颇盛云周孝侯生日也癸未早仲寜仲贤过善权设水陆斋约同登舟风水俱逆其行甚缓晡时掠桐渚晚望杨氏坟庵颇壮丽由小港登焉方坟阙角僣侈非度自此至寺纔数里乃肩舆以行过离墨山最髙或谓与善权通号离墨云稍前即董山囤碑在焉欲上而日已落径入善权勑额曰广教而龙图阁待制傅楫兴化人尝为徽宗端邸宫僚既死援王陶例未至执政特赐功德院而不改广敎之额楫墓在寺侧其羣从亦有依寺而居者按旧碑寺本齐武帝赎祝英台庄所置山东北有石坛号九斗坛世传梁武帝祷雨于此会昌废寺田产归锺离寺咸通八年凤翔节度使李蠙奏云臣大和中尝肄业此寺崖洞有白龙之异愿以已俸赎田复旧诏可之其碑并蠙诗尚存仍画像以祀南唐时尝为道观后主复为寺宣政间傅氏子狗时又请为崇道观建炎间复旧单氏图经云殿屋乃庐州刺史张崇造寺多唐人题名今独干符以来塑像役人姓名班班可考殿柱上有雷部鬼书曰骆审火者一谢钧火者二字皆倒书于柱视之不见所谓唐匠姓名及骆审火字其谢钧火入木寸余又有诗米等字皆遒劲可爱客馆崖石竒秀潴水为池颇立亭宇于其上壁间有元丰甲子秋九月彭城刘彛执中夜宿寺中追怀陈襄述古诗云精识世所稀友道古难有伊人虽云亡遗德不可朽尝厌石渠游是邦爰出守浚河纳湖波股派活畎亩学宫启城隅涂人或薪槱既富而敎之薄俗适忠厚矧予平生时昬弱赖磨揉共颐姬孔微肯出皋稷后醇源浩罔涯实行靡容茍犹其老崖阿寂寞待同扣天乎夺大成旅葬宜兴阜我未薙荆榛雨泪滴杯酒恸哭起秋风落叶纷林薮永怀三益思语报乏琼玖愿子生人间世世笃亲友古人于交游情谊葢如此述古墓去寺十余里甲申晴宜兴人谓尧时夏雨甲申而致九年之水故甚畏之早同仲贤仲宁地理僧净如过丁墅卜地去寺约二十里饭于吴寺丞庵回至怀相坞入吴秀才庵少休天气骤热将至善权由傅公神道绕寺后访二洞约行里余度小岭乃至焉干洞在上有大石当户其四周髣髴数叠墙宝葢下垂鹅管悬缀有塩堆米堆惟肖视张公洞差小然亦可容千人水洞在干洞之下水自山出未至洞口披石斗泻汇而为湫细流入洞洞中石田皆成疆畔每丘纔盈尺髙髙下下水满其中石文蹙成花草如雕镌者陈述古诗云阴阳融结此山川便有塩堆与石田风俗每来占水旱却疑干洞有神仙注谓干洞中有塩米堆石田数坵乡人岁时祷祈以占水旱若田中有水则为丰年之兆又诗云水洞深无百尺泉白龙腾蛰已多年谁知此物能云雨常济山南万顷田注谓图经云水洞中有泉大旱不竭常有云气升腾太和中白龙出于洞中予观石田在水洞而述古乃言于干洞不知何故白龙即李蠙所见者水既入洞即伏流达寺中昨日所游崖石亭宇正临其上时有四足鲇鱼出游村夫或击而食之今日僮仆辈亦有见之者水由寺而出灌溉之利逺矣游洞毕回视傅公冢乃归寺在宜兴西南陆行四十里舟行六七十里张舜民南迁时过黄州闻东坡云近获一鱼似鲇而有四足能履地而行或云鲵鱼也乙酉早肩舆二三里至董山按三国志金陵实录孙皓因国山有石自立遣司空董朝太常周处封禅刻石埋银龙铜马于其下其石如囤故俗呼囤碑山髙数十丈与徐宗策杖同登碑字三面可辨惟东向皆剥裂模糊葢无屋以芘之也俗呼董山谓董朝也碑词载所遣官姓名而无周处史氏误矣前长老法济参斋罢登舟归邑初行十里四望尘沙涨天既入湖渰西北风大作浪涌舟驶逼暮到家庚寅大风而晴早同仲宁仲贤如师再出南门卜地一里许曰画店二三里曰山门葢自此入山地南来诸山聚于阳羡界太湖而止对县治号铜棺山（一曰君山）尤雄拔故此邑多富贵之家壬辰早约庄德迈饭讫泛舟数里至言村访胡茂老松年枢密旧居有堂榜曰万幅平逺邑人第呼横山堂堂去湖渰纔百余步湖外峯峦横陈又其外逺山如屏方茂老所筑时陆艺花木水植荷莲死才二十一年皆湮废不治而第宅颓坏予甲戌岁尝与外舅具舟欲来大风而止今日亦遇风雨甲午早同仲寜仲贤净如出南门过横涧入袁氏庵观地投宿洞灵观知观邵惟道字集虚极有干才支倾补弊观遂复兴登张公洞中路回望太湖宜筑小亭焉山非甚大而洞极广葢一山皆空耳其间肖像不一而数柱若擎之者乙未早过湖洑镇跨溪有桥号侍郎桥或曰谓陆希声而图志颇疑其称呼不相应也饭于金沙寺登颐山访讲易台酌潜虬泉皆希声遗迹也寺有岳飞己酉岁留题刻石词甚壮游李福坟庵即李显忠斩之者入镇中观潜泉仲宁兄弟同净如过山中观地予乃与道士王见志字全隐者游惠氏南园久之过北园仲宁兄弟至遂买舟泛湖洑而归两岸多朱藤故号罨画溪歴唐贡山净如云唐贡茶之社也又过冡山蠡湖甲夜抵邑中 

　　●泛舟录（周必大） 

　　干道丁亥闰七月丙寅朔甲午拂旦同邵方逺出南门过王庭修道人家献石棋子一副张公洞泥所造也进至香山与仲贤大悦饭茇舍遂过湖洑西行三里至孙仲益坟庵修竹流水门径幽深自其胸次丘壑也龟潭形如龟阔不盈丈有亭曰酌潦而庵名千息对祠堂创一龛华甚设四几案为其二室一妾且留自待也又西南行行一里访玉女潭虽有茅亭而路皆榛翳赖扶栏表之潭在四山中三面皆石崖有窦上达水浮墨色可畏投以物则盘旋而下唐权德舆李幼卿独孤及皆有诗自此东行里余呼荛儿导至佛窟崖崖髙一丈五尺阔数倍水出其左或云自玉女潭来流而为涧石佛数身皆断躯干或云像出崖中土人神之多求嗣焉其毁之必以不验也又西南二三里由王直中知军家墓道出支径访龙潭伐筱刜棘望石崖而进有蒋天成者得其地樊以竹木路不可行易樵湫也窥观毛发森疎回望蒋庵不逺会日昃归饭千息庵投宿洞灵知观邵惟道置酒秉烛过圣堂观元丰间刘宜夫谊及元佑辛未五月僧仲殊留题然后寝八月乙未朔早至前知观应若谷房赏秋香观中有仁庙时赐度人经一藏今渐散失归至香山少休遂入庄僖简公神道长松夹路殆五六里由径过单时中主簿坟庵访白鹤洞水自中出令从者侧入以望云相去二三丈复有洞口阔数尺闻过此则平广道人軰采石脂于中云复出旧路行里余乃至僖简追逺庵住持净照来迎饭罢留题而出亭午至横涧折而东二里许抵川步访所谓洞山者纔髙二十余丈周围三里筱形如张弓其上皆丛筱无他异洞口流水清澈觅轻舠匍匐其中夹以炬火棹而入崖石色正白中为裂罅谓之石脊石岸如削玉如砥平如刓刻诡异不一鹅管锺乳往往可取石燕遇火惊飞扑人行数十丈顶稍髙而洞寛俄值深潭邵生惧甚促归或云自此而进可陆行半里有石桥石磬之属唐人刻姓名在焉此洞惟冬涸可穷览若积雨则水与洞平不可入今日仅能入也晡时过长岘岭入庄刑曹报慈庵赏木犀遂归是役也崖洞在邑南鄙者十得五六道軰且不知所在况游客乎尚有大城君阳洞期异日访之丁酉早谒果利庙（土人谓之西庙）庙神乃后汉袁令玘今封嘉应字人侯庙碑殊可观正祠本在邑南铜棺山初曰荆南山（谓荆溪之南）相传袁令将死天下铜棺如王乔玉棺然故曰铜棺又名君山亦谓袁君也庚子早过香山以酒馔犒匠人及役夫饭罢同仲谟自横涧西行四五里访静乐寺荆溪尊者湛然此地人后传天台敎建中三年没梁肃撰碑是日冐雨行小径意寺可宿而破落不堪其忧留题而出常日在邑中望铜棺山甚逺今寺后一峯正倚山脚非好事不能至也里余至庄子上知府庵欲循旧路复出横涧会日向晚问土人得快捷方式号使岭既登峻甚仲谟窘于跻攀从者又畏班寅予不恤也一上约二三里乃得平顶俯视县郭仅成聚落隔湖及众渰一一可指眼界廓然雨后下岭尤险几不能容足过西石亭梅树满林邑人游赏处也至山门始出大路暮夜抵郭内甲辰晴未后约致逺过庄德政同度周桥访后汉许太尉夫人墓道中有石翁仲龟趺披榛莽至其下渐为邑人斸掘有碑侧立字多磨灭惟其前数百字粗可读大畧云夫人会稽山阴人刘氏葢太尉之妇也丙午外舅之柩登舟未时至川步登陆雨骤作申后至茔所戊申至香山送葬者毕集而地已不用矣庚戌观侧（即洞灵观）百余步一峯壁立状若镌刻绍圣四年有人遁形而入故号会仙崖崖下流水可浮杯今有小亭午后同致逺西南行里余访白马洞将至涧水淙淙有声其源出洞中入洞顶如砥平鞠躬而进观沈辽刻字归辛亥早同致逺肩舆西南行过黄家桥（此可登舟入邑）入湖洑度侍郎桥再游惠园其眷眷于此者以古涧碧流也又行十余里进游大城洞单氏风土志谓洞门狭隘止容一人行内颇寛旷有塩米堆白石髙峙如雪山状洞中有四际水流今殊不然入洞纔十步为村民以土窒之前日遣人开治仅髙一二尺以草为茵鱼跳而进又行十余步大石相倚中有深谷寸步滑磴且恐已而稍寛广石乳如宝葢垂于其上傍又有一谷然不若前谷之险稍前即大坑穽乃近岁崩陷者所谓塩米堆雪山不可至矣炬火欲尽遂出憩村民吴氏以茶果交相遗归入饶州太守蒋天佑垂裕庵半里至君阳洞陆希声云在君山之阳故以为名洞去龙潭甚迩水自洞口出行两崖间清驶可爱天日下照不必秉烛视他洞为胜惜乎天佑之兄营坟其上不复为游观之地矣归过金沙致逺独游停车以待同饭洞灵抵暮还邑凡宜兴南鄙崖洞捜索殆遍惟图志中载武陵洞在龙山去湖洑渚南十里中若张公洞石乳凝结有旌幢羽葢之状又有瀑布送流但榛蔓蒙密人迹罕至不能一往而南岳山稠锡禅师道场古迹颇多且邹志完所乐去县二十里而近反未至焉既迫南归须俟他年矣 

　　◇钦定四库全书◇ 

　　说郛卷六十五下 

　　（元）陶宗仪 撰 

　　●干道奏事録（周必大） 

　　干道庚寅南剑守阙到法当奏事以四月六日丁亥挈家泛舟入浙甲辰次隆兴府己酉赴府会于东湖孺子亭按洪刍职方乘云湖在郡东南周广五里郦道元云十里一百二十六歩今士大夫多倡楼阁以环之城中奇观也酒三行泛舟过总持院本唐僧子畋所造畋精太乙术能祈雨乞晴今有井祈求不废雷堂之后有澹台灭明墓刍云史记虽言灭明居楚又有渡江斩蛟之事然豫章非真楚尚可疑也平江亦有澹台墓院中老僧年七十及从徐师川游能写字鼓琴自总持过讲武亭复登舟庚戌解维过樵舍镇宿昌邑山五月辛亥朔抵吴城山谒庙少休看经阁东坡所留石砮尚在近岁过客又舍一矢形稍大而色青不若旧物之古也庙侧有圣池池中有小石浮水面壬子抵南康军癸丑早肩舆过简寂观观门外斗坛石初为沙石所堙前岁大水复出与知观欧阳齐年对泉石小酌食甜苦笋名不虚得饭罢入栖真观即梁昭明书堂前欲游而不至者荒芜殊甚次至开先主僧虚席殊不成丛林而飞桥已为大水所冲少憩方丈首座川僧又逸粗可语同访招隐泉有亭覆之日斜归甲寅赴军会坐五老亭甚久而晴岚晻暧殊不满人意乙卯凌晨冒大雨陆行四十里至延真招德观与江州乐顺之敎授相会饮菖蒲酒五行同登阁而别由间道渡溪入净慧院主僧净一此两处皆前岁所未至者未后出山晚投宿寻真观丙辰晴早过白鹤栖贤寺寺愈萧索独登五老亭坐玉渊及三峡桥而行约十里饭罗汉院院不经兵火而住持不得人日就摧毁近长老方葺僧堂又引去今藏殿法堂童行堂之属气象犹壮伟未时还军别太守欲解缆南风太髙遂止丁巳拂旦离南康风顺而髙舟过大孤轩簸可畏泊交石夹戊午过马当泊波斯夹己未泊怀家渡庚申北风大作移舟十余里长风沙距舒州一百三十里辛酉北风未止行四十里至蒋家汊夜月佳甚风稍定壬戌至大通镇癸亥早南风挂颿行近四十里片云忽在头上转为北风两舟相望篙师皆失色无措急令转柂就颿逆行十余里入铜陵夹方定午至铜陵县游天王禅寺今名护法残僧败屋不类丛林寺后山上有富览亭望江流帆三夹对岸即濡须也五里有宝云寺李白祠堂十里至铜坑邑在乱山中殊陋甲子北风复作夜来月色如昼波伏不兴今乃阻滞如此阎宰送别于石龙矶矶下有洞虽为三门而浅局无足观稍前江边有玛瑙石晚抵繁昌县乙丑早风复作行夹中行四十里近月子港而止过此复出大江故也丙寅风定鸡再鸣乘月解维过三山矶入青敦夹望鲁江口遂入芜湖泊吴波亭下丁卯雨略至吉祥寺戊辰风雨稍止晨发芜湖过褐山矶未时次太平州己巳赴州会风雨不已天气如暮秋庚午再赴州饭初约会于凌歊不果饭罢独往比旧加葺塔后又创怀古堂恨烟雨不见歴阳畧至广福寺壬申早雨俄晴舟行小河甚驶至采石镇以风气驳杂少留已而复行泊慈湖夹癸酉蚤入鹅港泊新河口丙子早乘便风出新河午至长芦寺江水涨溢去寺才十余步不暇游也日欲晡次真州丁丑蚤欲行会大雨不敢解维赴王守饭于山堂之澄澜阁同报恩长老妙湍登塔两级望金山及扬州大明寺塔遂同过漕司东园即六一先生为发运副使许元作记者所谓拂云之亭澄虚之阁画舫之舟清燕之堂皆在焉戊寅至镇江府闰五月庚辰朔早至丹阳馆携邓子长及纶止甘露寺不到巳十八年镇江因北固山以为城而寺在上东坡诗云古郡山为城层梯转朱阑尽之矣观很石铁镬李卫公像舍利塔所谓陆探微狮子惟有近岁画本余皆亡矣旧多景楼乃行者堂去年太守陈天麟侍郎别卜地起楼甚雄壮金焦二山在左右而面对瓜州似胜旧基也辛巳冒大风雨登浮玉亭亭在江边独山上或谓此即浮玉山故创亭焉后有小石山是为蒜山又其后有土山号坚土山土纹皆坚固也登舟风益大冲浪至金山龙游寺长老宝印川人有众二百栋宇鼎新寺遶山临水为屋故谚云金山屋里山焦山山里屋葢实录也三门借石牌山为案乃江中三石峯耳其外小山稍有树木而鸟崔不栖者世传为郭璞墓或谓石牌山正为浮玉水涨不能没唐人于此铸镜南岸创亭者非也别有鹘山以鹘栖得名寺有雄跨堂颇雄伟洪景伯书额观音殿下临龙渊长老云顷年军士习水战尝坠石测之深三十二丈而扬子江心深七十余丈云会饭于方丈白丝糕黑咸豉糖豆粥三者山中之精馔也登妙髙台烹茶壁间有坡公画像初公族成都中和院僧表祥画公像求赞公题云目若新生之犊心如不系之舟要问平生功业黄州惠州崖州集不载蜀人传之茶罢上絶顶观坡及晁无咎题字转至头陀崖头陀姓裴唐贞元中获金于山而得名者闻此崖旧乃蛟窟也中泉在水陆堂中陆羽品江心之水此与同味酌之闻京口城中井水皆咸浊甘泉仅一二云日午观僧斋毕过歙州门僧榻皆逼江夏潦方至凭栏眩骇大抵寺之轩窗无不临水而此尤可畏戏投饼饵鼋龟毕集初欲自此下焦山而风雨殊未止复冲巨浪还西津亦危道也谒下元水府庙而归甲申早大雨舟行隔堤望练湖（记云方四十里）自离镇江皆泝流未后次丹阳县古曲阿也乙酉晴早过吕城闸至犇牛镇晩次常州丁亥未后解维抵暮仅行十三里宿小井戊子次无锡己丑午携家游惠山住持法皥七十八矣同上南北阁酌陆子泉氷泉龙渊泉凭水陆池槛观鼋戏而归辛卯至平江丁酉早出盘门如昆山以塘路桥低转湖泺（土人谓之皇天荡）正值东南风打头晡时方抵下苎渎距府城纔十二里戊戌抵昆山六月庚戌朔过山寺访老僧法回步至塔院山之絶顶也丙寅入娄门壬申出娄门晚次吴江县甲戌早次秀州丁丑至临安闸饭后入北闗门权寓普惠院 

　　●河源志（潘昻霄） 

　　延佑丁卯春圣天子以四海万国之繁轸念庶民艰虞罔控告也分使诸外郡诸道宣布德音休戚兴替之清浊激扬之畿甸密迩独不得均其泽越五月诏前翰林学士承旨臣库库楚翰林院侍读臣昻霄奉使宣抚京畿西道臣昻霄奉命惊悖罔措唯务罄竭忠赤尽求民瘼而后已库库楚一日语昻霄曰余尝从余兄荣禄公都日抵西域穷河源昻霄闻之不觉矍然骇曰有是乎哉请笔书其语公曰世祖髙皇帝至元十七年岁在庚辰余兄钦承圣谕曰黄河之入中国夏后导之知自积石矣汉唐所不能悉其源今为吾地朕欲极其源之所出营一戍俾蕃贾互市规置航传凡物贡水达京师古无有也朕为之以求后来无穷利益葢难其人都实汝旧人且习诸国语往图汝谐受金虎符招讨使以行是岁四月至河洲东六十里有宁河驿驿西南五六十里山曰杀马闗林麓穹隘译言秦石逹巴启足浸髙一日程至巅西迈愈髙四阅月约四五千里始抵河源冬还图城传位置以闻上恱往营之授吐蕃等都元帅仍金虎符置寮寀督工师悉资内地造航为艘六十城传措工物完遣库库楚驿闻适僧格征衮噶蔵布不回力阻遂止翌岁兄都实旋都河源在吐蕃朶甘斯西鄙有泉百余泓或泉或潦水沮洳散涣方可七八十里且泥淖弱不胜迹逼观弗克傍履髙山下视粲若列星以故名鄂端诺尔鄂端译言星宿也羣流奔辏近五七里汇一巨泽名鄂楞诺尔自西徂东连属吞噬广轮马行一日程迤逦东骛成川号齐必勒河二三日程水西南来名伊尔齐合齐必勒三四日程南来名呼兰又水东南来名伊拉齐合流入齐必勒其流浸大始名黄河然水清人可涉又一二日岐裂八九股名伊逊鄂罗木译言九度通六七里马亦可度又四五日程水浑浊土人抱革囊乘骑过之民聚落纠木干象舟傅毛革以济仅容两人继是两山峡东广可一二里或半里深叵测矣朶甘斯东北鄙有大雪山名曰伊拉玛博啰其山最髙译言腾格哩哈达即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日程河行昆仑南半日程地又四五日程至地名库济克特是也相属又三日程至地名哈喇伯勒齐尔四达之冲也多寇盗有官兵镇防昆仑迤西人简少多处山南皆不穹峻水亦散漫兽有髦牛野马狼狍羱羊之类其东山益髙地亦渐下岸狭隘有狐可一跃越之者行五六日程有水西南来名纳琳哈喇译言细黄河也又两日程地有水南来名竒尔穆苏合流二水入河河北行转西至昆仑两日程地水过之北流少东又北流约行半月程至贵德州地名必齐勒始有州事官府隶河州署司吐蕃等处宣慰司所辖又四五日程至积石州即禹贡积石五日程至河州安乡闗一日程至打锣坑东北行一日程洮河水南来入河又一日程至兰州下过北卜渡至鸣沙河过应吉里州正东行至宁夏府南东行即东胜州界隶西京大同路地面自发源至汉地南北溪涧细流傍贯莫可纪极山皆草石山至积石方林木畅茂世言河九折彼地有二折葢竒尔穆蘓及贵德州必齐勒也汉张骞使絶域羁聮拘执难危百罹歴大宛月氐等数国其傍大国五六皆传称之以为穷河源乌能覩所谓河源哉史称河有两源一出于阗一出葱岭于阗水行合葱岭河注蒲类海流状至临洮出焉今洮水自南来非蒲类明矣询之土人言于阗葱岭水其下流散之沙碛又有言与天河通寻源得织女支机石而归亦妄也昆仑出嵩髙五万里阆风玄圃瑶草华葢仙人所居又何邪唐史吐蕃传河上流由洪济梁上南二十里水益狭春可涉秋天可胜舟其南三百里三山中髙而四下曰紫山右所谓昆仑其言颇类然止称河源其间云国家蔽天威亘天地所覆帱无间海内外冠带万国罔非臣妾视汉唐为之不足讶故穷河源去万里若涉闺闼嘻盛典也不可不志因志之都实族女真蔡氏统乌藏路暨招讨都元帅凡三百里至吐蕃任甘肃行省参知政事是岁八月初吉谨述 

　　●于役志（欧阳修） 

　　景佑三年丙子岁五月九日丙戌希文出知饶州 

　　戊子送希文饮于祥源之东园 

　　壬辰安道贬筠州 

　　甲午师鲁贬郢州 

　　乙未安道东行不及送余与君贶追之不克还过君谟家遂召穆之公期道滋景纯夜饮 

　　丁酉与损之送师鲁于固子桥西兴敎寺余留宿明日道卿损之公期君贶君谟武平源叔仲辉皆来会饮晚乃归余贬夷陵 

　　己亥夜过邃卿家话别邃卿病也 

　　庚子夜饮君贶家会者公期君谟武平秀才范镇道滋饮妇家不来 

　　辛丑舟次宋门夜至公期家饮会者君谟君贶景纯穆之道滋饮妇家不来 

　　壬寅出东水门泊舟不得岸水激舟横于河几败家人惊走登岸而避遂泊亭子下损之来弈棋饮酒暮乃归 

　　癸卯君贶公期道滋先来登祥源东园之亭公期烹茶道滋鼓琴余与君贶弈已而君谟来景纯穆之武平源叔仲辉损之寿昌天休道卿皆来会饮君谟景纯穆之寿昌遂留宿明日子野始来君贶公期道滋复来子野还家余皆留宿君谟作诗道滋击方响穆之弹琴秀才韩杰居河上亦来会宿 

　　己巳晨兴与宿者别舟既行武平来追及至下鏁见之少顷乃去午次陈留登庾庙 

　　丙午在陈留 

　　丁未次南京明日留守推官石介应天推官谢郛石军巡判官赵衮曹州观察推官蒋安石来小饮于河亭余疾不饮客皆醉以归 

　　六月己酉次栁子 

　　庚戌过宿州与张参约泊灵壁镇游损之园会余有客住宿州参先发檥灵壁待余不至乃行晚次灵壁独游损之园会舟次失水道败柂 

　　辛亥次青阳 

　　壬子至于泗州晚与国器小饮 

　　癸丑始见春卿 

　　甲寅乙夘丙辰独在泗州始食淮鱼 

　　丁巳次洪泽与刘春卿同年黄孝恭相遇始识大理寺丞李惇裕洪泽巡捡颜怀玉者钱思公在洛时故吏遂与四人者夜饮五鼓罢明日食毕解舟与饮者别春卿复相送以前晚入沙河乘月夜行向山阳与春卿聮句二鼓宿闸下黎明元均来遂至楚州泊舟西仓始见安道于舟中安道会饮于仓亭始食瓜出仓北门看雨与安道弈 

　　庚申小饮舟中会者元均春卿安道余始饮酒移舟檥城西门门闭泛月以归 

　　辛酉安道解舟不果别与春卿奕于仓亭晚别春卿 

　　壬戌与元均小饮仓北门舟中夜宿仓亭 

　　癸亥夕与元均坐水次纳凉已而大风雨震雹暴至 

　　乙丑与隐甫及髙继隆焦宗庆小饮水陆院东亭看雨始见荷花 

　　丙寅与元均隐甫饮于西仓 

　　丁夘隐甫来会登仓北偃上亭纳凉迟客至遂及元均小饮舟中已而大风震雹遂宿舟中 

　　戊辰余生日具酒为寿于舟中 

　　己巳与元均泛舟北辰会隐甫小饮宿仓亭 

　　庚午同年朱公绰来自京师 

　　辛未子聪来自寿州夜饮仓亭留宿 

　　壬申泛舟饮于北辰 

　　癸酉隐甫来饮别与元均小饮宿仓亭 

　　甲戌知州陈亚小饮魏公亭看荷花与者隐甫朱公绰晚移舟楚望亭陈从益来自京师见余于舟中始闻君谟动静秀才陈策来自京师夜见余于楚望亭作常州书自泊西仓至于楚望凡十有七日 

　　乙亥次宝应 

　　丙子至于髙邮 

　　七月丁丑复见子聪会饮弭节亭 

　　戊寅遂与子聪同舟以前次邵伯 

　　己夘至于扬州遇秀才廖倚夜与倚及子聪饮观风亭明日子聪之润州廖倚之楚州伯起来宿观风亭 

　　辛巳与伯起饮遡渚亭会者集贤校理王君玉大理寺丞许元太常寺太祝唐诏祠部员外郎苏仪甫 

　　壬午仪甫来小饮观风亭会者许元唐诏君玉伯起先归 

　　癸未与许元小饮遡渚亭会者如壬午伯起不来 

　　甲申与君玉饮寿宁寺寺本徐知诰故第李氏建国以为孝先寺太平兴国改今名寺甚宏壮画壁尤妙问老僧云周世宗入扬州时以为行宫尽杇墁之惟经藏院画玄装取经一壁独在尤为絶笔太息久之 

　　乙酉小饮秀才吕有家会者如壬午伯起不来余遂留宿 

　　丙戌至于真州大热无水 

　　辛卯饮僧于资福寺移舟溶溶亭处士谢去华援琴待凉以入客舟 

　　戊戌入客舟泊涵虚亭 

　　庚子次江口 

　　辛丑次长芦 

　　壬寅夜乘风次清凉寺 

　　癸夘晨至江宁府入月 

　　丙午犹在江宁 

　　丁未小饮君绩家 

　　己酉小饮于水阁 

　　庚戌次采石 

　　辛亥阻风与侍禁陈宗颜饮 

　　壬子过太平州夜乘风宿带星口 

　　癸丑过芜湖繁昌宿慈母矶 

　　甲辰乘风昼夜行 

　　丙辰祷小姑山神至江州 

　　丁巳在江州约陈侍禁游庐山余病呼医者不果复遂行次郭家洲 

　　己未阻风郭家洲与澧阳县令赵师道饮村市就村人市羊供膳不得余疾谋还江州召庐山僧以医不果 

　　庚申次盘唐港 

　　辛酉至于蕲阳壬戌小饮瞿珣家会丹棱知县（阙）郎范佑蕲春主簿郭公美 

　　癸亥次新冶祷江神得大鱼 

　　甲子至于磁湖 

　　乙丑犹在磁湖自 

　　丁巳余体不佳至是小间 

　　丙寅至于黄州 

　　丁卯与知州夏屯田饮于竹楼兴国寺又约余明年为社饮不果夜登江澳次漆磁 

　　戊辰次双栁夹 

　　己巳次白杨夹 

　　庚午至于鄂州始与令狐修己相识 

　　辛未遣人之黄陂召家兄大风不克渡江而还 

　　壬申小饮修己家遂留宿明日家兄来见余于修己家始中酒睡兄家 

　　甲戌饮于兄家 

　　乙亥饮令狐家夜过兄家会宿 

　　九月丙子次沌口丁丑次昭化港夜大风舟不得泊祷江神 

　　戊寅次穿石矶夜大风击舟不得寝 

　　己卯至岳州夷陵县夜来接泊城外 

　　庚辰假舟于邵暧辛巳 

　　壬午入官舟 

　　癸未入荆江次李家洲 

　　甲申次鸟沙 

　　乙酉次鲁洑 

　　丙戌次塔子口观鱼望五鹅鹿角望夫诸山 

　　丁亥次石首夜大风 

　　戊子阻风 

　　壬辰次公安渡 

　　右于役志一卷虽非著述传流至今则不可略按夷陵抵京师一千六百里公与尹师鲁书云临行台吏催苛百端始谋陆行以大暑又无马乃沿汴絶淮泛大江凡五千里用一百一十程纔至荆南与此志合自公安后阙而不录既以十月二十六日到官则留荆约旬余正庭参转运时也 

　　王慎中曰此公酒肉帐簿也亦见史笔 

　　●峡程记（韦庄） 

　　三峡连山七百里畧无断处自非亭午不见日月水经云杜宇所凿以通江水 

　　峡乃三峡之门两崖并峙中贯一江灔滪当其口真天险也 

　　灔滪堆乃积石所成江心突兀而出水经所载白帝城西有孤石冬月石出二十余丈夏即没世俗相传灔滪大如象瞿唐不敢上灔滪大如马瞿唐不可下是也 

　　六月下瞿唐水髙于堆不知其几至峡口则水汹涌逆流舟人相顾失色 

　　急水过堆余曽冒险下峡然舟人虽利之责之不敢下也 

　　瞿唐水涨一泻千里故太白诗云朝辞白帝彩云间千里江陵一日还 

　　急流处有濆有漩缓棹随漩乃得出不与水争争即舟埋水矣 

　　三峡多猿故郦道元曰猿鸣三声断客肠 

　　●述异记（任昉） 

　　盘古氏 

　　昔盘古氏之死也头为四岳目为日月脂膏为江海毛发为草木秦汉间俗说盘古氏头为东岳腹为中岳左臂为南岳右臂为北岳足为西岳先儒说盘古氏泣为江河气为风声为雷目瞳为电古说盘古氏喜为晴怒为阴吴楚间说盘古氏夫妻阴阳之始也今南海有盘古氏墓亘三百余里俗云后人追葬盘古之魂也桂林有盘古氏庙今人祝祀 

　　鬼母 

　　南海小虞山中有鬼母能产天地鬼一产十鬼朝产之暮食之今苍梧有鬼姑神是也虎头龙足蟒目蛟眉（蟒虵目圎蛟眉连生）今吴越间防风庙土木作其形龙首牛耳连眉一目 

　　防风氏 

　　昔禹会涂山执玉帛者万国防风氏后至禹诛之其长三丈其骨头专车今南中民有姓防风氏即其后 

　　响玉 

　　侯家肃客则鸣响玉 

　　虵市 

　　扬州有虵市市人鬻珠玉而杂货鲛布鲛人即泉先也又名泉客 

　　龙纱 

　　南海出鲛绡纱泉先潜织一名龙纱其价百余金以为服入水不濡 

　　龙绡宫 

　　南海有龙绡宫泉先织绡之处绡有白之如霜者 

　　珊瑚市郁林郡有珊瑚市海先市珊瑚树碧色生海底一株十枝枝间无叶大者髙五六尺至小者尺余鲛人云海上有珊瑚宫汉元封二年郁林郡献瑞珊瑚 

　　女珊瑚 

　　光武时南海献珊瑚妇人帝命植于殿前谓之女珊瑚一旦柯叶甚茂至灵帝时树死咸以谓汉室将亡之征也 

　　龙珠 

　　凡珠有龙珠龙所吐者虵珠虵所吐者南海俗谚云虵珠千枚不及玫瑰言虵珠贱也（玫瑰亦是美珠也）越人谚云种千亩木奴不如一龙珠 

　　珠市 

　　越俗以珠为上宝生女谓之珠娘生男谓之珠儿吴越间俗说明珠一斛贵如玉者合浦有珠市 

　　瑞笋 

　　东海畔有孤竹焉斩而复生中有管周武王时孤竹之国献瑞笋一株 

　　空桑 

　　空桑生大野山中为琴瑟之最者空桑也 

　　古宫 

　　帝舜都郭门古宫存焉宫前有尧台舜馆铭记古文莫有识者 

　　湘竹 

　　湘水去岸三十里许有相思室望帝台昔舜南巡而葬于苍梧之野尧之二女娥皇女英追之不及相与恸哭泪下沾竹竹文上为之班班然 

　　懒妇鱼 

　　江南有懒妇鱼俗云昔杨氏家妇为姑所溺而死化为鱼焉其脂膏可燃灯烛以之照鸣琴博弈则烂然有光及照纺绩则不复明焉 

　　琵琶鱼 

　　海鱼千岁为剑鱼一名琵琶形如琵琶而善鸣因以名焉 

　　角虎 

　　汉中山有虎生角道家云虎千年则牙蜕而角生 

　　阖闾墓 

　　阖闾夫人墓中周回八里别馆洞房迤逦相属漆灯照烂如日月焉尤异者金蚕玉燕各千余双 

　　姑苏台 

　　吴王夫差筑姑苏之台三年乃成周旋诘屈横亘五里崇饰土木殚耗人力宫妓数千人上别立春宵宫为长夜之饮造千石酒锺夫差作天池池中造青龙舟舟中盛陈妓乐日与西施为水嬉吴王于宫中作海灵馆馆娃阁铜沟玉槛宫之楹槛珠玉饰之 

　　文种墓 

　　广州东界有大夫文种之墓墓下有石为华表柱石鹤一只种即越王句践之谋臣也 

　　赵王园 

　　邯郸有故宫基存焉中有赵王之果园梅李至冬而花春得而食 

　　铜驼石犬 

　　邺中铜駞乡魏武帝陵下铜驼石犬各二古诗云石犬不可吠铜驼徒尔为 

　　香水 

　　一说香水在并州其水香洁浴之去病吴故宫亦有香水溪俗云西施浴处人呼为脂粉塘吴王宫人濯妆于此溪上源至今馨香古诗云安得香水泉濯郎衣上尘俗说魏武帝陵中亦有泉谓之香水 

　　磨镜石 

　　饶州俗传轩辕氏铸镜于湖边今有轩辕磨镜石石上常洁不生蔓草 

　　裸人乡 

　　桂林东南边海有裸川桓谭新论云呈衣冠于裸川海上有裸人乡 

　　石麒麟 

　　丹阳大姑陵陵下有石麟二枚不知年代传曰秦汉间公卿墓则以石麒麟镇之卢氏县有卢君古冢塜旁柏二株枝条荫茂二百余步树文隐起皆如龟甲根劲如铜石 

　　弹筝谷 

　　安定西陇道其谷中有弹筝之声行人过闻之谓之弹筝谷 

　　粉水 

　　粉水出房陵永清谷取其水以渍粉即鲜洁有异于常谓之粉水 

　　九井 

　　汉水西山有九井井中常出五色烟髙数丈传云昔人有缒入得数斛空青 

　　却尘犀 

　　却尘犀海兽也然其角辟尘致之于座尘埃不入 

　　燃石 

　　羊山上有燃石其色黄而文理踈以水沃之便如煎沸其上可炊烹稍冷即复以水沃之 

　　辟寒香 

　　辟寒香丹丹国所出汉武时入贡每至大寒于室焚之暖气翕然自外而入人皆减衣 

　　迷榖 

　　迷榖出招摇山亦名鹊山其树如榖又如楮其花四照名曰迷榖如佩之令人不迷 

　　梦口穴 

　　南康雩都县西沿江有石室名梦口穴尝有船人遇一人通身黄衣担两笼黄瓜求寄载过至岸下此人唾盘上径下崕直入石穴中船主初甚忿之见其人入石始知异视盘上唾悉是金矣 

　　明月珠 

　　哙叅养母至孝曽有玄鹤为戎人所射穷而归叅叅收养疗治疮愈放之后鹤夜到门外叅秉烛视鹤雌雄双至各衔明月珠以置叅家 

　　风生兽 

　　炎洲在南海中上有风生兽似豹青色大如狸网取之积薪数车烧之不燃铁锤锻头数十下乃死以口向风须臾便活以石上菖蒲塞鼻即真死取其脑和菊花服之可寿五百岁 

　　异鸟 

　　兰陵山有井异鸟巢其中金翅而身黑此鸟见即大水井不可窥窥者盈岁辄死 

　　玉女冈 

　　萍乡西津有玉女冈天当雨辄先涌五色气于石间俗谓玉女披衣 

　　石鼓 

　　八方之荒有石鼓其径千里撞之其音即成雷也天之申威于此 

　　黑蚕 

　　员峤山名还丘东有云石广五百里有蚕长七寸黑色有鳞角以霜雪覆之然后作茧长一尺其色五采织为文锦入水不濡 

　　妬女泉 

　　并州妬女泉妇人不得靓妆彩服至其地必兴云雨一名是介推妹 

　　俞儿 

　　齐桓公北征孤竹见人长尺具衣冠左袪而走于马前管仲曰此山之神也名曰俞儿霸王之君兴则见也 

　　石室山 

　　信安郡石室山晋时王质伐木至见童子数人棊而歌质因听之童子以一物与质如枣核质含之不觉饥俄顷童子谓曰何不去质起视斧柯烂尽既归无复时人 

　　螺亭 

　　螺亭在南康郡昔有一女采螺为业曽宿此亭夜闻空中风雨声乃见众螺张口而至便乱噉其肉明日惟有骨存焉故号此亭为螺亭 

　　枣梨 

　　北方有七尺之枣南方有三尺之梨凡人不得见或见而食之即为地仙 

　　积忧虫 

　　汉武帝幸甘泉长平阪道中有虫赤如肝头目口齿悉具人莫知也时东方朔曰此古秦狱地也积忧所致上使按图果秦狱地朔曰夫积忧者得酒而解乃取虫置酒中立消 

　　止雨笛 

　　周穆王时天下连雨三月穆王乃吹笛其雨遂止 

　　报春鸟 

　　顾渚山有报春鸟春至则鸣秋分亦鸣似鶗鴂之类也 

　　返魂树 

　　聚窟州有返魂树伐其根心于玉釡中煮取汁又熬之令可丸名曰惊精香或名震灵丸或名反生香又名却死香死尸在地闻气即活 

　　獬豸 

　　獬豸者一角之羊也性知人有罪皋陶治狱其罪疑者令羊触之 

　　黄头郎 

　　邓通以棹船为黄头郎曰土胜水其色黄故刺船郎皆着黄帽 

　　化蛾 

　　楚庄王宫人一旦而化为野蛾飞去 

　　古谚 

　　汉世古谚曰虽有神药不如少年虽有珠玉不如金钱 

　　香市 

　　日南有香市商人交易诸香处 

　　香尉 

　　汉雍仲子进南海香物拜为涪阳尉时谓之香尉日南有千亩林名香出其中 

　　宫人草 

　　楚中有宫人草状如金■〈艹登〉而甚氛氲花色红翠俗说楚灵王时宫人数千皆多愁旷有囚死于宫中者葬之后墓上悉生此花 

　　灵枫 

　　南中有枫子鬼枫木之老者为人形亦呼为灵枫 

　　甜溪 

　　甜溪水其味如蜜东方朔得以献武帝帝乃投于阴井中井水遂甜而寒洗浴则肌理柔滑 

　　离合风 

　　列御寇郑人御风而行常以立春日归乎八荒立秋日游于风穴是风至即草木皆生去则草木皆落谓之离合风 

　　玉燕钗 

　　汉武帝元鼎元年起招灵阁有一神女留一玉钗与帝帝以赐赵婕妤至昭帝元凤中宫人见此钗光莹甚异共谋欲碎之明视钗匣唯见白燕直升天去后宫人常作玉钗因名玉燕钗 

　　辟寒金 

　　三国时昆明国贡魏嗽金鸟鸟形如雀色常翱翔海上吐金屑如粟至冬此鸟即畏霜雪魏帝乃起温室以处之名曰辟寒台故谓吐此金为辟寒金也 

　　石栉石履 

　　兴安县水边有平石其上有石栉石履各一具俗云越王渡溪脱履堕栉于此 

　　乳窟 

　　荆州清溪秀壁诸山山洞往往有乳窟窟中多玉泉交流中有白蝙蝠大如鸦 

　　水虺 

　　水虺五百年化为蛟蛟千年化为龙龙五百年为角龙千年为应龙 

　　封使君 

　　汉宣城郡守封邵亘化为虎食郡民呼之曰封使君因去不复来故时语曰无作封使君生来治民死食民夫人无德而寿则为虎虎不食人人化虎则食人葢耻其类而恶之 

　　獍 

　　獍之为兽状如虎豹而雄小始生还食其母故曰枭獍 

　　鹄国人 

　　西海外有鹄国人长七寸日行千里百兽不犯惟畏海鹄鹄见必吞之在鹄腹中不死鹄一举亦千里 

　　■〈豸契〉貐 

　　■〈豸契〉貐兽中最大者龙头马尾虎爪长四百尺善走以人为食遇有道君即隐藏无道君即出食人 

　　鼠国 

　　西域有鼠国大者如犬中者如兔小者如常鼠头悉白商贾有经过其国者若不祈之则啮人衣裳 

　　六角牛 

　　周成王时东夷送六角牛 

　　磅磄山 

　　磅磄山去扶桑五万里日所不及其地甚寒有桃树千围万年一实一说日本国有金桃其实重一斤 

　　活人草 

　　汉武帝时西方日支国有献活人草二茎有人死者将草覆面即活 

　　玉桃 

　　昆仑山有玉桃光明洞澈而坚莹须以玉井泉洗之便软可食 

　　虹饮 

　　晋时晋陵薛愿家有虹饮其釜中水须臾而竭愿因以酒祝而益之虹复饮尽吐金满釜而去愿家遂至大富 

　　真香茗 

　　巴东有真香茗其花白色如蔷薇煎服令人不眠能诵无忘 

　　伺潮鸡 

　　伺潮鸡潮水上则鸣孙绰望海赋曰石鸡清响而应潮是也 

　　龙羮 

　　汉元和元年大雨有一青龙堕于宫中帝命烹之赐羣臣龙羮各一杯故李尤七命曰味兼龙羮七命即文章名也 

　　青牛 

　　千年木精为青牛 

　　猿 

　　猿五百岁化为 

　　玃 

　　玃千岁化为老人 

　　鹄 

　　鹄寿三千岁 

　　燕 

　　燕之千年生胡髯 

　　虎鱼 

　　虎鱼老者为蛟 

　　穆王犬 

　　周穆王之犬日走千里食虎豹 

　　水精宫 

　　阖闾构水精宫尤极珍怪皆出自水府 

　　雨鱼 

　　古说雍州雨鱼长八尺寸许 

　　雨金 

　　汉惠帝二年宫中雨黄金黑锡 

　　雨钱 

　　周时成阳雨钱终日而絶 

　　雨鹿 

　　汉成帝末年宫中雨一苍鹿杀而食之其味甚美 

　　雨石 

　　魏武帝末年邺中雨五色石 

　　雨枣 

　　魏世河内冬雨枣 

　　禹余粮 

　　今药中有禹余粮者世传昔禹治水弃其所余粮于江中生为药也 

　　懒妇箴 

　　桂林有睡草见之则令人睡一名醉草亦呼为懒妇箴又出海南地记 

　　鸣琴川 

　　梧桐园在吴宫本吴王夫差旧园也一名鸣琴川 

　　桄榔面 

　　西蜀石门山有树名曰桄榔皮里出屑如面用作饼食之与面相似因谓之桄榔面焉 

　　蟹奴 

　　璅■〈王吉〉似小蚌有一小蟹在腹中为■〈王吉〉出求食故淮海之人呼为蟹奴