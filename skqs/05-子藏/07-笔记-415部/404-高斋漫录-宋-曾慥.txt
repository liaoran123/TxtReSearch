高斋漫录 宋 曾慥

    太祖皇帝既下河北，欲乘胜取幽燕。或以师老为言，太祖不能决。时纳言赵中令留守汴都，走书问之。赵回奏曰：“所得者少，所失者多。非惟得少之中尤难入手，又从失多之后别有关心。”太祖得奏，即日班师。
    熙宁中，上元，宣仁太后御楼观灯，召外族悉集楼前。神宗皇帝数遣黄门，禀曰：“外家有合推恩，乞疏示姓名，即降处分。”宣仁答曰：“此自有处，不烦圣虑。”明日上问：“何以处之？”宣仁答曰：“大者各与绢二匹，小者分与乳饣唐狮子两个。”时内外已叹仰后德为不可及也。
    元丰中，王岐公位宰相。王和父尹京，上眷甚渥，行且大用。岐公乘间奏曰：“京师术者皆言王安礼明年二月作执政。”神宗怒曰：“执政除拜由朕，岂由术者之言！他日纵当此补，特且迟之。”明年春，安礼果拜右丞。曰：“陛下乃违前言，何也？”上默然久之曰：“朕偶忘记，信知果是命也。”
    章公罢相，俄落职。林公希为舍人，当制。制词云：“悻悻无大臣之节，怏怏非少主之臣。”章相寄声曰：“此一联无乃太甚。”林答曰：“长官发恶，杂职棒毒，无足怪也。”
    东坡尝谓钱穆父曰：“寻常往来，心知称家有无；草草相聚，不必过为具。”穆父一日折简，召坡食饭。及至，乃设饭一杯，萝卜一，白汤一盏而已。盖以三白为也。后数日，坡复召穆父食毳饭，穆父意坡必有毛物相报。比至，日晏并不设食，穆父馁甚，坡曰：“萝卜汤饭俱毛也。”穆父叹曰：“子瞻可谓善戏谑者也！”
    司马温公与苏子瞻论茶墨俱香云：“茶与墨，二者正相反。茶欲白，墨欲黑；茶欲重，墨欲轻；茶欲新，墨欲陈。”苏曰：“奇茶妙墨俱香，是其德同也，皆坚是其操同也。譬如贤人君子，黔皙美恶之不同，其德操一也。”公笑以为然。
    王和父守金陵。荆公退居半山亭，每出跨驴，从二村仆。一日入城，忽遇和父之出，公亟入编户家避之。老姥自言病┲求药，公随行偶有药，取以遗之。姥酬以麻线一缕云：“相公可将归与相婆也。”公笑而受之。
    东坡闻荆公《字说》新成，戏曰：“以竹鞭马为笃，以竹鞭犬，有何可笑？”又曰：“鸠字从九从鸟，亦有证据。《诗》曰：‘鸣鸠在桑，其子七兮。’和爹和娘，恰是九个。”
    今人秘色磁器。世言：钱氏有国日，越州烧，进为供奉之物，不得臣庶用之，故云秘色。尝见陆龟蒙诗集《越器》云：“九秋风露越窑开，夺得千峰翠色来。”乃知唐已有秘色矣。
    欧阳询《化度寺碑》，虞世南《孔子庙堂碑》，柳公权《阴符经》，三公以书名三碑，又最精者。
    佛印禅师为王观文升座云：“此一瓣香，奉为扫烟尘博士，护世界大王，杀人不睫眼上将军，立地成佛大居士。”王公大喜，为其久帅，多专杀也。
    三苏自蜀来，张安道、欧阳永叔为延誉于朝，自是名誉大振。明允一日见安道，问云：“令嗣近日看甚文字？”明允答以轼近日方再看《前汉》。安道曰：“文字尚看两遍乎？”明允归以语子瞻曰：“此老特不知世间人果有看三遍者。”安道尝借人十七史，经月即还云：“已尽。”其天资强记，数行俱下，前辈宿儒罕能及之。
    李宾王利用鄱阳躬行，君子人也。尝云郭林宗作《玉管通神》，有四句云：“贵贱视其眉目，安否察其皮毛，苦乐观其手足，贫富观其颐颊。”
    毗陵有成郎中，宣和中为省宫，貌不扬而多髭。再娶之夕，岳母陋之，曰：“吾女如菩萨，乃嫁一麻胡。”命成作《催妆诗》，成乃操笔大书曰：“一床两好世间无，好女如何得好夫？高卷朱帘明点烛，试教菩萨看麻胡。”其女亦能安分随缘，和鸣偕老，儿女成行，俱以寿终。
    苏子瞻任凤翔府节度判官，章子厚为商州令，同试永兴军进士。刘原父为帅，皆以国士遇之，二人相得甚欢。同游南山诸寺，寺有山魈为祟，客不敢宿。子厚宿，山魈不敢出。抵仙游潭，下临绝壁万仞，岸甚狭，横木架桥，子厚推子瞻过潭书壁，子瞻不过敢。子厚平步以过，用索系树，蹑之上下，神色不动，以漆墨濡笔大书石壁上曰：“章苏轼来游。”子瞻拊其背曰：“子厚必能杀人。”子厚曰：“何也？”子瞻曰：“能自拼命者，能杀人也。”子厚大笑。2003.03.21尹小林整理