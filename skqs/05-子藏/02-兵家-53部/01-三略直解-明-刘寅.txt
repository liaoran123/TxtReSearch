三略直解
　　卷上
　　夫主将之法,务揽英雄尽心，赏碌有功，通志于众。故与众同好靡不成，与众同恶靡不倾。
　　治国安家，得人也；亡国破家，失人也。含气之类，咸愿得其志。
　　《军谶》曰：“柔能制刚，弱能制强。柔者，德也；刚者，贼也。弱者，人之所助；强者，人之所攻。”
　　柔有所设，刚有所施；弱有所用，强有所加。兼此四者而制其宜。
　　端末未见，人莫能知，天地神明，与物推移。变动无常，因敌转化，不为事先，动而辄随。故能图制无疆，扶成天威，康正八极，密定九夷。知此谋者，为帝王师。
　　故曰：莫不贪强，鲜能守微，若能守微，乃保其生。
　　圣人存之，以应事机，舒之弥四海，卷之不盈杯，居之不以室宅，守之不以城郭，藏之胸臆而敌国服。
　　《军谶》曰：“能柔能刚，其国弥光；能弱能强，其国弥彰；纯柔纯弱，其国必削；纯刚纯强，其国必亡。”
　　夫为国之道，恃贤与民。信贤如腹心，使民如四肢，则策无遗。所适如肢体相随，骨节相救。天道自然，其巧无间。
　　军国之要：察众心，施百务。
　　危者安之，惧者欢之，叛者还之，冤者原之。
　　诉者察之，卑者贵之，强者抑之，敌者残之。
　　贪者丰之，欲者使之，畏者隐之，谋者近之。
　　谗者覆之，毁者复之，反者废之，横者挫之。
　　满者损之，归者招之，服者活之，降者脱之。
　　获固守之，获恶塞之，获难屯之，获地劣之，获财散之。
　　敌动伺之，敌近备之，敌强下之，敌佚去之，敌陵待之，敌暴绥之，敌悖义之，敌睦携之。
　　顺举挫之，因势破之，放言过之，四网罗之。
　　得而勿有，居而勿守，拔而勿久，立而勿取。
　　为者则已，有者则士，焉知利之所在？彼为诸侯，已为天子，使城自保，令士自处。
　　世能祖祖，鲜能下下。祖祖为亲，下下为君。
　　下下者，务耕桑，不夺其时。薄税敛，不匮其财。罕徭役，不使其劳，则国富而家娱。然后选士以司牧之。
　　夫所谓“士”者，英雄也。故曰：罗其英雄，则敌国穷。
　　英雄者，国之干；庶民者，国之本。得其干，收其本，则政行而无怨。
　　夫用兵之要，在崇礼而重禄。礼崇则志士至，禄重则义士轻死。故禄贤不爱财，赏功不逾时，则下力并，敌国削。
　　夫用人之道，尊以爵，赡以财，则士自来；接以礼，励以义，则士死之。
　　夫将帅者，必与士卒同滋味而共安危，敌乃可加。故兵有全胜，敌有全因。
　　昔者良将之用兵，有馈箪醪者，使投诸河与士卒同流而饮。夫一箪之醪不能味一河之水，而三军之士思为致死者，以滋味之及己也。
　　《军谶》曰：军井未达，将不言渴。军幕未办，将不言倦。军灶未炊，将不言饥。冬不服裘，夏不操扇，雨不张盖。是谓将礼。
　　与之安，与之危，故其众可合而不可离，可用而不可疲。以其恩素蓄，谋素合也。故曰：蓄恩不倦，以一取万。
　　《军谶》曰：将之所以为威者，号令也。战之所以全胜者，军政也。士之所以轻战者，用命也。故将无还令，赏罚必信，如天如地，乃可使人，士卒用命，乃可越境。
　　夫统军持势者，将也；制胜败敌者，众也。故乱将不可使保军，乖众不可使伐人。攻城不可拔，图邑则不废，二者无功，则士力疲敝。士力疲敝，则将孤众悖。以守士卒轻刑不固，以战则奔北，是谓老兵。
　　兵老，则将威不行；将无威，则士卒轻刑；士卒轻刑，则军失伍，军失伍，则士卒逃亡；士卒逃亡，则敌乘利；敌乘利，则军必丧。
　　《军谶》曰：良将之统军也，恕己而治人。推惠施恩，士力日新，战如风发，攻如河决。故其众可望而不可当，可下而不可胜。以身先人，故其兵为天下雄。
　　《军谶》曰：军以赏为表，以罚为里。赏罚明则将威行，官人得则士卒服，所任贤则敌国畏。
　　《军谶》曰：贤者所适，其前无敌。故士可下而不可骄，将可乐而不可扰，谋可深而不可疑。
　　士骄，则下不顺。将扰，则内外不相信。谋疑，则敌国奋。以此攻伐，则治乱。
　　夫将者，国之命也。将能制胜，则国家安定。
　　《军谶》曰：将能清能净，能平能整，能受谏，能听讼，能纳人，能采言，能知国俗，能图山川，能表险难，能制军权。
　　故曰：仁贤之智，圣明之虑，负薪之言，廊庙之语，兴衰之事，将所宜闻。将者能思士如渴，则策从焉。
　　夫将拒谏，则英雄散。策不从，则谋士叛。信谗，则众心离。贪财，则奸不禁。内顾，则士卒淫。
　　将有一，则从不服；有二，则军不式；有三，则下奔北；有四，则祸及国。
　　《军谶》曰：将谋欲密，士众欲一，攻敌欲疾。将谋密，则奸心闭。士众一，则军心结。攻敌疾，则备不及设。军有此三者，则计不夺。
　　将谋泄，则军无势。外窥内，则祸不制。财入营，则众奸会。将有此三者，军必败。
　　将无虑，则谋士去。将无勇，则士卒恐。将妄动，则军不重。	将迁怒，则一军惧。
　　《军谶》曰：虑也，勇也，将之所重。动也，怒也，将之所用。此四者，将之明诫也。
　　《军谶》曰：军无财，士不来。军无赏，士不往。
　　《军谶》曰：香铒之下，必有死鱼。重赏之下，必有勇夫。
　　故礼者，士之所归。赏者，士之所。招其所归，示其所死，则所求者至。
　　故礼而后悔者，士不止。赏而后悔者，士不使。礼赏不倦，则士争死。
　　《军谶》曰：兴师之国，务先隆恩。攻取之国，务先养民。以寡胜众者，恩也。以弱胜强，民也。
　　故良将之养士，不易于身。故能使三军如一心，则其胜可全。
　　《军谶》曰：用军之要，必先察敌情，视其仓库，度其粮食，士有饥色。樵苏后爨，师不宿饱。
　　夫运粮千里，无一年之食；二百里，无二年之食；三百里，无三年之食；是谓国虚。国虚则民贫；民贫，则上下不亲。敌攻其外，民盗其内，是谓必溃。
　　《军谶》曰：上行暴虐，则下急刻。赋重敛数，刑罚无极。民相残贼，是谓亡国。
　　《军谶》曰：内贪外廉，诈誉取名，窃公为恩，令上下昏，饰躬正颜，以获高官，是谓盗端。
　　《军谶》曰：群吏朋党，各进所亲，招举奸枉，以挫仁贤，背公立私，同位相讪，是谓乱源。
　　《军谶》曰：强宗聚歼，无位而尊，威无不震，葛相连，种德立恩，夺在位权，侵侮下民，国内哗喧，臣蔽不言，是谓乱根。
　　《军谶》曰：世世作奸，侵盗县官，进退求便，委曲弄文，以危其君，是谓国奸。
　　《军谶》曰：吏多民寡，尊卑相若，强弱相虞，莫适禁御，延及君子，国受其害。
　　《军谶》曰：善善不进，恶恶不退，贤者隐蔽，不肖在位，国受其害。
　　《军谶》曰：枝叶强大，比周居势，卑贱凌贵，久而益大，上不忍废，国受其败。
　　《军谶》曰：佞臣在上，一军皆讼。引威自与，动违于众，无进无退，苟然取容。专任自己，举措伐功。诽谤盛德，诬述庸庸。无善无恶，皆与己同。稽留行事，命令不通。造作苛政，变古易常。君用佞人，必受祸殃。
　　《军谶》曰：奸雄相称，障蔽主明。毁誉并兴，壅塞主聪。各阿所私，令主失忠。
　　故主察异言，乃赌其萌。主聘儒贤，奸雄乃遁。主任旧齿，万事乃理。主聘岩穴，士乃得实。谋及负薪，功乃可述。不失人心，德乃洋溢。
　　三略直解卷中
　　夫三皇无言，而化流四海，故天下无所归功。
　　帝者，体天则地，有言有令，而天下太平。君臣让功，四海化行，百姓不知其所以然。故使臣不待礼赏有功，美而无害。
　　王者，制人以道，降心服志，设矩备衰，四海会同，王职不废。虽有甲兵之备，而无战斗之患。君无疑于臣，臣无疑于主。国定主安，臣以义退，亦美而无害。
　　霸者，制士以权，结士以信，使士以赏，信衰则士疏，赏亏则士不用命。
　　《军势》曰：出军行师，将在自专，进退内御，则功难成。
　　《军势》曰：使智，使勇，使贪，使愚。智者乐立奇功，勇者好行其志，贪者邀趋其利，愚者不顾其死，因其至情而用之，此军之微权也。
　　《军势》曰：无使辩士谈说敌美，为其惑众。无使仁者主财，为其多施而附于下。
　　《军势》曰：禁巫祝，不得为吏士卜问军之吉凶。
　　《军势》曰：使义士不以财，故义者不为不仁者死，智者不为暗主谋。
　　主不可以无德，无德则臣叛；不可以无威，无威则失权。
　　臣不可以无德，无德则无以事君；不可以无威，无威则国弱，威多则身蹶。
　　故圣王御世，观盛衰，度得失，而为之制。故诸侯二师，方伯三师，天子六师。世乱则叛逆生，王泽竭，则盟誓相诛伐。
　　德同势敌，无以相倾，乃揽英雄之心，与众同好恶，然后加之以权变。故非计策，无以决嫌定疑，非谲奇无以破奸息寇，非阴计无以成功。
　　圣人体天，贤人法地，智者师古。
　　是故《三略》为衰世作。“上略”设礼赏，别奸雄，著成败。“中略”差德行，审权变。“下略”陈道德，察安危，明贼贤之咎。
　　故人主深晓“上略”，则能任贤擒敌。深晓“中略”则能御将统众。深晓“下略”，能明盛衰之源，审治国之纪。
　　人臣深晓“中略”则能全功保身。
　　夫高鸟死，良弓藏。敌国灭，谋臣亡。亡者，非丧其身也。谓夺其威，废其权也。
　　封之于朝，极人臣之位，以显其功。中州善国，以富其家，美色珍玩，以悦其心。
　　夫人众一合而不可卒离，权威一与而不可卒移。还师罢军，存亡之阶，故弱之以位，夺之以国，是谓霸者之略。故霸者之作，其论驳也。
　　存社稷，罗英雄者，“中略”之势也，故势主秘焉。
　　三略直解卷下
　　夫能扶天下之威者，则据天下之安。能除天下之忧者，则享天下之乐。能救天下之祸者，则获天下之福。
　　故泽及民，则贤人归之；泽及昆虫，则圣人归之。贤人所归，则六合同。
　　求贤以德，致圣以道。贤去则国微，圣去则国乖。微者，危之阶，乖者，亡之征。
　　贤人之政，降人以体。圣人之政，降人以心。体降可以图始，心降可以保终。降体以礼，降心以乐。
　　所谓乐者，非金石丝竹也。谓人乐其家，谓人乐其族，谓人乐其业，谓人乐其都邑，谓人乐其政令，谓人乐其道德。如此君人者，乃作乐以节之，使不失其和。
　　故有德之君，以乐乐人；无德之君，以乐乐身。乐人者久而长，乐身者不久而亡。
　　释近谋远者，劳而无功；释远谋近者，佚而有终。佚政多忠臣，劳政多怨民。
　　故曰：务广地者荒，务广德者强，能有其有者安，贪人之有者残。残灭之政，累世受患。造作过制，虽成必败。
　　舍人而教人者逆，正己而化人者顺。逆者乱之招，顺者治之要。
　　道、德、仁、义、礼，五者一体也。道者人之所蹈。德者，人之所得。仁者，人之所亲。义者，人之所宜。礼者，人之所体。不可无一焉。
　　故夙兴夜寐，礼之制也。讨贼报仇，义之决也。恻隐之心，仁之发也。得己得人，德之路也。使人均平，不失其所，道之化也。
　　出君下臣，名曰命。施于竹帛，名曰令。奉而行之，名曰政。
　　夫命失，则令不行；令不行，则政不立；政不立，则道不通；道不通，则邪臣胜；邪臣胜，则主威伤。
　　千里迎贤，其路远。致不肖，其路近。是以明君，舍近而取远，故能全功尚人而下尽力。
　　废一善则众善衰，赏一恶则众恶归。善者得其佑，恶者受其诛，则国安而众善至。
　　众疑无定国，众惑无治民。疑定惑还，国乃可安。
　　一令逆则百令失，一恶施则百恶结。故善施顺民，恶加于凶民，则令行而无怨。
　　使怨治怨，是谓逆天。使仇治仇，其祸不救。治民使平，致平以清，则民得其所而天下宁。
　　犯上者尊，贪鄙者富，虽有圣主，不能致其治。
　　犯上者诛，贪鄙者拘，则化行而众恶消。
　　清白之士，不可以爵禄得。节义之士，不可以威刑胁。
　　故明君求贤，必观其所以而致焉。致清白之士，修其礼；致节义之士，修其道。然后士可致而名可保。
　　夫圣人君子，明盛衰之源，通成败之端，审治乱之机，知去就之节。
　　虽穷，不处亡国之位。虽贫，不食乱邦之粟。
　　潜名报道者，时致而动，则极人臣之位。德合于己，则建殊绝之功。故其道高而名扬于后世。
　　圣王之用兵，非乐之也，将以诛暴讨乱也。
　　夫以义诛不义，若决江河而溉爝火，临不测而挤欲坠，其克必矣。
　　所以优游恬淡而不进者，重伤人物也。夫兵者，不祥之器，天道恶之，不得已而用之，是天道也。
　　夫人之在道，若鱼之在水，得水而生，失水而死。故君子常惧，而不敢失道。
　　豪杰秉职，国威乃弱；杀生在豪杰，国势乃竭。豪杰低首，国乃可久；杀生在君，国乃可安。四民用虚，国乃无储；四民用足，国乃安乐。
　　贤臣内，则邪臣外；邪臣内，则贤臣毙。内外失宜，祸乱传世。
　　大臣疑主，众奸集聚。臣当君尊，上下乃昏。君当臣处，上下失序。
　　伤贤者，殃及三世。蔽贤者，伸手其害。嫉贤者，其名不全、进贤者，福流子孙。故君子急于进贤而美名彰焉。
　　利一害百，民去城郭，利一害万，国乃思散。去一利百，人乃慕泽，去一利万，政乃不乱。