握奇经 旧题 风后


握奇经
握奇经续图
八阵总述
匹阵赞
地阵赞
风阵赞
云阵赞
飞龙
翔鸟
蛇蟠
虎翼
奇兵赞
合而为一离而为八
游军
金革
鼗鼓
麾角
兵体

握奇经
　　经曰：八阵，四为正，四为奇，馀奇为握奇。或总称之。
　　先出游军定两端，天有衡圆，地有轴，前后有冲，风附于天，云附于地。冲有重列各四队，前后之冲各三队。风居四维，故以圆。轴单列各三队，前后之冲各三队。风居四角，故以方。天居两端，地居中间，总为八阵。阵讫，游军从后蹑敌，或惊其左，或惊其右，听音望麾，以出四奇。天地之前冲为虎翼，风为蛇蟠，围绕之义也：虎居于中，张翼以进；蛇居两端，向敌而蟠以应之。天地之后冲为飞龙，云为鸟翔，突击之义也：龙居其中，张翼以进；鸟掖两端，向敌而翔以应之。虚实二垒，皆逐天文气候、向背山川利害，随时而行，以正合，以奇胜。天地以下，八重以列。或曰：握机望敌，即引其后，以掎角前列不动，而前列先进以次之。或合而为一，因离而为八，各随师之多少，触类而长。
　　天或圆而不动，前为左，后为右，天地四望之属是也。天居两端，其次风，其次云，左右相向是也。地方布，风云各在前后冲之前，天在两端，其次地居中间，两地为比是也。纵布天一，天二次之；纵布地四，次于天后；纵布四风，挟天地之左右。天地前冲居其右，后冲居其左，云居两端。虚实二垒，则此是也。

握奇经续图
　　角音二初警众末收众。
　　革音五：一持兵，二结阵，三行，四趋走，五急斗。
　　金音五：一缓斗，二止斗，三退，四背，五急背。
　　麾法五：一玄，二黄，三白，四青，五赤。
　　旗法八：一天玄，二地黄，三风赤，四云白，五天前上玄下赤，六天后上玄下白，七地前上玄下青，八地后上黄下赤。
　　阵势八：天，地，风，云，飞龙，翔鸟，虎翼，蛇蟠。
　　二革二金为天，三革三金为地，二革三金为风，三革二金为云，四革三金为龙，三革四金为虎，四革五金为鸟，五革四金为蛇。其金革之间加一角音者，在天为兼风，在地为兼云，在龙为兼鸟，在虎为兼蛇。加二角音者，全师进东。加三角音者，全师进南。加四角音者，全师进西。加五角音者，全师进北。＿音不止者，行伍不整。金革既息而角音不止者，师并旋。
　　三十二队天冲，十六队风，八队天前冲，十二队地前冲，十二队地轴，八队天后冲，十二轴地后冲，十六队云。以天地前冲为虎翼，天地后冲为飞龙，风为蛇蟠，云为翔鸟。

八阵总述
　　治兵以信，求圣以奇。信不可易，战无常规。
　　可握则握，可施则施。千变万化，敌莫能知。

匹阵赞
　　动则为奇，静则为陈。陈者阵列，战则不尽。
　　分苦均劳，佚轮辄定。有兵前守，后队勿进。

地阵赞
　　地陈十二，其形正方。云生四角，冲轴相当。
　　其体莫测，动用无疆。独立不可，配之于阳。

风阵赞
　　风无正形，附之于天。变而为蛇，其意渐玄。
　　风能鼓动，万物惊焉；蛇能围绕，三军惧焉。

云阵赞
　　云附于地，则知无形。变为翔鸟，其状乃成。
　　鸟能突击，云能晦冥。千变万化，金革之声。

飞龙
　　天地后冲，龙变其中。有手有足，有背有胸。
　　潜则不测，动则无穷。陈形亦然，象名其龙。

翔鸟
　　鸷鸟击搏，必先翱翔。势凌霄汉，飞禽伏藏。
　　审而下之，下必有伤。一夫突击，三军莫当。

蛇蟠
　　风为蛇蟠，蛇吞天真。势欲围绕，性能屈伸。
　　四季之中，与虎为邻。后变常山，首尾相因。

虎翼
　　天地前冲，变为虎翼。伏虎将搏，盛其威力。
　　淮阴用之，变化无极，垓下之会，鲁公莫测。

奇兵赞
　　古之奇兵，兵在陈内。今人奇兵，兵在陈外。
　　兵体无形，形露必溃。审而为之，百战不昧。

合而为一离而为八
　　合而为一，平川如城。散而为八，逐地之形。混混沌沌，如环无穷。纷纷纭纭，莫知所终。合则天居两端，地居其中。散则一阴一阳，两两相冲。勿为事先，动而辄从。

游军
　　游军之形，乍动乍静。避实击虚，视赢挠盛。
　　结陈趋地，断绕四径。后贤审之，势无常定。

金革
　　金有五，革有五。退则听金，进则听鼓。
　　鼓以增气，金以抑怒。握其机关，战不失度。

鼗鼓
　　红尘战深，白刃相临。胜负未决，人怀惧心。
　　乍奔乍背，或纵或擒。行伍交错，整在鼗音。

麾角
　　麾法有五，光目条流。角音有五，初警末收。
　　麾者指挥，角者警觉。临机变化，慎勿交错。

兵体
　　上兵伐谋，有下用师。弃本逐末，圣人不为。利物禁暴，随时禁衰，盖不得已。圣人用之，英雄为将，夕惕乾乾，其形不偏，乐与身后，劳与身先。小人偏胜，君子两全。争者逆德，不有破军，必有亡国。握机为陈，动则为贼。后贤审之，勿以为惑。“夫乐杀人者，不得志于天下。”圣人之言，以戒来者。